[C 1]

CRIOMAGAN IOMA-DHATHTE

IAIN AONGHAS MACLEOID

[C 2]

<eng>[Front dust jacket flap]<gai>

CRIOMAGAN IOMA-DHATHTE
Is e leabhar sònraichte a tha an so anns a’ chànain Ghàidhlig. Tha measgachadh ann de sgriobhaidhean air iomadh cuispeir eadar-dhealaichte agus ge b’e cò leughas na duilleagan so is cinnteach gu’m faigh e rud-eiginn a thogas inntinn neo bheir dha solus ùr air oisinn beag de’n t-saoghal mu’n cuairt.

Tha iomradh an so air nithean cho eadar-dhealaichte ri Mòine, Ola, Aodach, Daoimein, Fion, Céir, Airgead, Cumhachd an Smùirnein … chan eil an sin ach an darna leth de na tha feitheamh an leughadair.

Tha gach cuispeir air a chuir an céill anns a’ chànain shimplidh, phongail a chleachd sinn a bhi cluinntinn o’n ùghdar bho àm go àm air radio a’ Bh.B.C.

<eng>VARIEGATED MISCELLANY
This book will undoubtedly be unique in the Gaelic language. It contains a selection of essays on a very wide range of topics of current interest and it is certain that any person reading these pages will be able to find something to arouse his interest or to shed a ray of light on some odd aspect of the world about us.

The subjects include Peat, Oil, Clothing, Diamonds, Wine, Wax, Money, Atomic Energy … that is only half of what awaits the reader.

Each subject is treated in the clear, non-technical style we associate with the author in his talks on B.B.C. radio.

£1.25

Cover design by Marion Ann Macleod<gai>

[TD 1]

CRIOMAGAN IOMA-DHATHTE

[TD 2]

[Blank]

[TD 3]

CRIOMAGAN IOMA-DHATHTE

LE

IAIN AONGHAS MACLEOID

TECHMAC ’SA CHOMUNN
DUNEIDEANN
1973

[TD 4]

<eng>© IAIN AONGHAS MACLEOID 1973

Published by
Techmac & Co
16 Glengyle Grove
Edinburgh EH12 8JZ

Printed by
Macdonald Printers (Edinburgh) Limited
Edgefield Road, Loanhead, Midlothian<gai>

Thug an Comunn Leabhraichean Gaidhlig cuideachadh do’n Fhoillsichear gus an leabhar so a chur an clò.

[TD 5]

CLAR-INNSIDH

      Taobh-duilleig
ROIMH-RADH								7
DE A CHUIREAS SINN UMAINN?						9
RUBAIR									17
CUMHACHD AN SMUIRNEIN						23
GUN SOLUS LANNTAIR							29
AN ATAIREACHD ARD							37
SOLUS AIR OLA								47
A MHAIREAS BUAN BU BRATH						55
AIRGEAD MAR BHONN-STEIDH NA MALAIRT			63
AS AN T-SAOGHAL SO							69
MAR LEAGHAS TEINE							79
AIR DO DHEAGH SHLAINTE						89
AM FACAL AIR PAIPEIR							95
AN TIGH A THOG SEOC							103
CABHAG GU CEILIDH							111

[TD 6]

Taing airson nan dealbhan do:
Malayan Rubber Fund
United Kingdom Atomic Energy Authority
Bòrd na Mòine Eireann
Bòrd Ath-leasachaidh na Gaidhealtachd ’s nan Eileanan
British Petroleum Ltd.
De Beers Consolidated Corporation
Oifis Uachdranachd Aimeireaca an Lunnainn
Thomson-Leng Press (People’s Journal)

agus gu h-àraidh
Calum MacFhearghais a tharruing na dealbhan-peann

Taing, cuideachd, do Ghairm anns an do dh’fhoillsicheadh a dhà de na h-òraidean so agus do’n Bh.B.C. a chraobh-sgaoil mòran diùbh.

[TD 7]

ROIMH-RADH

Tha an leabhar beag so a’ buntainn ri caochla chuspairean, a’ chuid as motha dhiubh air gnothaichean ealdhanach. Is e mo dhùrachd gum faigh an leughadair criomag no dhà an sud ’s an so a bheir dha toil-inntinn, oir neo, is dòcha, beagan soluis air nì-éiginn air an robh e a’ sireadh eòlais. Tha na sgrìobhaidhean so air an taghadh bho òraidean a bhithinn a’ craobh-sgaoileadh air radio a’ Bh.B.C. ré mu dhusan bliadhna.

Rugadh is thogadh mise anns na Hearadh, ach thachair dhomh a dhol a steach ann an dreuchd a bha annasach airson gille as an eilean. Chaidh mi gu ceimiceachd ann am factaraidh “Rubair” is “Plastics,” agus feumaidh mi ràdh nach do ghabh mi riamh aithreachas sam bith mar a dh’éirich dhomh, oir tha mo dhreuchd air mo thoirt fada is farsuinn, anns an dùthaich so fhéin, air feadh na Roinn-Eòrp agus thar a’ Chuain Shiar gu ruige Aimeireaca.

Aig an am so bu toil leam an leabhar so a choisreagadh do’n Bhean-uasal Ròs, a b’fhearr a b’aithne dhuinn mar a Mhaighdean-uasal Caitriona B. Lawrence nuair a bha i a’ teagasg cuspairean ealdhain ann an sgoil an Tairbeart. Las ise sradag de chnuasachadh is sireadh eòlais a lean mi gus an so. Còmhla rithe mholainn Maighstir Calum Swanney ann an sgoil Phortrigh, fo theagasg an do dh’ionnsaich mi moran. Tha mi moran an comain an dithis sin agus cuideachd, gillean gasda an earrain Gaidhlig a’ Bh.B.C. a bhrosnaich mi gu craobh-sgaoileadh.

Ann an dòigh is e m’ athair còir nach maireann, a dhealbh mo dhòigh-labhairt is mo mhodh-sgriobhaidh. Bha esan an còmhnaidh déidheil air eòlas ùr de gach seòrsa, agus, nuair a rachainn dhachaidh do na Hearadh dà sheachduinn gach samhradh, chuireadh sinn seachad gach feasgar a’ còmhradh, is mise freagairt a chuid cheistean mu m’ obair fhéin agus mu ghnothaichean ealdhanach an t-saoghail. A’ cheud uair a shuidh mi mu choinneamh microphone a’ Bh.B.C. cha robh m’ aire air aon duine de’n luchd-éisdeachd ach m’ athair a mhàin, agus sin an dòigh-labhairt ris an do chum mi riamh.

Iain A. MacLeòid
An t-Earrach 1973

[TD 8]

[Dealbh]
LACHLANN MACGUAIRE A ULBHA
A’ cheud Cheannard air Australia

[TD 9]

DE A CHUIREAS SINN UMAINN?

Ar leam gur e so deagh chuispeir airson tòiseachadh, oir glé thràth ann an eachdraidh ar ceud shìnnsir chi sinn a’ cheist so ann an Gàrradh Eden, far nach robh ri laimh ach duilleagan crann-fìge. Tha mi creidsinn gun cluinnear ann an iomadh dachaidh, an glaodh “Dé a chuireas mi umam?”

Ar réir mar chi sinn, is iad na mnathan as motha air am bi cùram mu sgeadachadh na bodhaig—saoil an téid an ad so leis a’ chòta; an téid na miotagan leis na brògan? agus, a rithis, an glaodh ris a’ bhodach—“falbh is sgioblaich thu fhéin mu’n tig duine a steach a chéilidh.”

Biodh sin mar a bhitheas e, is e tha romhamsa a bhi sgriobhadh mu na stuthan a tha daoine a’ cur gu feum ann an aodach caitheamh, agus anns an dol seachad bheir sinn sùil air clòimh, air canach, fionnadh, sìoda, nylon, terylene agus na stuthan annasach ùra a tha tighinn an làthair. Cha chuir mi moran ùine seachad ag amharc air gach seòrsa aodaich a chleachdas daoine air feadh an t-saoghail, bho dhaoine a’ chraicionn dhorcha le luideig mu’m meadhonn gu Eskimos an Taobh Tuath is iad suainte ann am bian gu fior bhidean na sròine. Ghabhadh an cuispeir sin leabhar buileach dha fhéin agus cha bhi ar gnothaich-ne ach ris na stuthan air leth, mar a thubhairt mi.

Tha da aobhar airson am bheil an cuispeir so taitneach leamsa. Anns a’ cheud àite rugadh is thogadh mi anns na Hearadh agus bho làithean m’ òige cha robh srann na cuibhle-snìomh agus glag an spàil anns a’ bheairt fada o m’ chluais. Air dhomh tighinn gu aois thachair gun d’thug mo dhreuchd mi gu obair le Rubair agus Plastics, agus gu h-àraidh gu bhi deasachadh innealan a chuirear gu feum ann an snìomh, an toinneamh, am figheadh, ann an dath agus anns gach seòl co-cheangailte ri obair aodaich. Re iomadh linn bhiodh leathar air a laimhseachadh airson rolairean, bannan agus gach innleachd mar sin, ach bho chionn fichead bliadhna tha Rubair a’ tighinn a steach an àite leathair.

Ma tha criomag de aodach sam bith ri bhur laimh, ge b’e sìoda na’s mìne na lìon an damhan-allaidh no sgonn de chlò-mor nach fhaca riamh a’ mhuillein, chi sibh gu’m bheil e air a dheasachadh bho ròinneagan caola meanbha. Faodaidh sibh na ròinneagan a

[TD 10]

sgaradh o chéile, agus nuair a ni sibh sin, chi sibh cho lag ’s a tha aon ròinneig na h-aonar. Ma tha sinn a’ dol a dheanamh feum de’n ròinneig bhochd, thig oirnn neart a thoirt dhith agus ni sinn sin le a toinneamh le ròinneagan eile agus a snìomh gu snàilean làidir subailte, a ghabhas figheadh na aodach, oir neo a thoinneamh le snàilein eile gu ròp tiugh làidir a chumas bàta-smùid ri lamharaig.

[Dealbh]
Dean suas d’inntinn oir neo bithidh iad air searg!

An nis tha moran stuthan air thalamh a tha ann an cruth ròinneig gu nàdurra agus moran stuthan eile a dh’fhaodar an cruth-atharrachadh gu cumadh ròinneig, agus is e mo bheachd a bhi sealltuinn air an fheadhainn de na stuthan sin a tha freagarrach airson aodach a dheasachadh asda.

Seallamaid an toiseach air stuthan airson aodach na bodhaig. Chi sinn gu’m bheil buadhan àraidh a dh’fheumas a bhi ann an stuth a chuireas sinn gu feum. Mur bi an t-aodach tais ris a’ chraicionn cha bhi e comhfhurtail ri chaitheamh, agus feumadh e a bhi comasach air uisge is fallus a shùghadh is a leigeil dheth. Feumaidh e a neart a ghléidheadh is a shubalachd, fliuch is tioram,

[TD 11]

fuar is teth; agus corp an duine a dhìon o atharrachadh fuachd is teas. Aig amaibh feumaidh an ròinneag dath a ghabhail agus a chumail gun seargadh. Tha mi cinnteach gun smuainich sibh fhéin air buadhan eile airson an seall sibh ann an aodach a bhios sibh a’ ceannach.

Chan eil fios cuin a thòisich daoine air aodach a dheasachadh ach re iomadh linntean b’e so an obair a bu mhotha ann an iomadh dùthaich. Cha ruig Gaidheal a leas so innse dha, oir tha eachdraidh na Gaidhealtachd air a snìomh gu teann ann an eachdraidh caoraich is clòimh, ach is e sin sgeul eile nach eil ùine bhi beachdachadh oirre an dràsda. Thug sgriobhaichean agus bàird as comasaiche gu fada na mise iomradh air sin. Bha uair anns an dùthaich so nach robh moran aodaich ri fhaotainn ach aodach clòimhe ach an diugh tha caochla sheòrsa agus roghainn fharsuinn air aodach aig gach neach, eadhoinn aigesan as bochda ann an crann-chur.

Ann a bhi a’ beachdachadh air gach stuth, tha mi’n dùil gu’n cuidich e leinn ma chuireas sinn ann am buidheannan air leth iad mar a leanas:—

(1) Tha ròinneagan nàdurra againn a gheibhear a planndraisean: nam measg tha canach, cuiseag anairt, jute, hemp is eile.

(2) Tha ròinneagan nàdurra a gheibhear o ainmhidhean mar clòimh chaorach, sìoda, fionnadh ghòbhar, fionnadh chàmhal, agus cuimhnicheabh anns an dol seachad gum bithear a’ cur fionnadh ainmhidhean gu feum ’na aodach gun rùsgadh o’n chraicionn—’s e sin ’n a’ bhìan.

(3) Tha ròinneagan bho stuthan nàdurra air an ath-chruthachadh le daoine. Nam measg tha “rayon;” sìoda innleachdach mar a their sinn air a dheasachadh bho chanach agus bho fhiodh. Ni sinn ròinneagan air casein, stuth a tha ann am bainne a’ chruidh.

(4) Gheibh sinn ròinneagan as a’ chreig mar “asbestos” agus ni sinn ròinneagan air gloine a dheasaichear o’n ghainmhich a thàinig as a’ chreig.

(5) Nithear ròinneagan a ghabhas figheadh o mheatalan mar iarrunn, òr is airgiod ach chan ann airson aodach caitheamh, ged a chi sinn gu tric ròinneag airgid a’ ruith troimh aodach breagha luachmhor.

(6) Mu dheireadh chi sinn ròinneagan a tha air an cruthachadh gu buileach a gual is ola is chemicals. Tha iad sin a’ sior fhàs bitheanta—”Nylon,” “Terylene,” “Acrilan,” “Orlon”—is gann a chumas tu cuimhne air an ceathramh cuid dhiuth.

[TD 12]

Ni mi nis beagan meudachadh air mo chuispeir, a’ sealltuinn air gach buidhean air leth.

Ròinneagan a planndraisean

Fo’n cheann so is i ròinneag a’ chanaich, no mar a their sin, “cotan,” a tha air leth luachmhor do mhoran sluaigh air feadh an t-saoghail, ged a tha a h-eachdraidh glé òg ri taobh eachdraidh clòimh is anart.

Tha ròinneag a’ chanaich eadar leth-òirleach is da òirlich air fhaid, ar réir dé an cearn de’n t-saoghal anns am fàs e. Ni ròinneag a tha fada, meanbh is lìomhach, aodach a tha moran na’s grinne na ròinneag ghoirid gharbh. Mar sin molar Canach nan Eileanan Cuain a dh’fhàsas anns na h-eileanan ri cladach Carolina a Deas fada air thoiseach air Canach nan Innseachan an Ear, agus tha e na’s luachmhora ann am mairgeadan an t-saoghail.

Is e obair chruaidh sgìtheach a bha ann a bhi ag àiteachadh a’ chanaich anns na seann làithean—a’ troghadh, a’ cur, a’ cumail an talamh glan timchioll air na planndraisean, a’ trusadh a’ chanaich agus gu h-àraidh a’ sgaradh nan ròinneagan bho’n t-sìol. Is cuideachd linn thruagh sin ann an eachdraidh a’ cheanna-daona ’nuair a bha na daoine bochda dubha ann an Africa air an cartadh thairis air a Chuan Shiar mar bhrùidean gu bhi saothrachadh ann an raointean canaich Aimeireaca. Tha innleachdan de gach seòrsa air an obair chruaidh a leasachadh ach tha dìol nan daoine dubha a’ buntainn ri coigeas na dùthcha ud gus an latha an diugh.

An déidh an ròinneag a sgaradh o’n t-sìol tha sinn deiseil gu bhi a’ càrdadh, a’ snìomh is a’ figheadh, agus do bhrìgh gu’m bheil an obair sin coitcheann ge b’e de an stuth a tha anns an ròinneig, fàgaidh sinn iomradh orra gu deireadh na caibeadail.

Is e cuiseag anairt a’ cheud phlanndrais ann an eachdraidh air am bheil eòlas againn daoine a bhi a’ deanamh feum. Bha na h-Eubhaitich a’ deanamh anart bho linn nan linntean, agus tha beagan air oibreachadh fhathast ann an Eireann, anns an Fhraing, anns a’ Bheilg, agus ann an Ceann a Tuath Aimeireaca. Tha ròinneagan an anairt, a dh’fhàsas gu fichead òirleach a dh’fhaid, comasach air an laimhseachadh gu aodach air leth grinn, ach do bhrigh gun robh canach na’s saoire oibreachadh ghabh e àite ann an aodach caitheamh, agus an diugh, chi sinn na ròinneagan a bhios daoine a’ deasachadh le ceimiceachd a’ dol na’s saoire a h-uile bliadhna a tha dol seachad agus iad fhéin a’ sàthadh canach as an

[TD 13]

rathad. Cò-dhiùbh, tha neart air leth ann an anart a dh’fhàgas e glé fheumail ann an iomadh àite.

Tha planndraisean eile coltach ri anart ach na’s gairbhe is na’s cruaidhe is mar sin gun fheum mar aodach bodhaig. Tha sibh eòlach air jute ann am pocannan, hemp ann an ròpan agus sisal, ramie agus planndrais eile no dha coltach riutha.

Ròinneagan o ainmhidhean

Cha ghabh mi orm fhéin moran a radh mu chlòimh chaorach ri luchd-leughaidh Gaidhealach, ach riuthasan a tha eòlach air an dubh-cheannach a mhàinn, theirinn facal mu sheòrsan eile de’n chaora. Am measg na’s ainmeile tha Cheviot, Leicester, Oxford, Lincoln, Southdown, ach gu h-àraidh am Merino. Ann an aon rusg gheibhear suas ri naoi puinnd cloimhe o’n Mherino agus ròinneagan a bhios suas ri sia òirlich deug de fhaid. Is i beathach Arabach a bh’anns a chaora Merino, a chaidh àrach anns an Spàinn. Airson linntean chan fhaodadh duine caora no uan a leigeil a mach as an dùthaich air eagal an cuir gu bàs; dh’fhàs righean na Spàinne glé bheairteach le ceannaichean an t-saoghail a bhi triall thuca a cheannach na clòimh luachmhor so. Ar réir sgeul-aithris rinn an treas Righ Deòrsa suaip ri Righ na Spainne—eich gheal airson caoraich Merino.

Tha ainmhidhean eile air am bheil clòimh no fionnadh a chuirear gu feùm agus a reir tuighead na ròinneig their sinn riutha clòimh, fionnadh no friodhan. Nithear aodach air clòimh chàmhail, llàmas, vicuna, alpaca agus gòbhar. Chan eil sinn aig an am so a’ gabhail beachd idir air na h-ainmhidhean a mharbhar airson am bìan.

Mu’m fàg sinn ainmhidhean féumaidh sinn sealltuinn air an dòigh mhìorbhuileach anns an deasaichear ròinneag an t-sìoda; an ròinneag a tha na bunait air an aodach ghrìnn, luachmhor a bha cho prìseil aig daoine bho thoiseach eachdraidh. Ann an dùthchannan blàth Roinn Eòrpa agus anns na h-Innseachan far am bheil an t-eòlas dìomhair aig an t-sluagh tha tuathanachas mòr ann a bhi ’g àrach na leomhann-sìoda agus a deasachadh sìoda.

Tha an leomhann a’ breith uibhean agus asda thig na cnuimhean sìoda. Thatar ga’m beathachadh le duilleagan maol-dhearc a tha iad ag itheadh le acras géur fad mìos, a’ deanamh deiseil airson a’ chadail mhòir. Tha na duilleagan a’ tionndadh gu uisge ann am maodal na cnuimhe agus tòisichidh e air an t-uisge a’ spùtadh a mach a dà tholl mheanbh na phearcall. Tha so a’ cruadhachadh na

[TD 14]

dhà ròinneag mheanbh sìoda a tha a’ chnuimh a suaineadh mu’n cuairt is mu’n cuairt a chuirp mar shlige. An déidh mu shia ceud slat sioda a shuaineadh mu’n cuairt air fhéin tha e a’ cadal anns an t-slige agus nam faigheadh e an cothrom dhùisgeadh e ann an coig-latha-deug ann an cruth leomhainn agus bhriseadh e am mach as an t-slige. Mu’n dean e so tha an tuathanach ga mharbhadh le teas agus an sin tha caileagan le mor-sgil nam meuran a’ toirt nan ròinneagan fada sìoda as a chéile agus ’g an toinneamh air cearluinn.

Nam faigheadh na leomhainn cead dùsgaidh, bhriseadh iad na ròinneagan fada le call do’n tuathanach. Feumaidh e cò-dhiùbh cuid de na leomhainn fhàgail beò gu tuilleadh uibhean a bhreith, is an gnothaich a chumail a’ dol.

Ròinneagan o stuthan nàdurra air ath-chruthachadh le daoine

Tha canach agus planndraisean mar sin de stuth ris an abair sinn “cellulose,” agus tha fiodh craoibhe de’n aon stuth gun ach beagan eadar-dhealachadh agus an déidh mòran rannsachadh chaidh aig daoine air fiodh craoibhe ath-chruthachadh gu ròinneag ris an abair sinn sìoda ìnnleachdach no “rayon.” Tha am fiodh air a bhriseadh gu meanbh mar min sèibh agus air a mheasgachadh le sòda agus stuthan eile agus tha e a’ dol na uisge dìreach mar tha na duilleagan maol-dhearc ann am broinn nan leomhann sìoda. Anns an staid sin thatar ga spùtadh a mach troimh thuill mheanbh do lochan acid far an cruadhaich e ’n a ròinneig, dìreach mar a spùtas a’ chnuimh a mach an sìoda agus an damhan-allaidh a lìon. Tha na ròinneagan air an nigheadh le bùrn agus tha grunnan dhuibh air an toinneamh ri chéile agus air am figheadh air beairt. Sin agaibh an stuth “rayon” no mar a their sinn “artificial silk.”

Ròinneagan o’n chreig

Tha creag àraidh air a mèinneadh ris an abair sinn “asbestos” agus tha i comasach air a sgaradh as a chéile na ròinneagan a ghabhas càrdadh, snìomh is figheadh gu aodach, ach is e aodach nach bi moran a’ caitheamh. Is e buadh asbestos nach loisg e ri teas no teine agus tha e air leth feumail do na fir a bhios a’ dol an greim ri teine is loisgeadh. Tha plaideachan asbestos daonnan ri laimh ann an àitean far am bheil cunnart teine.

Mar tha fios aig moran is ann o’n chreig a ni sinn gloine, agus anns an staid leaghte, faodar gloine a tharruing na ròinneagan meanbh, a snìomh agus a figheadh, agus tha feuman àraidh air an aodach a nithear mar sin.

[TD 15]

Mar a’ ghloine faodar ròinneagan a dheasachadh o mheatailean mar òr, airgead is iarruinn gun ainmeachadh ach tri dhiubh. Chan eil iad gu moran feum airson aodach caitheamh, ged a chunnaic sibh, uair no dha, gùn breagha luachmhor le snàilein airgid troimhe. Cò-dhiùbh tha mor fhèum air aodach meatail mar sìoltrachain is innleachdan mar sin.

Ròinneagan air an cruthachadh le ceimiceachd

Fo’n cheann mu dheireadh chi sinn na ròinneagan a tha daoine a’ cruthachadh gu buileach bho ghual is ola is chemicals mar sin. Rinneadh nylon, terylene is na “synthetic fibres” so le daoine a bhi rannsachadh a mach ciod na h-eileamaidean a bha ann an canach, an clòimh is anns na ròinneagan nàdurra agus an sin a feuchainn ri na h-eileamaidean sin a chuir ri chéile an tighean-ceaird, mac-samhail oibre nàduir ann am planndraisean is ann an ainmhidhean. Tha iad so ’n an stuthan a ghabhas leaghadh le mor-theas agus leaighte, thatar ’g an spùtadh a tuill mheanbh. Mu’n cruadhaich iad thatar ’g an slaodadh cho caol ’s a ghabhas deanamh is ’g an gearradh gu faid a tha freagarrach airson snìomh is figheadh, uairean leòtha fhéin, agus uairean air am measgachadh le clòimh no ròinneagan nàdurra eile.

Sin matà na ròinneagan as cumanta airson aodach agus mu’n criochnaich sinn seallamaid air na dòighean anns an oibrichear iad anns na muilteann air an rathad gu bhi nan còta, nan deiseadh, nan leínne no nan stocainn dhuitsa na dhomhsa.

Tha aon roìnneag ro lag leatha fhéin agus feúmar a toinneamh ri grunnan de seòrsa. Ma tha an roìnneag fada dhith fhéin mar sìoda agus na roìnneagan a chruthaichear le daoine tha e farasda grunnan a thoinneamh ri chéile ach ma tha i goirid mar canach agus clóimh ruigeadh i a’ mhuilean na tòrr teann aimhreatach. Feumar na roìnneagan an cìreadh agus an càrdadh ann an comh-shìneadh ann an roileig. Tha an roileag air a’ tarruinn a mach ’n a faid ar réir tuighead an t-snàilein a tha dhìth oirnn, agus aig an aon am thatar a’ cur toinneamh ann ar réir an neart a dh’iarrar. Mar is teann an toinneamh is ann is làidire an snàilean.

Ann a bhi a’ figheadh nan snàilean gu aodach feumar beairt agus mar is trice na snàilein de dha sheòrsa. Ann am faid na beairte tha snàilein an dlúth taobh ri taobh agus anns an spàl tha snàilein a’ chur air an giulainn bho thaobh gu taobh agus air an glasadh gu teann le gach buille de’n t-slìnn.

[TD 16]

An déidh criochnachadh tha an clò-aodaich ri luaghadh, ri nigheadh agus ri dheasachadh airson bùtha no airson tàilleir.

Cha d’ thug mi guth air dath. Mar tha fios agaibh le clòimh, tha i air a dath, mar is trice, roimh i bhi air a snìomh, ach faodar ròinneagan an dath anns an t-snàilean no anns a’ chlò-aodaich, agus tha moran de anartan tana air am figheadh geal agus an déidh sin air an clò-bhualadh le dealbhan ioma-dhathte.

Tha mi’n dòchas gun d’thug mise dhuibh dealbh bheag thaitneach air annas bhur cuid-aodaich, agus, an ath dheise úr a gheibh sibh, meal is caitheamh i.

[TD 17]

RUBAIR

Tha daoine a’ deanamh féum de rubair ann an còrr is leth-cheud mile cumadh. Cha rannsaicheadh iad doimhneachd a’ chuain is doimhneachd na talamhuinn as eugmhais; cha robh iad air a’ gheallach a ruigheachd as eugmhais: is mor an t-atharrachadh a bha air eachdraidh an t-saoghail so as eugmhais.

Gabhaibh beachd airson mionaid no dha air fèumalachd rubair dhuibh fhéin an sin aig taobh an teine no anns an sgoil. An robh thu ann an càr no air bus an diugh agus an do smuainich thu dé dh’fhàg an siubhal cho socair—cuibheal rubair a’ gléidheadh gaoithe. Dé dheanadh tu as eugmhais an dealain airson teas is solus is neart; is e’ gad’ ruigheachd troimh dha phìob mheanbh copair air an sgaradh bho chéile le rubair. Dh’fhaodainn an leabhar so a lìonadh le iomradh air feumalachd rubair ach fàgam an còrr agaibh fhéin airson smuaineachadh orra.

Cia ás, matà, a gheibhear an stuth tha so? Anns a’ chiad àite gheibhear e an cruth bainne—bainne nach eil móran eadar-dhealaichte o bhainne bà ri amharc air. Ach gu faotainn a’ bhainne so tha daoine a’ “bleoghann” craoibhe—craobh annasach da-rìribh.

Chan ann a mhàin mar choltas faicsinneach a chì sinn an co-ionnanachd ri bainne a’ chruidh. Ma dh’ fhàgar ’na sheasamh e, thig uachdar air agus an ceann ùine fàsaidh e goirt agus faodar “càise” a dhealachadh bho ’n uisge. Gu dearbh is ann mar sin a tha rubair tioram air a dheasachadh, ach gu bheilear a’ cur fìongeur anns a’ bhainne air son an gnothach a ghreasadh air adhart.

Mun abair mi an còrr air tuathanachas an stuth, bu toil leam facal no dhà innse dhuibh air eachdraidh, oir chan eil ach ùine glé ghoirid bho ’n fhuair an duine eòlas air rubair, taca ris na stuthan eile air a bheil iad a’ cur feuma, mar gual, iarunn, gloinne, luaidh, fiodh is leathar.

Gheibh sinn a’ chiad iomradh air rubair ann an criomag de na sgrìobhaidhean aig an t-seòladair sgairteil ud as aithne dhuibh uile Crìosgan Columbus. Anns a’ bhliadhna 1493 lorg esan an Saoghal Ur air taobh thall a’ Chuain Shiar agus a measg gach naidheachd a thug e dhachaidh bha an t-iomradh so air gillean òga Innseanach a’ cluiche le ball coise a bhochdadh air an talamh nuair a bhreabadh iad e. Sheall iad dha a’ chraobh o ’n d’ fhuair iad bainne a bha a’

[TD 18]

tioramachadh ’na chnapan de ’n stuth a bha so. Bha iad cuideachd air uairean a’ spuaiceadh a’ bhainne air an casan agus air dha tioramachadh bha craiceann an sin a dhèanadh deagh bhrògan daibh.

A measg gach naidheachd mhóir a bh’ aige cha d’ fhuair a’ chriomag bheag a bha so móran aire.

Aig toiseach an t-siathamh linn deug nuair a bha Iompaireachd na Spàinne craobh-sgaoilte air feadh an t-saoghail gheibh sinn iomradh air na saighdearan aca, ann an dùthaich Mexico, a bhith a’ dèanamh an còtaichean dìonach bho uisge le bainne chraobhan àraidh.

Ach co-dhiùbh bho’n chiad iomradh a rinn Crìosgan Columbus air an stuth chaidh faisg air trì cheud bliadhna seachad mun do ghluais daoine ri bhith feuchainn feum a dhèanamh dheth agus is ann do na Frangaich a bheir sinn an t-urram air son a’ chiad cheasnachadh a chur air bonn. Thug na fir-ealain aca cnapan de ’n stuth dhachaidh do ’n Fhraing is thòisich iad air cnuasachadh.

Theireadh na h-Innseanaich Dhearga “cahutchu” ris a’ chraoibh—ainm a tha ciallachadh ’sa’ chànain aca-san “craobh nan deur” do bhrìgh mar a shileadh am bainne uaipe mar dheur nan sùl. Gus an latha an diugh is “caouthchuc” an t-ainm a tha air rubair anns a’ chànain Fhrangaich agus facal glé dhlùth ri sin aig na Gearmailtich.

Anns an dùthaich againn fhìn is e am fear ealain ainmeil sin, an Dotair Iòsaph Priestley anns a’ bhliadhna 1770 a fhuair a’ chiad shealladh air criomag de ’n stuth. Bha duilleag phàipear ’na dhòrn air an rohh e a’ sgrìobhadh le peann luaidhe agus air dha am paipear a shuathadh leis an stuth so ghlan e ás an sgrìobhadh. Gun dàil thug e an t-ainm rubber air—an t-ainm a lean ris anns a’ Bheurla.

B’ e chiad eòlas a fhuair na fir ealain gun gabhadh an rubair leaghadh anns an ola ris an abair sinn turpentine agus anns an staid sin bha e glé fhurasda a spuaiceadh air anart, agus air dha tioramachadh dhèanadh an tàillear còta dheth a bha dìonach o uisge.

Bha aon tàillear ann an Glaschu air thoiseach orra uile—Teàrlach Mac an Tòisich—tàillear a bha cho ainmeil is gun do lean an t-ainm aige eadhon gus an latha an diugh ri còta aotram a tha dìonach o uisge. Nach eòlach sibh uile air an ainm “Mac” ’ga ghabhail air a leithid sin de chòta.

Ach co-dhiùbh, feumail ’s ged a bha na còtaichean annasach so, bha aon choire mi-shealbhach orra. Ann am fuachd a’ gheamhraidh

[TD 19]

bha iad ’nan stob cruaidh reòta agus ann an teas an t-samhraidh bha iad a’ fàs bog, leanailteach agus a’ tuiteam o chéile. B’ e so coire a bha anns an rubair gu nàdurra agus gu dearbh cha robh e gu móran feuma gus a’ bhliadhna 1844.

Bha dithis dhaoine, Tómas Hancock ann an Sasuinn agus Teàrlach Goodyear an Aimeireaca ag obair gu dìcheallach air a’ cheist mhóir a bha so oir bha deagh amharus aca air an fheumalachd a bha anns an stuth nan deidheadh aca air cur ás do ’n aon choire so—an droch dhìol a dhèanadh fuachd is teas air.

Gun fhios da chéile dh’ obraich iad agus gun fhios da chéile ràinig iad an dearbh fhuasgladh agus gus an latha an diugh tha móran deasbuid eadar Breatannaich is Aimeireacanaich có aca a bha air thoiseach.

Fhuair iad-san an t-eòlas gum faodar rubair a mheasgachadh le pronnasc (pronnasdair) agus air teas a chur ris tha atharrachadh iongantach a’ tighinn air.

Chan eil móran buaidh tuille aig fuachd a’ gheamhraidh no teas an t-samhraidh air, agus, an nì as fheumaile buileach, an uair a théid a lùbadh, a shlaodadh no a thoinneamh air a chéile pillidh e gu grad gu chumadh féin.

B’ e so an iuchair a dh’ fhosgail an dorus agus thòisich daoine air tuilleadh is tuilleadh feum a dhèanamh dheth. Anns a’ bhliadhna sin, 1844, còrr is ceud bliadhna air ais, thàinig luchd dà cheud tunna a steach do ’n dùthaich. Anns a’ bhliadhna 1957 thàinig do ’n dùthaich luchd còrr is dà cheud mìle tunna!

Fàsaidh a’ chraobh rubair ann an dùthaich a tha teth agus fliuch eadar seachd ceud mìle tuath is seachd ceud mìle deas air cearcall-meadhoin na talmhainn agus aig toiseach ar n-eachdraidh bha a’ chuid mhór de na craobhan a’ fàs ann an dùthaich Bhrasail ri taobh abhainn mhóir Amason. B’ éiginn mhór a bhith a’ slaodadh á doimhne na coille agus le daoine a bhith dèanamh tuilleadh feuma de rubair cha b’ fhada gus an robh barrachd iarrtais na ghabhadh sàsachadh.

Bha luchd riaghlaidh ar dùthcha fo mhór chúram is chuir iad Sasunnach d’ am b’ ainm Eanruic Wickham air turas gu ruige Brasail air teachdaireachd dìomhair. Aig cunnart a bheatha o ghàbhadh na coille is o shaighdearan na dúthcha thàrr e ás le còrr is tri fichead mìle de shìol na craoibhe rubair.

Ràinig e Lunnainn gu sàbhailte is chaidh an sìol a chur an gàrradh Kew. O’n tri fichead mìle sìol dh’ fhàs dà mhìle planntrais

[TD 20]

agus thugadh iad air bàta gu Eilean Ceylon. Chuireadh ’san talamh iad is ghabh beagan diubh friamhaich is dh’ fhàs iad. Uatha-san thugadh sìol ùr gu ruige Malaya agus chuireadh air bonn an tuathanachas mór feumail sin air a bheil an saoghal uile an crochadh. Le dìcheall is deagh aire nan tuathanach cha b’ fhada gus an robh na craobhan fada, fada nas torraiche na bha iad ann an coilltean Bhrasail.

Anns a’ bhliadhna 1888 chaidh innleachd a chur air chois a bha ri atharrachadh mór a chur air eachdraidh ar saoghail agus spàirn mhór a chur ann an tuathanachas an rubair. Bha daoine a’ dèanamh oidhirp air siubhal an rathaid air, mar a their sinn, am bicycle. Le chuibhlichean cruaidhe air rathaidean creagach gu dearbh b’ éiginn a bhith suidhe air, agus dìreach ann an deagh am chaidh aig Iain Dunlop air pìob chaol rubair a ghleidheadh gaoth, a cheangal ris a’ chuibhill. Cha b’ e a’ chiad neach a smuainich air a so ach feumar an t-urram a thoirt dhà-san agus tha an t-ainm Dunlop gu minic ri fhaicinn ’s ri chluinntinn ’san latha an diugh. Is math is airidh e sin, air son an t-socair a thug e do gach fear is té a tha ’nan cabhaig siubhal.

An déidh am bicycle thàinig an càr ’s an t-itealan agus is anns na cuibhlichean aca-san a tha a’ chuid mhór de rubair an t-saoghail air a chur gu feum.

Sin agaibh, matà, eachdraidh an rubair gu h-aithghearr agus bu toil leam a nis facal no dhà a ràdh air an tuathanachas. Tha a’ chraobh air a cur mar phlanntrais—ceud chun an acair. An ceann seachd bliadhna thatar ’gan tanachadh gu ceithir fichead chun an acair agus tha am “bleoghann” a’ tòiseachadh. Aig briseadh an latha nì am fear oibre strìoc an rùsg na craoibhe le sgithinn air faobhar lannsa lighiche—obair sgileil, oir ma théid e mìr na h-òirlich ro dhomhainn cuiridh e a’ chraobh o fheum. Aig bonn an t-strìoc tha e a’ ceangal cupain bhig a ghleidheas mu dhà unnsa de ’n bhainne a shileas uaithe mun slànaich an gearradh. Théid aon fhear air feadh trì cheud craobh ann an trì uairean de thìde agus an sin tillidh e le cuinneag a’ cruinneachadh a’ bhainne. Their sinn latex ris a’ bhainne so. Air an ath latha théid am fear oibre gu craobhan agus nì e strìoc eile fo ’n t-strìoc mu dheireadh. Tuigidh sibh cho sgileil ’s a dh’ fheumas e bhith nuair a their mi gun dèan e deich strìochdan fichead ann an leud aon òirlich. Bleoghannaidh e gach craobh gach dara latha air son da fhichead bliadhna mum fàs iad tioram.

[TD 21]

Tha na cuinneagan latex air an cruinneachadh ann an tuba mór agus an uair sin air an goirteachadh le fìongeur. An sin théid an rubair ’na chnap slaopach, fliuch, coltach ri cnap grutha no càise a dhèanadh bean a’ chroiteir. Tha so air a thaosnadh is air a dheagh nighe ann am bùrn. An déidh sin tha e air fhàsgadh eadar rollan iaruinn ’na leacan tana, geala.

[Dealbh]
A’ gearradh rùsg na craoibh Rubair gu bhi ’ga bleoghan

Tha cuid dhiubh air an tioramachadh mar sin is thig iad thugainn mar crepe rubber a chì sibh air buinn bhrògan ach tha a’ chuid as motha dhiubh air an crochadh ann an tigh ceotha agus dìreach mar an kipper, tha dath òrdhonn a’ tighinn orra. Agus gleidhidh an ceò fiodha an rubair o bhith fàs liath mar chaise.

Nis, matà, tha na leacan sin air am fàsgadh ri chéile mu mheud

[TD 22]

ciste-tea agus air an cur do ’n dùthaich so air bàta-smùid. Tha mi cinnteach gu bheil iomadach seòladair ann a tha eòlach air iasgair no dhà a fhuair cnap rubair ann an lìon sgadain an déidh a’ chogaidh, à bàtaichean a chaidh a chur fodha.

Bu toil leam facail a ràdh air an deasachadh a nì sinn air rubair anns an tigh-ceàird.

Thuirt mi mar thà gur e pronnasdair an nì as fheumaile a tha sinn a’ measgachadh ris an rubair. Tha sinn ’ga theasachadh is ’ga thaosnadh air rolair làidir iaruinn gus am fàs e bog mar photaidh agus an sin cuiridh sinn cuide ris mu thuaiream ceithir puinnd pronnasdair ri ceud punnd rubair. A réir am feum ris an cuirear e aig a’ cheann thall cuiridh sinn stuthan eile ’na mheasg, criadh, ola, céir, dathan dearg, liath is buidhe is iomadh stuth eile. Ach is e an stuth as fheumaile dhiubh air fad sùith, air a dheasachach o ola, oir chan eil sùith an teine meanbh gu leòr. Smuainichibh air na nithean de rubair a dh’ fheumas a bhith fìor-bhuan agus chì sibh gu bheil iad uile dubh le sùith—is iad sin cuibhlichean charbad.

An déidh na stuthan a mheasgachadh gu cùramach ris an rubair théid e troimh innleachdan a bheir an cumadh ceart air agus mu dheireadh théid fhàsgadh gu teann agus teas a chur ris air son ùine àraidh.

Their sinn ris an obair so vulcanising agus mas cuimhne leibh bhur leabhraichean sgoile bha aig na Ròmanaich a measg an cuid dhiathan aon air an robh ainm Vulcan—Dia an Teine.

Smuain no dhà anns an dealachadh:—

(1) Smuainichibh air na carbadan a’ siubhal an rathaid. As eugmhais rubair nach ann an sud a bhiodh a’ ghliog ’s a’ ghlag ’s a’ ghlunngaraich.

(2) Smuainichibh air na h-itealan mòra a’ siubhal nan speur. Cha b’ urrainn iad an talamh a bhualadh gun rubair a’ gleidheadh gaoithe anns na cuibhlichean.

(3) Smuainichibh air na tighean-eiridinn agus na h-innealan aig làimh an lighiche.

(4) Smuainichibh air na ròpan caola copair le ’n còta tana rubair a’ toirt thugaibh neart an dealain; guthan air an réidio; guth bhur càirdean air an telefon.

(5) Smuainichibh air an òigridh le ball-coise, golf, tennis is gach seòrsa spòrs.

(6) Ma tha fear an tighe a’ toirt thuige na pìob tombaca air son ceò dheireannach na h-oidhche biodh fios aige nach eil an cas chruaidh dhubh na pìoba ach—rubair is pronnasdair!

[TD 23]

CUMHACHD AN SMUIRNEIN

Air latha samhraidh bho chionn sia bliadhna fichead chualas gun do leagadh inneal spreadhaidh air baile Hiroshima anns an robh cumhachd fichead mìle tunna T.N.T. Ged nach robh ann ach beagan phunnd de uranium mharbhadh ceud mìle de shluagh Hiroshima is chaidh na ceudan mìle eile a leòn ’s a losgadh le creuchdan a bhios orra ri ’m beò.

Fhuair baile Nagasaki buille de ’n aon seòrsa an ceann trì latha agus chrìochnaich sin an cogadh.

Dh’ aithnich daoine gun robh cumhachd an so nach fhacas is nach cualas riamh a leithid. Tha an cumhachd so doirbh a thuigsinn ach bu toil leam beagan a ràdh mu dheidhinn bho ’n eòlas a tha agam fhéin air. Oir is e mo bharail gum bu chòir do gach neach aig a bheil tonaisg a bhith feuchainn ri faotainn a’ bheag no mhór de eòlas air. Mar sin, air an aon làimh fuadaichear eagal is ginear irioslachd.

Carson a tha daoine an tòir air a’ chumhachd so?

Thà airson socair is comhfhurtachd a chur ’nam beatha.

Aig an am so fhéin tha sinn a’ dèanamh feum de’n neart a tha ann an gual, ann an ola, ann am bùrn is anns an dealan.

Anns na dùthchannan anns an dèan an sluagh feum dhiùbh sin tha beartas, comhfhurtachd is soirbheachas. Anns na dùthchannan far nach eil aig neach ach neart a ghàirdein is gann a chumas e e fhéin is a theaghlach beò—”am fallus a ghnùise ithidh e aran.”

Tha cuimhne agaibh dé thachair bho chionn dà bhliadhna dheug air geamhradh an reothaidh mhóir, agus nas fhaisge air làimh nuair a chaidh sinn féin is an Eipheit a mach air a chéile is a ghearradh ás sinn bho ’n ola air taobh an ear Suez. Cha dèanamaid móran nan tiormaicheadh an dà thobar mhór sin. Feumaidh sinn tobar eile.

Tha e furasda thuigsinn mar a loisgeas sinn gual is mòine is ola gus teas fhaotainn a chuirear gu feum a’ tionndadh chuibhlichean. Ach chan eil e cho furasda thuigsinn ciamar a chuireas sinn gu feum an smùirnean a tha cho beag ’s nach fhaca, is nach fhaic, duine riamh aon ’na aonar. Ann an luchd spàin-tea de stuth sam bith tha mìltean de mhìltean de mhìltean de mhìltean de mhìltean do-àireamh—àireamh as motha na gainneamh tràigh an iar na Hearadh—àireamh nach gabh an inntinn fhéin a steach.

[TD 24]

Is e smùirnean (no mar a their sinn ’sa’ Bheurla “atom”) a’ chriomag as lugha de stuth sam bith. Tha iomadh stuth anns an t-saoghal—cuid anns nach eil ach aon stuth ’na aonar mar iarunn, òr, airgead, aluminium, ocsaidhgean, haidhrogean, naitrogean, ìodainn, phosphorus is mar sin air adhart. Their sinn riutha sin “elements.”

Tha seòrsa eile de stuthan ris an abair sinn “compounds” mar uisge, salainn, aol, clach, feur, feòil, clòimh agus ceudan de mhìltean eile. Ach nuair a rannsaicheas sinn, chan eil anns na “compounds” ach a dhà, no trì, no ceithir, no tuilleadh de “elements” ceangailte ri chéile.

An t-uisge dh’ òlas sibh, is e haidhrogean is ocsaidhgean ceangailt ri chéile a th’ ann, agus is nì furasda do ghille no caileag òg anns an àrd-sgoil an dà “element” a sgaradh o chéile agus an ceangal air ais a rithist mar uisge.

Anns an t-salainn a dh’ itheas sibh aig gach biadh tha dà “element”—sodium agus chlorine ceangailte—dà dhearg phuinnsean air leth bho chéile, ach, ceangailte, nì cho feumail ’s cho blasda is a th’ aig duine. Dh’ fhaodainn mìltean de eiseamplairean a thoirt dhuibh ach tha ar gnothach ri nì as cudthromaiche.

Chan eil buileach ceud “element” anns an t-saoghal gu léir.

Thuirt mi gur e “atom” an smùirnean as lugha de stuth sam bith. Nan robh inneal agaibh a bhriseadh, abair, cnap iaruinn le bhith ’ga eadar-sgaradh nas lugha is nas lugha, mu dheireadh thall ruigeadh sibh an t-atom agus nam faiceadh sibh e dh’ aithnicheadh sibh gur e iarunn a bh’ ann.

Ach a nis, is e so mìorbhuil nam mìorbhuilean, nan dèanadh sibh eadar-sgaradh air an “atom” is ann a chitheadh sibh nach e idir cnap beag cruaidh daingeann a th’ ann. ’Na theis mheadhon tha cnap fìor bheag, mu mheud a mhìlibh cuid deth agus timcheall air tha cnapan beaga beaga beaga ’ga chuartachadh dìreach mar tha an saoghal is na reultan a’ cuartachadh na gréine. Eatorra is an cnap meadhoin tha falamhachd. Their sinn ris a’ chnap mheadhoin “nucleus” an smùirnein agus ris na cnapan a’ dol mun cuairt “electrons.”

Chì sibh gu tric na facail “splitting the Atom” agus “nuclear fission” agus is ann ris an “nucleus” tha so tha ar gnothach. A rithist, ged is meanhh do-labhairt e chan aon chnap e, ach mòran, a tha ceangailte fìortheann ri chéile.

Am faca sibh riamh bàta-smùid ceangailte ri lamraig is i slaodadh

[TD 25]

air an ròp làidir? Ma bhriseas an ròp leumaidh e mar nì beò is an neart a bh’ anns an t-slaodadh air a leigeil fa sgaoil. Is iomadh neach a leònadh gu goirt le ròp mar so a’ briseadh. Air a’ mhodh cheudna, ma théid againn air “nucleus” an smùirnein a bhriseadh gheibh sinn uaithe beagan de ’n neart tha ’ga chumail cho teann ri chéile.

Ach ciamar air thalamh a bhriseas duine rud cho beag ’s nach fhaic e e?

Brisidh, ma tha, le bhith losgadh peileir air—peilear a tha nas lugha na ’n “nucleus”—aon de na cnapan beaga tha ceangailte anns an “nucleus.” Their sinn ris a’ pheilear so “neutron.”

Tha cuid de stuthan air an t-saoghal is o ’n latha chruthaicheadh iad, tha iad a’ cnàmh air falbh gu socair, mall—cho slaodach is gun toir criomag bheag ceudan bliadhna a’ searg.

Ann a bhith cnàmh tha “nucleus” an smùirnein aca a’ briseadh agus anns a’ bhriseadh tha e a’ leigeil fa sgaoil “neutron” no dhà, a shiùblas aig astar dolabhairt. Is aon de na stuthan so am meatal “radium” agus ris na peilearan a leigeas e fa sgaoil their sinn “radiation.” Tha iad a’ siubhal cho luath is gun loisg iad feòil duine agus mar sin feumar radium a chumail ann am bocsa tiugh de luaidhe.

A nis tha galair a bhuineas ri feòil an duine ris an abair sinn cansar agus cuirear stad air le bhith leigeadh nam peilearan so á cnap radium bualadh air, agus mar sin a’ marbhadh a’ chansair. Ann an earrainn mhóir de luchd euslaint a’ chansair théid an leigheas, co-dhiùbh ma ghlacar iad an am.

Tha meatal eile glé choltach ri radium ris an abair sinn uranium agus tha ’na ghnè gum faodar cabhag a chur ann e bhith cnàmh air falbh.

Tha dà sheòrsa uranium bitheanta—uranium 238 agus uranium 235—aon aig a bheil dà cheud agus ochd deug air fhichead cnap anns an “nucleus,” is am fear eile trì a dhìth air an àireamh sin.

Anns an talamh, agus is ann glé thearc agus an àitean aonarach a gheibhear iad, tha an dà uranium ri ’m faotainn. Airson gach punnd uranium 235 tha ceud punnd gu leth uranium 238 ceangailte ris agus is e an uranium as tearca as fheumaile gu mór. Tha cosgais mhór airgid an sgaradh bho chéile agus an glanadh bho gach stuth eile tha ceangailte riutha anns an talamh.

A nis, tha e furasda “nucleus” smùirnean uranium 235 a bhriseadh agus mìr bheag de neart a leigeil fa sgaoil. Tha cuimhne aig móran agaibh mar a thogadh maighstir no bana-mhaighstir sgoile (agus

[TD 26]

iomadh athair agus màthair) tàs leathair agus a chuireadh iad neart an gàirdein ann a bhith ’ga chur air ghluasad. Dh’aithnicheamaid an neart so mar theas ann am bois na làimhe no air iomall eile de ar cuirp. Tha neart an smùirnein a’ tionndadh gu teas mar an ceudna. Agus ged is meanbh do-fhaicinn teas aon smùirnein cuimhnichibh an àireamh do-labhairt a th’ ann diubh, agus le chéile nì iad teas mar a’ ghrian fhéin.

A nis tha cothrom aig smùirnean uranium 235 briseadh is teas a leigeil dheth agus aig an aon am leigidh e dheth dà “neutron” a bhriseas dà smùirnean eile faisg air. Brisidh na dhà sin ceithir

[Dealbh]
“Reactor” aig Dùn-reatha

smùirnein, na ceithir sin ochd, na h-ochd sin sia deug agus ann am priobadh tha na mìltean de mhìltean do-àireamh air briseadh, agus teas fa sgaoil a leaghas eadhon na creagan mar a leagh e clachan togalaichean baile Hiroshima.

A thuilleadh air sin tha na “neutrons” a dh’ fhalbhas ás gach smùirnean comasach air fuil is feòil is cnàmhan a mhilleadh agus mar sin is e inneal eagalach cogaidh tha so.

Ma bhitheas sgonn de uranium 235 agaibh nas lugha na mu dhà phunnd de chudthrom cha dèan e spreadhadh idir oir gheibh na “neutrons” a leigeas e dheth ann a bhith cnàmh cothrom teicheadh bhàrr uachdair gun smùirnean eile a bhualadh is a bhriseadh. Ach ma bhios an sgonn móran nas motha na dà phunnd tha cothrom nas motha aig na “neutrons” air smùirnean a bhriseadh agus tachraidh an spreadhadh air an do labhair mi.

[TD 27]

A nis ann a bhith cur ri chéile bom atomach feumaidh tu mar gum biodh pìob fhada agus sgonn de uranium 235 a cheangal aig gach ceann; gach sgonn nas lugha na dà phunnd. Cuirear pocan fùdair air cùlaibh gach sgonn uranium agus inneal airson am fùdar a losgadh aig an am àraidh.

Tilgear an dà sgonn uranium gu chéile agus buailidh iad. Tha againn an sin sgonn anns a bheil eadar trì is ceithir puinnd—sgonn nas motha na mar a their sinn the critical size agus nì e spreadhadh.

A nis is e teas an spreadhaidh so a tha sinne ag iarraidh airson a chur gu feum agus chì sibh nach dèan spreadhadh cabhagach mar so feum, oir cha ghleidheadh soitheach e. ’S i a’ cheist a bhith a’ cur maille anns an spreadhadh is ’ga cheannsachadh.

Nithear sin, agus tha daoine a’ dèanamh sin gach latha ann an innealan mu ’n cuala sibh—atomic pile agus nuclear reactor. Tha aon dusan, co-dhiùbh, ’san rìoghachd, agus aon ainmeil anns a’ Ghàidhealtachd an Dùn-reatha an Gallaibh.

Tha an uranium ’ga chur an cumadh shlatan caola fada de chudthrom nas lugha na dà phunnd agus air an còmhdach le céis thana de aluiminium.

Tha iad air an seasamh dìreach air an ceann beagan òirleach o chéile ann an tuill, an cnap de stuth ris an abair sinn graphite—an dearbh stuth a tha ann am peansail. Tha graphite a’ cur maille air na “neutrons” a’ falbh ás gach slait uranium agus mar sin a’ toirt dhaibh barrachd cothrom air slatan eile a bhualadh. Ann an tuill eadar gach slat uranium tha slatan caola de mheatal cadmium.

A nise tha cumhachd ann an cadmium a bhith tarraing dha fhéin na “neutrons” a dh’ fhalbhas á uranium gus nach faigh iad gu ruige nan slatan eile. Tha againn, mar sin, dorus a dh’ fhosglas no dhùineas sinn air na “neutrons.” Ma thogas sinn na slatan cadmium an àird ás an rathad, gheibh na “neutrons” a bhriseadh smùirnean agus gu leigeil teas fa sgaoil. Le bhith leigeil sìos nan slatan cadmium, gearraidh sinn ás iad bho bhith briseadh a chéile.

O sin a mach tha atomic pile dìreach mar theine guail a theasaicheas uisge airson smùid a thogail is cuibhlichean a chur air ghluasad. Tha uibhir de neart anns an uranium do bhrìgh àireamh do-labhairt nan smùirnean, ’s gum faighear uiread de theas á aon phunnd dheth’s a gheibhear á ceud gu leth tunna guail—á aon tunna uranium tha teas trì muillean tunna guail. Chumadh aon phunnd uranium an tigh agaibh blàth airson sia ceud bliadhna.

Chan eil am beannachd tha so gun mhallachd, agus ged tha

[TD 28]

gual salach a bhith ’ga losgadh tha e glan taca ri uranium ged nach fhaicear salachar an uranium idir. ’S e so na “neutrons” bheaga tha faigheil fa sgaoil agus a’ dèanamh a leithid de mhilleadh air corp duine is ainmhidh. ’S ann airson na “neutrons” so a ghlasadh a steach a dh’ fheumar na ballaichean móra tiugha a thogail timcheall air atomic piles agus tha Gàidheil Ghallaibh eòlach gu leòr air so oir chì iad am ball mór iaruinn a thogadh an Dùn-reatha.

Sin agaibh eachdraidh bheag shìmplidh air cumhachd an smùirnein, agus dh’ fhaodadh gun tug mi dhuibh a’ bheag no mhór de thuigse is de thoil-inntinn. Tha mi ’n dòchas nach do dhorchaich mi bhur n-inntinn gu buileach, oir is e so cuspair air an do sgrìobhadh móran leabhraichean.

Cha bhiodh e idir, tha mi ’n dùil, ás an rathad mi bhith crìochnachadh le briathran an t-Seann Tiomnaidh á beul Mhaois—“Tha mi a’ gairm nan nèamh agus na talamhainn mar fhianuisean ’nur n-aghaidh air an là ’n diugh gun do chuir mi beatha agus bàs fa ur comhair—beannachadh agus mallachadh. Uime sin roghnaich beatha chum gum bi thu féin is do shliochd beò.”

[TD 29]

GUN SOLUS LANNTAIR

Chan eil móran an diugh an lathair a chunnaic fàd mòine an riochd lanntair mar bu chuimhne leis a’ bhana-bhàrd ainmeil ’n a h-òige; ach tha mi cinnteach nach eil aon fhacal eile ann ar cànain a ghluaiseas ar smuain mar am facal sin—“mòine.”

A’ chruach mhòine aig ceann an tighe, leac an teinntean leis an eubhail dhearg dheàrrsach agus an toit liath-ghorm chùbhraidh a’ direadh ann an ciùineas na maidne, chan ann a mhàin ann an Gàidhlig a tha iad nan samhlan air gach ni is taitniche saoilsinn orra anns a’ chaitheamh beatha air am b’eòlach sinne ’nuair bha sinn òg. Thatar pailt cho measail orra ’sa’ Bheurla.

Mhothaich sibh, tha mi cinnteach, gu’n d’thug mi a’ cheud iomradh air a’ chruaich aig ceann an tighe—an obair, an àmhghair is an rìasladh seachad is air an cur a cuimhne; oir ged is saor mòine an car airgiod tha prìs mhath oirre ann an saothair cuirp. Is iomadh latha, air Di-sathuirne no anns an fheasgar an déidh na sgoile, a thuirt sinn iomadh facal cruaidh fo ar n-anail mu’n fhàd mhòine; ach, an déidh sin, a’ sealltuinn air ais tha ar smuain air làithean sona toil-inntinneach air a’ mhòintich, a’ leagail no sgaoileadh, a’ togail no cruachadh. Chan fheum mac-meanmain ach beagan brosnachadh is tha blas ceòthaidh a’ chupan tea air mo theangaidh agus fàsgadh an ròp air mo ghuaillean.

Ach a thuilleadh air na smuaintean taitneach so nach e a bhlàthaich an cridhe a bhi a’ faicinn nàbaidhean cho réidh is cho cuideachail d’a chéile; eiseamplair do’n t-saoghal mhor a tha an diugh cho feumail air a leithid so de spiorad a bhi follaiseach am measg an t-sluaigh. Is e mo mhiann a bhith feuchainn ri fradharc farsuinn is beagan eòlais a chuir fo ar comhair a dh’fhaodas a bhi ùr do mhoran agaibh. Bha agus tha mòine luachmhor do-labhairt ann an caitheamh beatha nan Gaidheal; tha i an sud cho pailt mu’n cuairt oirnn—cho pailt ris a’ bhuirn fhéin—cho eòlach is nach robh aobhar againn riamh ceist fhoighneachd mu deidhinn—“Cia as a thainig i; de an seòrsa stuth a tha innte; am bheil sinn a’ deanamh am feum as fhearr dhith?”—is mar sin air adhart.

Tha moran stuthan a bhuilich Flaitheas fialaidh air a’ cheanna-daonna agus fhad is a bha iad pailt mu’n cuairt air cha do chuir an duine moran suim orra; ach an sud is an so thainig latha anns an do

[TD 30]

dh’fhoighnich e na ceistean a chuir mi ribh mu’n mhòine agus is ann le bhi foighneachd ceistean mar sin a rinn daoine adhartas. Gu deibhinn chan àbhaist do’n duine a bhi cuir luach air ni gus am fàs e gann air.

A nis matà, tha mòine a’ fàs ann an àite far am bheil luibhean agus planndraisean àraidh a’ fàs, a’ bàsachadh is a’ grodadh ann am boglach. Is ann ann an dùthaich far am bheil an t-sìde car tais is

[Dealbh]
Inneal airson bleith na mòna

ciùin a gheibh i cothrom fàs; an dearbh shìde air am bheil na Gaidheil eòlach agus an t-sìde a gheibhear air feadh ceann a tuath na Roinn-Eòrpa gu léir agus ceann a tuath Aimeireaca.

Mar tha deagh fhios agaibh, tha mòine agus mòine ann—iomadh gne a reir coltais, cudthrom agus comas loisgidh, agus tha moran aobhar airson an t-eadar-dhealachadh sin a chi sinn. Tha cruth na mòine an crochadh air de na gnethean de chòinnich, luibhean, fraoich is feur a dh’fhàs anns an lòn, an t-sìde, am bùrn, an teas no am fuachd a bha bitheanta, de an gne chreagan tha faisg air laimh, de an doimhne bha anns a’ pholl agus an cudthrom bha air uachdar na mòine agus mar sin air adhart.

Tha cuid de’n bharail gu’n tionndaidh mòine gu gual mu dheireadh thall ach chan eil so fìor, oir is ann o’n chraoibh is o’n choille a dh’ath-chruithicheadh gual; ach mòine, a luibhean is

[TD 31]

còinneach, fraoch is feur. Chan eil m’eòlas domhain gu leòir airson mìneachadh farsuinn a dheanamh air na dòighean iongantach is miorbhuilleach anns am bheil planndraisean a’ grodadh is air an athchruthachadh anns an lòn ach tha mi creidsinn nach biodh moran buannachd an sin dhuinn cò-dhiùbh.

Abram facal no dha air feumalachd na mòine agus an déidh sin seallaidh sinn air dòighean a buain is a cuir gu feum.

Chan fhaca moran againn, mar nach fhaca mi fhéin na m’òige, feum sam bith air mòine ach a bhi ga losgadh, agus their cuid gu bheil a latha gu bhith seachad an riochd connadh. Bha mi-fhéin a’ sgriobhadh anns a’ chaibeadail roimh so air cumhachd an smùirnean (mar a their sinn anns a’ Bheurla, ATOMIC ENERGY) cumhachd anns am bheil gealladh e bhi na thobar gun ghrùnnd, tobar nach gabh tràigheadh de neart is teas a chuireas an ceanna-daonna gu feum. Tha againn a thuilleadh air sin ar seann chàirdean gual agus ola, stuthan a bheir dhuinn teas gu bhith tionndadh chuibhlichean, a’ cruthachadh neart an dealain agus a’ toirt dhuinn iomadh goireas eile. Tha sinn cuideachd ag cuir gu feum neart a’ bhùirn as an eas, neart muir lìonaidh is tràighidh agus neart na gaoithe, agus an aghaidh na tha an so dé an cothrom a tha aig a’ mhòinidh thruagh, bhog fhluich air a ceann a thogail.

Anns a’ cheud àite tha mòine saor a h-oibreachadh ann an comas ri gual, ola is cumhachd an smùirnean. Mar tha fios agaibh, ann an Eireann chuir an Riaghailteas air chois Bòrd na Mòine airson an fheum as fheàrr a dheanamh air na raointean farsuinn a tha aca-san, agus ann an uile oibrichean air feadh na dùthcha gu leir chan eil feum ach air cairteal an airgiod a dh’fheumas aon “NUCLEAR REACTOR” ann am Breatunn.

A thuilleadh air i bhi na connadh tha a’ mhòine na bun air iomadh stuth feumail. Le bhith ga ròsdadh an àite loisgeadh gheibh sinn aisde teàrr is ola agus seòrsa de chéir ris an abair sinn “MONTAN.” Mar a dh’fhàgas gual a théid a ròsdadh “coke” fàgaidh a’ mhoine “coke” a tha luachmhor do bhrìgh nach eil pronnasg ann mar tha an “coke” a’ ghuail. A rithis tha smùr aig cuid de ghnethean moine, luachmhor ann an obair gàraidh, le bhith glan o na galairean phlanndraisean a tha bitheanta ann an ùir na talamhuinn. Ach a thuilleadh air luach na mòine fhéin is na stuthan gheibhear aisde, chi sibh gur e gearradh na mòine, is an lòn a thiormachadh adhartas gu bhi ’g ath-leasachadh a’ phuill airson talamh àitich. Aig an astar aig am bheil an ceanna-daonna a’

[TD 32]

meudachadh an àireamh aig an latha an diugh tha feum air a h-uile òirleach a chuirear gu fàs bithe.

An nis feumaidh mi aideachadh gun robh na puill-mhòine air an robh mise eòlach beag do-labhairt airson a bhi smuaineachadh orra mar thalamh àitich ach tha anns a’ Ghearmailt, an Ruis, an Lochlainn is Eireann raointean mora farsuinn anns an fhiach e a bhi ag oibreachadh na mòine le dòighean cumhachdach agus ag cosnadh

[Dealbh]
Tha e glè mhath anns an riasg ach cha robh càil a dh’fhios aige dè bh’ann ‘grobhag,’ ‘rùghan,’ na ‘tairsgeir’!

do’n rioghachd cluaintean leathainn, torrach ura. Cha deanadh an t-iarruinn-mòine ach sgròbadh truagh ann a leithid so agus tha innealan mora làidir air an togail dìreach airson na h-oibre so. Tha cunnart ann a bhi ag cuir inneal trom air poll mòine, oir ma bhriosas an sgrath tana théid an t-inneal fodha le call mor airgid. Mar sin feumaidh na cuibhlichean a bhith air leth farsuinn agus do bhrìgh gum bheil innealan a ghluaisear le ola daonnan trom dhiubh fhéin is ann le neart an dealain as trice a ghluaisear iad an diugh.

Tha dà dhòigh, dh’fhaodadh sinn a ràdh, air a’ mhòine a bhuain

[TD 33]

—aon doigh beagan coltach ris an t-seann dòigh leis an iarruinn agus dòigh eile a tha gu buileach eadar-dhealaichte, ach is e an ceud cheum claisean a ghearradh gu cothrom a thoirt do phàirt de’n uisge tràghadh air falbh.

Mar is aithne dhuibh tha comas aig mòine anns a’ pholl a bhi

[Dealbh]
Coireachan-smùide a’ loisgeadh mòine

sùghadh is a gleigheadh moran uisge. Tha i ag cuir gream air leth daingeann air an uisge agus tha iad anabarrach duilich an sgaradh bho cheile—gu dearbh, is e sin a’ choire as motha is urrainn sinn a chuir na h-aghaidh.

Tha inneal àraidh deanta airson gearradh chlaisean agus an déidh sin tha inneal eile ag gluasad air feadh a’ phuill agus a’ gearradh na mòine na stiallan fada, ’gan càradh air uachdar na talamhuinn agus ’ga gearradh aig meud fàd. Fagar an sin iad airson seachduinn no dha a’ tiormachadh ri gréin is gaoith agus tha an treas seòrsa inneal, le cuibhlichean anns am bheil moran spuirean, a’ tionndadh nam fàd is ag cuir an taoibh fhluich an àird. Mu dheireadh tha inneal a ni cruinneachadh air a’ mhòinidh agus a lionas i an cairtean mora an rathaid-iarruinn. So agaibh eiseamplair de na dòighean ris

[TD 34]

an abair sinn “Mass production,” ach do bhrìgh gur ann an dùthchannan sìde thais a tha a’ mhòine chan eil an obair uair sam bith dealaichte bho chor na sìde, ach an samhradh math gheibhear dà bhuain as gach poll.

An car cosgais feumar tiormachadh nàdurra a dheanamh air a’ pholl oir ann am mòine ùr-gheairrte tha còrr is ochd urrad de uisge innte na tha de mhòine thioram agus is e obair gun chiall a bhi cairteadh uisge anns an duthaich so. An déidh beagan sheachduinn ri gréin is gaoith cha fhàgar ach leth urrad de uisge is a tha innte de mhòine, agus tha aon mhaitheas air mòine—ged tha i fhéin is uisge duilich an sgaradh bho chéile tha i glé dhuilich a fluicheadh an déidh sin, cò-dhiùbh le fras uisge.

Chunnaic sibh mata aon dòigh air mòine a bhuain ann an lìonmhorachd agus tha e follaiseach mar a dh’fhàs an dòigh so bho obair an iarruinn-mhòine ach bu toil leam facal a radh an nis air dòigh eadar-dhealaichte ris an abair iad “bleith na mòine.”

Mar cheanna thatar a’ gearradh nan claisean agus a’ glanadh an sgrath far a’ phuill. An sin tha inneal ag gluasad air feadh a’ phuill a tha a’ gearradh far uachdar slios de’n mhòine mu leth òirleach de thuighead agus ga briseadh gu meanbh. Gach latha airson tri latha, a reir cor na sìde, tha inneal eile a’ cliathadh ’sa’ tionndadh an smùr mòine gu cabhag a chuir ann a thiormachadh. An ceann tri no ceathair latha tha inneal a’ cruinneachadh an smùr is ’ga chuir anns na cairtean mora airson a ghuilean air falbh. Nuair tha bàrr a’ phuill réidh tha a’ cheud inneal ag gearradh slios thana eile de’n mhòine agus mar sin tha toradh mor de smùr mòine air a chruinneachadh gach tri no ceathair latha fhad’s a mhaireas an t-side freagarrach.

Carson, faodaidh sibh a bhi foighneachd, tha daoine ag iarraidh nam miltean air mhiltean tunna so de mhòine? Tha a’ chuid mhor air a loisgeadh airson cuibhlichean a thionndadh, gu innealan a chuir air ghluasad ach gu h-àraidh airson a bhith cruthachadh neart an dealain. Tha coireachan àraidh air an deanamh airson loisgeadh mòine agus smùid a thogail. Tha e gu math ’nas fharasda a bhith a’ cuir smùr na mòine air an teine na bhith a’ cuir fàdan. Is ann airson so a thatar a’ buain na mòine leis an dara dòigh air an d’thug mi aithris, ’se sin a bhi ’ga bleith.

Mar thubhairt mi cheanna tha stuthan eile seach mòine aig laimh an duine airson teas a dheanamh ach ma tha gach gnothaich eile co-ionnan taghaidh an duine an dòigh as saoire: ’s e sin is glice

[TD 35]

dha. Ann an Eireann far nach eil meinnean guail no tobraichean ola, tha e na’s saoire dhaibh an cuid mòine fhéin a loisgeadh airson neart an dealain na bhi ceannach gual a Breatuinn, no ola bho na h-Arabaich.

Do bhrìgh na tha de uisge anns a’ mhòine is nach fhaodar a thoirt aisde gu buileach le farasdas, feumaidh sinn coig no sia urrad de mhòine na dh’fheumas sinn de ghual airson an aon toradh de theas, agus a reir coltais is ann mar bhun air na stuthan luachmhor air an d’thug mi iomradh is dòcha sinn a bhith a’ sealltuinn ris a’ mhòine.

Tha moran cnuasachadh a’ dol air adhart oirre agus cò their nach fhaodadh am fàd mòine a bhi fhathast cho luachmhor dhuinne sa bha e do’n bhana-bhàrd mar lanntair ’san dorchadas.

Ar réir nam feallsanach tha air an t-saoghal còrr is ceud mile million tunna de mhòine. Nach b’e sud a’ chruach na ’m b’aon i.

[TD 36]

[Dealbh]
Bàta-iasgaich ùr

[TD 37]

AN ATAIREACHD ARD

Chan eil moran Ghàidheil, seachd àraidh na h-Eileanaich, nach abair gur e an t-òran as motha a bheothaicheas an cridhe gu smuaintean air an t-seann dachaidh na briathran:—

“An ataireachd bhuan, cluinn fuaim na h-ataireachd àrd
Tha torunn a’ chuain mar chualas leams’ iad nam phàisd—”

Do dh’fheadhainn aig an robh sluaisreadh na mara mar chrònan-cadail is tàlaidh nan leanabas, bheir na briathran so air ais smuaintean taitneach air dachaidh is pàrantan, teaghlach, sinnsir is càirdean. Bheir iad thugainn blas a’ chabhaith-mara air ar beul, sealladh air dathan gorm is uaine is liath, spèuran dearg is òr-bhuidhe, agus mile rud eile nach gabhar aithris ceart, eadhon anns a’ chànain Ghaidhlig.

Mar is math is aithne dhuibh tha miltean is miltean de luchd còmhnaidh nam bailtean mora agus meadhon-tìre, daonnan a’ deanamh air a’ chuan cho tric is a gheibh iad an cothrom agus a’ cur luach mor anns na nithean mu’n d’aithris mi cheanna, glé thric barrachd luach is a tha an fheadhainn a tha a’ còmhnaidh an sin.

Cò-dhiùbh, chan ann air luach nan seallaidhean, na sith is na sàmhchair a tha romham a bhi a sgriobhadh, ach a’ dol a thoirt sùil air a’ chuan agus an t-àite a tha aige ’n ar beatha.

Bha uair a bha an cuan a’ sgaradh daoine o chéile, na h-Eileanan o Alba; Breatuinn o’n Roinn Eòrp; an Roinn Eòrp o Aimeireaca agus mar sin. Bhiodh muinntir aon àite tur aineolach air muinntir an àite eile; eadhon aineolach gun robh daoine eile ann idir. Bha sin fada air ais ann an eachdraidh agus, ann an saoghal bhàtaichean is eatharaichean, thainig an cuan gu bhi na rathad mor ag ceangal daoine ri chéile, ged a dheanadh iad an turus gu math tric airson mort is marbhadh.

Bho thoiseach beatha dhaoine, bha, agus tha, an cuan na stòr de bhiadh, de aodach, de bhlàths is solus. Mar a tha daoine a’ fàs beairteach is saoibhreach tha e coltach gun tionndaidh iad bho mhuir is iasg gu talamh is ainmhidhean airson am biadh is an aodach. Is math mo chuimhne fhéin, agus chan eil e cho fada uaithe sin nuair a bha iasg gu dìnneir a’ chuid mhor de’n t-seachduinn agus baraile mor sgadan saillte daonnan ri laimh. Nach iomadh oidhche shona

[TD 38]

a chuir mi seachad còmhla ri m’ athair agus nàbaidhean còir an Loch Siar an Tairbeart ag cur lìon. Tha cuimhne agam cuideachd air Loch Sear an Tairbeart a bhi cho làn bhàtaichean-iasgaich is gun coisicheadh tu o thé gu té tarsuinn an loch cha mhor gu talamh tioram fo’n chatha. Bhiodh na Klondikers ag acair an sin a’ ceannach na ghlacadh na h-iasgairean agus bha obair gu leòir aig boirionnaich a’ cutadh sgadain is a’ lionadh bharrailean. C’ àite am bheil iad uile an diugh? Thionndaidh na Gearmailtich is na Ruiseanaich is càch ’s an Roinn Eorp o bhi ag itheadh uibhir de sgadan agus gu bhi ag itheadh tuilleadh feòla. Tha so a’ tachairt am measg moran dhaoine.

Tha aon ni eile air am bheil mi an dùil barrachd a ràdh, a tha sinn a’ faotainn o’n chuan agus is e so aon ni nach dean sinn ni as eugmhais, am bùrn a thuiteas as an adhar oirnn.

Saoilidh sinne air taobh an Iar Alba gu h-àraidh, gum bheil fada, fada, tuilleadh is a chòir de uisge a’ sileadh oirnn agus feumaidh mi aideachadh, an da sheachduinn a bha mise aig an t-seann dachaidh air an t-samhradh so chaidh, fhuair sinne tuilleadh is a bha sinn an dùil. Fhuair sinn na tuiltean is àbhaist a bhithear a’ cumail airson muinntir Ghlaschu air an saor-làithean!

Biodh sin mar a bhitheas e, tha e follaiseach a thaobh ar dùthaich, Breatuinn uile, agus gu seachd àraidh a thaobh cuid de dhùthchannan eile air feadh an t-saoghail, gum bheil sinn a’ fàs gann de uisge. Tha sinn gach bliadhna a tha dol seachad a’ cur gu feum tuilleadh is tuilleadh uisge. Chan e gu’m bheil sinn ag òl moran a bharrachd dheth, ged a tha sinn gu léir ag òl moran a bharrachd lionn is spioradan na bha sinn agus tha uisge a’ dol anns an deasachadh aca sin. Tha barrachd thighean còmhnaidh gach bliadhna le uisge fuar is teth, is ìnnleachdan nigheadaireachd, ach is ann an obaireachadh nam factories as motha a thatar a’ cur uisge gu feum. A’ gabhail a steach gach dòigh air am feum sinn uisge, tha sinn a’ cosg tri fichead gallan a h-uile latha mu choinneamh gach fear, té, is leanabh anns an dùthaich. Tha an àireamh sinn air dùbladh ann an coig bliadhna fichead agus tha e a’ sìor dhol am meud. Tha an aon eachdraidh anns gach dùthaich eile.

A nis thatar a’ cùnntas, nam biodh na thuiteas de bhùrn air an dùthaich air earrainn a mach gach latha, gum biodh sin còrr is dà mhile gu leth gallan a h-uile latha, mu choinneamh gach fear, té, is leanabh. Sin agaibh dà mhile gu leth gallan an coimeas ri na tri fichead gallan a dh’ fheumas sin. Ach, mo chreach, ged tha na tha

[TD 39]

sud a’ tuiteam tha sinn a call a’ chuid mhor dheth. Tha sruthan is uillt is aibhnichean a toirt moran dheth air ais gu ruige a ’chuain. Tha cuid a’ sùghadh a steach do’n talamh agus tha moran a’ tiormachadh ri gréin is gaoith. Tha cuid a’ fuireach ann an lochan agus tha sinn a’ togail reservoirs gu bhi a’ gléidheadh uisge dhuinn.

Cha ruig sibh a leas ach cuairt a ghabhail a mach cùl a’ bhaile mhoir thun a’ mhonaidh far am bheil an reservoir aca agus ma tha earrach is samhradh car tioram againn chi thu an reservoir gu math iosal. Chluinn thu thall ’sa bhos comhairlean bhailtean a’ maoitheadh air daoine gun bhi a nigheadh chàraichean, gun bhi ag cur uisge air an gàraidhean, a bhi géurshùileach mu phìobean uisge a dh’ fhaodadh a bhi aoideanach agus mar sin. Ma sheallas sibh air cùnntaisean a’ bhaile chi sibh mar tha cosgais an uisge a sìor-dhol am meud gach bliadhna. Thatar a’ sireadh glinn fhreagarrach airson reservoirs ùra, thatar a’ sireadh uisge a lochan mar Loch Laomainn, agus tha sinn a’ cluinntinn ùpraid bho’n fheadhainn a tha a còmhnaidh anns na glinn sin agus coltas gum feum iad imrich gu talamh àrd. Tha luchd turuis is eile an aghaidh uisge a bhi ga tharruing a lochan ainmeil mar Loch Laomainn. Chunnaic sinn cuid de na Cuimrich ag éiridh an aghaidh nan Sassunach a chuir glinn aca fo uisge airson tart nam bailtean mora, agus gu dearbh tha a’ cheist so fada nas cudthromaiche ann an Sassuinn do bhrìgh aireamh an t-sluaigh anns na bailtean mora aca, agus dìth nam beanntan àrda a tha againne ann an Alba.

A nis, tha sinne, chan e mhàinn ann am Breatuinn ach anns an t-saoghal mhor gu léir air ar cuairteachadh le na mor-chuantan làn uisge, agus seallamaid carson nach sàsaich sinn ar tart a sin, agus am bheil dòigh ann anns an téid againn air na cuantan a chuir gu feumalachd seachad air na dh’ aithris mi aig an toiseach. Tha cuimhne aig moran, tha mi creidsinn air dann Beurla a bhiodh sinn ag ionnsachadh anns an sgoil, an dann a rinn Coleridge mu’n “t-seann Mharaiche.” Bha am bodach còir sinn gu téachdadh leis an teas agus e sealltuinn o’n bhàta thar nam miltean de’n chuan ’s e ag ràdh

“uisge, uisge air gach taobh
’s gun aon deur ri òl”

Tha mi a’ dol a dh’ innse mar a tha daoine an dòchas gum faigh sinn uisge ri òl as a’ chuan agus aig an aon am gun toir sinn as nithean a bhios glé luachmhor is feumail do’n cheanna daoine air fad.

[TD 40]

An toiseach faiceamaid cia mar a tha sinn a’ faotainn an uisge o’n chuan a tha a’ lionadh ar lochan is ar n-aibhnichean, a’ toirt fàs air ar feur is flùran, craobhan is cruinneachd.

Chi sibh, ma dhòirteas sibh uisge air ùrlar no air creig, no ma chrochas sibh aodach fliuch anns a’ ghaoith, gum falbh an t-uisge

[Dealbh]

a sealladh an ceann ùine—their sinn gum bheil e air tiormachadh. Tha comas aig a’ ghaoith gun sùgh i suas agus gun gléidh i uisge. Faodaidh sibh smuaineachadh air a’ ghaoith mar ghainneamhaich, tòrr ghràinneanan, le beagan rùm eadar gràinnean is gràinnean. Ma tha cuinneag làn gainnmhich agaibh chi sibh mar a dh’ fhaodas sibh bùrn a chuir innte; sùghaidh am bùrn a steach do’n ghainnmhich, is chan fhaic sibh am bùrn gus am bi an rùm eadar gach gràinnean luma làn. Tha an dearbh nì fìor a thaobh na gaoithe. Brisidh uisge sios na smùirnein bheaga, bheaga agus a steach a ghabhas iad eadar smuirnein na gaoithe. Tha aon eadar dheallachadh mor co-cheangailte ris a’ ghaoith seach gainnmheach, air latha blàth tha smùirnein na gaoithe nas fhaide o chéile na tha iad air latha fuar

[TD 41]

agus mar sin air latha blàth tha barrachd rùm eadar na smùirnein airson uisge a ghléidheadh.

Fhad’s nach eil moran de smùirnein uisge anns a’ ghaoith chan fhaicear iad le bhi cho beag ach ma bhios tuilleadh is tuilleadh dhiubh a’ sùghadh a steach tòisichidh iad air ruith na chéile agus mu dheireadh chi sinn an t-uisge mar cheò. Tha comas aig dusd mar saoith is stùr, abair bhailtean mora, toirt air na smùirnein uisge ruith na chéile agus tha sibh uile eòlach air ceò nam bailtean mora.

Ann an riochd ceò tha na smùirnein uisge fhathast cho aotrom is gun seòl iad air a’ ghaoith ach ma dh’ fhàsas iad mor gu leòir théid iad nam boinnean uisge is tuitidh iad ann am fras.

Am muigh air aghaidh a’ chuain tha a’ ghaoth daonnan, le cuideachadh na gréine a’ togail uisge na smùirnein bharr na mara agus ga ghùillein gu tir mor. Tha chuid as motha gu mor de’n uisge so a’ tuiteam air ais na fhrasan air a’ chuan fhéin ach mu dheireadh ruigidh a’ ghaoth an cladach. Ma tha an talamh iosal còmhnard is docha gun téid a’ ghaoth thairis gun deur a’ leigeil aisde. Gu tric cò dhiùbh, is e beanntan a choinnicheas ris a’ ghaoith nuair a ruigeas i tir agus feumaidh i dìreadh an àird gu faighinn seachad. Mar is trice tha an talamh moran nas blaithe aig isleachd na mara na tha e aig mullach nam beann agus mar sin ann a bhi ag éiridh an àird aghaidh na beinne tha a’ ghaoth a’ fàs fuar. Mar a dh’ innis mi cheanna le fàs fuar tha smùirnein na gaoithe a teannachadh ri chéile agus mar sin fàisgidh i a mach aisde cuid de’n uisge agus a nuas thig an fhras. Anns an dùthaich so tha a’ ghaoth as bitheanta a’ tighinn bho’n àird an iar agus cha ruig mi leas innse dhuibh gur ann air taobh an iar na dùthcha as motha thuiteas burn. Ma tha na beanntan fior àrd mar Beinn Nibhis, gheibh na h-àitean faisg air laimh fior thuiltean. Is e Gearasadan Loch Abair as motha tha faotainn de uisge a’ tuiteam air, am Breatuinn.

Leis a’ ghaoith a bhi call a cuid uisge a’ direadh bheanntan bidh an tir air cùl nam beanntan tioram agus air uairean agus ann an dùthchannan farsuinn gu h-àraidh, bidh iad ro thioram gu buileach. Chan eil ùine an dràsda a bhi a sealltuinn air dòighean a bhi a’ tarruing uisge gu àitean tioram agus air na dòighean innleachdach anns am bi daoine a’ toirt air sgòthan an cuid uisge a shileadh ann an aite àraidh. Bhiodh e taitneach cuideachd a bhi beachdachadh air na tuiltean a bhios a tighinn air na h-Innseachan aig am àraidh de’n bhliadhna—na Monsoons mar a their iad. Bheireadh é oraid dha fhéin a bhi sealltuinn air an seòrsa sìde a gheibh dùthchannan àraidh.

[TD 42]

Ach air ais gu ar ceisd—carson nach dean sinn feum de’n uisge a th’anns a’ chuan mar a tha e? Tha am freagairt farasda—tha e ro shaillte. Cha sheas corp an duine, ainmhidhean na talamhuinn no planndraisean na talamhuinn uibhir so de shallainn.

A nis cheanna, dh’ innis mi mar a bha creagan is talamh is gach ni anns an t-saoghal air an cruthachadh air beagan is ceud stuth air leth ris an abair sin na h-eileamaidean. Gheibh sinn aon no dha nan aonar anns an talamh mar an t-òr, ach tha a chuid as motha ceangailte ri aon no dha no tri eileamaidean eile a’ deanamh suas nan stuthan cumanta air am bheil sinn éolach. Tha oxygen agus hydrogen ceangailte ri chéile a’ deanamh uisge, tha sodium agus chlorine ceangailte ri chéile a’ deanamh sallainn mar a th’againn ri ar biadh, tha carbon, hydrogen agus oxygen a’ deanamh súcar agus sodium, carbon agus oxygen a’ deanamh sòda nighe. Faodaidh sinn a dhol air adhart mar sin agus miltean air mhiltean de stuthan innse dhiubh.

Anns na creagan tha stuthan de aluminium, silicon, magnesium, phosphorus is mar sin agus ged choimheadas na nithean sin glé sheasmhach, agus tha iad sin gu dearbh, ge dheadh, troimh nan linntean tha uisge nan speur, le cuideachadh teas na gréine is fuachd an reothaidh, a’ cnàmh is a’ leaghadh eadhon a’ chreag chruaidh. Troimh nan linntean tha an t-uisge a’ toirt leis na smùirnein a chaidh a leaghadh as a’ chreig is as an talamh, sios le na h-uillt is na h-aibhnichean agus am mach do’n chuan. Tha ghaoth is a’ ghrian a’ togail uisge glan bhàrr aghaidh a’ chuain ach thatar a’ fàgail nan stuthan so na dhéidh. Mar tha fios agaibh tha e glé fharasda sallainn cumanta a leaghadh ann an uisge agus mar sin is e sallainn cumanta an stuth as paillte a tha anns an t-sàl, ach am mach as na ceud eileamaid a lorg sinn ann an stuth an t-saoghail gu léir, gheibh sinn da fhichead dhiubh anns an t-sàl ann am meud is a ghabhas tomhais le innleachdan nam feallsanach.

Tha mi creidsinn gun do rinn gu leòir a tha ag éisdeachd mar a rinn mise nam ghille, làn preis de shàl a ghoil air an teine. Ma leigeas tu leis goil gus am bi a’ phreis tioram gheibh thu stuth geal air bonn, agus air taobh, na preise. Ma bhlaiseas tu air tha e saillte mar sallainn cumanta, agus is e dh’ fhaodadh oir is e sallainn cumanta a tha ann an naoi earrain dheth a mach as na deich. Ann an iomadh cearn de’n t-saoghal, faisg air an Equator far an cuir iad teas na gréine gu feum airson an t-uisge fhuadach, tha moran a’ faotainn sallainn cumanta mar so. Cò-dhiùbh, tha an deicheamh cuid

[TD 43]

ann de stuthan eile agus dhiubh sin is paillte Magnesium. Sin an stuth a tha an an seòrsa sallainn ris an abair sin Sals Epsom a tha

[Dealbh]
Torradh na mara

cho math air com teann fhuasgladh. Mar sin dh’ fheumadh feadhainn nach ro cleachdte ri sallainn air a dheasachadh a sàl a’ chuain a bhi faiceallach an toiseach.

[TD 44]

Mar tha fios agaibh tha moran dhaoine air feadh an t-saoghail a’ faighinn an caitheamh beatha ann am mèinnichean, a cladhach ’s a’ tarruing a broinn na talamhuinn chan e mhàinn gual ach gach seòrsa meatal. Tha iomadh àite anns am bheil iad air an stòras uile a sgrìobadh as, agus tha moran airgid ga chosg gach bliadhna an tòir air tuilleadh a lorg. Anns a’ chuan tha stòras de iomadh stuth feumail a chumadh ris an t-saoghal ceudan de bhliadhnaichean ri teachd.

An déidh sodium is chlorine, na stuthan a tha deanamh suas sallainn cumanta is e Magnesium as pailite anns an t-sàl. Na staid aonar is e meatal aotrom, geal, bog a tha ann a tha air leth feumail. Tha mu thuaram aon unnsa magnesium ann an coig gallain de shàl, agus nan robh sinn comasach air na tha anns na cuantan gu léir de mhagnesium a thoirt as, chuireadh e caoibhruige meatal air aghaidh na talamhuinn a bhiodh fichead troigh ann an tuighead—seachd ceud mile tunna mu choinneamh gach fear, té is leanabh air an t-saoghal.

An déidh Magnesium, is iad na stuthan as paillte, Sulphur (Pronnasdair), Calcium, Potassium, Bromine, Carbon, Strontium. Boron, Silicon agus Iodine. Tha eadhon beagan òir fhéin ann ach cha d’ fhuair sinn fhathast dòigh air a thoirt as aig cosgais as lugha na a luach air tìr. Tuigidh sibh nach fhiach a bhi saothair ri stuth sam bith a chuir air margaid ma chosgas e tuilleadh na chosgas e air an dòigh is abhaist a bhi ga dheasachadh.

Tha na h-Eileanaich eòlach gu leòir air a bhi toirt Iodine as an t-sàl. Tha gne feamainn ann a shùghas a steach iodine bho’n t-sàl agus an déidh an fheamainn a thiormachadh is a loisgeadh, bheirear aisde an iodine. Chan eil iarrtas air iodine mar cungaidh-leigheis an diugh mar a bha aon uair ach tha stuthan eile anns an fheamainn a tha air leth feumail agus mar sin tha beò-shlaint an sin aig moran fhathast.

Is e Potassium ni cho feumail sa chuireas duine air talamh àitich airson fàs a thoirt air sìol is planndraisean. Tha feamainn is lusan na mara a’ sùghadh a steach Potassium is ga ghléidheadh, agus tha cnuasachadh a steach anns an dòigh anns am bheil na lusan a’ deanamh so, a’ dol air adhart, feuch an lorg sinn dòigh nas saoire air Potassium a thoirt as a’ chuan airson tòdhar.

Gu dearbh tha moran againn ri ionnsachadh bho na beathaichean anns a’ mhuir cuideachd air cia mar a bheir sin stuthan feumail as an uisge. Tha fios agaibhse anns na h-eileanan mar tha tràighean a

[TD 45]

mhachaire de shligean mhaosgain air am pronnadh. Tha ghainnmheach so ga sgaoileadh air na monaidhean gu bhi mìlseachadh searbhachd na mòna agus a leigeil le feur a bhi fàs. Is e a tha ann an slige na maosgan stuth ris an abair sinn Calcium Carbonate, a tha glé chàirdeach ri aol. Tha dòigh aig a’ mhaosgan air a bhi tarruing Calcium as an uisge gu bhi cuir slige chruaidh air a dhruim fhéin. Tha maraichean a bha ann an cuantan blàth, eòlach air na rudhannan coral, agus tha cuimhne, tha mi creidsinn aig moran air leabhar sgeulachd taitneach a bh’againn anns an sgoil “An t-Eilean Coral.” Tha na rudhannan so air an cruthachadh le fiollan beag meanbh aig am bheil an comas calcium a shùghadh as an t-sàl agus corp cruaidh a dheanamh, agus théid na millionan dhiubh nan tòrr a ni carraig chruaidh sheasmhach.

Anns a cho-dhùnadh dé mu dheidhinn a bhi faotainn uisge glan o’n t-sàl a ghabhas òl le daoine is ainmhidhean. Tha moran cnuasachadh a’ dol air adhairt agus tha, mar tha, factories an sud is an so a’ deanamh uisge òl a sàl, ann an àitean far am bheil uisge airson òl ro ghann. Tha iad cho faisg oirnn fhéin ri Eilean Guernsey ann an Eileanan a Chaolais Shassunnaich ach tha moran anns na dùthchannan teth faisg air a Mhuir Ruadh is Ob Phersia. Is e cheist ciod an dòigh as fhearr aig a chosgais as lugha.

Chi sibh, ma tha coire a’ goil is gun cuir sibh, abair truinnsear fuar, anns an smùid tha tighinn as, gum faigh sibh boinnean uisge air an truinnsear. Faodaidh sibh sàl a ghoil agus uisge glan fhaighinn le fuachd a chuir ris an smuid. Ach tha coig unnsa gu leth sallainn ann an gallain sàil agus tha so air fhàgail anns a choire. Feumar an coire no an t-inneal goil a ghlanadh a mach gu ma tric. Tha so cosgail. Thatar ag obair air sioltrachan meanbh, meanbh, cho meanbh is nach fhaic sibh na tuill eadhon le gloine. Bheir so as an t-sallainn ach tha e slìgeach. Tha dòigh eile anns am bheil gealladh; a bhi reothadh an t-sàil, a nigheadh na deighe, is ga leaghadh air ais gu uisge glan.

Mar a thuirt mi tha moran obair a’ dol air adhart a thaobh so agus mar a chi sinn adhartas ann an ceannsachadh cumhachd an smùirnein a bheir dhuinn teas agus neart an dealain aig prìsean iosal seach neart a ghuail is neart nan sruthan, chi sinn an cuan ga chuir gu tuilleadh is tuilleadh feum.

An ath uair a ghabhas sibh cuairt sios taobh na tràghad ag éisdeachd ri fuaim na h-ataireachd àrd, tha mi’n dochas gun smuainich sibh beagan air na tha an sud mu bhur coinneamh nach fhaic an t-sùil.

[TD 46]

[Dealbh]
A’ tolladh airson ola ’s a’ Mhuir Tuath

[TD 47]

SOLUS AIR OLA

An toiseach, iarram air cuid mo leth-sgeul a ghabhail mu’n fhacal “Ola.” Tha fios agam gun abair feadhainn “uilleadh” agus gun gleidh iad am facal “ola” airson ola-ungaidh no acuinn. Cò dhiùbh cha chuala mise riamh ach “ola;” ola na lampa, ola nan trosg, ola ròin, ola fhrois-lìnn agus eile. Bha eadhoin cailleach ainmeil air an eilean againn ris an abradh na h-uile Mòr na h-Ola; tha mi lan-chreidsinn gum bi cuid de na h-oghaichean aice a’ leughadh nam braithran so.

Aig an am a tha mise a’ sgriobhadh so tha am facal “ola” air beul cha mhor gach fear is té ann an Albainn, is luchd sireadh ola a’ deanamh oirnn bho gach cearn de’n t-saoghal o’n chaidh ola a lorg fo ùrlar a’ chuain glé fhaisg air ar cladaichean. An earthuath air Obair-dheadhain tha smùid orra, a latha is a dh’ oidhche, a’ tolladh troimh ùrlar na mara thun nan tobraichéan torrach de ola luachmhor a tha glaiste ann an achlais nan creag.

Ar réir fàisneachd nam fear a tha sgileil anns a’ ghnothaich, tha beairteas is saibhreas do labhairt gu bhi ann an luib na h-oibre so, agus ma sheallas sinn air àitichean eile de’n t-saoghal far an deachaidh ola a lorg chan eil teagamh sam bith nach bi cuid ann a dh’fhàsas da-rireadh beairteach. Feumaidh sinn fuireach ach am faic sinn gu dé cho fada farsuinn is a roinnear am beairteas so am measg an t-sluaigh.

Tha an disbead air tòiseachadh mar tha. Chunnaic moran am programme air T.V. bho chion seachduinn no dha a baile Obair-dheadhain nuair a bha coinneamh ann an Talla an sin agus cothrom aig cuid de’n t-sluagh a bhi cuir cheistean air Pròbhaist a’ Bhaile, Rùnaire na Stàite, Ceannard a’ Chomuinn Aimearacanach a tha a’ tolladh airson ola agus dithis na thriùir eile co-cheangailte ris a’ ghnothaich. Chunnaic sinn cuid a tha a’ còmhnaidh ri taobh na h-acarsaid anns a’ bhaile agus iad gu bhi air an cuir a mach as na dachaidhean aca a dheanamh àite airson obraichean na h-ola. Tha prìsean nan tighean anns a’ bhaile air leum nì gun rian; tha tuarasdail cho math aig comunnan na h-ola is gum bheil moran a’ fàgail an iasgaich is iomadh cosnadh eile gu bhi ag obair aig an ola. Tha so ri mholadh ma mhaireas obair na h-ola, agus is e dùrachd gach aon againn gu’n dean i sin.

[TD 48]

Tha sinn air a bhi faicinn, bho chionn latha no dha air ais, Comunn B.P. a tha air thoiseach ann an sireadh na h-ola, ag innse gum bheil iad air an t-iasad as motha a thug na Bancaichean anns an dùthaich so seachad riamh, fhaotainn airson laimhseachadh na h-ola, £360,000,000—tri cheud is tri fichead million not. Is gann a bheir an inntinn a steach uibhir sin de airgead. Tha iad air an ola a tha fhathast fo’n mhuir a reic ris na Bancaichean. Biodh na gnothaichean sin mar a tha iad, is e tha romham-sa a bhi a’ beachdachadh air an stuth a tha ’n a bhunaid air an nì gu léir—’s e sin an ola fhéin.

Tha mi creidsinn gum bheil cuimhne aig moran de’n a luchd-leughaidh air cluiche a bhiodh againn anns an dachaidh, agus gu dearbh rinn am B.B.C. programme dheth aig an robh mìltean de mhìltean de luchd éisdeachd a h-uile seachduinn—Fichead Ceist. Bhatar ag ainmeachadh nì ’sam bith air an t-saoghal; bha fichead

[Dealbh]
Tha mòran fheuman air ola

ceist aig na farpaisich eatorra ris am faodadh fear na cathrach am freagairt “tha” no “chan eil” a thoirt. Ach, anns an dol am mach, bha e ag innse dhaibh gun robh cuispeir na deachainn ’na aon de thrì—bho ainmhidh; bho phlanndrais; no air a mhèinneadh.

Their sinn an aon nì mu thimchioll ola. Tha trì seorsa ann—bho ainmhidhean, bho phlanndraisean agus air a mhèinneadh as an talamh. Is ann ris an treas seòrsa a mhàinn a tha ar gnothaich an nochd ach fèumaidh sinn dìreach aon fhacal a chantainn anns an dol seachad mu’n dà sheòrsa eile.

Bha cuimhne aig m’ athair air a’ chrùisgean agus ola nan ròn a’ soillseachadh an tighe. Tha sinn a’ cùnntas geir bheathaichean fo’n aon cheann ri ola. Chan eil móran nach d’fhuair ola nan trosg ri

[TD 49]

òl nan leanabachd agus anns a’ bhainne fìor-ghlan air an do labhair am bàrd, tha seòrsa de ola ris an abair sinn ìm.

A thaobh ola bho phlanndraisean, cò an gille nan nighean aig am bheil cuimhne air an leigheas airson teannachd anns a’ chom—làn spàinne de ola “chastor”—cuiridh an smuain crith orm fhathast an déidh iomadh bliadhna! Nan robh fuachd againn no cràdh anns a’ chluais, a mach thigeadh botul ola “Eucalyptus;” airson loisgeadh bha ola meas a’ chrann-ola. Bhiodh na caileagan, agus tha fhathast, agus tha mi an dochas gura fada bhitheas, a’ cur boinne de ola chùbhraidh o fhlùran, air cùl na cluaise. Bithidh fear an tighe a’cur maise air an tigh aige le “pent” de ola fhrois-lìnn agus ma tha e motail air cho math is a dh’aithnicheas e aon seòrsa uisge-beatha bho sheòrsa eile, is ann do bhrìgh gum bheil eadar-dhealachadh beag, beag, beag, anns an earrainn de ola chùbhraidh a tha ’cur a’ bhlais àraidh air.

Seach gum bheil sinn ag ainmeachadh blas, cuimhnicheamaid an stuth gle choltach ri ìm na bà, a tha feallsanaich a’ deanamh air ola phlanndraisean agus ola ainmhidhean. Chan eil fada bhon bha sanas-reic aca, air an telebhisean, agus duais còig notaichean do fhear no té a dh’ aithnicheadh blas margarine bho bhlas ìm na bà. Ach mar a thuirt mi anns an dol a mach, is ann ri ola na talamhuinn a tha mo ghnothaich an nochd agus tha sin a’ gabhail a steach an ola a thatar a mèinneadh fo ghrùnnd a’ chuain fhéin.

Tha linntean nan linntean bho’n bha cheud iomradh air seòrsa de theàrr is ola thiugh a’ brùchdadh a mach a sgoran ’san talamh. Bho chionn coig mile bliadhna air ais ann am Mesopotamia bhatar a cur an teàrr so gu fèum, ’ga measgadh le gainneamhach an fhàsaich agus connlach airson a bhi deanamh togalaichean dìonach an aghaidh uisge. Tha aithris againn air na h-Eubhataich a’ spìosradh chuirp, le teàrr a bhatar a’ lorg air bruaichean a’ Mhuir Mhairbh ann am Palestine, agus anns na ceud linntean de ar n-eachdraidh fhéin, tha fios an sud ’s an so air ola a bhi brùchdadh as an talamh ann an àitean air feadh na Roinn Eòrpa.

Cò-dhiùbh, thachair so air taobh a muigh Impearachd na Ròimhe agus thatar a’ creidsinn gur e so an t-aobhar nach deachaidh moran suim a chuir anns a’ ghnothaich. Tha a’ cheud iomradh air an stuth “petroleum” ann an leabhar dotaireachd anns an ochdamh lìnn ach bha an coigeamh linn deug againn mun robh an stuth so air a chur gu moran fèum. Bha e air a mholadh annabarrach math airson dùchad. Ann an leabhar dotaireachd de’n am, tha sinn a’ leughadh “Ma

[TD 50]

chaileas neach sam bith a ghuth, deanadh e comharradh Chrìosda air a theanga, cuireadh e beagan petroleum ’na bheul agus sluigeadh e e.”

Anns na ceàrnan faisg air na tobraichean ola, bhiodh muinntir an àite a’ loisgeadh na h-ola ann an crùisgein, agus ’ga shlàbradh air aisealan nan cairtean, ach a mach air so cha robh an stuth air a chùnntas gu mòr luach, gu toiseach an naoieamh lìnn deug.

Ann an Alba, ann an creagan ris an abair sinn “Shale” agus anns na Stàtuin Aonaichte, chaidh ola a lorg a ghabhadh tarruing le teas agus ola a chruinneachadh air an d’thug iad an t-ainm “paraffin.” Bha an ola so coimeasach air a loisgeadh ann an lampa a’ toirt solus glan, soilleir agus saor, agus cha b’fhada gus an deachaidh na bunaitean soluis àbhaisteach a mach a fèum—ola bheathaichean, ola phlanndraisean agus ola ghuail.

Tha mu cheud bliadhna sa deich bho thòisich daoine a’ tolladh na talamhuinn an tòir air an stuth so a dheanadh solus ùr, saor, agus a sin dh’éirich suas na h-obraichean a tha againn an diugh air feadh an t-saoghail, le mìltean air mhìltean do-àireamh de airgead an greum, tobraichean is pìoban, bàtaichean is factories, àireamh dhaoine nach gabh cunntais a’ faotainn am beò-shlaint bhuaithe, agus gun aon stuth eile anns an t-saoghal air am bheil sinn uile cho mor an crochadh, anns an latha a thann. Chan eil agaibh ach smuaineachadh air a’ bhuaireas a rinn an cogadh eadar na h-Arabaich agus na h-Iosrailich, air gnothaichean anns an duthaich so. Suas gu fior thoiseach na linn so fhéin, is ann mar a thuirt mi air a’ pharaffin a bha ar sùil agus eadhon leth-cheud bliadhna air ais bha an ola so air a mheas mar leigheas airson gach galaire cha mhor a bhuineadh ri corp an duine.

Tha agam air mo bheulthaobh an so sanas-reic a chaidh a chlò-bhualadh a’ bhliadhna roimh an chogadh mhor (an ceud chogadh mor)

Petroleum
Ola na creige

An leigheas nàdurra air fhaotainn a tobar ceithear cheud troigh fo’n talamh agus le comas-leigheas miorbhaileach ann an galairean a bhuineas ris a’ bhroilleach, an sgòrnan agus na sgamhanan.

Tinneas a’ chom
Loisgeadh is sgàilteadh

Lòinidh, tinneas nan alt, Sachd, Duachadh, tinneas an rìgh,

[TD 51]

Guirrein, briseadh craicinn, ruaidhe, bùidhre, sùilean goirt, cràdh anns na cnamhan agus mar sin air adhart. …

Ach cò-dhiùbh, is a’ charbad-ola na an “càr” a chuir am fìor bhrosnachadh anns an obair. Bha an càr a cur feum air roinn eile de’n ola amh seach am paraffin a bhatar a loisgeadh anns na lampan

[Mapa]

agus bho’n bhliadna naoi ceud deug sa fichead air adhart tha na feallsanaich air moran sgrùdadh is rannsachadh a dheanamh air a bhi tarruing ola amh agus ag eadar sgaradh nan roinnean, do’n gabh ola a pàirteachadh.

Mu’n d’thoir sinn sùil air gne nan stuthan a tha air am measgachadh ann an ola amh a’ tighinn as an talamh, faiceamaid càit’ as an d’ thàinig an ola anns a’ cheud àite.

O thoiseach eachdraidh bhiodh sgriobhaichean a’ deanamh mìneachadh air an stuth teàrrach so a gheibhteadh ann an àitichean a’ bruchdadh a mach as an talamh, agus anns an t-seachdamh linn deug tha iomradh againn air aon fheallsanach ag agairt gun robh an stuth so agus an gual air an cruthachadh anns an aon doigh. Mar tha fios agaibh bha an gual a tha sinn a’ mèinneadh an diugh, na

[TD 52]

chraobhan anns a’ choille bho chionn iomadh linn. Tha còrdadh eadar feallsanaich an t-saoghail gun do chruthaicheadh ola air an aon doigh bho bheathaichean beaga agus planndraisean a gheibhear cho paillt ann am muir tana blàth. Tha iad a’ bàsachadh, a’ tuiteam gu ùrlar a’ chuain agus air an tiodhlaiceadh leis a’ pholl agus a’ ghaineamhaich a tha na h-aimhnichean a’ giùlain bho’n talamh gach uair de’n latha. Troimh na linntean, troimh chudtrom agus troimh an teas a tha ag éiridh bho iad a bhi a’ grodadh, thainig caochladh orra agus thionndaidh iad gu ola. Mar dhearbhadh air so faicibh na h-aitean anns am paillte ola ri faotainn—aig oir Bàgh Mor Phersia agus Bàgh Mor Mhexico, far am bheil am muir tana blàth agus làn beatha, ainmhidhean agus planndraisean. Nas fhaisge air laimh, tha cuan tana agus gun e bhi ro-fhuar eadar Breatuinn agus an Roinn-Eorp. Air a’ bhliadhna so chaidh chunnaic sibh uile, an othail agus an sùnnd a bha air daoine a’ tolladh fo ghrunnd a’ chuain so, agus tha sinn an diugh a’ cur gu deagh fheum torradh nan tobraichean ùra sin.

Is e “gas” an ceud thorradh as na tobraichean, gas a tha glé chàirdeach do ola ann an cruth oir tha mar gu’m biodh againn teaghlach de stuthan ris an abair sinn “Hydrocarbons” a tha air an cruthachadh bho dha eileamaid “Carbon” agus “Hydrogen.” Ma tha cuimhne aig neach agaibh dhe mi bhi sgriobhadh cheanna air na h-eileamaidean a tha deanamh suas gach stuth anns a chruinne-cé—chan eil ann ach ceud air fad—tha an da eileamaid “Carbon” agus “Hydrogen” anns gach ni tha beò agus a’ fàs.

Tha mar gu’m biodh aon làmh aig smùirnean Hydrogen leis an greumaich e air smùirnean eileamaid eile ach tha ceithir dhuibh so aig smùirnean de “Carbon.” Mar sin greumaichidh aon Charbon air ceithir smùirneanan Hydrogen a’ deanamh stuth ris an abair sinn Methane agus bheir na feallsanaich dha an samhladh CH4. So mar gum biodh am fear as òige de’n teaghlach, gas aotrom a gheibh sibh ann am boglaich far am bheil luibhean a’ grodadh. So an “gas” a tha cho cunnartach ann am mèinn guail, a thaobh teine agus spreadhadh, agus eadhon gus an latha an diugh, call air beatha dhaoine.

A nis tha buaidh araidh aig smùirnean Carbon oir tha e comasach air greumachadh ri smùirnean carbon eile. Is e an ath bhall anns an teaghlach a bha sinn a samhlachadh, stuth anns am bheil da smùirnean Carbon a’ greumachadh ri chéile agus mar sin a’ fàgail tri làmhan am fear ris an greumaich Hydrogen, a’ toirt dhuinn Gas

[TD 53]

eile ris an abair sinn “Ethane” air a shamhlachadh C2 H6. Théid sinn air adhart mar so tri Carbons, Ochd Hydrogens—propane; ceithir Carbons, deich Hydrogens—Butane. Is e Butane an gas ris an abair sinn Calor Gas a tha cho feumail ann an iomadh dachaidh air Ghaidhealtachd.

Aig an ath cheum tha coig smùirnein Carbon againn agus tha an stuth so na ola thana an àite gas mar tha càch thun a so. Tha an t-ainm Pentane air bho’n fhacal Greugach airson coig.

Theid sinn air adhart gu sia agus a seachd agus aig a h-ochd gheibh sinn stuth mu’n cuala sibh uile aig uair no uair. Their sinn ris “Octane” bho’n fhacal Laduinn airson ochd agus is e so bunait an stuth petrol air am bheil càraichean a ruith. Tha ochd smùirnein Carbon ann agus ochd deug smùirnein Hydrogen.

Nuair a ruigeas sinn mu choig Carbons deug tha sinn aig an stuth ris an abair sinn “Paraffin” no “Kerosene” mar a their na h-Aimeireacanaich. An déidh so le meudachadh àireamh nan smùirnein Carbon fàsaidh an ola tiugh agus suas mu choig Carbons thar fhichead ruigidh sinn céir nan coinnlean agus mu dheireadh teàrr a tha cho cruaidh ri gual fhéin. Chi sibh ma ta mar a thoisich sinn le gas aotrom anns an robh aon smùirnean carbon agus chaidh sinn air adhart troimh ghas na bu truime gu ola thana, ola na bu tiughe gu céir agus gu teàrr chruaidh. A nis anns an ola amh bhon talamh tha measgachadh de dhiubh sin uile, agus is e obair laimhseachadh na h-ola a bhi ag eadar-sgaradh nan stuthan air leth, airson am feum as fheàrr a dheanamh dhiubh. Ann an inneal sònraichte airson na gnothaich faodar teas a chuir ris an ola agus na h-earranan air leth a tharruing air falbh aig an teas aig an goil iad, agus an déidh sin an cruinneachadh ann an soitheach fuar. A réir an àireamh smùirnein Carbon tha gach stuth a goil aig ìre teas a tha sònraichte dha fhéin.

Is ann air na stuthan anns am bheil eadar sia Carbons agus a sia deug a tha an fheum as motha againn, agus gu fortunnach tha dòighean againn le teas mor agus fàsgadh ann an soithichean àraidh, air na stuthan tiugh a bhriseadh sios gu stuthan tana agus le sin barrachd feum a dheanamh de’n ola amh.

A thuilleadh air so, tha na feallsanaich comasach air smùirnein eile a chuir an greum ris a’ Charbon agus an Hydrogen agus stuthan ura buileach a chruthachadh—Plastics, Dathan, Sìoban, Tobhar, Snàth airson aodach agus Chemicals do-àireamh.

An diugh tha feallsanaich ag obair air gnothaichean a thaobh ola

[TD 54]

a dh’fhaodadh atharrachadh mor a dheanamh air caitheamh-beatha morchuid de shluagh bochd an t-saoghail. Tha biadh glé ghann ann an iomadh cearn; ann an cruth sìol anns an achadh no feòl air cheithir chasan, tha biadh a’ tarruing uine tighinn gu ìre itheadh. Sin pàirt de’n phrìs a phaitheas sinn air. Tha dòchas gun téid aig na feallsanaich air ola a thionndadh gu “protein”—stuth a dh’fheumas corp an duine gu chumail beò, agus anns an latha th’ann cò their nach téid aca air so a dheanamh.

[TD 55]

A MHAIREAS BUAN GU BRATH

De uile stuthan an t-saoghail gu léir is e an daoimean an stuth as cruaidhe agus as buaine a tha ann. Is e an séud as luachmhora ann an sùilean dhaoine agus gu h-àraidh ann an sùilean mhnathan, agus chan eil aon stuth eile seach an t-òr a mhàin, a chuireas a leithid de shradaig ri miann agus rùin an duine.

Chruithicheadh an daoimean ann am fìor-mheadhonn na talamhuinn far an do dhearbhadh e le teas agus cudthrom do-labhairt, agus anns na ceàrnan sin de’n t-saoghal far ann robh beanntan-teine bho chionn fada, bhrùc na daoimein am mach gu uachdar na talamhuinn anns na creagan leaghta, agus air do na creagan fuarachadh agus cruadhachadh tha na daoimein an sàs an sin.

Le sluaisreadh an uisge agus na gaoithe, le neart teas na gréine agus fuachd an reothaidh tha creagan a’ cnàmh air falbh agus is ann mar sin a thainig na daoimein am follais an toiseach, agus cha b’fhada gus an robh daoine a’ sgrobadh is a’ cladhach air an toìr. An diugh tha moran sluaigh aig am bheil an teachd an tìr a’ spreadhadh nan creagan as a chéile gu h-àraidh ann an Africa a Deas, agus ann an iomadh cearn eile de’n t-saoghal. Tha cuid a’ sgrobadh air ùrlar aibhnichean a tha a’ ruith troimh dhùthchannan anns am faighear daoimein agus astar math de ùrlar a’ chuain aig béul nan aibhnichean sin, a’ togail tunnaichean air muin tunnaichean de ghainnibhich anns an dòchas aon daoimean beag luachmhor fhaotainn. Air aon laimh chì sinn comunn beairteach le mìltean de luchd oibreach agus luach mìltean de mhìltean innealan, an tòir air an daoimean agus air an laimh eile chi sinn bodach ’na aonar le cuinneig is le criathar a’ dia-chuimhneachadh a’ dhachaidh is a’ chàirdean agus fiabhras an daoimein air greum a ghabhail air.

Bho thoiseach eachdraidh bha an daoimean luachmhor do bhrìgh gun robh e buan, gun robh e gann, gun robh bòidhchead air leth anns an dòigh a dhearrsadh e ris an t-solus, mar gun robh teine a’ boillsgeadh ann fhéin. Bha a’ chuid mhor de na daoimein glé bheag ach an dràsda is a rithis thigeadh aon am follais a bha anabarrach mor oir neo air leth bòidheach agus soilleir ann an dath.

Tha daoimein air an luach air ceithear buinn. Mar is motha an daoimean is ann is luachmhora e. Bha còrr is punnd gu leth anns an daoimean as motha a lorgadh riamh—their mi beagan mu dhéidhinn an ceart-uair.

[TD 56]

Feumaidh an dath aige a bhi direach ceart. Is ann geall-soilleir mar am bùrn a tha a chuid mhor de dhaoimein, ach an dràsda is a rithis thig aon am follais a tha buidhe, liath na uaine. Cò-dhiùbh ge b’e an dath, feumaidh e bhi soilleir glan, gun smal gun ghaoid. Is an aineomh a gheibhear clach a sheasas sgrùideadh fo ghloinne an

[Dealbh]
1. Carbon bho theas is cudthrom do-labhairt fada shios bho uachdair na talamhuinn bho chionn linntean
2. ‘Volcano’ is na daoimein a’ bruchdadh a mach; agus
3. air uachdair na talamhuinn
4. Na creagan lava an deidh fuarachadh
5. Na creagan a’ cnamh bho laimhsicheadh uisge is gaoith, greine, teas is fuachd
6. Meinn daoimein

t-sèudair, a mheudaicheas gach nì corr is deich uibhir agus ma tha an sgàineadh as lutha, builgean beag, no an criomag as lutha de ghainnibhich no stuth coimheach air bith am follais tha sin a toirt bho luach an daoimein.

’S e an ni mu dheireadh aig am bheil buaidh air luach an daoimein an sgil agus an t-eòlas aig an fhear a ghearras a’ chlach oir chan eil bòidhchead an daoimein am follais gus an gearrar na còmhnaird air aghaidh a ghlacas an solus agus a chuireas an dearrsadh teine anns an t-sèud. Their sinn facal air a sin cuideachd mu’n criochnaich sinn oir bu toil leam sgeul no dha innse dhuibh air cuid de na

[TD 57]

daoimein air leth, a tha ainmeil ann an eachdraidh bho chionn lìnn nan lìnntean gus an latha so fhéin. Is e mo bharail gu’n còrd an seòrsa sgèul so ri luchd na Gàidhlige, a bha riamh deìdheil air a bhi ag éisdeachd ri deagh sgèulachd.

Tòisichidh mi le daoimean air am bheil sinne anns an dùthaich so eòlach gu leòir. So an daoimean anns an d’thuirt mi a bha còrr is punnd gu leth a’ tighinn am mach as a’ mhèinn. B’e so an Cullinan, a lorgadh ann an Africa a Deas agus bha a’ chomunn a fhuair e cho motail is gun d’thug iad mar thiodhlaic e do’n Righ. B’esan an Seachdamh Righ Eadaird againn. Bha an daoimean cho mor is gun do ghearradh sios e agus rinn e naoi seùdan mora luachmhor agus faisg air ceud de sheùdan meanbh.

Thug iad Rèul Africa mar ainm air an t-seùd a bu mhotha agus chaidh a chàrachadh ann an slat-rioghail na dùthcha. Ma gheibh duine agaibh an cothrom a bhan-righ fhaicinn le slat-rioghail na dorn chi sibh Rèul Africa a’ dearrsadh ann am mullach na slaite.

Chaidh an dara sèud a chàrachadh ann an Crùn na Rioghachd agus chaidh an treas agus an ceathramh clach anns a’ chrùn leis an do chrùnadh a’ Bhan-righ Màiri anns a’ bhliadhna 1911 comhla ris a Choigeamh Righ Deòrsa.

Am measg daoimean cho clùiteach, oir neo cho mi-chlùiteach, ’s a bha ann, tha daoimean ann an tigh-iongantais Mhic a’ Ghiobhann ann am baile Washington anns na Stàtuin Aonaichte, air am bith aithris ga dheanamh fhad’s a bhios daoimein aig daoine. Is e so an Daoimean Hope, daoimean luachmhor air dhath boìdheach gorm. Chan eil e an diugh cho mor ’s a bha e an toiseach mu’n d’rinneadh da leth air. B’e an Tavernier Gorm a b’ainm air daoimean luachmhor gorm a bha aig righean na Frainge agus chaidh an daoimean so a chaith airson an uair mu dheireadh leis an Righ thruagh ud Louis an Siathamh Deug, dhe’n do spad na Fraingich an ceann aig am na Ceannairc.

Anns an ùbraid a lean am mort so, chaidh an daoimean a ghoid agus thug am meairleach leis do Shassuinn e. An sin chaidh a ghearradh sios agus cheannaich fear beairteach d’ am b’ainm Hope a’ chlach.

Mar gun robh mallachd air an daoimean, cha robh fear a ghabh sealbh air nach do bhàsaich le bàs aimhreiteach diomhair. Thàinig a leithid de mhi-chliù air an Daoimean Hope is nach gabhadh neach gnothaich ris agus chuireadh do’n tigh-iongantais e, far am faicear e an diugh. Bha righean na Frainge riamh ainmeil airson an stòr

[TD 58]

de airgead is òr is de gach seòrsa de shèudan luachmhor; gu dearbh, nan robh iad air barrachd suim a bhi aca ann an sluagh an dùthcha, is nas lutha ann am beairteas fhéin, is dòcha nach robh a’ Cheannairc air tachairt. Cò dhiùbh bha anns na sèudan rioghail daoimean eile air an robh eachdraidh is fhiach innse. Chi sibh a’ chlach an diugh anns an Talla mhor ainmeil an Louvre am Baile Paris, Daoimean an Tàinisdeir, sèud anns am bheil mu ùnnsa de chudthrom agus dath soilleir bòidheach. B’anns a’ bhliadhna 1701 a bha tràill Innseanach a’ cladhach dha mhaighstir ann an cearn de na h-Innseachan anns an robh daoimein bheaga a’ tighinn am follais. Thàinig an gille thairis air clach anns an robh trì ùnnsa agus dh’ aithnich e gun robh fortunn aige ’n a’ laimh. Thachair gun robh lot air a chois agus stiall anairt air an lot. Dh’fholaich e an daoimean anns an stiall anairt is cha do leig e air guth ri duine. An dearbh oidhche sin, is cach an cadal suain, theich e o fhearann a mhaighstir agus rinn e air port-mara. Reic e a’ chlach is chan eil rothas againn de na fhuair e orra, ach cò-dhiùbh chaidh i bho fhear gu fear a’ meudachadh ann an luach gus mu dheireadh an d’thàinig i an làmhan Uachdaran Duthàich Madras, Sassunnach d’am b’ainm Tomas Pitt, sinnseanair Uilleam Pitt a bha ’na Phriomhaire cliùiteach air Breatuinn aig deireadh an ochdamh linn deug.

Chuir esan an daoimean gu ruige Lunnainn far an do ghearradh e gu sèud air leth àlluinn, a cheannaich Duìc Orleans a bha aig an am ’na Thàinisdeir air an Fhraing. Sin mar a fhuair an daoimean an t-ainm. Chuireadh an Daoimean ann an Crùn Righ Louis an Coigeamh Deug ach anns a’ bhliadhna 1792 fhuair meairleach cothrom air sèudan Tigh-Rioghail na Frainge agus bha Daoimean an Tàinisdeir am measg na chaidh a ghoid. An nis is nì air leth doirbh do mheairleach, faotainn caoiteas daoimean a tha ainmeil air feadh an t-saoghail agus cha b’fhada gus an d’ fhuaireas rothadh air agus, ann an seòmar beag mullaich am Baile Paris, lorg saighdearan an righ an sèud. An déidh so ghabh Napoleon sealbh air an Daoimean agus bha e anns a’ Chlaidheamh Crùinidh aige. An déidh dhasan a bhi air fhògaradh mar is aithne do gach gille-sgoile, thug a bhean aige, b’ i so an dara bean, Màiri Louise, leatha an Daoimean gu tigh a h-athar, Righ Frannsaidh Austria. Thug esan oirre an sèud a chuir air ais do’n Fhraing agus bha an Daoimean ann am Baile Paris suas gu bliadhna 1940 nuair a bhris na Gearmailteach a steach do’n Fhraing. Thugadh an sèud do Chaisteal am muigh air an dùthaich far an deachaidh fhalach ann am balla a’

[TD 59]

chaisteil. Cha do dh’innis duine do na Gearmailtich c’aite an robh an Daoimean luachmhor ainmeil agus an déidh an dùthaich a bhi air a’ saoradh chaidh a thoirt am mach a àite falaich agus a chuir air ais do’n Talla Mhor Louvre. Sin agaibh matà sgèulachdan air trì daoimein ainmeil agus mu’n crìochnaich mi le aon sgeul eile bu

[Dealbh]
An Daoimean Hope

toigh leam facal a ràdh air an daoimean fhéin—ciod e daoimean agus de an seorsa stuth anns am bheil na buadhan àraidh air an do rinn sinn iomradh?

Ged is doirbh a chreidsinn, tha an daoimean dlùth ann an daìmh ris an t-saoith a chi sibh an sin aig cùl an teine. Chan eil ann ach an aon stuth ann an cruth eile. Chan eil ann an daoimean

[TD 60]

ach aon stuth ris an abair sinn an eileamaid Carbon. Tha an eileamaid Carbon comasach air a bhi an làthair ann an trì cruthan agus is e an nì a rinn eadar-dhealachadh eatorra, an teas agus an cudthrom a chaidh fhàsgadh orra anns an talamh.

Anns a’ cruth as eòlaiche tha Carbon na smùr air leth meanbh gun chumadh sam bith—an saoith air cùl an teine, an dùbhadh a

[Dealbh]

bhiodh air gloinne an lòchrain-ola nan robh an t-siohhag ro àrd agus tha mi creidsinn gum bheil cuimhne agaibh mi ag ìnnse mar a bhiodh saoith ga dheasachadh bho ola, is ga mheasgachadh ri Rubair airson a bhi còmhdach cuibhlichean nan carbadan.

Anns an dara cruth tha Carbon na leachdan beaga, beaga, tana ris an abair sinn Graphite. So an “Luaidhe Dhùbh” a bhiodh aig mo mhàthair bho chionn fhada a’ dùbhadh a’ chliabh-theine. Tha teas is cudthrom ag ath-chruthachadh Carbon gu ruige Graphite.

Ann an teas agus cudthrom do-labhairt ann am fior mheadhon na talamhuinn tha Carbon air ath-chruthachadh gu ruige daoimean. Bho chionn bliadhna no dhà air ais, chaidh aig feallsannaich

[TD 61]

Aimearacanaich air daoimein bheaga, mheanbha a chruthachadh le teas agus cudthrom nach fhacas a leithid riamh an làmhan dhaoine, ach chan eil e ’nan comas an teas agus an cudthrom a cheannsachadh a ni daoimein anns am bith nì de mheud.

Chan ann an sgeadachadh na bodhaig a mhàin a tha an daoimean air a luach. Tha e cho cruadh is gun gearr e stuth sam bith eile air an t-saoghal agus tha mor-fhèum ’ga dheanamh dheth gach uair de’n latha ann an tighean ceairde airson gearradh meatail chruaidhe. Gu dearbh mur b’ e an iarraidh a tha air airson ìnnleachdan ceairde cha bhiodh a phrìs cho àrd.

Gheall mi dhuibh aon sgeul eile; is e sin air an daoimean is ainmeile air fad—an Daoimean Koh-i-Noor a tha an diugh am measg sèudan rioghail Bhreatuinn. ’Se Koh-i-Noor facal Innseanach ag ciallachadh “Beinn de Sholus” agus bha an Daoimean ann an Seudan Rioghail treumh nam Moguls, a bha a’ riaghladh Ceann a Tuath nan Innseachan. B’e an Righ Jehàn aca a thog an cladh iongantach ud, an “Taj Mahal,” do mhnaoi. Bha cath aige ri a nàbaidhean na Persianaich agus b’ fheudar dha a ghlùin a lùbadh ri Righ Nàdir nam Persianach. Bha fios aig an t-saoghal gu léir mu’n Daoimean Koh-i-Noor agus nuair a choinnich an dà righ gu sìth a dheanamh, bha amharus aig a’ Phersianach gun robh an sèud aig Righ Jehàn am falach air a phearsa. Rinn iad cùmhnant sìth agus anns an dealachadh thuirt Nàdir ris an fhear eile gum biodh e ro-iomchaidh dhaibh iomlaid a dheanamh air na stiallan anairt a bha aca mu’m falt. Cha b’ urrainn do Jehan dùilteadh air eagal a bheatha agus shìnn e do nàmhaid an “turban” anns an robh, gu dearbh, an daoimean luachmhor am falach.

Beagan an deídh so thoisich Breatuinn air uachdranachd a ghabhail air na h-Innseachan agus mu dheireadh, air doìgh air choir-eiginn, thàinig an Koh-i-Noor an làmhan Comunn nan Innseachan an Ear. Thug an Comunn an sèud mar thiodhlaic do’n bhan-righ Victoria agus sin a dh’fhag an Koh-i-Noor am measg Sèudan Rioghail na dùthcha so.

[TD 62]

[Dealbh]
Gròta a dhith air an tasdan!

[TD 63]

AIRGEAD MAR BHONN-STEIDH NA MALAIRT

Ann an làithean m’òige, agus gu dearbh, o’ m’ cheud chuimhne, bha bùtha bheag aig mo chuideachd. Bu tric a chunnaic mi boirionnach a’ tighinn a steach le clò mór, le stocainnean no eadhon le uibhean, agus air dhaibh còrdadh ri chéile mu phrìs, cheannaicheadh ise tea is sùcar, aodach is brògan, soithichean is snàthadan agus goireasan eile bha dhìth oirre gu ruige luach na thug i a steach. Nam b’e an clò mór a bh’ann is cìnnteach gu’n tilleadh i seachduinn an deídh seachduinn mu’n teirigeadh luach a’ chlò.

Ann an gnothaich mar so cha ruigeadh a leas aon bhonn airgid gluasad eadarra, ach is ann aineamh a chithear a leithid an diugh. Chì sibh, ged tha, gun robh gach goireas anns a’ bhùtha, air an aon laimh, agus an clò, na stocainnean no na h-uibhean, air an laimh eile, air an luach air an aon bhonn; se sin an not, an tasdan agus an sgillin, mar a their sinn, airgead na rioghachd.

Chan eil moran agaibh nach téid a steach do bhùtha am màrach, agus iarraidh sibh, biadh no deoch, tombaca no mìlsean, aodach no brògan, paipear naigheachd no paipear sgrìobhaidh. Sìnidh sibh do’n cheannaiche bonn airgid no not phaipeir agus mur do cheannaich sibh a làn luach gheibh sibh iomlaid air ais. Chan eil annas againne a bhith a’ laimhseachach notaichean, buinn airgid is copair, ged a tha cuid againn nach eil fhathast ro chinnteach mu dheidhinn bonn seachd oiseannach nan deich tasdan agus na sgillinnean ùra a thug “decimalisation” ’n ar rathad. (Their mi facal no dha air decimalisation aig an deireadh.) A nis chan eil moran bhliadhnaichean bho’n thachair feallsanaich air treumhan de dhaoine beaga borb ann an oisinn uaigneach de choille mhór Africa, agus treumhan eile ann an eilean aonar ann an cuan a’ Phacific aig an robh seòrsa de airgead a bha glé eadar dhealaichte bhuainne. Aig bodaich na coille b’e grìogagan, agus aig na h-eileanaich sligean tràghaid, a bu bhonn stéidh air reic is ceannach.

Ciod e matà an nì so—airgead? Anns an t-seadh as leatha, tha sinn a’ cunntais nan grìogagan agus nan sligean tràghaid ud mar airgead, agus chan eil sinn idir a’ smuaineachadh air a’ mheatail gheall dhearrsach ris an abair sinn airgead, a tha cho luachmhor

[TD 64]

agus cho féumail ann an iomadh dreuchd eile thairis air a bhi ’na bhonn anns an sporran, le ceann na bàn-righinn air aon taobh.

Is e tha romham a bhi ag aithris eachdraidh ar cuid airgid agus a’ feuchainn ri sealladh ùr a thoirt dhuibh air nì a tha cho faisge oirnn, is cho eòlach, is nach do stad sinn riamh, airson móran smuaineachadh mionaideach a dheanamh air.

Nan robh not agamsa airson gach uair a chuala mi na briathran “Is e an t-airgead freumh gach uilc” is mi bha beairteach. A nis, cia meud agaibh a mhothaich nach do sgriobh mise na briathran idir mar a tha iad sgrìobhte, ach is ann mar so a chluinnear iad mar is trice ann am beul dhaoine. Is e thubhairt Pòl ’n a litir “Is e gaol an airgid freumh gach uilc” agus is e sin nì buileach eadar dhealaichte. Cò-dhiùbh is ann a tha mo ghnothaichsa ri feumalachd airgid, agus is gann a chreideadh sibh cia meud rud a bha aig daoine an riochd airgid, ann an eachdraidh. Am measg nan nithean air am bheil aithris, tha crodh is caoraich, tombaca, leathar, ola, òr, airgead, copar agus iarrunn, tràillean agus eadhon mnathan-pòsda.

Is iomadh leabhar a chaidh a sgriobhadh mu dhéidhinn airgead agus is iomadh disbead a dh’éireas eadhon aig an latha an diugh air cia mar a bu chòir dhuinn airgead a laimhseachadh. Cha ghreumaich sinne ris an disbead sin ach bu toil leam bhur toirt air ais ann an eachdraidh, agus nochdadh a steach air teaghlach àraidh ann an lìnn fada, fada air ais, fada roimh am nan carbadan, an ràdio, nan tighean cloiche no fiodha, eadhon roimh am sgrìobhaidh is eachdraidh.

Cha bu chòir e bhi duilich teaghlach a dhealbh, a’ còmhnaidh ann an uaimh an cois a’ chladaich, far am biodh fear-an-tighe ag iasgach, a’ sealg agus a deanamh sgròbadh truagh de àiteachadh, agus bean-an-tighe ag ullachadh bidhe, a’ deasachadh aodach agus ag amharc an déidh na cloinne agus nam beathaichean. Cha bhiodh an teaghlach so ach glé bhochd nan crannchur agus fìor thrang bho mhoch gu dubh, ach bhiodh e comasach dhaibh a bhi saor, ’nan aonar, agus neo-eiseamalach air an coimhearsnaich fhad’s a bhiodh an t-slàinte aca. Cha robh iad ag earbsa ri neach, an taobh a muigh de’n teaghlach aca fhéin, airson biadh, aodach no fasgadh, agus a thuilleadh air sin bhiodh iad cho trang gan cumail fhéin beò is nach robh ùine airson conaltradh ri coimhearsnaich. Chan abair sinn nach robh eòlas aca air seòrsa de shonas, ach ma sheallas sibhse timchioll an tighe agaibh fheín an dràsda, is a ghabhas sibh suim de na goireasan is na sòghan a th’agaibh as gach cearn

[TD 65]

de’n dùthaich no eadhon as iomadh oisinn de’n t-saoghal, tha e doirbh a bhi a’ gabhail a steach bochdainn ar ceud shìnnsearan. Faodaidh mi ràdh gum bheil, ged tha, moran fhathast an làthair a chunnaic bochdainn glé ghéur anns a’ Ghaidhealtachd agus anns na h-eileanan, agus chunnaic sibh teaghlaichean a bha glé fhaisge air a bhi neo-eiseamalach air an co-chreutairean.

Nan robh a huile teaghlach anns an staid a dhealbh sinn, chì sinn nach biodh iarraidh sam bith air malairt. Cha bhiodh ann, reic no ceannach agus cha bhiodh feum idir air airgead. Tha e cìnnteach gur ann mar so a bha, aon uair.

Cò-dhiùbh mar tha deagh fhios agaibh chan eil aon dithis dhaoine ceart coltach ri chéile eadhon ged bu bhràithrean iad anns an aon teaghlach. Ma smuainicheas sinn air baile beag, de’n t-seòrsa theaghlaichean a dhealbh sinn, is cìnnteach gum faiceadh muinntir a’ bhaile dhaibh fhéin gu’n robh Iain Dubh annabarrach math air iasgadh, Domhnull Ruadh géur-shùileach anns an t-sealg, Seumas Bàn snasail leis an t-snàthaid, Uisdean Donn agus mar a their iad anns a Bheurla, “meuran uaine” aige a thaobh àiteachaidh, Ruairidh Mór sgileil air deanamh bhròg agus mar sin air adhart. Thàinig an latha anns an do dh’aithnich iad gum b’ fhearr dhaibh uile na’n deanadh Iain Dubh an t-iasgach airson a’ bhaile gu léir, Domhnull Ruadh an t-sealg, Seumas Bàn an tàillearachd, Uisdean Donn an tuathanachas agus Ruairidh Mor a’ ghreusachd. Ann an àite gach duine a bhith cuir seachad a latha gu trang, sàraichte, agus le inntinn a’ dol troimh chéile le bhith sàs ann am fichead seòrsa oibre, is ann a bha an nis gach neach a’ leanntainn na ceairde airson an robh a bhuadhan air leth freagarrach. Bha gach neach ris an obair a bu mhiann leis agus an cothrom aige fàs nas sgileil is nas sgileil innte.

An àite làn an tighe de innealan àraidh airson gach gnè oibre agus iad a’ dol a dhìth a chionn ’s nach robh uile fhéum ’ga dheanamh dhiùbh, chan fheum gach fear a nis ach innealan na ceairde aige fhéin agus cuiridh e gu làn fheumalachd iad fad na seachduinne. Chan e sin a mhàin ach tha a nis an cothrom aige inntinn a chuir gu dligheach ri cheaird, agus leasachadh a dheanamh air na h-innealan agus air na dòighean oibre, agus aig a’ cheann thall cuiridh e moran a bharrachd oibre na dhéidh. Ma thoilicheas e nì e a chuid oibre ann an ùine nas giorra agus mar sin faodaidh e beagan fois a ghabhail. Chan eil agaibh ach paipear-naigheachd fhosgladh agus chi sibh thall sa bhos tagradh bho luchd oibre airson an t-seachduinn oibre a ghearradh.

[TD 66]

Aon uair is gun d’thàinig an duine gu bhi ag earbsa ann a cho-chreutair airson cuid de na goireasan a tha a dhìth air, feumaidh e bhi deiseil airson suaip no iomlaid a dheanamh de na goireasan a tha e fhéin toirt an làthair. Ma’s e iasgair e, nì e suaip air an iasg ann am malairt airson biadh is aodach is gach nì eile a dh’fheumas e. Mur eil e a’ toirt an làthair nithean sònraichte mar iasg, brògan, deise aodaich, aran, no sithean, faodaidh e a sheirbheis agus a thìde a chuir am malairt airson a chuid goireasan tha dhìth air.

Ann an suaip ’sam bith, feumaidh an ditheas ’tighinn gu còrdadh a thaobh luach nan nithean a tha an suaip, ann an coimeas ri cheile. Mar a tha fios agaibh, tha àite an so airson disbead. Ach tha cùmhnant eile ri coimhlionadh, co—cheangailte ri suaip, agus is e sin gum bheil miann aig an aon fear air a ghoireas a tha am fear eile a’ toirt an làthair. Ma théid iasgar na briogais tholltach thun an tàillear nach ith iasg idir, ach sithean a mhàin, cha dean iad suaip idir, agus mur b’aithne dhaibh le chéile sealgair a bha ag iarraidh iasg, bhiodh an t-iasgar gun bhriogais ùr agus acras air an taìllear.

So an suidheachadh anns an cuirear feum air airgead—stuth air choireiginn, eadar-dhealaichte, anns an toimheasar luach gach goireas a dh’fhaodar malairt eadar fear is fear, stuth a ghabhas gach uile fhear ann an suaip airson goireas ’sam bith.

Tha daoine a’ tomhas astar air bonn-stéidh na slaite; cudthrom air bonnsteìdh a’ phuinnd; a tomhais ùine air bonn-stéidh na mionaide agus air an aon doigh thaìnig iad gu bhith tomhas luach air bonn-stéidh airgid. Anns an dùthaich so tha an not, agus an sgillin ùr agus na buinn eile air am bheil sibh eòlach; agus, mar tha fios agaibh, tha dùthchannan eile aig am bheil an dollair, am marc, am franc, an rouble, an rupee agus iomadh bonn eile. Tha iad sin uile air an coimeas a réir a chéile bho latha gu latha a réir suidheachadh na dùthcha aca fhéin, ach chan eil ùine a bhith buinntinn ris an eadar-dhealachadh a dh’fhaodas éirigh eadar airgead aon righeachd agus righeachd eile.

Thubhairt mi anns an toiseach gum bheil moran stuthan a chaidh an greum an riochd airgid. Faiceamaid anns a cho-dhùnadh de na buadhan àraidh a dh’fheumas stuth a tha an riochd airgid.

Feumaidh an stuth a thaghas sinn a bhith buan na chruth agus a bhith rudéiginneach gann ann an coimeas ri na goireasan a bhios sinn a malairt leis. Chan fhaod e bhi ro ghann air eagal is gum bi e fheín cho luachmhor is gum feum sinn criomagan cho beag, a’

[TD 67]

ceannach goireasan saora, is gum biodh na buinn cho meanbh is iad duilich an laimhseachadh agus farasda an call.

Fad moran lìnntean b’e am meatal òr, stuth annabarrach freagarrach airson airgead. Bha e buan, bha e gann, agus le mhór thromad b’fharasda a bhi rannsachadh an robh e fìor ghlan, oir tha daonnan mór-bhuaireadh do chuid a bhi ’ga thruailleadh le meatail shaor eile. A nis, ged tha, tha òr air fàs cho gann, is gum bheil a luach fhéin air meudachadh cho mor is nach fhaigheadh sinn buinn beag gu leòir airson malairt. Air an laimh eile chi sibh nach biodh, abair, iarrunn na mheatail ro-fhreagarrach idir oir dh’fheumadh sinn barra-cuibhle a’ dol don bhùtha.

Rinn daoine adhartas mór nuair a thòisich iad air criomagan paipear a chuir gu feum an riochd airgid. Tha e farasda an luach a chlò-bhualadh air aghaidh a’ phaipear ach tha paillteas no gainnead na tha de airgead an làthair aig aon àm, an crochadh air an riaghaltas, ag oibreachadh troimh na bancaichean. Chan eil an not idir ro-bhuan ach aon uair is gum fàs i ro-shalach, no air a milleadh, thatar ga sgrios fo ghéur-shuil a’ bhanca agus not ghlan ùr air a clo-bhualadh na h-àite.

Dhith fhéin chan fhiach an not ach sgillinn no dhà; luach na tha innte de phaipear agus na h-oibre a chaidh anns a’ chlo-bhualadh. Is ann a tha i a’ toirt a luach àraidh, bho’n chreideas a tha agaibhse agus agamsa gun ceannaich i an luach, a tha sgrìobhte oirre, de na goireasan a dh’fheumas sinn bho latha gu latha, agus còmhla ri sin ar dùrachd is ar dòchas gun cum an riaghaltas co-chothromachadh eadar a paillteas is a gainnead.

Tha eagal orm nach do rinn mi ach sgrobadh beag air aodann cuispeir a tha glé chudthromach do gach aon againn. Aig àm sgrìobhaidh so chan eil fios de mar a chriochnaicheas gnothaichean a thaobh an dollair Aimeireacanach, a bha cho fada na bhonn-stéidhidh air mor-chuid malairt an t-saoghail, agus e an diugh a call a luach an an coimeas ri airgead dùthchannan eile mar Seapan, a’ Ghearmailt agus eadhoin Breatuinn. Tha gu dearbh móran againn fhathast ri ionnsachadh air mar bu chòir dhuinn airgead a laimhseachadh gu math a’ mhór-shluaigh.

Thuirt mi gun sealladh sinn gu h-aithghearr air decimalisation. Tha am facal sin o’n aon freumh ri ar facal Gaidhlig “deich” agus an Laduinn “decem,” agus tha decimalisation a’ ciallachadh a bhi cunntas ann an deichean. Is e so an dòigh as simplidh a th’ann do bhrigh gum bheil deich meuran oirnn is deich òrdagan air na casan.

[TD 68]

Aig toiseach na caibideal chunnaic sinn malairt eadar ceannaiche is té a’ reic clò. Cha robh bonn a’ dol thar a’ chunntair oir bha luach a’ chlò is nan goireasan a bha i a’ ceannach sgriòbhte nan samhlan air paipear no ann an leabhran beag. Tha bancaichean, oifisean is eile a’ cumail cunntas air luach is malairt ann an leabhran agus tha an diugh “computers” is innealan eile ag gabhail aìte cleireach le peann agus tha e fada fada nas fhasa do chomputer suim airgid a laimhseachadh ma tha e air aireamh air bonn-stéidhidh a deich na e bhi ann an notaichean, tasdain agus sgillinnean.

Tha cuid againn an deidh còrr is bliadhna nach eil fhathast ro chinnteach mu na sgillinnean ùra agus tha cuid de na seann dhaoine nach dean móran dheth ri’m beò ach do’n ghinealach tha ’g éiridh suas, tha an dòigh ùr gu bhi fada fada nas fheàrr agus nas fhasa a laimhseachadh.

[TD 69]

AS AN T-SAOGHAL SO

Tha mi cinnteach, gum bheil iad am measg an luchd-leughaidh a sheas còmhla riumsa air cladach Caolas an Scarp air latha samhraidh anns a’ bhliadhna naoi ceud deug ’sa ceithir deug thar fhichead. Cha robh mi ach am bhallach anns an sgoil agus is dòcha nach eil mo chuimhne min-cheart anns gach dad oir is iomadh ni a thachair bho’n am ud. Bu toil leam iomradh a dheanamh air mo chuimhne fhéin air an latha ainmeil—latha mu nach cuala moran agus is dòcha, latha a tha cuid air dia-chuimhneachadh mu dheidhinn, ach gun teagamh ’s am bith latha a chuidich gu ruige naigheachdan mora an latha an diugh. Tha Eilean Scarp air taobh an iar na Hearradh, sgaraichte uaithe le leth mhìle de’n chuan, caolas a bhios garg, fiathaich ri stoirm. Chan eil an t-eilean ach beag am meud is an sluagh ach tha e air leth ainmeil airson foghlum is sgoilearachd nan gillean a chaidh àrach ann.

Beagan ùine roimh an latha àraidh so, rugadh leanabh anns an eilean do bhean aig an robh dùil ri dithis. Dh’éirich duilgheadas air choireigin agus b’fheudar ullachadh a dheanamh airson a’ mhàthair a ghiùlain gu eathar, a h-aiseag thar a’ chaolais ’s a giùlain thar a’ mhonaidh gu carbad a bheireadh i gu tigh eiridinn Steòrnabhaigh. Aig a’ cheann thall chaidh gach ni gu math is rugadh an dara leanabh leth-cheud mile bho’n dachaidh agus ann an siorrachd eile.

Mar is dual sgrìobh na pàipearan moran air cruadalan nan eileanach is chuireadh ceistean ann an Tigh na Pairleamaid air cor nan rathad mora is nan aiseagan, ach cha b’fhada gus an do dhia-chuimhnicheadh an tachartas is chaidh caitheamh beatha nan Hearrach is nan Scarpach air adhart mar cheanna.

Cò-dhiùbh mhothaich feallsanach Gearmailteach an naigheachd—fear d’am b’ainm Gerhart Zucker. Bha esan a’ deanamh rannsachadh air rocaidean, gu h-àraidh air rocaidean a ghuileanadh litrichean gu àitean aonarach far nach robh rathad—thairis air beanntan agus thar mara is aimhnichean. Bha e gann de airgead airson na h-oibre agus smuainich e, le tighinn gu àite a bha ainmeil anns na pàipearan-naigheachd mu’n am so, is dòcha gu’n tigeadh a’ chuid obair fo chomhair duine beartach a chuidicheadh e gu obair a chriochnachadh.

[TD 70]

B’ann mu dheireadh na h-Iuchair a ràinig e Tairbeart na Hearradh le dithis chompanach—air feasgar Diardaoin, ma’s math mo chuimhne. Chaidh fios air feadh nan gillean gu’n robh nithean anasach gu bhi tachairt agus chruinnich sinn aig bùth-saoirsneachd Dhomhnuill Alick, far an robh iad a’ cur an innealan ri chéile. Leig iad leinn seasamh an sud ag amharc orra, ach ma bha facal aca mu ar deidhinn ann an canain fhéin cha do thuig sinne guth.

Bha an rocaid air cumadh pìob mheatail, mu shè troighean air àirde is coig òirlich dheug air leathaid. Bha sròn bhiorach air a bàrr agus ceithir sgiathan beaga air a deireadh. A’ dol troimh meadhon bha pìob chaol airson an fhùdar, fosgailte thun an deireadh. Eadar an dà phìob bha na litrichean gu bhi paisgte.

Ann am bùtha an t-saoir chuir iad ri chéile inneal de stiallan fiodha agus cearcaill iarruinn mar creadhal, anns an seasadh an rocaid aig àm a losgadh. Bha dà ròp làidir de rubair mar clach-bhogha (catapult) airson grad-leum a thoirt do’n rocaid am mach as a chreadhail. Aon uair is gu’n robh an rocaid air ghluasad bha inneal a’ losgadh an fhùdair is bha neart spreadhadh an fhùdair a’ cur astar innte gu a ceann-iùil.

Chriochnaich iad an ullachadh air an Tairbeart is thug iad Scarp orra. Tràth Di-luain ghabh gach carbad a ghluaiseadh sios gu Hùisinis agus sheas a’ chuid mhor againn aig oir na mara dìreach mu choinneamh Eilean Scarp. Bha moran aig baile far na Galltachd a chaidh a nùll thun an eilein—luchd nam pàipearan naigheachd, fir a seirbhis na rioghachd is bho’n arm, ceannardan a Phost Office a chuir an clò dealbh comharraidh ùr airson an latha aig prìs leth-chrùn. Chaidh faisg air coig mile litir a sgriobhadh airson an giùlain anns an rocaid. Bha litir gu Righ Deòrsa, gu Prionnsa Eadaird, gu daoine ainmeil na dùthcha agus bho chàirdean gu càirdean air feadh an t-saoghail gu léir. Tha cuimhne agam sinn a’ deanamh fealla-dhà air a’ phost gu’m feumadh e na brògan mora tacaideach fhàgail air thalamh air sgàth an cudthrom.

Beagan astar gu tuath air far an robh sinn a’ seasamh bha tràigh leathann de ghainnibhich gheal air an robh Maighstir Zucker an dùil cuimiseachadh an rocaid a chuir gu talamh an déidh a turus thar a’ chaolais. Bho ar n-àite feitheamh chitheadh sinn na feallsanaich ag ullachadh na rocaid. Uair no dha chaidh iad am fasgadh na creige agus dh’fhuirich sinn sàmhach le iongnadh is eagal ach am mach thigeadh iad a rithis a dheanamh ceartachadh.

Mu dheireadh, is sinn a’ call faghaidean, is ann a ghlacadh gun

[TD 71]

fhios duinn sinn; chunnaic sinn spreadhadh de cheothaidh agus na dhéidh bhriseadh an t-sàmhchair le sgall is tàirneanaich an fhùdar. Chaidh gach eun is ainmhidh gu othail is dhùisgeadh Mac-Talla nam beann mar nach do dhùisgeadh riamh roimhe e. Thionndaidh gach sùil gu tuath thun na tràghad gheal ghrianach ach cha d’thàinig air a h-aghaidh aon lorg no smal.

[Dealbh]

Sheall sinn air ais thar a’ chaolais gu cladach Scarp agus b’ann an sud a bha an sealladh. Bha an rocaid na laighe sgàinte agus oiteag ceothaidh aiste; a’ chreadhal fhiodha briste is sgaoilte fad is farsuinn is na cearcaill iarruinn air an toinneamh ri chéile. Bha an cladach geall le litrichean mar cur sneachda agus fir a’ ruith an sud ’s an so a’ cur as nam feadhainn a bha air theine; bha Maighstir Zucker bochd an taic creige ’s a’ cheann gu muladach eadar a dha bhois. Chuir sud crioch air rocaid an Scarp. Spreadh am fùdar ro luath

[TD 72]

mu’n robh an rocaid air a’ chreadhail fhiodha fhàgail agus ghlac na sgiathan ann an aon de na cearcaill iarruinn.

Chuir iad a’ choire air fùdar Breatunnach a b’fheudar dhoibh a bhi losgadh do bhrìth is nach do leig Hitler leotha am fùdar ceart a thoirt a nall bho’n Ghearmailt.

A nis tha feallsanaich ag ionnsachadh ann am fàillneachadh cho math ri ann an soirbheachadh. Beagan mhiosan an déidh so chunnaic mi iomradh air Maighstir Zucker a’ losgadh rocaid eadar Eilean Wight agus ceann a deas Shasuinn, agus shiubhail i so troimh an iarmailt ged nach do chum i cùrsa mar bu mhiann leis. Thìll e do’n Ghearmailt is cha chualas an corr iomradh air. Chan eil teagamh agamsa nach deachaidh a chuir gu obair ann am baile Peenemunde bho’n d’thàinig na rocaidean mora sgriosail V2 aig deireadh a’ chogaidh, le’n eallach de stuthan spreadhaidh ag cuir moran de Bhaile Lunnainn gu fas.

Bha mise uair no dha am Baile Lunnain nuair a thàinig té dhiubh gu talamh (gu fortunnach astar bhuam) agus tuigidh sibh carson aig an am sin a shùibhleadh mo smuain gu latha grianach samhraidh ri taobh Caolas Scarp. Bidh a leithid a rithis a’ dol troimh m’ inntinn am shuidhe ris an Telebhisean ag amharc air na spèuradairean Aimeireacanach ag gabhail an cuairt air uachdar na geallaich. Cò nar measg an latha ud a smuainich gum faca sinn ceum tuisleach “air lòrg nan rèultan?”

Is fhada bho’n a bha sùilean an duine air na rèultan. Ann am briathran a tha againn bho fhìor thoiseach eachdraidh tha miann an duine na làn bhrìgh air a chuir sios dhuinn ann am facail sìmplidh “Och nach robh agam sgiathan mar choluman, theichinn as air iteag is gheibhinn fois.”

Tha iomradh againn air Lucian, sgrìobhaiche Sirianach, a bha ainmeil air sgrìobhadh ann an Grèugais anns an dara lìnn. Thug e dhuinn sgèulachd air a’ cheatharnach mor Ulysses, mar a ghlacadh am bàta aige ann an stoirm. Thog a’ ghaoth beò-slàn as an uisge iad, shiubhail iad seachd latha agus seachd oidhche troimh na spèuran gus an deachaidh an bàta mu dheireadh air tir ann an dùthaich d’am b’ainm “Rèul na h-oidhche.” Tha e coltach nach do chuir duine a lèugh an sgèul moran diuigh innte. Troimh iomadh lìnn b’e creidimh nan uile gu’m b’e an saoghal deas-meadhoinn a’ chruinne-cé gu léir; gu’n robh a’ ghrian is na rèultan ga chuairteachadh is air an riaghladh leis.

Anns an 16mh agus an 17mh linn thoisich feadhainn air so

[TD 73]

àicheadh agus air cur an céill gur ann a bha an talamh agus na rèultan-sìubhlach a’ dol timchioll na gréine agus gu’m b’e a’ ghrian deas-mheadhonn ar cruinne-cé. B’iad an triùir a b’ ainmeile agus a chuir air chois an ceasnachadh agus an cnuasachadh ris an abair sinn feallsanachd, Copernicus, Galileo agus Kepler. Tha e ag cur iongnadh oirnn fhathast mar a bheachdaich is mar a thomhais iad gun na h-ìnnleachdan a tha againne an diugh gan cuideachadh.

Bha Kepler fileanta ann an cànainean agus dh’eadar-theangaich e an sgèulachd mu dhéidhinn Ulysses agus a thurus anns na spèuran. Sgriobh a fhéin leabhar na dha agus, airson fealla-dhà, aon do’n d’thug e an t-ainm “An Aisling.” Ann an litir a chuir e gu caraid còmhla ris an leabhar sgriobh e mar so—”Ma thig an latha a théid ar fògradh bharr aghaidh na talamhuinn, ni an leabhar so trèorachadh air na fògraich is na h-eilthirich.”

Chi sinn an déidh so, da easbuig Shassunnach a’ sgriobhadh mu dhéidhinn turuis speuran. Ann an 1638 chlò-bhualadh leabhar leis an Easbuig Frannsaidh Godwin, “An duine air a’ gheallaich.” B’e an ional-siubhail a bh’ aige ràth aotrom air a tharruing le còmhlan de ealan. Na dhéidh sgriobh an t-Easbuig Iain Wilkin, “Saoghal ùr anns a’ gheallaich.” Cò dhùibh dh’ aithnich e cho duilich sa bhiodh an turus a dheanamh agus nach maireadh an duine beò os cìnn an adhair, agus nach robh gaoth ann a chumadh taic ri sgiath. Beagan an déidh so chi sinn sgrìobhaiche eile Cyrano de Bergerac a toirt a bharail gun deanadh rocaid an turus so.

Troimh an 18mh agus an 19mh lìnn chaidh tuilleadh is tuilleadh leabhraichean a sgrìobhadh air a’ chuispeir so—siubhal nan spèur. Air dithis cho ainmeil sa bh’ ann agus a rinn fàisneachd iongantach, bha Jules Verne agus H. G. Wells. Saoil de theireadh an dithis sin nan robh iad beò an diugh, is na spèuradairean comasach air taghal air a’ gheallaich latha sam bith a thoilicheas iad, cha mhor. Tha seann mhiann an duine, a bhi tàr as o’n ghreim a th’aig an talamh air, a nis air a comhlionadh, agus seallamaid gu h-aithghearr air mar a chaidh aige air so a dheanamh, o’n àm anns an do dh’ fhàs e cho eudmhor de eunlaith an adhair is gun do smuainich e air cia mar a dh’ éireadh e o’n talamh.

Chaidh moran a mharbhadh is a leòn a’ deanamh sgiathan dhaibh fhéin mar eunlaith an adhair. B’ ann le “balloons” a rinneadh a’ cheud turus adhair, pocannan mora de phàipeir a ghléidheadh gaoth. Chan eil ach naoi fichead bliadhna bho rinn Steuphan agus Iosaph Montgolfier anns an Fhraing “balloon,” a

[TD 74]

lìon iad le gaoth theth, le teine a lasadh fodha, agus ann am baiscead ceangailte ris, shiubhail iad coig mile, aig àirde coig ceud troigh os cìnn na talamhuinn. Ged is ann acasan a tha an t-urram tha amharus againn gun do rinn na Sìnich an dearbh ni bho chionn coig ceud bliadhna.

Lorg na feallsanaich an eileamaid “Hydrogen” a tha moran na’s aotroma na ghaoth agus is ann le “Hydrogen” a lìonadh na luing adhair air am bheil sibh eòlach; na “Zepellins” aig na Gearmailtich agus an fheadhain Bhreatunnach “R 34” agus “R 101.” Cha d’thàinig luing adhair riamh gu moran feum oir tha iad slìgeach an siubhal, tha iad lag an aghaidh stoirm is doinnean agus tha Hydrogen air leth cunnartach do bhrìgh mar a loisgeas e.

Is fhada bho’n a bha bàtaichean mara air an gluasad le inneal ris an abair sinn “propeller” air am bheil an leithid de chumadh, an uair a thionndaidhear e anns an uisge tha e ’ga shàthadh uaithe agus mar sin a gluasad roimhe, am bàta ris am bheil e ceangailte. (Faodaidh e a’ tarruing na dhéidh ar reir an rathad a tha e a’ tionndadh). An nis ged nach fhaic sibh gaoth tha cuid de nàdur an uisge innte. Ma thionndaidhear “propeller” anns a’ ghaoith sàthaidh e bhuaithe a’ ghaoth agus gluaisidh e, a’ tarruing na dhéidh an long adhair tha ceangailte ris. Do bhrìgh gum bheil a’ ghaoth cho tana is cho aotrom, feumaidh am “propeller” tionndadh aig astar air leth luath agus sgiathan leathann a bhi air an luing airson an cudthrom aice a sgaoileadh.

B’ iad dithis bhràithrean Aimeireacanach d’am b’ ainm Wright aig am bheil an t-urram a’ cheud turus a dheanamh. Chan eil ach tri fichead bliadhna bho’n latha a dh’éirich an t-inneal a chuir iad ri chéile far na talamhuinn, is shiubhail e tri cheud slat le tarruing a’ phropeller ann an aon mhionaid na h-uaire. Cha robh a’ cheud turus so ach glé ghoirid ach dh’fhosgail e rathad mor ùr do’n duine. Bha mise ann am baile Dayton, Ohio anns na Statuin Aonaichte, baile àraich nan gillean Wright agus chunnaic mi an long adhair anns an d’rinn iad an turns ainmeil ud agus ag amharc air na slatan fiodha, stiallan canabhais agus ròpan a bh’innte cha b’iongnadh leamsa mar a chaidh moran de’n comh-aoisean a leòn is am marbhadh a’ feuchainn éirigh far na talamhuinn. Tha an “Aeroplane” an diugh cho bitheanta is nach leig mi leas moran a labhairt mu deidhinn, ach abram facal air na “jet” planes. Tha iadsan as eugmhais “propeller” ach tha iad a’ tarruing a steach gaoth troimh tholl anns an toiseach, ga mheasgadh le ola is ga losgadh ann an

[TD 75]

inneal àraidh. Tha ghaoth theth a’ spùtadh am mach a tuill an cùl nan sgiathan le neart a tha a’ sàthadh na luing air adhart. An nis feumaidh “balloon” agus long adhair gaoth air an seòl iad; feumaidh “aeroplane” gaoth air an sàth am “propeller” agus feumaidh “jet” gaoth a tharruingeas i a steach airson a spùtadh am mach. Ach chan eil àirde na gaoithe os cinn na talamhuinn ach tana, tana an coimhmeas ri àirde na speur agus mar sin chan éirich aon de na h-innealan sin ach beagan mhìltean do’n adhar—cha dìrich iad moran thar deich mile. Tha a’ gheallach da cheud gu leth mile de mhiltean air falbh—cha dean “hydrogen,” cha dean “propeller,” cha dean “jet” feum sam bith.

So far am bheil an rocaid neo-sheachanta. Tha moran agaibh eòlach air a bhi faicinn fear a’ loisgeadh ùirchir a gunna. Tha am fùdar a spreadhadh agus a’ tilgeil a’ pheilleir no an luaidhe am mach a ceann fosgailte a’ ghunna ach aig an aon àm chi sibh an gunna a’ breabadh guallainn an fhir a loisg. Anns an fhùdar tha dhà no tri stuthan, aon anns am bheil oxygen ceangailte agus càch a loisgeas nuair a chuirear sradag riutha ann an làthair oxygen. Ann am priobadh nan sùil tha iad a’ tionndadh gu riochd tòrr mor “gas” theth agus tha neart an spreadhaidh a’ sireadh sgapadh, biodh e ann am peilleir a thilgeil, no clach a sgàineadh as a chéile. Tha an neart uamhasach so a sàthadh a h-uile rathad aig an aon am agus, abair gum bheil an spreadhadh a tachairt ann am pìob le aon cheann dùinte agus ceann fosgailte, sàthaidh an spreadhadh air a’ cheann dhùinte agus gluaisidh a’ phìob an rathad sin. Chan eil ann an rocaid ach pìob dùinte aig aon cheann, an ceann eile fosgailte; stòr innte de’n da stuth a thatar a dol a mheasgadh le chéile agus seòmar air mullach na rocaid airson an luchd-turuis.

Tha aon ni mu dheidhinn an connadh a tha anns na rocaidean-siubhail, feumar an spreadhadh a bhi air a cheannsachadh agus an neart a tha ann a bhi fo smachd an fhir tha stiùireadh. Cha deanadh fùdar a tha a dol a spreadhadh ann am priobadh na sùil moran feum, ma tha cùrsa àraidh ri chumail fad uine agus caladh àraidh ri tighinn gu laighe socair ann.

Is fhada bhon bha eòlas aig daoine air rocaidean. Ann am beul-aithris nan Sìneach bha iad acasan bho chionn ceathair mile bliadhna ach chan eil moran creideas anns an sgeul. Cò dhiùbh tha aithris air fùdar ann an cogadh eadar na Sìnich is na Tartaraich ach bha muinntir na Roinn Eorpa toilichte gu leoir a bhi a’ marbhadh a chéile le claidheamh is bògha-saighde airson iomadh linn. Ar réir

[TD 76]

eachdraidh is ann aig Blar Crecy anns an Fhraing sa bhliadhna 1346 a chualas a’ cheud bhrag aig fùdar san Roinn Eorp agus chuir sin atharrachadh mor ann an dòighean cogaidh. B’e so aon de na clachan mile ann an eachdraidh an t-saoghail.

Tha mi creidsinn gum faic sinn dà adharp gach bliadhna air a bhi cuir dithis is dithis thun na geallaich, a’ taghadh àitean astar o

[Dealbh]
An t-Aimeireacanach Seumas Irwin air uachdair na geallaich

chéile agus gach cáraid a’ fuireach ùine nas fhaide air aghaidh na geallaich a’ cnuasachadh is a tomhais chum eòlas a mheudachadh. Nuair a chithear dé an t-àite is fhearr chi sinn laboratory ga togail far am fuirich grunnan fheallsanaich airson mìosan aig aon àm, ann an seòrsa de chomhfhurtachd.

Le dìth gaoithe is uisge ann an athar na geallaich gheibh na feallsanaich sùil air a chruinne-cé nach fhaigh iad idir bho’n talamh. Cuiridh iad an gloinneachan is na h-innleachdan eile ri seallaidhean nach urrainn iad air thalamh oir tha solus a tighinn thugainn air fiaradh do bhrìgh ’s gum bheil coig ceud mile de athar os ar cinn.

Mar tha fios agaibh, tha sùilean an diugh fada seachad air a’ gheallaich, agus tha am programme air bonn cheanna airson an ath cheann-iùll, an Rèul-siubhlach Màrs. Tha Màrs nas fhaide bho’n ghréin na tha an saoghal, agus ged tha na rèultan a’ cuairteachadh na gréine chan e idir cearcall cruinn a tha iad a’ siubhal ach cearcall

[TD 77]

air cumadh ugh circe. Tha an saoghal a cuairteachadh na gréine aon uair anns a’ bhliadhna. Tha Màrs a’ tarruing bliadhna is seachd miosan ri chuairt. Aig àm, tha e cho faisg oirnn ri coig million deug thar fhichead mile agus aig àm eile cho fada air falbh bhuainn ri da cheud gu leth million mile. Chan eil a’ gheallach chòir ach aon chairteal de mhillion mile agus thug an rocaid tri latha air an t-slighe; bheir i ochd mìosan aig a char as lugha a’ ruigheachd Màrs.

Tha moran agaibh eòlach air an sgil a tha an am maireireachd a’ chuain. Tha am bàta a’ fàgail tir cruaidh seasmhach agus a’ siubhal gu ruige tir cruaidh seasmhach agus feumaidh am fear stiùiridh cùnntais a dheanamh air mar a dh’ fhaodas an sruth am bata a shàthadh gu aon taobh agus a’ ghaoth gu taobh eile.

Ach am fear a stiùireas an rocaid air a turus, tha aige ri cùnntais a dheanamh air saoghal a tha tionndadh aon uair as na ceithir uairean fichead, a’ siubhal dion air a chuairt timchioll na gréine agus tha an saoghal air am bheil e a stiùireadh glé an-fhoiseil cuideachd.

A thuilleadh air so tha tarruing mhor aig an t-saoghal air an rocaid ach tha an tarruing so a lughdachadh ann an cabhaig, mar a dhìreas i gus an ruig i an t-àite far am faigh i an tarruing bho’n t-saoghal a dhionnsaidh a bheil a turus. A’ dol gu ruige Màrs, bidh greis eadar i tarruing an t-saoghail fhàgail agus mu’n ruig i tarruing Mhàrs a bhios i ann an tarruing na gréine agus feumar so a ghabhail a steach cuideachd.

Tha iad air rocaid no dha a leigeil faisg air Màrs mar tha, le innealan dhealbh, telebhision is radio air bord agus thatar air tòiseachadh a bhi cruinneachadh brath air mar tha cùisean anns an t-saoghal sin. Ar rèir coltais is e rèul fuar marbh a tha ann, agus tha feadhainn a’ deanamh dheth gum bi duine a’ cur cas air mu dha bhliadhna deug on àm so.

Tha dà rèul siubhail eadar an saoghal agus a’ ghrian an car a’ chearcaill a tha iad a siubhal. Is e Mercury as fhaisge air a’ ghréin a’ deanamh a’ chuairt gach tri miosan agus ro fhaisge air a ghréin airson a bhi ag adharpachadh tathal air.

Eadar Mercury is sinne tha Vénus, an rèul as soilleire chi sinn agus, ar réir coltais, nas coltaiche ri ar saoghal na aon eile de na rèultan siùbhlach. Tha sgòthan air, uisge is gaoth ach cho fad ’s a ghabhas tomhas a dheanamh tha uachdar glé theth. Tha na Ruiseanaich an déidh a bhi cuimseachadh rocaidean le innealan gu ruige Vénus ach is ann air Màrs a tha sùil nan Aimearacanach agus is

[TD 78]

ann as dòcha barrachd adhartas a dheanamh, ach chithear spàirn gu Venus mu’n téid moran bhliadhnaichean seachad.

Tha coig reultan-siùbhlach eile, co-cheangailte ri ar cruinne ach tha iad astar mor, mor uainn. Tha Jupiter an taobh a muigh de Màrs, agus is e an rèul as motha dhiubh. Tha e còrr is mile uibhir na talamhuinn so agus a’ toirt dà bhliadhna dheug a’ cuairteachadh na gréine. Ach tha e cur car dheth fhéin nas luaithe na tha an talamh agus mar sin tha a’ ghrian ag éiridh air a h-uile deich uairean an comais ri ceithir uairean fichead air an talamh. Tha an reul fuar, fuar agus còta tiugh de dh’ eigh air uachdar. Am mach uaithe tha Saturn, Urànus, Neptune agus Plùto.

Chan eil rocaidean làidir gu leòir an làthair airson turuis dhan na rèultan so, ach tha dòchas gun téid aig na feallsanaich air neart an smùirnean a chur gu fèum ann an rocaidean. Bheireadh so comas air turusan glé fhada a ghabhail a laimh ach tha na h-astair cho mor is nach eil aois an duine fada gu leòir airson ùine thoirt dha turus a chriochnachadh. Ach tha a leithid so fada os mo chìnnsa agus cha téid mi nas doimhne anns a’ chùis.

[TD 79]

MAR LEAGHAS TEINE …

Tha mi cinnteach gur i a cheud smuain a thig a steach air a’ chuid as motha, a thaobh an stuth ris an abair sinn, céir, an nàdur a tha ann gu bhi leaghadh fa chomhair teine.

Tha daoine air a bhi eòlach air céir bho fhìor thoiseach eachdraidh. Tha e ’na stuth air leth feumail dhuinn uile, mar a bha e troimh nan linntean, ach cha robh e riamh, mar uisge is aran, ’na ni nach b’urrainn dhuinn deanamh as eugmhais. Bha e an sud ri laimh agus fhuair sinn iomadh feum dha, ach cha do chuir sinn riamh moran diùigh ann agus cha do rinn sinn moran cnuasachadh mu dheidhinn, ann an coimeas ris a’ chnuasachadh a rinn sinn air stuthan eile anns an t-saoghal. Is math, ged tha, is fhiach an stuth so sùil a thoirt air agus àite fhéin a thoirt dha.

Tha iomadh seòrsa céir ri’m faotainn anns an t-saoghal, agus ann am briathran a’ phrogramme ceasnaicheach a bha uair air a’ Bh.B.C. gheibh sinn na tri freumhan—“animal, vegetable, mineral;” céir bho ainmhidhean, bho phlanndraisean is bho mhèinnichean. Ma tha cuimhne aig cuid agaibh air sgriobhadh a rinn mi aon uair ann an leabhar eile air ar cuid-aodaich, gheibh sinn stuthan a ghabhas snìomh is fighe as na tri freumhan sin cuideachd.

Mu’n seall sinn gu mionaideach air céir de gach seòrsa bu toil leam an toiseach sgeulachd bheag no dha a chuir fa’r comhair a sheallas smuaintean is cleachdaidhean dhaoine a thaobh céir troimh na linntean a chaidh seachad. Saoileam gu’n còrd sgeulachdan mar so ri na Gàidheil, cò-dhiúbh ris an fheadhainn air am bheil mise eòlach.

Tha mi creidsinn cuideachd gum bheil moran agaibh a chuireas an còrr de’n rann ris na briathran a tha nan tiotal air an duileig so—rann de’n ochdamh salm thar an tri fichead:

Mar sgapar deatach fuadaich iad
mar leaghas teine céir
mar sin gun sgriosar droch dhaoin’ as
a fianuis Dhé gu léir.

An nis is ann air droch dhaoine a tha mo sgeulachdan anns a’ cheud àite, sgeulachdan air buitsichean, firionn agus boirionn, na truaghain sin a bha an cò-chreutairean a’ creidsinn a reichd an

[TD 80]

anam ris an Dìabhul agus a bha air an sgiùirseadh is air an cuir gu bàs troimh na linntean airson an obair mallachd a bhiodh iad, ma b’fhìor, a’ deanamh air an coimhearsnaich. Chan eil ach da cheud gu leth bliadhna bho’n chuireadh a’ bhuitseach mu dheireadh gu bàs le loisgeadh anns an dùthaich so fhéin, agus tha creideas fhathast ann am buitseachd bitheanta air feadh an t-saoghail.

Cò-dhiùbh, b’e céir aon de na stuthan leis an robh na buitsichean a’ nochdadh an cumhachd. Ma bha iad airson mallachd a chuir air fear na té, dheanadh iad ìomhaigh ann an céir, ann an coltas an neach a bha ri sgrios. Sheasadh iad an iomhaigh céire fa chomhair an teine agus aig an dearbh am sin thigeadh teas an fhiarais air fear na mallachd. Ma bha a’ bhuitseach airson cràdh is pian a chuir air shàthadh i bioran is snàthadan anns a’ chéir agus dh’ fhairicheadh an truaghan bochd eile na gathan cràidh anns an dearbh bhad de chorp fhéin. Nan cuireadh i an iomhaigh cho faisg air an teine is gun toisicheadh a’ chéir air leaghadh thoiseachadh corp an fhir thìnn air seargadh air falbh.

Tha a’ cheud aithris againn air a leithid so de bhuitseachd ann an eachdraidh na h-Eubhait. Mu dha mhile bliadhna roimh àm Chriosda, tha iomradh ann an cuisean lagha na dùthcha gun deachaidh buachaille a bha ’g a chosnadh aig an righ, a dhìteadh airson a bhi cuir tinneas air cuid de mhuinntir a’ bhaile, anns an dòigh so.

Mar tha fios agaibh bha moran dhiathan aig na h-Eubhaitich ris an robh iad ag aoradh. B’i a’ ghrian an Dia Mor aca, “Rà” mar a theireadh iad. Bha nàimhid mor aig “Rà,” Diabhul an dorchadais d’am b’ainm Apepi, a bha ag éiridh suas an aghaidh Rà a h-uile feasgar aig àm dol fodha gréine, agus air uairean eadhon ann an dùthaich bhlàth ghrianach mar an Eubhait chuireadh Apepi suas sgòthan troimh an latha airson Rà a mhuchadh. A nis airson Rà a chuideachadh an aghaidh Apepi bha gniomh àraidh a’ dol air adhart a h-uile maduinn ann an teampull mor Thebes. Bhatar a deasachadh iomhaigh mhor de Apepi ann an cruth narach ann an céir. Chuireadh iad an ìomhaigh air beulthaobh an t-sagairt, agus sgiùirseadh esan an ìomhaigh céire. Thilgeadh e smugaid air, shàthach e claidheamh ann, agus an déidh sin leumadh e air is shaltradh e fo shàilean e gus an robh e air a phronnadh ris an talamh. An déidh sin dheasaicheadh e teine de lusan àraidh agus dheidheadh na bheir fhàgail de Apepi a loisgeadh gu tur. Chan eil iad ag innse dhuinn dé an cudthrom de chéir a bha anns an dol a mach ud gach latha, ach bha e cumail obair ri moran thràillean.

[TD 81]

Bha na Grèugaich is na Ròmanaich cuideachd a’ creidsinn ann am buitseachd. Gheibh sinn iomradh air, nuair a bhiodh tinneas ann an tigh, dh’fhaoidte criomagan de na h-ìngnean aig an fhear thinn, a mheasgadh ann an cnap céir agus a shàthadh ri urrsainn doruis nàbaidh, mu’n éireadh a’ ghrian. Mar so rachadh an tinneas thairis bho aon tigh do’n tigh eile. Tha iomradh againn gu’n robh moran a’ creidsinn anns an dol a mach so, agus gun robh e bitheanta air feadh na dùthcha. Tuigidh sinn, gun gabhadh duine uamhas mor a’ dol a mach anns a’ mhaduinn agus a lorg cnap céire air urrsainn an doruis aige fhéin, gun fhios cò chuir ann e, no dé an tinneas a bha anns an tigh bho’n d’thugadh e. Chi sinn an sgolair ainmeil Grèugach sin Plato, a gabhail beachd air an seòrsa obair so. Sgrìobh esan am measg moran nithean air am bheil an ceanna-daona measail, a bheachd fhéin air na laghan a bu toil leis fhaicinn anns an Riaghaltas. Am measg nan laghan, bha aon lagh a cur stad air daoine a bhi cur mallachd air feadhainn eile le ìomhaighean céire.

A nis cha ruig sinne air Ghaidhealtachd a bhi a’ saoillsinn gun robh na seann threubhan ud nas faoine na bha ar sìnnsirean fhéin. Bha an aon chreidimh aig ar sìnnsirean ann a bhi cuir mallachd air daoine eile ach an àite iomhaigh céire is ann a bhiodh iad a’ deanamh corp creadha, is ga chuir ann an sruthan. Mar a chnàmhadh an t-uisge air falbh a chreadh bha iad an dùil gun seargadh corp an fhir no’n té air an robh iad a’ cur na mallachd. Tha moran iomradh ann an litreachas air a’ chorp chreadh.

Ach air Ghalldachd na h-Albainn tha aithris gu leòir air na buitsichean a bhi a’ laimhseachadh céir airson a bhi ag obrachadh mhallachdan. Bha triùir bhuitsichean ainmeil ri linn an siathamh Righ Seumas, Gellis Nic Dhunnchaidh, Agnes Sampson agus Oighrig Nic Illeathain a bha fuireach faisg air Dun Eideann. Dh’ fheuch iadsan ri mallachd a chuir air an Righ, ghlacadh iad is chaidh an dìteadh is an loisgeadh.

Ged nach d’thug mi iomradh fhathast ach air mallachdan a thaobh na céire, bha druidhean ann a’ feuchainn ri fàigheadarachd a dheanamh.

Abair gun tigeadh bean a bha am fear aice air turus cuain a null thairis. Bheireadh i leatha cnap céire le criomag bheag air choireiginn a bhuineadh do’n duine aice air a mheasgadh ann. Ghoileadh a bhuitseach poit uisge agus leigeadh i a’ chéir air an uisge theth far an leaghadh e. Ar réir a chumadh anns an leaghadh a’ chéir, dheanadh a’ bhuitseach fàigheadarachd air de bha tachairt do’n

[TD 82]

eilthireach. Abair gun rachadh a’ chéir ann an cumadh bàta le cumadh cuirp ri taobh, bha so a’ ciallachadh am bàta a bhi air a dhol as an rathad. Ni sinne gàire ris a leithid so a dhol a mach ach cia mheud boirionnach a chunnaic sinn a’ toirt sùil air na duilleagan tea anns a’ chupan.

Aig uairean thigeadh fear no té a bha ann an gaol ri leannan nach robh idir a toirt fainear. Dh’ iarradh esan no ise cuideachadh o’n bhuitsich le iomhaigh céire a’ loisgeadh anns an dòchas gun leaghadh an cridhe cruaidh gu bhi gràdhach ann am freagradh.

Chi sibh, ma tà, leis na dh’ innis mi dhuibh, gun robh buadhan àraidh air an cuir as leth céir bho linn nan linntean, agus tha e na cheist dhuinn, cò a’ cheud fhear a mhothaich do’n chéir is a chuir gu feum i. B’e céir nan seilean, a’ cheud chéir air an robh eòlas aig daoine, ach is ni iongantach leinn, am measg a’ bheagan is a tha air am fàgail de threubhan fad air ais ann an coilltean aonar na talamhuinn, chan eil diùigh aca ann an céir. Tha iad air fad déidheil air mil nan seilean, ach mothaichidh sinn gun sluig iad a’ chir mheala beò slàn mar a tha i le mil is céir is na seilein oga.

Cò-dhiùbh, tha fios againn gun do thòisich na h-Eubhaitich air a bhi lìomhadh ballachan nan uaighean aca o chionn còrr is tri mile bliadhna agus a’ suaineadh nan cuirp ann am marbh-phaisg de anart air a shuathadh le céir.

Tha an ceanna-daona air adhartas mor a dheanamh ann an tri mile bliadhna, ach air dòigh is iad an da fheum as motha ris an cuir sinn céir an diugh, an da fheum a bh’aig na h-Eubhaitich, a’ liomhadh is a’ suaineadh, ’s a paisgeadh.

Tha an dara leth de’n chéir a tha sinn a’ deasachadh anns an dúthaich so a’ dol gu feum ann am paipear agus ann am bocsaichean gu bhi paisgeadh aran is im, bainne is càise, milsean is sìoban agus mile rud eile a bhios sibh a’ ceannach ann am bùth. Tha na miltean thar mhiltean de phaipeir ga shuathadh le céir ann am factories phaipeir a h-uile latha agus a thuileadh ’s a thuilleadh gach bliadhna théid seachad. Ma shaoileas sibh gum bheil am plastic ris an abair sinn polythene a’ gabhail àite a’ phaipeir le chuid céir air, dh’ innsinn dhiubh gum bheil polythene agus céir gle chaìrdeach da cheile. Ma tha criomag bheag polythene ri bhur laimh cuiribh teine ris agus cuiribh bhur sròn ris a cheòthaidh a thig as. Gheibh sibh fàileadh céir na coimhleadh glé laìdir.

An déidh an fhèum so, tha moran dòighean anns an cuir sinn céir an greim. Tha sinn a’ lìomhadh ar brògan, is ùrlar an tighe is an

[TD 83]

àirneis anns gach seòmar. Bidh na caileagan gan ungadh fhéin airson maise craicinn, dreach an ròs air am beul agus dùbhar mu na suilean. Agus anns na làithean anns an robh am moustache fo’n t-sròin cho bitheanta am measg fhear, bha moran céir a’dol gu bhi cumail an fhiongaidh sin an òrdan. Ar réir an sgriòbhaiche Rudyard Kipling b’e barail nan caileagan gun robh pòg bho ghille gun céir air a mhoustache coltach ri bhi ag itheadh ubh gun salainn.

[Dealbh]
Cha roth clach dhearg no ghorm aca anns a’ bhùthainn …
… ach tha an Clabsan glé mhath air na caoraich!

Bidh sinn a’ spioladh itean a cearcan le céir, a’ deanamh canabhas dìonach ri uisge, a’ deanamh an rathaid sleamhainn airson a’ bhàta a chuir air snàmh bho’n àite anns do thogar i. Tha céir ann an uirchrichean gunna, agus ann an dynamite, anns a’ pheann luaidhe agus anns a’ phaipeir dhubh a bhios eadar na duilleagan paipeir anns an typewriter. Dh’ fhaodainn cumail orm fad ùine mhor ag innse dhiubh nan iomadh àite anns am bheil sinn a’ cur céir gu feum. Cò-dhiúbh, is fhearr dhuinn sealltuinn air far am faigh sinn céir.

Mar a thuirt mi is ann air céir nan seilean a bha a’ cheud eòlas, ach chan eil sinn a’ tuigsinn fhathast an doigh iongantach anns am bheil an seilean a’ deasachadh céir. Tha cnuimh bheag ann an Sineadh agus ma laigheas e air a’ chraoibh uinnse, òlaidh e sùgh na craoibhe agus tionndaidh e so gu seorsa de chéir a tha e suaineadh mu’n cuairt air fhéin gu tuighead leth oirlich. Bidh na daoine a’ cruinneachadh nan cnuimhean so agus gan giùlain gu coilltean uinnse, far an càraich iad gu curamach air meaghlain iad.

[TD 84]

Tha cnuimh bheag eile anns na h-Innseachan a bhios a’ deasachadh an ròsaid ud ris an abair sinn “shellac” air an aon dòigh, agus am measg an ròsaid tha beagan de sheòrsa eile de chéir. Is e an “shellac” so an stuth air an robh an Lìomadh Frangach air a dheasachadh.

Am measg ainmhidhean eile tha céir anns a’ cheann aig a’ mhuic mhara ris an abair sinn an “sperm,” agus nas fhaisge air an tigh, tha a’ chaora a’ deanamh beagan céire a ghabhas dealachadh bho’n chloimh aice.

Am measg phlanndraisean, tha céir ri fhaotainn ann an iomadh flùr is meas, ach anns a’ chuid mhor chan eil a’ chéir an lathair ann an tomhais as fhiach obrachadh. Anns na dùthchannan teth gu h-àraidh tha a’ chuid mhor de phlanndraisean a’ dion an uisge a tharruingeas iad bho’n talamh bho bhi air a thiormachadh uapa le teas na gréine le cota tana, tana de chéir air an duilleagan; agus aig cuid air am bun, air an stoc agus air am meas.

Chan eil ach coig no sia phlanndraisean aig am bheil a’ chéir anns an tomhais gu leòir agus nam measg is e Carnauba as ainmeile. Tha a’ chraobh Carnauba a’ fàs ann am Brazil agus tha moran céire air na duilleagan aice, cho tiugh is gun sgriobar dheth a’ chéir le sgeinean. Tha a’ chéir so air leth cruaidh agus cha leagh i gun tuilleadh teas is a dh’fheumas céir nan seilean.

Ann am Mexico tha planndrais “Candelila” is moran céir air an stoc aige. Tuigidh sibh mar fhuair e an t-ainm, agus gu dearbh tha craobh eile anns na duthchannan sin air am bheil dearcan ris an abair sinn dearcan coinnle. The tomhais mhath de chéir anns a’ chuiseig-anairt agus ann am planndrais a’ chotain. Tha céir anns an fheamainn cladaich.

Tha céir ris an abair sinn “Montan” ann am mòine, mar a dh’innis mi dhiubh uair cheanna, agus is ann as an talamh a gheibh sinn a’chuid mhor de’n chéir an diugh. ’S e sin a’ cheir a gheibh sinn a ola; a’ chéir as bitheanta ann an coinnlean; a’ chéir sin Paraffin Wax.

Chan e aon stuth a tha ann an ola na talamhuinn ach moran stuthan a tha de’n aon teaghlach. Thatar an diugh de’n bharail gu’n ann o chnuimhean is fiollain bheaga, bheaga a dh’ fhàs is a bhàsaich ann an àireamh do-aithris ann an cuantan tana blàth, a fhuair sinn an ola a tha daoine an diugh a tarruing a tobraichean. Mar a tha fios agaibh is e a’ cheud stuth a thig a tobar ùr ola, gas tana a gabhas loisgeadh ann an stòbh. Tha sinn a’ faotainn a’ ghas so,

[TD 85]

mar tha, as na tobraichean a chaidh fhosgladh bho chionn bliadhna no dha timchioll cladach Bhreatuinn. Tha mi’n dùil nach bi fada gus am faic sinn tobraichean eadar na h-Eileanan a Siar agus Tir mor Alba.

Nuair a théid teas a chuir ris an ola a thig as an tobar gabhaidh i sgaradh gu ola aotrom mar petrol nan càraichean, ola pharaffin a bhiodh againn anns na làmpaichean aon uair, ola thiugh airson aisealan, ola cho tiugh ri geir agus an déidh sin stuth cruaidh geal ris an abair sin céir a’ pharaffin. Aig a’ cheann thall fàgar sinn le stuth cruaidh dubh mar gual.

Tha beagan is ceud bliadhna bho’n dheasaich fear do’m b’ ainm Warren de la Rue, céir a’ pharaffin bho’n ola a bha a’ tighinn as na tobraichean ann am Burma, agus on latha sin thatar air dòighean fhaotainn air a’ chéir a dhealachadh o’n ola gu saor is gu glan.

Is ann ann an deanamh coinnlean a fhuair a’ chéir so feum an toiseach.

Bha da stuth aig daoine roimh so airson coinnlean a dheasachadh. Bha céir nan seilean air leth math—bha e soilseach, loisgeadh e gu seimh socair, bha fàileadh cubhraidh dheth ach bha e daor na sholus. Bha geir ainmhidhean saor, bha e cruaidh, ach loisg e le stealladh is breabadaich agus bha fàileadh ladair dheth. Gu dearbh bha eadar-dhealachadh mor ga dheanamh eadar ceaird luchd deasachaidh coinnlean céire agus coinnlean geire anns na seann linntean. Anns a’ bhliadhna sia ceud deug tri fichead sa h-aon, chi sinn Comunn luchd deasachaidh coinnlean geire air an tarruing gu cuirt-lagha airson a bhi truailleadh an adhar ann am baile Lunnainn le boladh is samh nan coinnlean geire.

Bha coinnlean geire agus céire ro dhaor airson moran de na daoine bochda air an dùthaich agus bhiodh moran aca a’ deanamh an coinnlean fhéin le bhi bogadh luachair ann an geir. Tha aon sgriobhaiche Sassunach a’ toirt dhuinn cùnntais mhionaideach air teaghlach bochd ann an sgir Hampshire aig deireadh an ochdamh linn deug. Le aon phunnd de luachair agus sia puinnd geire dheanadh bean an tighe gu leòir de choinnlean airson solus a chumail ris an teaghlach fad ochd mìosan de’ bhliadhna. Tha an sgriobhaiche ag innse gum biodh faisg air da throigh gu leth de fhaid ann an aon luachair agus gun loisgeadh so fad aon uair a thìde.

Cò dhiùbh, aon uair is gun do thoisich céir a’ pharaffin ri dhol ann an coinnlean, chrom a’ phrìs agus thàinig coinnlean math soillseach do na tighean aig an fheadhainn a bu bhochda. Mar tha

[TD 86]

fios agaibh bha moran rannsachadh a’ dol air adhart gu fior oisinn deas an t-saoghail aig an àm, agus chi sinn nach robh luchd turuis an Antarctic idir airson nan coinnlean ùra. B’ fhearr leotha na coinnlean geire air eagal is gun ruigheadh iad a mach a biadh aig àm sam bith. B’ urrainn dhaibh coinnlean geire itheadh ach cha robh biadh idir ann an coinnlean céire.

A nis airson lìomhadh, ge b’ e brògan, ùrlar, àirneis no càr, feumaidh sinn buaidhean àraidh nach eil uile ann an aon seòrsa céir. Mar sin, thatar a measgadh coig no sia chéirean cuideachd airson an lìomhadh as fhearr fhaotainn. Airson cruadhas is soillearachd is iad céirean nam planndraisean as fhearr, airson subaildeachd tha montan feumail, agus ma tha e ri obrachadh an riochd uachdar feumar céir na cloimhe. Tha céir a’ pharaffin na bhunait orra uile agus the moran eòlas agus sgil ann a bhi a’ deasachadh lìomhadh airson feuman air leth.

Tha aon fheum eile air céir nach fhaod sinn a dhi-chuimhneachadh is e sin gràbhalachd. Tha e comasach coltas corp an duine a dheasachadh ann an céir cho mionaideach is nach aithnich sibh am beò bho’n chéir gus am cuir sibh lamh air. Ma bha sibh riamh ann an Talla Madame Tussaud ann an Lunnain bidh sibh eòlach air so. Tha ìomhaigh polisman le ad is a dheise na sheasamh aig an dorus agus théid na ceudan suas uige a dh’ fhoighneachd an rathaid. Nuair a thionndais thu air falbh mhionnaicheadh tu gum bheil fiamh a ghàire air aodann. Anns an Talla chi thu rìghean is bàn-rìghean, daoine ainmeil an la diugh is nan linntean a chaidh seachad, air an ath-chruthachadh dhuinn an sud ann an céir, agus fa ar comhair ann an doigh nach deanadh dealbh, no beulaithris no ni eile a leth de thoil-inntinn dhuinn. Is math is fhiach an Talla tadhal ann, ma tha sibh an Lunnain uair sam bith.

Chluinn sinn am facal gu tric—céir sèulaidh, an stuth dearg a bhios a séuladh litrichean is eile. Bha uair a b’ e céir a bha anns an stuth so ach chan e nas fhaide. Is a shellac air an d’ thug mi iomradh na bu tràithe an stuth as motha a tha ann.

Criochnaichidh mi le bhi toirt suil air ais thun an sgolair mhor Greugach a rithis—Plato. Bha esan a’ stri ri ceistean mora an duine agus a’ feuchainn ri facail a chuir air smuaintean is beachdan. Ann a bhi mìneachadh air Cuimhne an duine is ann mar so a dh’ fheuch e ri solus a chuir air:—”Ann an tuigse an duine tha cnap mor céire, aig meud air leth ann an daoine air leth, aig cuid nas cruaidhe, nas glaine na aig cuid eile. Ma tha sinn airson cuimhne chumail air ni,

[TD 87]

cumaidh sinn an cnap céire ri ar smuaintean is ar seallaidhean agus gheibh e an dealbh aca mar o fhàinne sèulaidh. Ma dhubhar as an iomhaigh no mar a gabh i clò-bhualadh, tha sinn a’ di chuimhneachadh agus chan eil eòlas againn.”

[TD 88]

[Dealbh]

[TD 89]

AIR DO DHEAGH SHLAINTE

Bu toil leam iomradh a dheanamh air gnothaich a dh’fhaodadh a bhi ’na chuir-seachad buanachdail aig fear an tighe, air na feasgair dhorcha anns nach urrainn dha nì a dheanamh a muigh. ’S e sin mur eil iad uile air fàs cho déidheil air an television is nach eil iad airson gluasad o’n chathair, mar a tha móran anns a’ bhaile mhór.

An nis is e ni air leth taitneach, suidhe sios anns a’ chathair ri taobh an teine, an déidh riasladh sàrachail an latha, le gloine de fhìon tlàth, blasda. Chan e mhàin gum bheil fìon tlachdmhor ri bhlasadh, ach chi sinn eadhon Pòl fhéin a’ comhairleachadh do charaid Timòteus, beagan fìon a chleachdadh airson a ghoile. Gu dearbh tha dùthchannan anns an Roinn Eòrpa agus air feadh an t-saoghail, far am bheil e ’na chunnart, bùrn nam fuaran agus nan tobraichean òl idir, agus anns na dùthchannan sin tha iad, gun teagamh, ag òl fìona mar am bùrn.

Anns na làithean a th’ann, ’san dùthaich so co-dhiúbh, tha màl is cìsean an déidh prìs fìona àrdachadh cho mór, is nach smuainich móran air ach aig Nollaig is Bliadhn’ Uir. Is bochd a’ ghnothaich so, agus tha mise an nis a’ dol a shealltuinn dhuibh cho farasda ’s a tha e, bhur cuid fìon fhéin a dheanamh, nach cosg móran is coig sgillin ùr am botul. Tha sibh comasach air galan fìon a dheasachadh, gun barrachd dragh na th’aig bean an tighe a’ deanamh làn an stòbh de bhonnaich, agus tha a’ bhuil gu math nas tlachdmhora.

An toiseach their mi facal no dhà air an deasachadh a dh’fheumas sibh a dheanamh, ma tha soirbheachadh ri bhi leibh. Ged tha a’ ghnothaich cho farasda, tha e comasach do’n fhear as fhearr againn a dhol iomrall le cus cabhaig, agus chan eil moran nithean a chuireas a leithid de thàmailt air neach, mar a chuireas làn crogan de fhìon searbh, geur, an àite an deoch thlàth, thaitneach air an robh a dhùil, fad’ na h-iùne a bha i ag abachadh.

Anns a’ cheud àite, innseam dhuibh nach fheum sibh cead bho neach sam bith, airson fìon a dheanamh. Cha chuir an cis-mhaor dragh oirbh, fhad’s nach fheuch sibh ri uisge-beatha a dheanamh. Ach tha an lagh ag ràdh, gum feumar fìon a ni sibh anns an dachaidh, òl anns an àite anns an do dheasaicheadh e. Cha dean math idir botul a thoirt leibh gu banais no céilidh ann an tigh eile—cò dhiùbh, na faiceadh am Maorsìthe fo bhur n-achlais e sios an rathad!

[TD 90]

Anns na dùthchannan a tha blàth gu leòir, is iad dearcan a’ chrann-fìona a chuirear gu feum airson fìon agus tha ceàrnan anns na dùthchannan sin a’ toirt an ainm do fhìonan air leth. Tha buadhan air leth anns an talamh-àitich, eadar-dhealachadh beag an sud ’san so anns an t-sìde, agus anns na dòighean a tha na tuathanaich a’ cleachdadh bho chionn lìnntean bhliadhnaichean a tha a’ cuir eadar-dhealachadh anns an fhìon a thig as gach cearn. Tha sibh eòlach air cuid de na h-ainmean sin—Bordeaux, Burgundy, Moselle agus mar sin.

An nis tha e comasach gu leòir dhuinn sùgh nam fiondhearc a cheannach eadhon anns an dùthaich so, ach is ann a tha mise a’ dol a dh’innse dhuibh mar a nì sibh fìon blasda taitneach air nithean cumanta a tha ri bhur laimh, mar dearcan an drumain, dìthean-bearnanbrìde, buntàta, oireangairean, sìol na cruinneachd agus fìon-dhearcan thioramaichte; cha mhór gum bheil crioch ìnnse air na nithean a ghabhas tionndadh gu fìon blasda. Feumaidh sibh preis anns an goil sibh uisge; croga creadha, oir neo aon de na soithichean ionnlaid, a bhiodh againn anns an t-seòmar cadail, airson a’ bhuirm a chuir gu obair air sùgh nam measan; sgian; sgrìoban agus stiallan anairt. Cha mhor sin. Ma tha aon de na cuinneagan plastic, breagha ud agaibh, nì sin an gnothaich an àite croga. Feumaidh sibh cuideachd botuil gu leòir airson torradh bhur saothair a chuir seachad. Ged a dh’fhaodas sibh am fìon òl glé aithghearr an déidh a dheasachadh dh’iarrainn oirbh fhàgail bliadhna cò-dhiùbh gun an abaich e gu a làn-bhlas.

Ged nach eil againn an dràsda ach an t-Earrach agus gur anns an Fhoghar a gheibhear an làn-torradh de mheasan abaich, faodar fìon a dheasachadh aig àm sam bith de’n bhliadhna agus bheir mi dhuibh an toiseach seòladh air fìon blasda taitneach a nì sinn air seann bhuntàta agus oreangairean. Ma tha sibh airson comharradh a sgrìobhadh gu chuir air na botuil, sgrìobhaibh “Drùchd a’ Chliseam.”

So agaibh cudthrom nan nithean a dh’fheumas sibh:—

Ceithear puinnd de sheann bhuntàta
Sia oireangairean
Leth-phúnnd fìon-dhearcagan tioram (raisins)
Pùnnd sìol na cruinneachd
Ceithear pùinnd siùcair
Deich pìnntean uisge
Unnsa buirm

[TD 91]

Glanaibh am buntàta gu math gun an craicionn a thoirt dheth agus slisibh gu meanbh do’n phreis e. Cuiribh seachd pìnntean de’n uisge còmhla ris agus thugaibh thun na goil e. Bruithibh e air a shocair airson deich mionaidean, a’ togail dheth le spàinn, cop salach ’sam bith. An ceann deich mionaidean sìolaidhibh an sùgh troimh anart do’n chroga. Cuiribh an siùcar ris fhad’s tha e teth, agus gluaisibh e gus an leagh an siùcar. Plodaibh an sìol le uisge goileach agus cuiribh an siol còmhla ri sùgh a’ bhuntata. Cuiribh na “roidhseadan” ann cuideachd. Fhad’s a bha am buntàta a’ tighinn gu goil bitheabh an déidh na oireangairean a ghearradh nan slisean tana còmhla ri an craicinn agus, ann am preis eile le na trì pìnntean uisge a dh’fhàg sibh, thoiribh thun na goil iad agus bruithibh iad airson deich mionaidean. Sìolaidhibh an sùgh am measg chàich, a’ deanamh fàsgadh teann orra troimh an anart.

Leigibh leis fuarachadh gus am bi e dìreach meang-bhlàth agus an sin sgaoilibh a’ bhuirm air uachdar. Ma bhios e ro theth, marbhaidh sibh a’ bhuirm. Ceangailibh stiall ghlan anairt air bàrr a’ chroga agus cuiribh seachad e ann an àite blàth, tioram, airson fichead latha. Tha deagh fhios agam gum bi sibh air bhur buaireadh sùil a thoirt, a dh’amharc air an othail a tha air a’ bhuirm ag obair, ach mar as lugha a chuireas sibh dragh air is ann na blasda am fìon a gheibh sibh.

An ceann na h-ùine so deasaichibh ochd na naoi bhotuil, ’gam plodadh le uisge goileach. Sìolaidhibh am fìon troimh anart glan do phreis ghlan agus a sin lìonaibh na botuil, cuiribh na cìnn annta gu teann agus cuiribh seachad iad airson trì miosan cò-dhìubh.

Chan eil moran coltas fìon air an uisge shalach neo-shoilleir a chi sibh anns na botuil, ach ann an latha na dhà toisichidh bàrr an uisge so air fàs soilleir, òr-bhuidhe, agus grùid a’ tuiteam gu iochdar a’ bhotuil. Ann an ceann dà mhios na trì bithidh am fion soilleir bòidheach, òrbhuidhe agus mu chairteal òirlich de ghrùid thiugh air bonn a’ bhotuil.

Ma tha làmh daingeann, neo-chritheach agaibh, faodaidh sibh am fìon glan, soilleir a dhòrtadh bhàrr uachdar na grùid, do’n bhotul anns an cuir sibh seachad am fìon ag abachadh. Aon uair is gun tòisich a’ ghrùid ag éiridh am measg an fhìon shoilleir, stadaibh is gabhaibh botul eile. Mar sin lionaibh nas urrainn sibh de bhotuil agus cuiribh na cìnn orra gu teann.

Cuiribh ri chéile ann an aon bhotul an dràbhag a bh’anns na botuil eile agus fagaibh sin mios na dha fhathast. Soilleirichidh am

[TD 92]

fìon agus faodaidh sibh sin a dhòrtadh bharr uachdar na grùid, agus bu chòirr ochd na naoi bhotuil de fhìon gasda, blasda a bhi agaibh airson an ath Bhliadhn’ Uir. Fhuair mise dòigh is fhearr air botul fhalamhachadh gun a’ ghrùid a charachadh—’s e sin “syphon” a dheanamh air pìob chaol plastic agus bior-stocainn. Tha mi ceangal ceann na pìoba mu leth-òirleach bho cheann a’ bhior agus ’g a leigeil sios gu bonn a’ bhotuil. Tha am botul so agam air sgealp agus tha a’ phìob fada gu leòir a dhol a bhroinn botul falamh a tha nas ìsle na’m botul làn. Le deochdadh air ceann iosal na pìoba ruithidh am fion glan, soilleir gu socair am mach as a’ bhotul àrd, gun creanachadh a chuir anns a’ ghrùid.

Tha sibh uile eòlach air a’ bhearnan-bride (dandelion), agus nì sibh fìon blasda dhe na bileagan aige. Tha móran a’ cumail am mach gum bheil buadhan ioc-shlàinteil anns an fhìon so.

Cruinnichibh mu làn soitheach-galain de chìnn an dìthein. Feumaidh sibh:

Trì puinnd gu leth siùcar
Naoi pinntean uisge
Unnsa buirm …

Cuiribh cinn nan dìthean ann am preis na croga, agus dòirtibh orra na naoi pìnntean uisge goileach. Cuiribh seachad iad airson coig latha, ’gan gluasad gu math a h-uile latha. Ma thig beagan liathadh air bàrr an uisge togaibh dheth le spàinn e.

Siòlaidhibh an sùgh do phreis agus blàthaichibh air an stòbh i. Cuiribh an siùcar anns a’ chroga agus dòirtibh an sùgh blàth air ’ga ghluasad gus an leagh e. Leigibh leis fuarachadh, sgaoilibh a’ bhuirm air uachdar agus fàgaibh fichead latha ann an àite tioram blàth.

Mar cheanna, sìolaidhaibh agus cuiribh seachad anns na botuil trì miosan gus an soilleirich am fìon. An déidh sin atharraichibh am fìon glan soilleir do bhotuil eile mar a dh’innis mi agus fàgaibh ag abachadh e.

Is e am fìon as fhearr leam fhéin air fad, fìon dearc an drumain ach thig oirnn fuireach gu Foghar airson nam measan so. Tha sibh uile eòlach air a’ chraoibh so le a dòrnlaich de dhìthein gheala a thionndaidheas gu dearcan dùbh-phurpaidh. A rithis chan fheum sibh ach glé bheag airson am fìon blasda so a dheasachadh:—

Trì puinnd de dhearcan an drumain, làn-abaich agus air an tarruing far am bunnan.

[TD 93]

Ceithir púinnd siùcair
Galan de uisge
Unnsa buirm

Anns an fheasgair prannaibh na dearcan ann am preis agus dòirtibh an galan uisge orra, fuar. Roimh àm caidil, thoiribh fàsgadh math orra le bhur laimh agus fàgaibh gu maduinn iad.

An déidh fàsgadh teann eile, sìolaidhibh an sùgh troimh anart. An déidh so b’fhearrd an sùgh sìoladh a rithis troimh phocan-sìolaidh mar a bhios aig bean an tighe a’ deanamh silidh air sugh mheasan.

Cuiribh an siùcair anns a’ chroga. Cuiribh sùgh nan dearcan air an stòbh agus thoiribh dha goil shocair airson deich mionaidean. Doirtibh an sùgh teth air an t-siùcar agus gluaisibh e gus an leagh e. Leigibh leis fuarachadh, sgaoilibh a’ bhuirm air uachdar agus rachaibh air adhart dìreach mar cheanna leis na comhairlean a thug mi dhuibh.

Cleachdaibh beagan foighidinn agus saothair; cuimibh gach nì glan: na soithichean agus na h-innealan air am plodadh le uisge goileach; bheir mise mo ghealladh gun abair iomadh fear is té “Deagh shlàinte an sgriobhaiche!”

[TD 94]

[Dealbhan]
<eng>The first printing was from carved stones.
Printing press in Caxton’s day.
The platen machine works like an opening and closing book.<gai>

[TD 95]

AM FACAL AIR PAIPEIR

O mhoch gu dubh, a h-uile latha a tha sinn beò, nach iomadh facal a théid a steach air a’ chluais—cuid mhath dhiubh a steach air an aon chluais agus a mach air an té eile. Tha sin ciallach gu leòir oir chan eil comas aig ar cuimhne a bhi gleidheadh gach teachdaireachd a thig thun na h-inntinn. Cluinnidh sinn beagan a leanas rinn fhad ’s a bhios sinn beò ach teichidh a mhor-chuid mar cheò na maidne, agus, mar a their iad anns na Hearadh “coig-la-deug tiorraidh leis;” chan fhiach e ghleidheadh mionaid.

Cò-dhiùbh, tha moran ionnsachadh is fiosrachadh a bu mhiann leinn a bhi againn ann an cruth maireannach buan, faisg air laimh agus tearuinte bho thubaistean ar di-chuimhne. Tha aon dòigh air so a dheanamh, a chuir sios air paipeir le peann.

Tha iad beo fhathast nach do dh’ionnsaich riamh sgriobhadh agus bha uair anns an dùthaich so am bu tearc da-rìreadh neach a b’urrainn sgriobhadh a dheanamh. Bha latha air an t-saoghal nach b’urrainn duine idir sgriobhadh, latha anns nach robh co-chomunn eadar daoine ach an cainnt agus am beul-aithris. Bha dòighean, modhan, eòlas agus eachdraidh air an toirt seachad o bheul athair gu mhac agus bu mhor an t-eallach a bha air cuimhne an duine—eallach a chaidh a lùghdachadh an uair a fhuair e dòigh air a smuaintean a chuir sios ann an cruth a mhaireadh agus a thuigeadh e fhéin agus a nàbaidhean agus an sliochd.

Smaoinichibh mionaid air na goireasan a tha agaibh ann an cois comas—sgriobhaidh. Abair gu’m bheil sibh airson naigheachd a chuir gu caraid a tha air taobh thall an t-saoghail. Le peann is paipear agus sgillin no dha, ann am beagan ùine treòrichidh sibh smuaintean bhur cridhe thar mhiltean de mhiltean. Abair gu’m bheil sibh airson cnuasachadh a dheanamh air cuispeir araidh. An toiseach gheibh sibh greim air gach leabhar is urrainn dhuibh agus leughaidh sibh an rannsachadh a rinn daoine eile cheanna, agus cumaidh sibh air adhart bho’n far an do chriochnaich iadsan. Nach truagh a bhiodh sinn as eugmhais an Leabhair Mhòir anns an do sgriobhadh gliocas, eòlas agus smuaintean luachmhor nam fàidhean, nan righean agus nan abstoil.

Dh’fhaodainn moran ghoireasan ainmeachadh ach is ann a tha romham beagan innse dhuibh air mar a thàinig sgriobhadh am bith

[TD 96]

agus mar a dh’atharraich e gus an do ràinig e an cruth a chi sibh anns gach leabhar is paipear-naigheachd air an toir sibh làmh. Anns a’ chànain eile, tha mi a’ dol air ais gu ruige A, B, C.

Tha sibh uile eòlach air na h-ochd litrichean deug a tha ann an aibideal na Gàidhlige agus na h-ochd eile a’ deanamh sia litrichean thar fhichead anns a’ Bheurla.

Dà mhìle bliadhna air ais bha a’ chlann bheag Greugach a’ riasladh ri an aibeadail fhéin bho “alpha” sios gu “omega”—a h-uile litir mar A, B, C againn-ne le a fuaim fhéin agus a ciall fhéin agus nuair a chuirear iad ann an òrdugh àraidh ann am facal tha iad anns a’ mhionaid a’ cruthachadh dealbh ann ar n-inntinn a dh’ aithnicheas sinn. Chan iad a mhàin cuispearan suidhichte a dh’aithnicheas sinn mar cù is cat, tigh is fearann ach smuaintean eadar dhealaichte agus faireachdidhean mar gaol is bròn.

Cia mar air an t-saoghal a fhuair gach litir bheag a sgròbar le peann a cumadh is a ciall, a tha g’a cuir air leth ann a bhi ag ath-cruthachadh smuaintean ar cridhe agus briathran ar bilean ann an cruth buan maireannach.

Cha do thachair so ann an aon oidhche no ann an aon bhliadhna. Chan eil sgeul air cia mar a thòisich duine air a smuaintean a threòrachadh ann an dòigh ùr, seach cainnt. Is dòcha gu’n d’thàinig a’ cheud smuain na ìnntinn agus e a’ beachdachadh air lorg a’ chois fhéin anns a’ pholl. Cò dhiùbh, thòisich ar sìnnsirean air dealbhan sìmplidh a tharruing de ainmhidhean, eòin agus nithean air an robh iad eòlach. Abair gu’ robh Tormod Dubh a’ dol a shealg agus e airson fios fhàgail aig Seumas Geal c’ait’ an lorgadh e e. Tharruingeadh e dealbh beathaich air an ùrlar le saighead troimhe agus an saighead a’ comharrachadh an rathad a dh’fhalbh e. Le dealbhan mar so air nithean eòlach bha cothrom aca còmhradh ri chéile gun bhi an claisneachd a chéile. Eadhon gus an latha an diugh bithidh gillean òga agus caileagan ag ionnsachadh cluicheadh a bhi siubhal na mòintich is a’ fàgail teachdaireachd aig a chéile le dealbhan simplidh air an tarruing le clachan, maidean agus anns a’ pholl.

B’e an ath adhartas a bhi a’ dealbhachadh smuaintean agus faireachdaidhean—bhiodh dealbh sùil is i a’ sileadh dhéur na samhladh air bròn, bhiodh duine reamhar na shamhladh air paillteas, duine caol na shamhladh air acras is mar sin air adhart. Bho sin chaidh iad air adhart gu bhi sgriobhadh samhladh airson gach fuaim a bha ’nan cainnt agus bheir mi dhuibh eiseamplair no dha air ciod tha mi ag ciallachadh.

[TD 97]

Air fuaim an litir “A” bha samhladh ceann daimh, air litir “B” samhladh tighe; air fuaim litir “C” samhladh càmhail agud air “D” dorus agus mar sin.

Is ann am measg muinntir Bhàbuiloin a tha a’ cheud aithris air na dealbhannan is na samhlaichean a bhi air an ceangal ri chéile ann an sreathan ciallach. Bha na sgriobhaichean acasan a’ tarruing air creadh bhog agus ’g an cruadhachadh ann an àmhuinn. Tha cuid de na sgrìobh iad air an gleidheadh againn an diugh.

An nis tha e duilich a bhi ro chùramach a’ tarruing dealbh eun no ainmhidh ann an creadh bhog cò dhiùbh ann an cabhaig, agus eadar beag is beag is ann a dh’ atharraich na sgriobhaichean na dealbhan gu cumaidhean na bu shimplidh. Dhlùthaich ceann an daimh ri cumadh an litir “A” a tha againn agus is fhiach dhiubh sealltuinn air leabhar a chuireas fo bhur comhair gu mionaideach mar a dh’ atharraich na seann dealbhan is samhlaichean eadar beag is beag gur ruige nan litrichean air am bheil sinne eòlach an diugh.

Aig an aon àm is a bha na Bàbuilonaich a’ sgrìobhadh air creadh bha anns an Eubhait daoine a snaidheadh air clachan seòrsa de sgriobhadh dealbhach ìnnleachdach—an sgriobhadh ris an abair sinn “hieroglyphics.”

Mar na Bàbuilonaich bha na h-Eubhaitich a’ sgrìobhadh le samhlaidhean eòin is ainmhidhean agus a’ snaitheadh air ballaichean an teampuill, air na cladhan agus air togalaichean. Bi cuimhne aig moran agaibh an othail a bha am measg sgolairean a’ rannsachadh agus ag eadar-theangachadh nan hieroglyphics so ri bhur linn fhéin.

Fhuair na h-Eubhaitich am mach doigh air duileagan a dheasachadh bhon luachair tha fàs ri taobh Abhuinn Nile, duileagan ris an abair sinn “papyrus” agus le dubh-sgriobhadh de shaoigh agus bioran geur thòisich iad air sgriobhadh. A ris, bha e duilich na samhlaidhean a tharruing gu mionaideach agus mar aig sgrìobhaidhean Bhabuilean, dh’fhas na dealbhan gu cumadh simplidh a sgrìobhadh iad ann an cabhaig.

Bha treubh de mharaichean a’ tàmh mu thimchioll bailtean Tyre agus Sidon d’ am b’ ainm na Phoenicians; daoine a fhuair an beò-shlàint ann am malairt is ceannachd. Bhiodh am bàtaichean a’ tadhal anns an Eubhait agus an sin ghabh iad eòlas air sgrìobhadh nan samhlaidhean. Rinn iadsan beagan atharrachadh agus chuir iad air bhonn aibeadail anns an robh da litir thar fhichead.

Bha iadsan a’ sgriobhadh bho thaobh deas na duileig gus a

[TD 98]

lamh chlì. Thug iad ainmean air gach litir agus b’iad a cheud cheathair litrichean aca aleph—an damh; beth—an tigh; gimel—an càmhail; daleth—an dorus; Bho na Phoenicians dh’ionnsaich na Greugaich an aibeadail agus tha moran agaibh eòlach gu leoir air na litrichean Greugach—alpha, beta, gamma, delta agus mar sin air adhart. An toiseach bha na Greugaich a’ sgrìobhadh bho lamh dheas na duilleig gu laimh chli agus air ais bho laimh chli gu laimh dheis, mar a throghas tuathanach raoin. Chaidh ùine seachad mu’n dh’ ionnsaich iad gu’m b’ fharasda a bhi sgriobhadh bho laimh chlì gu laimh dheis mar a ni sinn fhéin an diugh.

An déidh nan Greugach thàinig na Romanaich agus tha iadsan cliùiteach an eachdraidh airson an cuid laghan agus am miann an còmhnaidh gach nì a bhi an ordugh réidh, riaghailteach, snasail. Dh’atharraich iadsan litrichean na h-aibeadail gus a’ chumadh air am bheil sinn eolach. An toiseach bha iad a’ sgriobhadh agus a snaidheadh ann an litrichean mora snasail agus an àite papyrus nan Eubhaiteach bha iad a’ deasachadh chraicionn ainmhidhean agus a’ sgriobhadh orra. Bha craicionn, no mar theireadh iad “vellum,” gann agus daor, agus a thaobh cosgais, is ann a ghearradh iad sios meud nan litrichean agus dhlùthaich iad ris na litrichean beaga againne.

Mar is aithne dhuibh, thàinig na Romanaich gu ruige Breatuinn leth-cheud bliadhna roimh àm Chriosd agus thug iad a steach an cuid Latuin agus an sgrìobhadh. Thachair nì annasach as a so.

Gheibhear air feadh Bhreatuinn sgrìobhaidhean diomhair no snaitheadh air clachan agus tùran, sgrìobhadh ris an abair sinn “Ogam.” Tha so mar striochdan air an snaitheadh ann an àite àraidh air a’ chloich, a h-aon, a dhà, a tri, a ceathar no a coig cuideachd; feadhainn dìreach, feadhainn air an tarsuinn ar réir de an litir de’n aibeadail Latuin a tha iad a’ ciallachadh. B’ e so obair ar sìnnsirean na Ceiltich aig àm iad a bhi fo smachd nan Romanach, ach chaidh an seòrsa sgrìobhadh sin a bith an déidh do na Romanaich a dhol dhachaidh agus a thàinig mar a their sinn Na Linntean Dorcha air an dùthaich.

B’i an Eaglais a chum sgriobhadh agus sgolaireachd beo troimh na linntean so. Chuir an Naomh Pàdruig air chois manaichean ann an Eireann far an robh sgolairean trang ag ath-sgriobhadh nan soisgeul. B’ann a Eireann a thàinig Calum Cille gu Eilean I gu caochladh mor a dheanamh air eachdraidh Albainn.

Troimh nam bliadhnaichean fada ris an abair sinn na Linntean

[TD 99]

Meadhonnach cha robh moran an taobh am muigh de na manaidhean a b’urrainn leughadh no sgriobhadh. Anns a’ bhliadhna dà cheud deug ’s a coig deug ’nuair a chuir an Righ Iain a shéula rioghail ri Magna Carta cha b’urrainn da eadhon ainm a sgrìobhadh.

Bha, mar a thuirt mi, an sgrìobhadh air a chuir air vellum, deasaichte bho chraicionn ainmhidhean. Ged tha rothas gun robh na Sìnich a deanamh paipear dhaibh fhéin anns a’ cheud linn, bha faisg air trì cheud deug bliadhna air a dhol seachad mu’n do dheasaicheadh paipear anns an Roinn-Eorp. Timchioll air an àm so fhuaradh am mach mu chlo-bhualadh agus eadar paipear a bhi saor seach vellum agus clo-bhualadh a’ cur cabhag ann an deasachadh leabhraichean dh’fhas iad saor agus paillt. Ma’s e am facal sgriobhte a chuireas smuaintean an duine ann an cruth maireannach is e am facal clo-bhuailte a chraobh sgaoileas iad gu feum is maith a dheanamh (agus dh’fhaodte olc air àm!

An do smuainich sibh riamh de an seòrsa saoghail a bhiodh againn an so as eugmhais clò-bhualadh. Cha ruig sibh a leas ach beagan eachdraidh ionnsachadh agus chi sibh gur e clò-bhualadh aon de na h-innleachdan ann am beatha an duine as motha a chuir atharrachadh ’na eachdraidh. Tha mar gu’m biodh clachan-mile an eachdraidh far am faic sinn innleachdainn a’ tighinn am follais a tha gu adhartas an duine a chuir ’n a chabhaig. Air an àireamh so tha a’ chuibheal, teine, obrachadh iarruinn, fùdar agus bho chionn ghoirid mar gu’n cannadh sinn, radio agus carbad-ola.

Thug na nithean sin goireasan feumail an làthair a tha air comhfhurtan annabarrach a chuir ann an caitheamh-beatha an duine, ach faodaidh sinn a radh gu cinnteach gur e am facal clò-bhuailte a bha na mheadhon air an adhartas as motha a rinn an ceanna daona riamh agus b’e am facal clò-bhuailte a chuir air bhonn moran de na h-ìnnleachdain agus na goireasan a tha againn anns an latha so.

Roimh àm a’ chlò-bhuailidh bha mor shluagh an t-saoghail ann an dorchadas mor, agus feumar aideachadh gun robh, troimh iomadh linn, a’ bhuidhean bheag sin de luchd riaghlaidh nan dùthchannan, toilichte gu leòir an cuid dhaoine a chumail ann an aineolas agus ann an dorchadas, agus mar sin an cumail fo smachd. Eadhoin anns an latha a thann, am ficheadaibh linn, tha an sud ’s an so air feadh an t-saoghail, luchd-riaghlaidh ain-tighearnail air am bheil eagal roimh an neart a tha eòlas agus ionnsachadh a’ cuir an an lamhan dhaoine.

[TD 100]

Tha cumhachd làidir aig an fhacal sgriobhte air inntinn an duine. Cha ruig sibh a leas ach smuaineachadh air a’ Bhiobull fhéin oir is sin an t-easamplair as fhearr am measg nam miltean de leabhraichean. Is gann gun gabhar cùnntais a dheanamh air an aireamh leth-bhreacan de’n Bhiobull a thàtar a clò-bhualadh ann an aon bhliadhna an diugh, ach coig ceud bliadhna air ais, an uair a bha na manaich gu cùramach, mall a’ saothaireachadh le peann-ite air craicionn-sgrìobhaidh, b’e obair-beatha aon lethbhreac de’n Bhiobull a chuir am bith. An diugh le innleachdan a’ chlò-bhualaidh, cuiridh aon duine air paipear deich mile facal anns an ùine anns an sgriobhadh am manach aon fhéin.

Ged nach eil ach coig ceud bliadhna bho’n chaidh innleachd a’ chlò-bhualaidh air chois anns an Roinn-Eòrpa tha rothas againn air na Sìnich agus na Seapànaich a bhi a deanamh oidhearp air clò-bhualadh anns an t-seachdaimh linn, agus a deanamh seòrsa de phaipear fada, fada mu’n d’thug na Siaraich làmh ris a leithid.

Bha iad a’ snaitheadh cloiche ann an cumadh nan litrichean agus nan dealbhan, ga’n suathadh le saoidh agus uisge agus a’ fàsgadh a phaipear ris a’ chloich. Mar sin gheibheadh iad mac-samhail na bha air a shnaitheadh air a chloich. Anns an deicheamh linn bha na Sìnich a’ clò-bhualadh leabhar agus airgead paipear mar a tha againne an diugh. Tuigidh sibh gur e obair chruaidh, mhall a bha ann a bhi snaitheadh clach air leth airson gach duileig ann an leabhar. Tha e air aithris gun do smuainich Sìneach d’ am b’ainm Pi Sheng air a bhi a’ dealbh nan litrichean nan aonar a creadh agus gan cruadhachadh ris an teine. Chuir e an uair sin na litrichean còmhla ri chéile nam facail agus nan sreathan airson meud aon duileig. An déidh an duileag sin a chlò-bhualadh chuireadh e na litrichean còmhla ri chéile airson an dara duileig, direach mar a thatar a clò-bhualadh an diugh le litrichean meatail. Cò-dhiùbh is e rinn an gnothaich air Pi Sheng gu’n robh còrr is tri mile litir ann an aibidil nan Sìneach agus cha robh seòmar ann mor gu leòir airson na dh’fheumadh e de litrichean creadha.

Bho bhi snaitheadh air clachan thoisich daoine air snaitheadh air fiodh agus a clò-bhualadh bho sin, ach anns a bhliadhna 1440 smuainich Gearmailteach d’am b’ainm Iain Gutenberg air innleachd Pi Sheng agus dhealbh esan litrichean nan aonar a luaithe. Do bhrìth nach eil anns an aibidil an nis ach beagan is fichead litir chan fheumadh e ach mu mhile litir air fad airson taobh-duileig agus chuireadh e ri chéile lan duileig anns an ùine anns am bitheadh duine

[TD 101]

a’ snaitheadh aon fhacal air bord fiodha. Bha an nis an cothrom aige a bhi a’ cur an clò leabhraichean aig luaths a bha do-labhairt anns an latha ud.

Deich bliadhna fichead an déidh so thòisich Uilleam Caxton air an dearbh obair an Sassuinn agus rinn esan adhartas mor air an ìnnleachd, agus do bhrith gu’n robh e fhéin fileanta an iomadh cànain, rinn e moran eadar-theangachadh gu Beurla. Thuirt mi roimh so gun robh luchd-riaghlaidh gu math tric an aghaidh eòlas is ionnsachadh a bhi air a chraobh-sgaoileadh agus tha eachdraidh againn gun robh luchd-riaghlaidh na dùthcha agus ceannardan na h-eaglaise glé dhiombach de Caxton agus de luchd clò-bhualaidh an àm sin agus rinn iad na b’urrainn iad airson an innleachd ùr so a bhachdadh.

Cò-dhiùbh chaidh clò-bhualadh air adhart, thoisich Bìobuill agus gach seòrsa leabhar a’ dòrtadh a mach bho na beairtean clò-bhualaidh agus a’ ruigheachd cumhan an t-sluaigh. Mar a tha fios aig gach òganach ’san sgoil dhùisg an Roinn-Eòrpa a mach as, mar a their sinn, “Na linntean dorcha,” gu ath-nuadhachadh agus gus an Ath-leasachadh. Chaidh neart is cumhachd fo sgaoil anns na linntean ud a tha eadhoin aig an latha an diugh a’ buntainn ri beatha gach aon againn anns gach cearn de’n t-saoghal.

Ge mor am moladh a ni sinn air an innleachd ud agus na beannachdan a chuir e nar leas, chan fheum sinn dia-chuimhneachadh gun oibrich e a chum beagan olc cuideachd. Faodar a’ bhreug a chlò-bhualadh a cheart cho furasda ris an fhìrinn; èud is ainneart is truaillidheachd a chuir air paipear cuideachd agus mur eil gliocas is eòlas an sùil an leughadair, feudar cron maireannach a dheanamh air anam agus air inntinn agus feumar a bhi daonnan ri faire.

Tha ìnnleachd a’ chlò-bhualaidh air adhartas mor a dheanamh bho latha Caxton. Le neart an dealain a’ cur cabhaig anns na beairtean; le meatailean ùra a thatar a leaghadh ’s a’ dealbhadh a rithis agus a rithis le paipearan làidir, min, sleamhain; agus le dùbh-sgriobhaidh a thiormaicheas ann am briobadh na sùla cha mhor iongnadh gun cuir aon duine a mach deich mile facal fhad’s a bhiodh am manach coir gu dichiollach a’ sgriobhadh aon, agus a réir gach coltais is ann nas luaithe agus nas luaithe a bhios na beairtean clò-bhualaidh a’ tionndadh gach bliadhna a théid seachad.

[TD 102]

[Dealbh]

[TD 103]

AN TIGH A THOG SEOC

“Seall thall thar an aiseig am fasagadh nan craobh
am bothan beag glan ud ’s e gealaicht’ le aol
sud agaibh mo dhachaidh ’s e dachaidh mo ghaoil
gun chaisteal ’s an t-saoghal as fhearr leam.”

Nach iomadh facal ann an iomadh cànain a chuireadh an luaidh air an dachaidh. Biodh againn caisteal mor an righ na bothan beag an sgàil na creige, tha tarruinn anns an fhacal sin—an dachaidh. Ma ni sinn rannsachadh is ceisneachadh air ar beatha is ar dol-a-mach anns an t-saoghal so, chi sinn aon bhunait—clach chinn na h-oisinn ann ar comunn saoghalta—’s e sin an teaghlach, fear is té is an clann anns an dachaidh. Chan eil teagamh ’sam bith gur e cuid mhor de ar neart is spionnadh mar Ghaidheil an luach a chuir ar sinnsearan air ceangailichean an teaghlaich.

Tha làidireachd anns an teaghlach a bheir comhfhurtachd anns gach gàbhadh a thig oirnn, agus tha sòlas agus sìth ann an cò-chomunn na dachaidh nach gabh cur sios am briathran, rosg, òran na òraid. Tha mi cinnteach cuideachd nach eil moran ghillean ann, air nach d’ thainig an smuain a steach uair na uaireiginn, còmhla ris a’ bhàrd—“Togaidh mise do mo ghràdh, bothan beag ri taobh na tràigh—” ach anns an latha a th’ann agus gu h-àraidh anns a’ bhaile mhor is doirbh, doirbh an gnothaich, caisteal anns na neòil a thionndadh gu clach is aol air talamh cruaidh. Tha an sgriobhadh so mu’n oidhirp a rinn aon fhear agus mar a chaidh leis, agus ma bheir i misneach do fhear eile, cha bhi so gun fheum.

Anns an rann a dh’ ionnsaich sinn uile anns an sgoil b’ e tigh àraidh a thog Seoc, agus feumaidh mi innse dhuibh anns an dol-a-mach gun robh cuid mhath de’n so sgrìobhte agus an t-ainm rithe mu’m faca mi riamh an sgeul mu’n “Tigh a thog Calum” a bha anns an ràthaichean “Gairm” o chionn bliadhna no dha air as.

A nis tha iarrtas mor air tighean còmhnaidh air feadh na dùthcha agus a réir coltais chan eil sealladh air e bhi riaraichte fhad’s is beò sinn. Is e so ceist cho mor cuthromach is a tha air aghaidh ar luchd riaghlaidh, ann an Comhairle nam bailtean agus nan sgìrean agus eadhon an Tigh mor na Pàrlaimid, ach chan eil ùine an dràsda a bhi sealltuinn air a’ cheist so na air staid nan truaighein

[TD 104]

gun tighean gun dachaidhean, mar a chunnaic moran agaibh air an samhlachadh cho eagalach anns an dealbh-chluich air an Television—“A Chaitriona, thig dhachaidh.” Chunnaic moran againn dachaidhean a bha glé ghann de ghoireasan an t-saoghail agus daoine a bha glé bhochd nan crannchur ach tha culaidhean-truais anns a’ bhaile mhor nach fhaca sinn riamh an leithid air Ghàidhealtachd.

Ach gu ar sgeulachd—o chionn deich bliadhna bha sinne a’ còmhnaidh ann an tigh faisg air meadhon a’ bhaile, agus aig mullach dà staighreadh àrd. Bha an tigh còrr is ciad bliadhna a dh’ aois ged bha goireasan ùra air an cur ann bho am gu am. Bha na rumannan àrd, farsainn agus ann am meadhonn a’ gheamhraidh bha iomallan de’n tigh dìreach mar Siberia fhéin. A’ tighinn a steach air an dorus bha foir-sheòmar de’n robh uiread de dhorsan is gum biodh ar càirdean a’ fealla-dha, sinn a chuir polisman ’n a sheasamh ann a dh’ innse an rathaid. Ach mor ’s gun robh e bha sinn ro thaingeil e bhi againn. Bhiodh sinn o am gu àm à’ ceannach nan leabhraichean breagha, dealbhach ud a chi sibh gach mìos mar “Dachaidhean is Gàraidhean”—”Dachaidh do bharail”—”Bean an tighe”—“Do dhachaidh ’s do theaghlach”—ma tha aon gan clò-bhualadh, tha fichead dhiubh. O àm gu àm bhiodh an smuain a’ dol troimh chlagan gu’m bu toil leam tigh a thogail dhuinn fhéin a réir ar miann. Na òige bha m’ athair air tigh a thogail dha fhéin air an eilean, ach bha deagh fhios agam gun robh eadar dhealachadh mor ann am baile seach eilean agus cha do chuir mi moran seadh anns na smuaintean a bhiodh a tighinn orm. Cò-dhiùbh bhithinn a’ teagasg buidhean Gàidhlig aon oidhche anns an t-seachduinn agus bha gille Gallda an sin a bha air leth dìchiollach ag ionnsachadh. An déidh càch togail orra dhachaidh dh’ fhuiricheadh esan gam cheasnachadh.

Aon oidhche is sinn a mach an dorus cuideachd, dh’ innis e dhomh gu’m b’e architect a bha ann fhéin a thaobh dreuchd.

“O,” arsa mise, gun smuaineachadh, “nach ann agam a bha cuid de do sgil. Tha aon ni a bu mhiann leamsa a dheanamh—tigh a dhealbh is a thogail a reir mo bheachdan fhéin.”

Bha facal aig mo mhàthair, “Is tric a thainig fior a fanoid,” agus gu dearbh cha robh aon smuain agamsa, gu dé bha ri tighinn as na facail ud.

An ath sheachduinn an déidh na Gàidhlige thuirt Ailean rium, “An robh thu a’ ciallachadh na thuirt thu mu dhéidhinn tigh a thogail, ma tha bu toil leam do chuideachadh.”

[TD 105]

“Bu ghlé thoil leam mo bheachdan fhaicinn air paipear,” arsa mise, “agus nan robh mi anns na Hearadh chan eil mi ag ràdh nach fheuchainn mo làmh air tigh—ach anns a’ bhaile mhor, òbhaibh! òbhaibh! Innsidh mi dhuit dé a dh’ fhaodas sinn a dheanamh. Thig thusa a chéilidh oirnn oidhche ’sam bith a fhreagarras ort—tha sinne an còmhnaidh a stigh ’s ditheas chlann nighean òg againn. Bheir sinn greiseag a’ còmhradh ann an Gàidhlig agus greiseag a’ tarruing tigh air paipear.”

Cha robh Ailean còir pòsda, agus bha e fuireach na aonar, agus ghrad ghabh e am fiadhachadh.

Thainig e chéilidh, fhuair e beagan Gàidhlig agus an déidh sin cheisnich e sinn air dé a bu toil leinn fhaicinn ann an tigh ar miann. Dh’innis sinn sin dha:—

Tigh iosal air aon urlar.

Aon rum mor còmhnaidh a ghabhadh gu comhfhurtail grunna math de na càirdean a dh’ fhaodadh tighinn a steach airson céilidh an déidh coinneamh ar Comunn Gaidhealach.

Rum-bithidh air leth bho’n rum-còmhnaidh.

Cidsean a bha beag agus farsainn aig an aon àm—far nach biodh fada bhi coiseachd bho inneal gu inneal ach far an robh àite gu leòir airson gach goireas an latha diugh.

Aon rum-cadail meadhonnach mor dhuinn fhéin, dá rum bheag cadail do gach nighinn far am faodadh iad suidhe ri’n leasain sgoile. Rum cadail airson càirdean is luchd turuis a dh’ fhaodadh tighinn ar rathad bho àm gu àm.

Rum airson nigheadaireachd, airson obair laimhe fear an tighe, garage agus gàrradh—lion sinn da thaobh duileig dha le ar miannan.

Dh’ fhalbh e dhachaidh le fiadhachadh tilleadh a dh’ aithghearr agus an ceann da sheachduinn bha e a’ cur seachad feasgar còmhla rinn a rithis. Thug e mach an dealbh a tharruinn e agus abair thusa tigh còmhnaidh. Bha gach ni an sud mar bu mhiann leinn.

“Chan eil ach aon ni cearr,” arsa Ailean fhéin, “dh’fheumadh an leithid so de thigh, cò-dhiùbh leth àcair de thalamh agus sia mile not.” Arsa mise, “bha mi direach a’ dol a ràdh riut nach robh a dhith orm ach dìleab mor cumhachdach o aon de na càirdean beairteach nach eil agam idir.”

“Tha deagh fhios agam,” ars’ Ailean, “ach thoir dhomh mionaid

[TD 106]

agus seallaidh mi dhuit an dòigh anns an comhairlichean-sa dhuit beagan atharrachadh a dheanamh.”

Thug e mach peann-luaidhe agus duileag paipear agus tharruing e ceart-chearnag a bha co-ionnan ri coig troighean deug air fhichead de fhaid agus troigh air fhichead de leud. “So agaibh,” ars esan, “an cumadh as saoire a thogail ann an clachaireachd. Cuiridh sinn an rum còmhnaidhan so, agus cùil bheag airson itheadh direach dheth, an cidsean an so, rum nigheadaireachd, dorus cùil an so agus rum beag feumail ri thaobh. Cuiridh sinn aon rum cadail an so, agus an àite tigh farsainn iosal a ghabhas slios mhor talamhuinn, cuiridh sinn staighreadh ann, mullach àrd biorach agus gu àrd an staighreadh gheibh sin tri rumannan cadail, aon meadhonnach mor ’s dha bheaga agus rum ionnlaid.”

Ag éisdeachd ri Ailean agus ag amharc air na meòirean sgileil ud a’ cur cruth air smuaintean, thainig beothachadh air m’ inntinn agus dh’ aithnich mi gun robh an so, tairgse-còmhraid a dh’ fheumainn a choinneachadh. “Fàg againn an dealbh so,” arsa mise, “airson seachduinn.”

Nuair a thill Ailean an ath sheachduinn bha sinn deònach a dhol air adhart, agus nach ann a bha rothas aigesan air criomag talamhuinn a bha deagh chothrom gum biodh e ri fhaotainn air màl. B’ ann leis a’ bhaile a bha an talamh agus bha tri seachduinnean mi-fhoighidneach againn a’ feitheamh ri fear lagha a’ deanamh tairgse air ar sgàth, oir nan deanadh duine eile tairgse air an aon roinn fearainn dh’ fheumar am màl a chuir gu reic follaiseach ann an Tigh Comhairle a’ bhaile, agus b’ e so a’ chriomag mu dheireadh air an t-sràid àraidh so.

Gu fàbharach fhuair sinn an talamh, agus thoisich sinn air na dealbhan da-rìreadh.

Bha an roinn fearainn ann an deagh suidheachadh. Chuir sinn ceann an tighe ris an rathad le uinneag mhor ann airson an rùm-còmhnaidh. B’e so an àirde deas agus le uinneagan anns an da bhalla eile bhiodh grian againn fad an latha gu léir—nam biodh i ris! Air taobh thall an rathaid bha leana mhor uaine a’ dol suas gu tigh eiridinn beag. Cha robh eagal sam bith gun togadh duine tigh mu ar coinneabh cò-dhiùbh.

Chuir sinn an cidsean air taobh an ear far an robh an sealladh a mach gu craobhan agus far an deàrrsadh a’ ghrian gu meadhonn latha Bha an rùm-bidhidh eadar an cidsean agus an rùm-còmhnaidh. Bha an rum-nigheadaireachd eadar an cidsean agus an dorus cùil a

[TD 107]

bha a’ fosgladh a mach do’n ghàrradh. Ri taobh an doruis bha an rum beag nach bi sinn ag ainmeachadh, a tha air leth freagarrach do’n fhear a tha ag obair anns a’ ghàrradh, gun a bhi triall poll agus stùr air feadh an tighe.

Gu àrd an staidhreagh rinn sinn, aon rum-cadail mor aig ceann a deas an tighe agus rinn sinn da leth air a’ cheann eile a’ toirt rùm beag do gach nighein, an t-aon rùm mac-samhail rùm na té eile. Leig sinn le na nigheannan roinn mhath de’m miannan fhéin ann an dealbhachadh nan rumannan anns am biodh iad a’ suidhe ri’ leasain agus a’ cadal. Gu h-àrd cuideachd bha rùm-ionnlaid.

Nuair a bha sinn ullamh bha Ailean de’n bharail, gu’n cosgadh an tigh tri mile not nan robh an togail a mach ri tairgse ach a réir is na b’ urrainn dhomh fhéin a dheanamh gu’n cromadh a’ chosgais gu mor. Nan robh ùine gu leòir agam bha mi deiseil gach clach a chuir air muin cloich agus gach bòrd an déidh bòrd fiogha, ach roghainnich mi tairgse fhaigheil air criomag air leth de’ obair o luchd-ceàird, mi fhéin mo shùil a chumail air an adhartas agus gach mionaid a sheachnainn a chur seachad aig gach car a b’urrainn dhomh. Chuir sinn na dealbhan gu Comhairle a’ bhaile agus ann an ceann beagan sheachduinnean fhuair sinn cead a dhol air adhart. Chumhnantaich mi ri fear aig an robh inneal-cladhach agus ghlan e làthrach an tighe ann an aon latha. Fhuair mi fear eile a dheasaich na bunaitean. Thachair gu’m bheil mo phiuthar pòsda aig clachair agus air ar turus aig an tigh beagan mhiosan roimh so bha mi ag innse do Sheonnaidh de bha nam bheachd. “Ma thòisicheas tu air,” ars esan, “théid mise sios agus togaidh mi na ballaichean dhuit” Bha Seonnaidh còir cho math ri ghealladh.

Nuair a dh’ fhoillsich sinn na dealbhan do Chomhairle a’ bhaile bha clachan creàdha againn anns a’ bhalla, ach beagan an déidh so chaidh Ailean air turus do t-Suain agus chunnaic e clachan-togalaich a bhatar a cur an sàs an sin, plocan mora aotrom, làn tholl ach laidir seasmhach agus dìonach ri uisge. Bha tigh-ceaird ann an Alba direach an déidh cead fhaotainn o na Suainich tòiseachadh air na plocan so a dheasachadh faisg air Glaschu. Anns a’ mhionaid a thill e, grad roghainnich Ailean na clachan so a chur anns an tigh ùr, oir bha iad air an deagh dheàrbhadh ann am fuachd, teas agus stoirmean na Suaine.

Ann am meud, bha aon phloc uibhir ri sia clachan creàdha deug, ach thogadh tu le aon laimh e, agus ghabhadh a laimhseachadh le sàbh, sgathair na geilb agus ghabhadh e tarraig sgrubha. Ann an

[TD 108]

ochd latha bha na ballaichean an àird, ’s gun aig Seonnaidh ach aon chlachair eile agus gille-cuideachaidh. Agus cha robh na lathaichean ach goirid oir bha Samhain oirnn mu’n d’thòisich an obair.

So an aon àm aig an do theip fior chnap-starra tighinn oirnn. ’N a chabhaig, dhi-chuimhnich Ailean innse do Chomhairle a’ bhaile gu’n do dh’atharraich sinn na clachan togalaich, agus nuair a nochd fear sgrùdaidh nan tighean a dh’ amharc air ar n’ adhartas cha robh fhios air thalamh aige de an stuth ùr a bha so nach fhac e riamh roimhe agus nach cuala e guth mu dhéidhinn. Bha tri latha glé mhi-chomhfhurtail againn fhad’s a bha sgrùdadh is deuchainn air an stuth a bha so, ach sheas e ris gach deuchainn a chur iad air.

Chumhnantaich mi ri saor a chuir na sparran is na cabair an sàs, agus o sin a mach fhuair mi moran cuideachadh bho charaid air am bheil Uilleam, saor eile. Chuir sinn an t-sarcuinn air cuideachd agus fhuair mi fear-ceaird a chuir air na sgleatan. Chuir mi fhéin is Uilleam ann na h-uinneagan agus chroch sinn na dorsan a muigh, a ghabhadh glasadh agus mar sin b’ urrainn dhuinn neart an dealain fhaigheil a steach. Bha companach ag obair còmhla rium a bha sgileil air an obair agus chuir sinn na ròpan airson an dealain air feadh an tighe. Bha a nis cothrom soluis is teas againn agus o sin bha mi an làrach cha mhor a h-uile oidhche agus fad an latha Di-Sathuirne. Stiall mi fhéin is Uilleam agus caraid eile aig Uilleam air an t-saoirsneachd.

Bha dithis fhear nam buill de’n Chomunn Gaidhealach againn anns a’ bhaile, ceard-luaidhe agus fear togail àitean-teine. Chùmhnantaich mi riutha-san agus fhuair mi uisge fuar is teth air prìs glé chiallach. Chùmhnantaich mi ri triùir ghillean airson nam ballaichean a stigh a sglàibreadh, agus chòmhdaich am fear a rinn an sgleatadh na ballaichean a muigh le clachan meanbh. Chuir mi fhéin is Uilleam porcha fiogh is gloine air an dorus aghaidh a tha air taobh an iar an tighe agus chuir sinn ceann air a gharage a tha sia troighean o’n tigh a’ ceangail ceann na garage ris a’ phorcha ann an dòigh a bheir dhuit a’ bheachd gur aon togalach a tha annta. Chùmhnantaich mi ris a’ chomunn Uilleam Briggs air am bheil luchd nan Eilean eòlach gu leòir, agus theàrr iadsan an rathad gu dorus na garage, agus dara leth na sràide air aghaidh an tighe, oir tha e mar dhleasdanas air fear a thogas tigh an rathad mor a phàitheadh. A nis bha obair gu leòir aig bean-an-tighe is a’ chlann, a’ sgrìobadh is a’ glanadh an déidh an luchd-oibre. Thòisich iad gu àrd an staighreadh, ghlan iad a h-uile òirleach agus phent iad eatorra

[TD 109]

gach bileag fiogha. Thàinig mo phiuthar Raoghnaid a mach, ar leatha fhéin air saor-laithean, agus fhuair i bruis-phent ’n a dòirn. Ach bha sinn cho sgìth leis na bh’ann ’s gu’n d’fhuair sinn cuideachadh a’ crochadh a’ phaipear-balla.

Fhad’s a bha na boirionnaich trang gu àrd bha Uilleam a’ saoirsneachd agus bha mise a’ suidheachadh leacan timchioll an tighe, a’ cuir puist anns a’ ghàrradh airson nigheadaireachd a thiorramachadh agus a’ deanamh fichead car a tha mi air a dhi-chuimhneachadh an diugh.

Anns a’ mhionaid a bha gu àrd an staighreadh glan ullamh roghainnich sinn gluasad a steach, ged a bha moran fhathast ri dheanamh gu h-iosal. Aig deireadh Lùnasdal, deich miosan o’n latha a ghearradh a chiad cheap talamhuinn, bha sinn a’ còmhnaidh ann ar tigh ùr.

Beag air bheag thàinig an tigh gu ar miann agus ghabh sin gu math socair e oir bha sinn sgìth, sgìth an deídh nan deich miosan a bha sud—cha do stad sinn eadhoin airson an da sheachduinn shaor laithean a tha sinn a cur seachad anns na Hearadh a h-uile bliadhna riamh eile. Ach a’ sealltuinn air ais b’ iad sud miosan cho toil-inntinneach buaidheil ’s as cuimhne leam. Tha taitneas nach gabh aithris ann a bhi faicinn do smuaintean a’ tighinn gu cumadh ann an ni cruthaichte mar tigh is gàrradh, ged nach eil e glic a bhi cur cus uaill ann an nithean talamhaidh. Dh’fhag an gniomh so mi ann an comain moran chàirdean ach gu h-àraidh Ailean an t-architect a ghluais mi gu tòiseachadh. Mhol mi mar tha a sgil is a chùram ach cha do dh’ innis mi a leth. Ann a bhi a’ dealbh a’ chidsean thomhais e bean an tighe, a h-àirde, a sìneadh, a ceum; agus shuidhich e na h-innealan far nach biodh ach an streap, an cromadh is an sìneadh a bu lugha aice. Aon uair is gun robh an tigh air dòigh fhuair i obair an latha cho socair is gun do roghainnich i a dhol air ais airson leth an latha gu a seann dhreuchd mar bhan-altrum anns an tigh eiridinn a bha direach air taobh eile an rathaid againn. Cha robh moran anns an dùthaich cho faisg air an obair.

Mar is cuimhne leibh bho ur n-òige anns an sgoil cha bhiodh an Tigh a thog Seoc iomlan gun ainmhidh air choireiginn a bhi còmhnaidh ann agus bha sin againne, piseag ghrinn laghach, dubh is geal, cho breagha is a chunnaic thu riamh, a bha coig seachduinnean a dh’ aois an latha a thainig e as na Hearadh air an dearbh latha a ghluais sinne do’n tigh ùr.

On chaidh so a sgriobhadh thainig atharrachadh air cùisean oir

[TD 110]

an déidh seachd bliadhna solasach anns an tigh a thog Seoc b’fheudar do Sheoc togail air gu dhreuchd a leantainn ann am baile eile.

B’ann le fior chridhe goirt e dh’fhag an teaghlach an dachaidh ris an do shaothraich iad cho dichiollach.

[TD 111]

CABHAG GU CEILIDH

Ann an laithean ar n’òige anns a’ Ghàidhealtachd b’aineamh a thug sinn súil air uaireadair. Cha robh carbad ri glacadh airson a dhol dhachaidh bho thigh na céilidh, agus mar an ceudna cha robh riamh uair air a cuir roimhinn airson ruigheachd. Nach iomadh oidhche agus sinn a’ suidhe ri taobh an teine a thuirt sinn gu h-obunn—“Saoil am bheil duine a’ céilidh air Dòmhnull Donn an nochd: cha chreid mi nach gabh mi sgrìob an null.” Agus am mach a dh’fhalbh sinn ged a b’fhaisge an uair air meadhon-oidhche. Bha fios chinnteach gu’m biodh fàilte chridheil an sud aig uair sam bith.

An diugh anns a’ bhaile mhór, tha sinn gu minic ag ùrachadh ar cuimhne air na làithean sona ud le bhith cruinneachadh maille ri na càirdean is na h-eòlaich ann an talla na céilidh, uair ’s a’ mhios, có-dhiùbh. Tha beatha a’ bhaile mhóir air òrdughadh le iomadh riaghailt agus gu h-àraidh leis an uaireadair. Tha an trean mu dheireadh agus an carbad mu dheireadh a’ togail orra aig an dearbh mhionaid a tha sgrìobhta anns an leabhar, agus ged bha uair a bu shocair leinn sgriob chóig no sia mhìltean a thoirt thar a’ mhonaidh, cha dean sinn gàirdeachas idir an diugh ri sgrìob aon mhìle air sràidean cruaidh a’ bhaile. Mar sin, ma tha sinn a’ criochnachadh aig uair àraidh feumaidh sinn uair-tòiseachaidh a chuir air ar cruinneachadh. Ann an Duin-Dé có-dhiùbh, is aineamh a tha sinn deich mionaidean air dheireadh ged their móran nach céilidh Gàidhealach idir e a thòisicheas air an dearbh mhionaid a chuireadh roimhe.

Tha mise ’nam fhear-dreuchd ann ar comunn agus tha e mar dhleasdanas orm a bhi ri móran siubhal agus is tric mi a’ m’chabhaig aig a’ mhionaid mu dheireadh, agus innsidh mi dhuibh mu oidhche àraidh bho chionn ghoirid nuair a rinn mi fìor spàirn a bhi aig an talla aig leth-uair an déidh sheachd uairean agus ged a bha e cairteal gu naoi mu’n d’ràinig mi, tha mi’n dùil gu’n aidich sibh gu’n d’rinn mi deagh oidhirp. So, matà, dìreach mar a thachair.

Bha fìor cheilidh mhath againn air ullachadh an Dun-Dé agus dùil ris na seinneadairean móra a bhi maille ruinn. Trì latha roimh an oidhche mhór so, fhuair mise òrdugh togail orm an cabhaig do’n Roinn Eòrp gu Dùthaich Switzerland, agus do bhrigh gu’m feum sinn ar beò-shlaint a chuir air thoiseach air conaltradh nan càirdean,

[TD 112]

cha robh ann ach falbh. Bha a’ chuirm chiùil air Di-haoine agus chan fhaicte dòigh air mi bhi dhachaidh roimh mheadhon latha Di-sathurna ach cha do leig mi bhuam mo “thiocaid” airson na cuirme.

Thog mi orm agus gu fortunach chaidh gnothaichean air adhart na b’fheàrr na bha dùil, agus aig meadhon latha Di-haoine chriochnaich mi na chuireadh romham. Shuidh mi fhéin is mo chompanach gu biadh ann am baile beag, leth-cheud mìle an ear-thuath air baile-mór Zurich. Am meadhon ar bithe bhuail an smuain ’nam cheann gu’n robh dìreach cothrom beag air mi bhi dhachaidh an oidhche sin fhéin, nam biodh deagh rath air mo thaobh. Chaidh mi gu telephone agus fhuair mi aon àite-suidhe air té de na h-itealan “Comets” a bha tadhal ann an Zurich air an rathad bho Singapore gu Lunnain.

Ràinig sinn Zurich le cóig mionaidean ri sheachnadh agus cha b’fhada gu’n robh mi air shiubhal cóig mìle os cionn na talamhuinn. Thug sinn uair gu leth gu ruige Lunnain ach gu mi-fhortunnach, ged nach bu chòir dhomh idir a bhi ag gearrain, bha na sgothan tiugh agus cha do sgaoil iad gus an robh sinn dlùth do’n chaolas eadar Sasuinn is an Fhraing. Thòisich sinn air tearnadh agus mu dheireadh chuir i a cuibhlichean fòidhpe air talamh cruaidh ann an Lunnain. Chaidh mi far an robh a’ chaileag a bha a’ deanamh seirbhis dhuinn agus dh’innis mi dhi mo chabhag gu tuath. Gu fortunnach a rithis bha itealan deiseal gu falbh a Glaschu le aon suidheachan falamh. Cha robh agam ach aon mhàlaid le aodach oidhche, rasar, sguaib-fhiacail agus paipearan, oir cha robh ùine agam nì a cheannach airson an teaghlaich, agus mar sin, cha robh mi tiotan a’ dol troimh an luchd-cuspunn agus le m’anail ’nam uchd dhìrich mi a stigh do itealan Ghlaschu agus bha mi air ghluasad a rithis. Thàinig sinn gu talamh ann an Renfrew agus gun dàil sam bith ghabh mi carbad gu Sràid Bhucanain. An uair a ràinig mi, chunnaic mi trean nan cóig uairean a’ dol a sealladh; na’n robh mi oirre bhithinn air suidhe sios aig a’ chéilidh maille ri càch roimh leth-uair an déidh seachd. Mar a bha, b’fheudar fuireach gu cairteal an déidh shia uairean agus thachair mi ri mo chàirdean a’ tighinn am mach airson ceò is còmhradh aig meadhon na cuirme.

Shuidh mi le tlachd is toil-inntinn troimh an dara leth de’n chuirm agus an déidh sin chaidh grunnan dhionn gu tigh caraid far an do chuireadh air bhonn céilidh laghach, taitneach a mhair gu dà uair ’s a’ mhaduinn.

[TD 113]

Ma smuainicheas sibh air a’ chùis, mise a’ suidhe ag itheadh biadh aig meadhon latha, leth-cheud mìle tuath air baile Zurich agus aig céilidh ann an Dun-Dé ann am beagan is ochd uairean de thìde, b’e sud fìor chabhag gu céilidh. Nach b’e an dà latha e gu dearbh. A nis, tuigidh sibh nach ann a’ deanamh uaill anns an spàirn a rinn mi an oidhche ud a tha mi idir. Tha cuspair fada na’s cudthromaiche na sin romham. Bu toigh leam beagan ìnnse dhuibh mu’n dùthaich mhaiseach ud, Switzerland, anns an robh mi air ceathar turuis bho chionn dà bhliadhna.

[Mapa]

Tha eòlas mór aig Gàidheil, cò-dhiùbh anns na h-eileanan, air dùthchannan céin agus cladaichean fad’ as, anns gach cearn de’n t-saoghal. Chan’eil aon òirleach cladaich aig Switzerland agus mar sin saoilidh mi nach ’eil urad de eòlas aig mo chàirdean air an duthaich so, ged is iomadh facal a leugh is a chuala iad mu dhéidhinn, anns an sgoil agus daonnan anns na pàipearan naigheachd.

Is i Switzerland dùthaich air an do ghabh mi meas mór, dùthaich ris am faodar na briathran uasal sin againn fhéin a labhairt: “Tìr nam beann, nan gleann ’s nan gaisgeach.” Is i so tìr anns am bheil beanntan fìor àrda, glinn domhainn, srathan torrach agus monaidhean fàsail. Is i so dùthaich anns am bheil lochan àluinn, sruthan bras a tha air an ceannsachadh airson neart an dealain agus

[TD 114]

cuideachd dùthaich de dhaoine calma treuna de threubhan aig am bheil eachdraidh a bhi fo smachd uachdarain coigreach ré cheudan bhliadhna, ach le gaol na saorsa a bha anns na sinnsirichean Ceilteach aca, a thilg dhiubh mu dheireadh cuing nan coigreach.

Tha iomradh againn air treubhan Ceilteach a bhi ann an glinn nan Alps trì cheud bliadhna roimh àm Chriosda, agus tha cunntas againn cuideachd air an Ròmanach ainmeil, Julius Caesar, a bhi na fhear riaghlaidh ann an cearn de’n dùthaich ris an abair sinn Switzerland an diugh. Is e so an aon Caesar is a thàinig do Bhreatuinn anns a’ bhliadhna dà fhichead is a cóig deug B.C. mar bhios fios aig gach gille is nighean sgoile. Aig an àm sin bha sìth is réite air dùthaich Switzerland fo smachd is riaghladh nan Ròmanach ach an uair a thòisich an Impearachd air crìonadh, bha na treubhan fiadhaich, borb o thuath a’ creachadh is a’ spùinneadh agus chaidh an dùthaich mu dheireadh fo spòig na Gearmailte is mhair sin fad mìle bliadhna. Anns an treas linn deug chi sinn a’ cheud gluasad am measg nan roinnean gu seòrsa de aonadh ach airson cóig ceud bliadhna is ann glé fhuasgailte a bha an ceangal eatorra. B’iad na cogaidhean a dh’éirich as a’ Cheannairc Fhrangach aig toiseach an naoimheamh linn deug a dhlùthaich iad ri chéile agus mu mheadhon an naoimheamh linn deug chaidh an riaghaltas aontachail air am bheil sinn eòlach a stéidheachadh.

Is i Switzerland dùthaich cho beag is a tha anns an Roinn-Eòrp; chan’eil buileach dà cheud deug mìle de fhaid’ anns na criochan. Mu thuath tha i sgaraichte bho’n Ghearmailt leis an Amhuinn Rhine, air an iar bho’n Fhraing le Beanntan Dhiuraidh, agus a deas is an ear bho’n Eadailt is bho Austria le Beanntan uaibhreach nan Alps.

Tha an ceathramh cuid de’n dùthaich creagach, ciar agus fàs; anns a’ cheathramh sin tha àitean air an laigh an sneachda bho aon cheann de’n bhliadhna gus a cheann eile. A thaobh so, tha raointean torrach anns am fàs iomadh seòrsa sìol, agus air sléibhtean nan Alps tha lianagan uaine, feurach air an àraichear mìltean de mhìltean de chrodh. Tha àireamh an t-sluaigh beagan na’s motha na tha againn an Alba. Do bhrìgh, gun robh iad fo smachd treubhan Gearmailteach fad mìle bliadhna tha seòrsa de chànain Gearmailteach aig trì chairteil de’n t-sluagh. Tha mu chóigibh cuid a’ bruidhinn Frangais agus mu fhicheadaibh cuid a labhairt cànain Eadailteach. Agus tha aon chànain eile air a bhruidhinn ann an sgìr uaigneach am measg nam beanntann, seòrsa de Latuinn ris an abair iad Romansch—cànain a bha na saighdearain Romanach a’ bruidhinn bho

[TD 115]

chionn dà mhìle bliadhna air ais. Tha an sluagh a labhras Ròmansch mu leth an àireamh aig am bheil Gàidhlig an Alba. Tha so a’ toirt sealladh dhuinn air na treubhan bho’n do shiolaich sluagh na dúthcha ud, ach ged tha eadar-dhealachadh chànain aca, is Swiss iad anns a’ cheud àite agus uasal da-rìreadh air an dùthchas. Mar an ceudna, ged tha còrr is dara leth ’nam Pròsdainich, tha Pròsdainich is Catalaich a’ caitheamh am beatha an deagh ghean do chàch a cheile.

Their iad ri Switzerland “Mullach na Roinn-Eòrp,” agus is math a sheasas an t-ainm sin i. Tha a’ bheinn as àirde còrr is trì àirde Beinn Nibheis agus tha dà fhichead beinn os cionn dà mhile deug troigh de àirde. Ach chan ann a mhàin airson luchd-streap is coiseachd a tha maise ghreadhnach nam bealaichean am follais, oir tha rathaidean móra a’ dìreadh gu deagh àirde agus tha na rathaidean iarruin a’ dol suas gu àirde a tha eagalach. Air a’ Bheinn ainmeil ud, Jungfrau, tha “station” aig àirde aon mhìle deug troigh os cionn na mara.

Mar sin, tha cothrom aig luchd siubhail air seallaidhean do-labhairt fhaotainn air beanntan àrda cas, seallaidhean a chuireas air uairean eagal is uamhas orrasan a tha buailteach dol ris an tuainealaich.

Far am bheil beanntan àrda le (mar a thuirt Niall MacLeòid) “feasag de shneachda air a phasgadh mu’n ceann,” gheibhear an sin toiseadh-aimhnichean, agus abair thusa aimhnichean an sud—an Rhine, ainmeil an eachdraidh an Roinn-Eòrp; an Rhone; Amhuinn Inn a’ ruith do’n Danube agus Amhuinn Ticino a’ ruith do Amhuinn Pò anns an Eadailt. Mar an Alba fhéin tha mòran de na h-aimhnichean air an ceannsachadh airson neart an dealain, agus is ann le neart an dealain a tha na treunaichean a’ gluasad, agus a chuid mhór de thighean ceaird agus beartan oibre. Tha iad as eugmhais gual is iarruinn, agus chan’eil beartas aca a dh’fhaodar a mheinneadh as an talamh mar a tha againn am Breatuinn. Tha iad air leth sgileil le’n lamhan, agus mar tha fios agaibh uile tha iad ainmeil airson innealan meanbh mar uaireadairean. Tha iad innleachdail cuideachd air innealan móra beartan snìomh is fidhe, oir is fhada bho’n a bha muinntir na dùthcha a’ laimhseachadh cloimh, aodach is anart. Bho obar an aodaich, a bhi ’ga nighe is ’ga dhath a thug bith do na tighean ceairde móra far am bith iad a’ deanamh na daithean agus iomadh seòrsa de na chemicals is stuthan mar sin. Tha fios agam gu’m bheil móran ann an Leódhas is na Hearradh a tha eòlach air dathan

[TD 116]

a thig a baile Bhàsail. Tha Switzerland, cuideachd, na dhuthaich a tha measail aig luchd-turuis, agus an so faodaidh Gàidhealtachd na h-Alba móran ionnsachadh bhuaipe. Is e mo bharail gu bheil sinn a’ deanamh sin. Anns an t-saoghal a tha againn, leis na h-innleachdan a chuidicheas duine aig a chosnadh, tha uairean oibreach a’ fàs goirid agus tha barrachd ùine ann airson saor-laithean is siubhal. Is fhada bho thòisich muinntir Switzerland air fàilte chridheil a chuir air luchd-turuis bho gach cearn de’n t-saoghal agus tha móran a’ deanamh am beò-shlàint ag ullachadh airson choigreach mar so.

Far am bheil beanntan, glinn is aimhnichean, siubhlaidh daoine an tòir air sìth is sàmhchair, is ùrachadh spioraid. Ged nach eil anns na beanntan is na glinn annta fhéin ach ionadan talmhaidh, tha buaidh air leth aca ann an greadhnachas is am maise, a ghluaiseas smuain an duine gu nithean as àirde bho’n tig an t-sìth is an t-sàmchair do ar n-aignidhean. Is ann aig Gàidheil na h-Alba a tha deagh fhios air so agus cha deanadh e ach feum, sinn a bhi a’ co-phàirteachadh bòidhchead ar dùthcha is cùineas ar nàduir ri ar co-chreutairean.

[TD 117]

<eng>[Back dust jacket flap]<gai>

MU DHEIDHINN AN UGHDAIR …

Rugadh is thogadh Iain Aonghas MacLeòid ann an Tairbeart na Hearadh. An déidh Sgoil an Tairbeart chaidh e do Ard-sgoil Phort-rìgh agus bha e ann an Oil-thigh Ghlaschu.

Chaidh e gu obair chemeiceachd ann am factaraidh Rubair agus ’n a dhreuchd shiubhail e fada is farsuinn anns an dùthaich so, anns an Roinn-Eòrpa agus ann am Aimeireaca.

Tha e an diugh ag obair dha fhéin is a’ toirt cuideachadh is comhairle gu factaraidhean aig am bheil feum air an seòrsa eòlas a tha aige. Tha e a’ còmhnaidh ann an Dun-Eideann ach that dithis pheathraichean aige fhathast anns na Hearadh agus tha e fhéin ’s a bhean an sin gach bliadhna air saor-làithean.

Bhiodh e o àm gu àm ag òraid ann an Gàidhlig air radio a’ Bh.B.C. agus gu dearbh is ann bho na h-òraidean sin a chaidh a chuid mhor de’n leabhar so a sgriohhadh.

Tha e ’na bhàrd cuideachd agus cluinnear na h-òrain aige glé thric. Chaidh a chrùnadh mar Bhard a’ Chomuinn Ghaidhealaich ann an Sruighlea ann an 1971.
