[C 1]

<eng>
BARDACHD NA ROINN-EORPA
AN GAIDHLIG

European Poetry in Gaelic

deasaichte le RUARAIDH MACTHOMAIS
edited by Derick Thomson
<gai>

[C 2]

[Blank]

[C 3]

BARDACHD NA ROINN-EORPA AN GAIDHLIG

deas. le Ruaraidh MacThomais

GAIRM

[DA 1]

BARDACHD NA ROINN-EORPA
AN GAIDHLIG

GAIRM: Leabhar 86

[DA 2]

[Blank]

[DA 3]

<eng>
BARDACHD NA ROINN-EORPA
AN GAIDHLIG

EUROPEAN POETRY IN GAELIC

deasaichte le
RUARAIDH MACTHOMAIS
edited by Derick Thomson

GAIRM 1990
<gai>

[DA 4]

Foillsichte 1990 le
GAIRM, 29 Sràid Bhatairliù, Glaschu G2 6BZ, Alba

Clò-bhuailte le
Martin’s of Berwick Ltd.

© 1990 (deasachadh) Ruaraidh MacThòmais

ISBN 1 871901 05 7

Chuidich an Comann Leabhraichean am Foillsichear le cosgaisean an leabhair seo
Chuidich Teàrlach Scott le cosgais deilbh an leabhair

[TD i]

FACAL TOISICH

Is fhada bho thòisich Gairm a’ cur an clò eadar-theangachaidhean Gàidhlig de bhàrdachd à iomadach ceàrn den Roinn Eòrpa. Cha bu chòir saoghal na bàrdachd, no saoghal litreachais, a bhith ro dhùinte, agus bha daoine a riamh a’ faighinn ùrachadh bho bhith a’ tuigse nan dòighean eadar-dhealaichte a tha aig an co-chreutairean air a bhith beò ’s a’ smaoineachadh ’s a’ bruadair.

Is dòcha gu bheil e nas deatamaich buileach do shluagh beag, no do dhùthaich bheag, eòlas a bhith aca air litreachas a tha nas farsainge ’na chomas. Do na Gaidheil, tha e fallain fhios a bhith aca gu bheil daoine eile, is litreachas eile, ann seach an fheadhainn Bheurla.

Ann a bhith a’ dlùthachadh ris an Roinn Eòrpa a thaobh marsantachd agus poilitics, tha e feumail is iomchaidh barrachd eòlais a bhith againn air an litreachas, an t-iomadh seòrsa litreachais, a tha aig ar nàbaidhean Eòrpach.

Nuair a thaghadh Glaschu mar ‘bhaile cultuir’ na h-Eòrpa airson 1990, shaoil sinn gu nochdadh sinn an ùidh seo anns an Roinn Eòrpa. Gu h-iongantach, nuair a dh’iarr sinn cobhair air muinntir Ghlaschu, thuirt iad nach robh an rud a bha nar rùn ‘Glaschu-ach’ gu leòr. Ach fhuair sinn cobhair mhath dha-rìribh bhon Chomann Leabhraichean, an dà chuid le barrantachadh agus le tabhartas-foillseachaidh, agus fhuair sinn deagh chuideachadh airson deilbh an leabhair bho Theàrlach Scott. Tha ar taing aig na càirdean sin. Cha tug sinn ionnsaigh idir air taghadh coimhlionta a dhèanamh air bàrdachd na h-Eòrpa. Bha sin air a bhith thar ar comais. Ach rinn sinn taghadh an siud ’s an seo, is ghabh sinn comhairle bho eadar-theangairean, agus tha a-nis againn còrr math is ceud dàn bho leth-cheud bàrd ’s a còig, air an cur an Gàidhlig le còig eadar-theangair air fhichead: còrr is trì mìle sreath bho chòir is fichead cànan. Fosgladh sùla, tha sinn an dòchas, is fosgladh inntinn don luchd-leughaidh.

Tha beagan ann bhon t-seann Ghreugais ’s bhon Laidinn, agus corra sheann dàn bho na linntean fad às. Tha na h-uiread ann bho chànanan Ceilteach eile, ’s bhon Bheurla Albannach is Shasannach, agus tha sinn corra uair a’ dol a-mach air crìochan na h-Eòrpa, ged a tha na cànanan Eòrpach.

Chaidh dàin a thaghadh à Gairm ’s à leabhraichean eile, agus tha an trìtheamh earrainn ùr, air a bharrantachadh a dh’aon ghnothaich airson an leabhair seo. Tha ar mòr thaing aig na bàird a chaidh an sàs cho dùrachdach anns an obair seo. Agus cuideachd aig an fheadhainn nach eil còmhla ruinn tuilleadh, ach a dh’fhàg an làrach fhèin air an obair.

Ruaraidh MacThòmais
Cèitean, 1990

[TD ii]

<eng>
PREFATORY NOTE

A brief note is called for, to let Scottish readers more generally know about the purpose and the genesis of this collection of Gaelic translations of European poetry.

The translations are partly culled from existing publications, especially the periodical Gairm, which has published this kind of work for close on forty years now. The collection includes well over a hundred poems, by fifty-five poets, translated by another twenty-five: over 3000 lines in all, from over twenty languages. About a third of this was specially commissioned for this book.

Gairm Publications tried to interest the 1990 European City of Culture in the project, but received the mysterious response that it was not sufficiently relevant to Glasgow. We met with no such narrowness of vision from the Gaelic Books Council, which helped with commissioning and publishing costs, nor from Charles Scott who made a welcome contribution to design costs. Our warm thanks are due to both.

It would be foolish to claim that this is either a representative or a finely balanced selection of European poetry. The personal preferences of the relatively small group of translators has played its part in shaping the contents-list, as have the preferences of the editor. What we hope has been achieved is a significant opening of windows on to the poetry of our European neighbours.

Derick Thomson
May, 1990

[TD iii]

CLAR-INNSE

(Tha na dàin air an clàradh an seo fo ainmean nan eadar-theangairean)

Burns, Tormod:
   Oran brosnachaidh (Vörösmarthy)					134
Caimbeul, Maoilios:
   A’ moladh a’ chadail (Andreus)						32
   Na h-uairean (Andreus)							33
Cox, Richard:
   Meadhon an iomaill (Rekdal)						94
Frater, Anna:
   An loch unnam-s’ (Helias)						2
   Fealla-dhà (Helias)							3
   Toirbheartas (Helias)							3
   Spiorad an teine (Helias)							4
Hay, Deòrsa Caimbeul:
   Neul is cridhe (Miličić)							23
   Leam fhèin fo smaointean (Petrarca)					35
   Ged chaidh mo cheòl ’na dheòir (Petrarca)				36
   Oran gaoil Finneach							49
   Nuair bhios tu sean (Ronsard)						51
   Mo bhròn air an fhairge (Gaeilge gun urra)				67
   An draighnean donn (Gaeilge gun urra)					68
   Is mise Raifteri (Ó Reachtabhra)						69
   Dàn nàiseantach Lochlannach						95
King, Dennis:
   Ann an Alexandria, 31 R.C. (Cavafy)					86
   Feasgar roimhn ghrian-stad shamhraidh (Seferis)			86
   Air stèids (Seferis)								87
   Euripides, Aithneach (Seferis)						87
Laing, Uisdean:
   Nuair leughas mi (Shakespeare)						14
   Na creid gun trèiginn thu (Shakespeare)					14
   Fiabhras gaoil na bain-fhigheich òig (Sappho)				84
   Gaol agus beatha (Catullus)						89
Mac a’ Ghobhainn, Iain:
   Meadhon aois (Lowell)							17
   Thugam fhìn (Leopardi)							36
   Xenia (Montale)								39
   Mater dulcissima (Quasimodo)						42
   An cladh ri taobh na mara (Valéry)					54
   Barbara (Prevert)								59
   Gur toilicht am fear (du Bellay)						61
   Ma tha thu den bheachd (Queneau)					61
   A bhith teagasg gun sgoilearan (Brecht)					79
   Am faochadh a fhuair Nero (Cavafy)					84

[TD iv]

   Dh’fheòraich e mu’n ghnè (Cavafy)					85
   Ceithir òrain (Catullus)							92
   Sìoda aon anam (Herbert)							97
   Amhran a’ mharcaiche (Lorca)						121
MacAoidh, Garbhan:
   Anam nach eil an làthair (Lorca)						121
   Chranna, chranna (Lorca)						122
   Tiomnadh (Shevchenko)							133
   Air Sliabh Nebo (Kaloczay)						134
MacAoidh, Niall A. R.:
   Còmhradh eadar caileig agus a màthair (à Galicia, gun urra)		131
   Shuidh mi san teampall (à Galicia, gun urra)				132
MacCoinnich, Cailein T.:
   Urnaigh Uilleim Chràbhaich (Burns)					6
MacDhòmhnaill, Fionnlagh Iain:
   A’ bhanais (Pasternak)							116
MacDhòmhnaill, Iain, agus Mairead Ryan:
   Carragh-cuimhne saighdear neo-aithnichte an Revolution (Brecht)	77
   Ceistean obraiche a leughas (Brecht)					78
MacFhionnlaigh, Fearghas:
   Mar a bha an Spàinn (Neruda)						123
   A thalaimh, feith rium (Neruda)						124
   Samhla sa’ chreig (Neruda)						124
   Am facal (Neruda)								125
   Te-bhàite an adhair (Neruda)						127
   ’S ann a’ mìneachadh rud no dhà a tha mi (Neruda)			128
MacIllEathain, Iain:
   Gu pòsadh chridheachan (Shakespeare)					13
   Nuair ’s suarach mi							15
   Earb à mnaoi (Horace)							90
   A thobair a’ chùirn (Horace)						90
   Cha tric nis (Horace)							91
MacIlleMhaoil, Alasdair:
   Gabh air ais an tàlann (Claudel)						52
   Do mhnaoi uasail (de Voltaire)						52
   An duilleag sheargte (Gautier)						54
MacLeòid, Iain:
   A’ fuireach ’s a’ falbh (Hughes)						30
MacLeòid, Tormod:
   Nuair shiùbhlas mi (Rosetti)						16
MacThòmais, Ruaraidh:
   Sonaid (Boyd)								5
   Na h-eich (Muir)								9
   Truimead geamhraidh air mo chridhe (MacDiarmid)			10
   Soitheach falamh (MacDiarmid)						11
   ’N dèan mi do choimeas (Shakespeare)					15

[TD v]

   An dara teachd (Yeats)							18
   Na sgoileirean (Yeats)							19
   Urnaigh airson na seann aoise (Yeats)					19
   Càisg 1916 (Yeats)							20
   Seann rannan (Cuimris, gun urra)					26
   Aig an uinneig (ap Gwilym)						27
   Caileag ga spleogaigeadh fhèin (ap Gwilym)				28
   Feasgar là fèille (Leopardi)						37
   Líadan is Cuirithir (Seann Ghaeilge, gun urra)				70
   Aoibhinn, a leabhrain, do thriall (Gaeilge, gun urra)			71
   Foghar (Rilke)								76
   Anns na Catacomaichean (Dun Karm)					96
   An cuilean (Solzhenitsyn)							117
Moireasdan, Raghnall:
   Mi cuimhneachadh eaglais thrèigte faisg ri Mosco (Ratushinskaya)	118
Neill, Uilleam:
   Lon-dubh (Seann Ghaeilge, gun urra)					63
   Cùirt a’ mheadhoin-oidhche (Merriman)					64
Price, Victor:
   Meadhon na beatha (Hölderlin)						77
Ros, Coinneach:
   Dìomhanas (Owen)							16
Stoddart, Iain:
   Do Eòghann MacLachlainn (Jones)					30
Whyte, Crisdean:
   Nuair chithear leam (Ujević)						24
   Fear-siubhail (Ungaretti)							44
   Caithris (Ungaretti)							45
   Saighdearan (Ungaretti)							45
   San Martino del Carso (Ungaretti)					46
   Is creutair mi (Ungaretti)							46
   Bràithrean (Ungaretti)							47
   Oidhche ghlòrmhor (Ungaretti)						47
   Oran gaoil (Rilke)								74
   Cisteachan-cloiche Ròmanach (Rilke)					75
   Uair is uair (Rilke)							75
   Air an t-slighe ghrianaich (Rilke)						76
   San earrach (Mörike)							80
   Aig meadhon-oidhche (Mörike)						81
   An ròs-Nollaig (Mörike)							81
   Neo-shuaimhneas (Rosewićz)						98
   Dàintean (Cvetaeva)							102
   Marbhrann (Akhmatova)							106
   bho ‘Stikhi i Proza’ (Akhmatova)						113
   An dara marbhrann (Akhmatova)					115

[TD vi]

[Blank]

[TD 1]

<gai>BREATNAIS<eng>

Al loh ennon

Per Jakez Helias

Etre an Ness e vil boull-trap o lufrennaoui
hag al Lomond e skrij dindan eun alan-hyd,
etre an Ness distrad hag al Lomond difin
e welis, o tiroga kig ar menez brein,
tolzennad reier rouz, blevennet a wez pin
o leh ma chom krohenn a-walh da zevel bleo,
e welis o tarza kleizenn eul loh dizand.

Kement-se oa re-bar da dadl eur goustill dantet,
dirusket gantañ, en eur vond, diweuz ar gouli,
hag e santen al lemm euz ar benveg em horv
dre ma ruille ma har penn-da-benn gand an troh
’n eur heulia, striz-ha-striz, al ladnenn o vond ganti.

Padal e oa bet grêt ar gloaz abaoe pell
rag ar gwad pud a oa kaledet e dir du
gand eun iskiz a druskenn o tizeha warnañ,
ha me, gonezet peb a nebeud gand eun debron,
’m-eus kaset, ’benn ar fin, ma dorn dindan ma roched
da skraba, war ma ler, ma hleizennou ma-unan.

(Glasgow, 19 a viz Eost 1977)<gai>

[TD 2]

An loch unnam-s’

le Per Jakez Helias
eadar-th. le Anna Frater

Eadar an Nis le mìle soilleir-ribe boillsgeach
agus an Laomainn a’ crith fo anail-sìdh,
eadar an Nis gun bhonn agus an Laomainn gun chrìoch
chunnaic mi, a’ reubadh feòil nam beann loit,
càirn de chreagan ruadh, le calg ghiuthas,
far an robh craiceann gu leòr na leigeadh fàs do chalg,
chunnaic mi loch gun ainm a’ leum ’na làrach.

Bu choltach e ri gearradh be biodag bheàrnach,
thogadh leatha, le rùsgadh, bilean an lot,
agus dh’fhairich mi lann an airm ’nam chorp
fhads a bha mo chàr a’ siubhal o cheann gu ceann den ghearradh,
a’ leantainn, teann-ri-teann, an lann a’ dol leatha.

Ach bha an leòn ann fada roimh ’n sin
oir bha fhuil searbh air teannachadh ’na chruaidh dhubh
le sgreab neònach a’ tiormachadh air a mhuin,
agus mise, gu socair, air mo ghlacadh le tachais
chuir mi, mu dheireadh, mo làmh fo mo lèine
airson sgrìobadh, air mo leithir, mo làraich fhìn

(Glaschu, 19mh den Lùnasdal 1977)

[TD 3]

Fealla-dhà

le Per Jakez Helias
eadar-th. le Anna Frater

Thuirt Rìgh nan aibhne, an Iang Tsè,
ri beanntan a’ bhruaich:
Carson a dh’fheumas mi bhith fo ur sealladh,
agus mise nas neartmhoraich na sibh?
Agus fhreagair na beanntan:
Air sgàth ’s nach eil sibhs’ ach a’ dol seachad.

(Air a Iang Tsé)


Toirbheartas

le Per Jakez Helias
eadar-th. le Anna Frater

Beagan fhathast de dh’fheitheamh
agus falbhaidh le aon sguab
an tìde, an t-àite agus an duine
a th’ ann.

Fuirichidh càch
ag ionndrain aogais
agus an domhan gu lèir
ag ionndrain a dhust
agus an t-sìorraidheachd, ’s math-dh’fhaoidte,
leis a’ chuibhreach de thiotan
briste ’n sin far a robh e.

Co-dhiù cha tug e h-uile càil leis
ann an dùnadh a shùilean,
ach dè ’n obair a bh’ann?

Cùm a-rèisd an t-airgead.

[TD 4]

Spiorad an teine/Don tein-aighear

le Per Jakez Helias
eadar-th. le Anna Frater

Tha anam òir an teine
’na fhìor sgàthan den tè a tha mi ’gearan.
Carson a tha gàir aig a’ ghèig
a tha lasadh ’na bhroinn?
Dè thug uimhir de dh’fhanaid air lasair
anam òir an teine?

Sùil dhorch an teine
an dràsd coltach ri durrag-oidhche lag.
Dè ’n gealladh a tha dhòmhs’ anns an toileachas
’na chadal ’na bhroinn?
Mo chrìdh a’ leum roimh ùrnaigh
sùil dhorch an teine.

Luath aotrom an teine
a sheòlas air sgàthan na gaoithe glain.
Ach tha mis’ a’ lorg deireadh an lasadh
a dh’fhuiricheas ’na bhroinn,
mo nuar, marbh air luas
luath aotrom an teine.

[TD 5]

BEURLA ALBANNACH

<eng>Sonnet

Mark Alexander Boyd (1563-1601)

Fra bank to bank, fra wood to wood I rin,
Ourhailit with my feeble fantasie;
Like til a leaf that fallis from a tree,
Or til a reed ourblawin with the win.

Two gods guides me: the ane of tham is blin,
Yea and a bairn brocht up in vanitie;
The next a wife ingenrit of the sea,
And lichter nor a dauphin with her fin.

Unhappy is the man for evermair
That tills the sand and sawis in the air;
But twice unhappier is he, I lairn,
That feidis in his hairt a mad desire,
And follows on a woman throw the fire,
Led by a Blind and teachit by a bairn.<gai>


Sonaid

le Mark Alexander Boyd
eadar-th. le Ruaraidh MacThòmais

Mi ’m ruith bho bhruaich gu bruaich, bho choill gu coill,
’s mi claoidhte le mo smuaintean anfhann baoth;
mar dhuilleig tha air tuiteam sìos à craobh,
no cuilc ’s i air a leagail leis a’ ghaoith.

Dà dhia ’nan treòir dhomh: ’n dara h-aon dhiubh dall,
’na leanabh ’s e air àrach suas gu faoin;
’s a-rithist bean thug Cuan do chlann nan daoin’,
nas aotruim na it’ pèileig anns gach ball.

Neo-aoibhneach tha an duine sin a chaoidh
tha treabhadh gainmhich ’s luasgadh anns a’ ghaoith;
ach saoilidh mi g’ eil e dà-fhillte cràidht
tha ’g àrach ’na a chridhe boile shean,
’s a’ leantainn troimhn an teine loisgeach bean,
a threòir bho dhall is ionnsachadh le pàisd.

[TD 6]

Urnuigh Uilleim Chràbhaich

<eng>‘Holy Willie’s Prayer’<gai> le Raibeart Burns
eadar-th. le Cailein T. MacCoinnich

O Dhè sna nèamhan shuas tha còmhnaidh,
A-rèir do thoil bheir aon gu sòlas,
’S a sgiùrsas deichnear sìos gu dòrainn
Air sgàth do chliù-sa;
’S chan ann a thaobh nì math na dòibheart
Rinn iad nad shùilean.

O urram agus glòir do d’ mhòrachd
Nuair dh’fhàg thu mìltean dall is sgleò orr’
Gun d’fhuaras mis’ ad làthair sòmhraicht,
Làn fheartan gràsmhor
’Nam lasair shoillseach, seadh ’nam lòchran
Do shluagh an àite.

Cò mise na no shìnnsir chearbach
Gun coisninn inbhe chliùtach earbsach,
’S mi toilltinneach air dìteadh d’fhearg-sa
Chionn gun d’rinn Adhamh
Sia mìle bliann’ mun deach mo dhealbhadh
Air do lagh tàire.

Nuair nochd mi fòs às brù mo mhàthar
An iutharn dh’fhaodadh Tu mo chàradh
A ghìosgan fhiacl’, a ghul ’s a rànaich
San teine shìorraidh;
Far eil na deamhain chaillt a’ bàirich
’Nan geimhlean iaruinn.

Gidheadh ’s ann thà mi seo am shamhla
Air meud do ghràis air nach tig conntraigh;
Clach-stèidhidh làidir ann ad theampall,
Seadh carraig lùthmhor;
Do d’ threud-sa uile, sgiath, ’s ball-sampaill
Is fìor fhear-stiùiridh.

[TD 7]

’S lèir Dhuitsa m’ eud a-measg nam pòiteir,
’S an dream a bhios ri ana-ghlòire;
An seo bidh danns, an siud bidh ceòlraidh
Aig bochd is beartach;
Ach eagal d’ainm chum d’ òglach còir-sa
Air slighe cheartais.

Ach dh’aindeoin sin, ged ’s nàr leam innse
Bidh anamiannan ’toirt droch sgrìob orm;
’S aig uairean saoghal meallt’ gam dhìteadh
’S fèin-thoil toirt buaidh orm.
Ach ’s cuimhne leat co às a chìnn sinn
’S am peacadh thruaill sinn.

An dè bha mise ’s Magaidh còmhladh;
Math dhomh e Dhè – bha i cho deònach;
’S na leig gun d’thachair dad mì-dhòigheil
Bhios dhomh ’na nàire
’S cha tog mi cas cho fad ’s is beò mi
Gu dol an àird oirr’.

’S mas math mo chuimhne, aon trì uairean
Le nighean Ealasaid chaidh mi tuaitheal.
’N Dihaoin’ ud ghabh mi smùid na truaighe
Mun deach mi dlùth dhi;
Mur bitheadh sin, seo làmh nach gluaiseadh
A’ feasd ga stiùireadh.

Ach saoil sibh an i sgolb san fheòil seo
Do thoil, o mhoch gu dubh gam leònadh?
Eagal gu fàs mi tuilleadh ’s leòmach
Aig meud mo thàlant;
Mas e, ’s e ghiùlain ’s fheudar dhòmhsa
Gun tog do làmh dhiom.

Dhè, beannaich d’iarmad anns an àite –
Oir tha sluagh taght’ air leth o chàch ann;
Ach dream rag-mhuinealach gun ghràs ac’,
Dubh às gach aon dhiubh –
Na chuireadh d’fhoirbhich chòir gu nàire
An làthair dhaoine.

[TD 8]

Cùm Gàbhain Hamilton air chuimhne;
Cluich chairtean, spèireadh, òl – ’s e thoill e!
Gidheadh a chlìchdean uilc cur loinn air
An sùilean mhòran:
Toirt sluagh a thaobh o theachdair d’oighreachd,
A Rìgh na Glòrach.

’S nuair chronaich sinn e, rèir na còrach,
Eil cuimhn’ agad mar rinn e spòrs dheth?
Dùrd-mhagadh oirnn a-measg gach seòrsa –
O, Mac an Arsair!
Searg a chuid càil, is lom a stòras,
Gais a bhuntàta.

’S an Inbhir Air, an aghaidh na Clèireach
Cluinn m’ùrnaigh dhùrachdach ’s thoir èisdeachd;
Rùisg Thusa cumhachd do dheas-làmh threubhach
Os cionn a malaidh.
Thoìr buille shearbh, gun sòradh, eudmhor,
Do chlann na galladh.

Thì Naomh, ’se ’n cabairneach ud Èigean
Chuir m’fheòil air chrith, ’s mo chrìdh’ fo èislean,
’S mi cuimhneachadh mar bha ar slèisnean
Bog-fliuch le eagal;
’S e fhèin cho sliopach, nimheil, bèisteil,
Ard-cheannach bragail.

Aig Là na Cuimhne bi-sa cruaidh air,
Is orrasan a chuir fo dhuais e;
Na seachainn iad, ach dùin do chluasan
A Dhè ri’n guidhe.
Air sgàth do chloinne, sgrios gun truas iad
’S na caomhain duin’ ac.

Ach do mo thaigh, ’s dhomh fhèin bi fialaidh
Le stòras tìmeil, beusan diadhaidh;
Gun deàlraich mi mar reult san iarmailt
Os cionn mo nàmhaid.
Is dhuits’ biodh glòir a-nis ’s gu sìorraidh,
Dh’èisd m’ùrnaigh chràbhach.

(Gairm, 108 – 1979)

[TD 9]

Na h-Eich

<eng>‘The Horses’,<gai> le Edwin Muir
eadar-th. le Ruaraidh MacThòmais

Gann dà mhìos dheug an dèidh
cogadh nan seachd là a chuir saoghal gu suain,
anmoch dhan fheasgar thàinig eich an iongnaidh.
Bha sinn air fàs cleachdte ris an tosdachd,
ach anns na ciad làithean sin bha e cho ciùin
’s gun robh eagal oirnn èisdeachd ri ar n-anail.
Air an dara là
chaidh gach rèidio balbh; dh’obraich sinn orr’, gun fhreagairt.
Air an treas là chaidh soitheach-cogaidh seachad,
seòladh gu tuath, cuirp mharbha air an deic.
Air an t-siathamh là thuit pleun tharainn dhan a’ mhuir.
An uair sin, neoni. Gach rèidio balbh;
ach tha iad ’nan laighe anns gach cidsin,
ann am millean rùm, is dòch’, air feadh an t-saoghail,
air an cur air. Nam bruidhneadh iad,
nam bruidhneadh iad gu h-obann nis a-rìs,
nan labhradh guth aig meadhon-là,
chan èisdeadh sinn, cha leigeadh sinn leis
an seann droch shaoghal sin a thoirt air ais
a shluig a naoidheanan le glamadh garbh.
Chan iarradh sinn sin a-rithist. Bidh ar smuain
uaireannan air na dùthchannan ’nan suain,
suainte gu dall an dòrainneachd do-ruighinn,
’s cuiridh an smuain nar breislich sinn le ’iongnadh.
Na tractairean ’nan laighe air ar raoin; ’feasgar
coimhead mar uile-bheistean crom a’ feitheamh.
Tha sinn ga fàgail far a bheil iad, meirgeadh iad:
‘Crìonaidh iad air falbh, a’ dol ’nan ùir’.
Cuiridh sinn ar daimh gu slaodadh nan crann meirgeach
a chaidh an cur gu taobh. Thill sinn air ais

[TD 10]

fad, fada seachad air ar n-athardha.
’S an sin, ’feasgar sin
fada dhan t-samhradh, thàinig na h-eich iongantach.
Chuala sinn trotan cian air an rathad,
faram a’ dùmhlachadh; stad e, thòisich e rithist,
is aig a’ chòrnair chaidh e gu tàirneanaich fàs.
Dhearc sinn na cinn
mar thonn allaidh ’na ruathar, ’s bha eagal oirnn.
Bha sinn air na h-eich a reic ri linn ar n-athar,
gus tractairean a cheannach. Bha iad a-nis ’nan iongnadh
dhuinn, mar steudan uirsgeil gràbhailte air sgiath
no dealbhachadh an leabhar ridirean.
Cha bu dùraig dhuinn dhol ’nan gaoth. Ach dh’fhuirich iad,
rag-mhuinealach, le sochair, mar gun deach iarraidh orr’
o shean ar lorg a-rìs, ’s a’ chompanachd
chian àrsaidh sin a chailleadh thoirt air ais.
Cha tàinig e steach oirnn anns a’ mhionaid sin
gum bu chreutairean iad gu an cur gu feum.
’Nam measg bha aon leth-dusan searrach
a rugadh ann am fàsach san t-saoghal bhrist,
ach nuadh mar gu robh iad air teachd bho Eden fhèin.
On uair sin tharraing iad ar crainn, ghiùlain ar luchd,
’s an daorsa shaor sin fhathast ’lot ar crìdh.
Chaochail ar beatha; thug an teachd-san dhuinne tùs.


Truimead geamhraidh air mo chridhe

<eng>‘Lourd on my hert’,<gai> le Uisdean MacDhiarmaid
eadar-th. le Ruaraidh MacThòmais

Truimead geamhraidh air mo chridhe
mar tha Alba san là a th’ ann.
Bha earrach riamh slaodach a’ tighinn gu tuath
ach tha ’n geamhradh dùr gar cur fo bhann
gu bràth
’s chan e as fheàrr.

[TD 11]

Och mar tha mi ’s na làithean fada
’s an solas fhathast liath mu nòin;
’s cinnteach gur h-e na daoine baoghal
a’ sgaoileadh smuaintean maola mun cuairt
mar shùithe
tha cumail na grèine bho ar sùilean.

’S beag an t-iongnadh ged a dh’èighinn,
’s mi faicinn boillsgeadh fann thar lear,
nas soilleire na sgàilean eile,
“Seo bristeadh-fàire anns an Ear”.
Mo chreach
– ’s e th’ann an tuilleadh sneachd.’


Soitheach falamh

<eng>‘Empty Vessel’,<gai> le Uisdean MacDhiarmaid
eadar-th. le Ruaraidh MacThòmais

Taobh thall a’ chàirn a chunnaic mi
’n tè òg ’s a falt ma sgaoil,
’s i seinn mas fhìor ri leanabh
air nach robh sgeul an taobh-s’.

Chan eil seinn nan gaoithtean
a’ gluasad shaoghal cho binn,
chan eil an solas sìorraidh
cho dìorrasach r’a linn.

[TD 12]

BEURLA SHASANNACH, EIREANNACH IS AMEIREAGANACH

<eng>Sonnet CXVI
William Shakespeare

Let me not to the marriage of true minds
Admit impediments. Love is not love
Which alters when it alteration finds,
Or bends with the remover to remove;
O, no! it is an ever-fixed mark
that looks on tempests and is never shaken;
It is the star to every wandering bark
Whose worth’s unknown, although his height be taken.
Love’s not Time’s fool, though rosy lips and cheeks
Within his bending sickle’s compass come;
Love alters not with his brief hours and weeks,
But bears it out, even to the edge of doom.
If this be error, and upon me proved,
I never writ, nor no man ever loved.<gai>

[TD 13]

Gu pòsadh chridheachan

<eng>Let me not to the marriage of true minds,<gai> le Uilleam Shakespeare
eadar-th. le Iain MacIllEathain

Gu pòsadh chridheachan as dìleas bann
Na cùnntam amaladh. Cha ghaol an gaol
A mhùthas, nuair thig adhbhar mùthaidh ann,
’S bheir gèill don ghluaisear gu bhith gluasad dà:–

Chan eadh! is crìoch e suidhichte gu buan
A chì gach onfhadh is nach creanaich riamh;
Do luingeas an t-sìor-fhalbhain ’s reul e shuas,
’S ged thòmh’sear àirde, chan eil aithn’ air fhiach.

Cha ghloic aig Tìm an gaol, ged thig fo stàth
A chorrain chruim-san ròsan bheul is ghruaidh;
Cha mhùth an gaol le uair no seachdain gheàrr,
Ach cumaidh air gu briseadh latha luain;

Mas briag seo bhuam, ’s gun dearbhar orm a’ bhriag,
Cha d’ sgrìobh mi nì, ’s cha d’ghràdhaich duine riamh.

(Gairm 70 – 1970)

[TD 14]

Nuair leughas mi

Sonaid CVI – <eng>‘When in the chronicle of wasted time’<gai> le Uilleam Shakespeare
eadar-th. le Uisdean Laing.

Nuair leughas mi an eachdraidh tìm o shean
Mu òighean a bha aoibhinn, cuimir, grinn,
Ciùin-bhriathrach ann an comann fhear is bhan,
A’ fàs le àille samhraidh anns gach linn,
Is e mo bheachd gu robh na sgrìobhaichean
Toirt sùim air gràsan bha leth-fhalaicht bhuap:
An t-sìobhaltachd, an càirdeas, ’s an deagh-ghean
Tha follaiseach a-nis nad shùil ’s nad ghruaidh.
Chaidh fhaicinn leo, an àm bhith ruith na rèis,
Do sgàile deàlrach ann a slighe dhorch’;
Làn-fhiosrach iad mu chliù am muinntir fhèin,
Beag-thuigseach mu do spiorad òg nach searg.
Ach sinne tha ’n diugh gad fhaicinn anns an fheòil,
Carson nach luaidh sinn thu le cainnt ar beòil?

(Gairm 33 – 1960)


Na creid gun trèiginn thu

Sonaid CIX – <eng>‘O never say that I was false of heart,’<gai> le Uilleam Shakespeare
eadar-th. le Uisdean Laing

Na creid gun trèiginn thu le cridhe fuar.
A dh’ aindeoin t’ imcheist gun do mhùch mo spèis,
Cha robh ’nam chomas seachran sìorraidh bhuat,
– Cha dhealaichinn, a Ròs, ri m’anam fèin.
’S tu dachaigh bhuan mo ghràidh. Ged fhàg mi thu,
Mar shiùbhlaiche a fearainn chèin, tha mi
Air tilleadh, seasmhach, nighte glan le bùrn
Mo neochiontais, o thruaillidheachd gach tìr.
Ged tha ’nam nàdur sìol gach uilc a mheall
An cinne-daon’ o làithean Adhamh is Eubh,
Cha tairgeadh ùbhlan mallaichte nan crann
Na bhuaireadh mi à flaitheanas do bheus.
San domhain fharsainn mhòr, o mhuir gu muir,
Dè th’ anns gach nì ach neo-ni, ’n taice riut?

(Gairm 45 – 1963)

[TD 15]

’N dèan mi do choimeas

Sonaid XVIII – <eng>‘Shall I compare thee to a summer’s day’,<gai> le Uilleam Shakespeare
eadar-th. le Ruaraidh MacThòmais

’N dèan mi do choimeas ri là samhraidh àigh?
Tha thu nas bòidhche is nas ciùine mèinn:
Crathaidh na gaothan garbh gach gucag Màigh
’S thig crìoch ro aithghearr air an t-samhradh fhèin:
Corr uair tha sùil nan nèamhan còrr is teth
Is uaireannan tha ’n òr-bhuidh aic’ fo sgàil;
Is chan eil bòidhchead air an t-saoghal nach meath
Le tubaist, no le nàdur caochladh càil;
Ach air do shamhradh buan-sa cha tig crìoch
’S cha chaill thu ’n àilleachd aoibhneach sin as leat,
’S cha dèan bàs bòsd thu bhith fo ’sgàil an cian
Oir anns na sreathan buan seachnaidh tu ’n geat’;
Fhads leanas anail, agus sealladh shùl,
Cha teid an dàn seo, no do bhith, air chùl.


Nuair ’s suarach mi

Sonaid – <eng>When in disgrace with fortune and men’s eyes,<gai> le Uilleam Shakespeare
eadar-th. le Iain MacIllEathain

Nuair ’s suarach mi aig rath ’s an sùilean dhaoin’,
’S mi caoidh am ònar dìobarachd mo chàis,
A’ cuaradh boidhread nèimh le m’ ghearan fhaoin
’S gam amharc fhìn ’s a’ mallachadh mo dhàin;

Gam ghuidhe fhìn mar neach d’am barrachd dùil,
Mo ghnùis d’a rèir, d’a rèir-san m’àireamh dhàimh,
’S mi ’g iarraidh ealain aon fhir ’s comas aoin,
Is mòid gach taitnich tigh’nn a lugh’d ri m’ chàil;

Gidheadh, ’s mi umam fhìn ion ’s dèanamh tàir’,
Gum faod mo smuain thigh’nn ort-sa–’n sin bidh m’aoibh,
Mar uiseag dh’èireas suas aig briseadh fàir’
O ’n talamh throm, aig doras nèimh ri laoidh;

Oir bheir do ghaol-s’ do m’ chuimhne uiread stòir
’S nach gabhainn inbhe rìghrean air le m’ dheòin.

(Gairm 68 – 1969)

[TD 16]

Nuair shiùbhlas mi

Duan le Cairistiona G. Rosetti
eadar-th. le Tormod MacLeòid (Am Bàrd Bochd)

Nuair shiùbhlas mi, mo ghaol geal,
Na caoin mi ’n duan a’ bhròin;
Na cuir ri’m cheann aon mhaoth-ròs,
No craobh bheir sgàil ’nam chòir;
Ach biodh am feur o’m chionn-sa
Fon fhras ’s fon dealta mìn;
’S mus toigh leat fhèin na cuimhnich,
’S mus toigh leat cuimhnich mì.

Chan fhaicear leam na sgàilean,
’S chan fhairich braon gu bràth;
Cha chluinn mi eun na h-oidhche
Ri seinn mar eun an cràidh;
’S a’ bruadar tron an fhann-shoills’,
An tuar as buan sa’ chìll,
Is dòch thu teachd gu m’ inntinn,
Is dòch nach cuimhnich mì.

(Gairm 79 – 1972)


Dìomhanas

<eng>‘Futility’<gai> le Wilfred Owen
eadar-th. le Coinneach Ros

Togaibh e nall dhan a’ ghrèin,
Dhùisg i gu socair e uair,
Aig an taigh, le cagar mu shìol ri chur.
Daonnan dhùisg i e, eadhon san Fhraing,
Gun tàinig a’ mhadainn seo agus am fuachd.
Ma mhosglas dad idir e nis,
Bi fios aig an t-seann ghrèin chaoimh.

[TD 17]

Seall mar a dhùisgeas i ’n sìol –
Mar a dhùisg i uair reul à criadh mharbh.
Eil na buill, cho daor-dhealbht,
Taobhan, làn-chuisleach, leth-bhlàth
A-nise, ro rag ri ’n toirt beò?
’N ann son seo a dh’fhàs a’ chriadh àrd?

O dè chuir gathan faoin gu saothair idir,
Gus bristeadh air cadal an fhuinn?

(Gairm 87 – 1974)


Meadhon Aois

<eng>‘Middle Age’,<gai> le Robert Lowell
eadar-th. le Iain Mac a’ Ghobhainn

Tha mi air mo bhleith aig meadhon geamhraidh.
Tha New York
a’ sgriachail troimh m’fhèithean,
’s mi a’ coiseachd
na ròidean cagnaichte.

Aig dà fhichead ’s a còig
dè ’n ath-rud, dè ’n ath-rud?
Aig gach còrnair,
coinnichidh mi m’athair,
m’ aois beò fhathast.

Athair,
thoir maitheanas
do m’ lochdan
mar a bheir mise maitheanas
don fheadhainn
air an d’rinn mi lochd.

Cha do dhìrich thusa
Beinn Shìnai

[TD 18]

ach dh’fhàg thu
steapaichean bàsmhor
(mar dhinosaur)
air a’ chochall
far an coisich mi.

(Gairm 67 – 1969)


An dara teachd

<eng>‘The Second Coming’,<gai> le W. B. Yeats
eadar-th. le Ruaraidh MacThòmais

Tionndadh ’s a’ tionndadh anns an tuaineal sgaoilt
cha chluinn an seabhag guth an t-seabhagair;
tha nithean dol ma sgaoil; tha crìdh na cùise sgoilt’;
ainn-riaghailt anns an t-saoghal ’s i gun srian,
an làn, dorcha le fuil, ag èirigh; anns gach àit’
deas-ghnàth an ionnracais tha nise bàitht’;
na daoin’ as fheàrr air call an creideamh, is na daoin’
as miosa làn de dhèinead dìoghrasach.

Is cinnteach gu bheil taisbeanadh ri làimh;
an Dara Teachd an impis teannadh oirnn.
An Dara Teachd! Gann tha na briathran ann
mus tig an ìomhaigh, à Spiritus Mundi,
buaireadh mo lèirsinn: anns an fhàsach chian
tha cruth le bodhaig leòghainn is ceann fir,
dùr-amharc tha gun tròcair mar tha ’ghrian,
’gluasad a shlèisdean slaodach, is mun cuairt
tha faileasan eun fiadhaich fàsaich dol air chrith.
An dorch’ a’ tighinn fòs; chì mi a-nis
aon fhichead linn de chadal mar a’ chloich
ga luasgadh gu trom-laigh’ le creathail shean,
’s gu dè ’bhiast gharg, ’s an t-àm aic’ ann a-nis,
tha tuisleadh rathad Bhetlehem gu a breith?

[TD 19]

Na Sgoileirean

<eng>‘The Scholars’,<gai> le W. B. Yeats
eadar-th. le Ruaraidh MacThòmais

Cinn mhaola a chuir peacadh às an cuimhn’,
maol-chinn làn oilein, miadhail agus sean,
a’ deasachadh ’s a’ mìneachadh nan sreath
a sgrìobh na h-òigeirean, is iad fo chuing
a’ ghaoil, fo bhruaillean le dìth suain,
mar shodal do chluais aineolaich na mais’.

Slaodadh nan cas; troimh inc a’ casadaich;
is am brat-ùrlair ’maoladh fo am bròig;
gach fear ’s a smaoin a’ ruith air an aon dòigh;
eòlach gach aon air na h-aon nàbaidhean.
Dè chanadh iad nam faiceadh iad Catullus còir,
a’ coiseachd air a’ mhodh sin, Thì na Glòir!


Urnaigh airson na Seann Aoise

<eng>‘A Prayer for Old Age’,<gai> le W. B. Yeats
eadar-th. le Ruaraidh MacThòmais

Gun gleidheadh Dia mi bho gach smuain
tha beò anns an inntinn a-mhàin;
am fear a sheinneas òran buan
tha a smuain ann an smior a’ chnàimh;

glèidh mi bho ìomhaigh an t-seanair ghlic
is cupan a mholaidh làn;
cò mis’ ’s nach fhuilinginn ìomhaigh glaoic
bhith agam air sgàth nan dàn?

Guidhim – tha ’m fasan ùr air triall
’s an ùrnaigh air tighinn nar gaoth –
gum faicear mi, ’na mo shean aois,
’nam dhuine dìoghrasach baoth.

[TD 20]

Càisg 1916

<eng>‘Easter 1916’<gai> le W. B. Yeats
eadar-th. le Ruaraidh MacThòmais

Choinnich mi riutha feasgar
a’ tighinn le aodannan beò
bho chuntair is bho dheasca
ann a seann thaighean fo cheò.
Chaidh mi seachad le smèideadh aithghearr
no facal modhail gun bhrìgh,
no stad mi greiseag a’ cantainn
facail mhodhail gun bhrìgh,
a’ smaoineachadh anns an dol seachad
air sgeulachd fochaid no sgeig
a dh’innsinn a-rithist do charaid
ri taobh an teine sa’ chlub,
’s mi cinnteach gu robh sinn le chèile
beò ’n saoghal nan iomadh dath:
thàinig caochladh gu tur is gu lèir oirnn:
tha bòidhchead uamharr’ am bith.

Chuir an tè sin a làithean seachad
gu h-aineolach ach le deagh-rùn,
’s na feasgairean ri connspaid
ann an guth sgalanta dùr.
Cò bu bhinne guth na ise
’s i marcachd an dèidh nan con
nuair a bha i òg is rìomhach?
Bha am fear seo a’ cumail sgoil
’s a’ marcachd ar n-each sgiathach;
am fear seo, mar charaid ’s fear-fòir,
a’ teannadh a-null gu a chliathaich;
dh’fhaodadh fhathast gun coisneadh e glòir,
oir bha nàdur cho socair ’s cho mìn aig’,

[TD 21]

’s a smuain cho gasda ’s cho treun.
’S an duine seo eile bha dùil ’am
nach robh ann ach am pòitear breun.
Rinn e eucoir is thug e dòrainn
air cuid a tha dlùth ri mo chrìdh,
ach cuiridh mi ainm anns an òran;
leig esan cuideachd a dhìth
a phàirt anns a’ ghòraiche dhiomain;
thàinig caochladh airsan ’na ruith,
caochladh gu tur ga iomain:
tha bòidhchead uamharr’ am bith.

Cridheachan gun ach aon smuain
a shamhradh ’s a gheamhradh, dar leò,
fo gheasaibh mar chloich ro-chruaidh
a’ buaireadh an alltain bheò.
An t-each a tha tighinn on ròd,
am marcaich, na h-eòin air chuairt
eadar èirigh is tuiteam sgòth,
gach mionaid a’ caochladh tuair;
tha sgàile neòil air an t-sruth
a’ caochladh bho àm gu àm;
crudha eich a’ tuisleadh m’a bhil,
agus each ri plubartaich ann;
cearcan-fad-chasach-fraoich
gan tumadh, ’s ri coilich a’ gairm;
beò anns na mionaidean caoich:
a’ chlach anns a’ mheadhon a’ seirm.
Ma tha ’n ìobairt a’ leantainn ro fhad
nì i clach dhen a’ chridhe fo bhruid.
O, cuin bhios a leòr aic’ gu stad?
Sin an urra ri Nèamh, ’s e ar cuid
a bhith monmhur ainm agus ainm
mar mhàthair le ainm a pàisd
’s an cadal air casan calm’

[TD 22]

a stòladh bho leumraich na gràisg.
Dè th’ann ach tuiteam na h-oidhch’?
Chan e ’n oidhch’ ach am bàs th’air an tòir,
bàs is gun fheum air a chaoidh?
Cumaidh Sasainn a gealladh, is dòch’,
as bith dè chaidh dhèanamh no ràdh.
Am bruadar is aithne dhuinn; ’s leòr
gun do bhruadair iad ’s fhuair iad am bàs;
dè ma chuir an gaol bh’aca a chòrr
fo bhreislich iad dh’ionnsaigh na crìch?
Sgrìobham e sìos ann a rann –
MacDhonnchaidh is MacIlleBhrìghd,
Ó Conghail ’s am Piarrsach a bh’ann,
a-nis ’s anns an àm ri teachd,
far ’m bi aodach uaine gun chleith,
air caochladh gu tur is gu beachd:
tha bòidhchead uamharr’ am bith.

[TD 23]

CROATAIS

Neul is Cridhe

Dàn le Sibe Miličić
eadar-th. le Deòrsa Caimbeul Hay

Seall uainein beag a chuireas cuir dheth,
ri leum ruideis trasd an speur.
Tha e ’feòrach ’s e a’ cluicheachd:
“Càit’ an deach a’ mhòr threud uile?
Chailleadh mo chuideachd orm gu lèir.”

Chan e uainein a tha’ann idir,
ach neul fuadain ri mire,
neul beag ’na ghile leis fhèin.

’Na aonar on mhachair leathainn,
tha balach beag a’ gabhail beachd air,
’s e fhèin air seacharan ’na cheum.
Tha e ’sineadh a làmhan thuige
gu ’thoirt leis ’na uchd le spèis.

Chan e balach a th’ann idir,
chan e balachan ach cridhe,
a chuireas beagan beag air mhire,
’s a thèid air mhisg gun fhìon leis fhèin.

(O na Ceithìr Airdean, 62)

[TD 24]

Nuair chithear leam

Bho <eng>Kolajna,<gai> le Augustin Ujević
eadar-th. le Crìsdean Whyte

Nuair chithear leam an coltas geal
an ceart-cheàrnag na h-uinneige,
èighidh ’nam bhroilleach an sìor-cheòl
lomnochd a th’aig ar marannan.

’S i ’leughadh nì mi faire oirre,
no ’fuaigheil aodach fìnealta,
mo mhiann air bhoile, critheanach
mar dhuilleag bheith’ nan leathadan.

’S mi faighneachd anns an fhiabhras:
nach dhuts’ a rugadh mi?
Nach tusa brìgh nan ùrnaighean,
mo sgeul, mo bhruadar, m’aisling thu?

Nan coisriginn mo spiorad dhuit,
nam beanadh ri do bhil’ mo bhile,
ghlanainn Dè o choire beatha,
bhithinn nas fheàrr, nas òige, ciùine

(Gairm 134 – 1986)

[TD 25]

CUIMRIS

<eng>Hen Benillion<gai>

(gun urra – 16-17 ceud)

<eng>Nid oes rhyngof ac ef heno
Onid pridd ac arch ac amdo;
Mi fum lawer gwaith ymhellach
Ond nid erioed a chalon drymach.

Haen o bridd a cherrig hefyd
Sydd rhyngof i a chorff f’ anwylyd,
A phedair astell wedi eu hoelio –
Pe bawn i well, mi dorrwn honno.<gai>

[TD 26]

Seann Rannan

<eng>‘Hen Benillion’,<gai> gun urra
eadar-th. le Ruaraidh MacThòmais

(a)
Chan eil eadram is e nochd
Ach ùir is cist’ is anart bochd;
’S tric bha mi na b’ fhaide bhuaith
Ach gun mo spiorad riamh nas truaigh’.

Filleadh ùir is cloich cheana
Eadar mi is corp mo leannain,
Is ceithir dèileachan air tairgneadh –
Nan robh mi slàn, dhèanainn an airgneadh.

(b)
Gaoth air cuan is grian air beanntan,
Creagan liatha ’n àite choilltean,
Faoileagan an àite dhaoine;
Cuim’, Dhia, nach bris mo chrìdh’ le caoineadh?

[TD 27]

Aig an Uinneig

<eng>‘Dan y Bargod’,<gai> le Dafydd ap Gwilym
eadar-th. le Ruaraidh MacThòmais

Chaidh clàimhean air doras an taighe,
èisd rium, a luaidh, ’s mi feitheamh
tinn. Faiceam thu, chlàir na grèin’,
an ainm an Aigh, nochd thu fhèin.
Moire! tha mi dol às mo rian
leis an tè tha siud ’s a cuid bhriag.

Thug mi trì cnagaidhean bras,
às an fhuachd, ’s bhris a’ ghlas.
Abair fuaim, ’n cuala tu ’bhrag?
Bha siud mar thoirghlich glag.
Morfudd, m’ eudail làn loinn,
loma-làn cuideachd dhen fhoill,
tha mo leabaidh air taobh eil’ a’ bhalla
bhuat, feumaidh mi èigheachd, a leannain.
Gabh truas rium, le dìth a’ chadail;
an gaol gam dhìth air sgàth an fhadail.
Seall mar a tha mi fo sprochd
le siantan na h-oidhche nochd!
Tuiltean a’ teàrnadh bhon tughadh
air m’ fheòil, le gaol ga bruthadh.
Chan uisge a-mhàin, mo thruaighe,
ach sneachda a tha gam bhuaireadh.
Chan fhurasd an nì a’ chrith seo,
cha d’dhuiling craiceann sa’ bhith seo
na dh’fhuiling mise gad chaithris,
a Thì mhòir, san droch leabaidh-s’.
Cha robh riamh an Caisteal Chaernarfon
prìosan bu mhiosa na ’n t-sràid seo.

[TD 28]

Cha bhithinn ri cànran, mar thà,
fad oidhche muigh, ach air do sgàth.
Cha tiginn a dh’fhulang cràidh
gach oidhch’ mur b’e meud mo ghràidh
dhut. Cha bhithinn fon t-sneachd ’s fon t-sileadh
fad uair a thìd’ mur a bitheadh
mo ghaol ort. Chan àicheidhinn
an saoghal uile mura b’e mo bhàigh dhut.

Seo mi a seo air mo lathadh –
nach math dhuts, am broinn an taighe.
Tha mo spiorad ionraic a-staigh
’s mo thaibhs ann a seo a-muigh.
M’ eudail, cha chreid duine beò
gun mhair mi an dèis mo leòn.
Cha leig mo smuaintean leam falbh,
’s e ’n cuthach a chuir mi nad shealbh.

Is tusa rinn riumsa an rèit’;
seo mise, is càit’ eil thu fhèin?


Caileag ga spleogaigeadh fhèin

<eng>‘Merch yn ymbincio’,<gai> le Dafydd ap Gwilym
eadar-th. le Ruaraidh MacThòmais

Cuid de chaileagan na tuath’,
air Là na Dròbh, là nam buadh,
a’ cur phèarla ’s rùbaidh lasrach
air am maoil òrbhuidh maiseach,
le dreasa dhearg is uaine –
’s mise gun chlig – ga suaineadh.

[TD 29]

Chan fhaicear gàirdean – mo ghaol –
com, muineal no mala chaol
gun a bhith suainte gu deas
le grìogagan, seobhagan teas.

Am feum a’ ghrian le triall cheàrr
falbh a lorg solas nas fheàrr?
Cha mhò dh’fheumas m’ eudail chaoin
bando a chur mu a maoil,
no sgàthan a bhith roimh ’sùil:
is leòr dreach na h-ainnir ciùin.

Cha bhi am bogha iubhair slàn
sa’ chath, arm nach trèig gu bràth,
’s e ion ’s bhith brist’ ’na dhà leth,
ach peanta òir air ga chleith,
’s air cho àrd ’s a bhios a phrìs
tha fios agam g’ eil seo fìor.
Chan eil dùil againn ri foill
a lorg ann am meadhon loinn.

Moire! am miosa balla geal,
le aol ga stialladh air fad seal,
na ged a bheirteadh nota
a bhalgair peantair, no seotair,
a pheantadh, air àite lom,
lì òir, ’s gun a bhruis trom,
is caochladh sheòrsa datha
is cruthan sgiathan catha.

Is deimhinnte, luaidh, nuair chì
mi thu, a reuil an dà lì,
tha mi fo sprochd, ged thoilleadh
t’ fhiaclan geala mo dhàn-mholadh.
’S fheàrr thusa nad chòta-bàn
na ban-iarla fo òir-shròl làn.

[TD 30]

A’ Fuireach ’s a’ Falbh

<eng>‘Aros a Myned’,<gai> le John Ceiriog Hughes
eadar-th. le Iain MacLeòid

Maireann tha na monaidhean mòr’,
Sèideadh tharta tha an sìon;
Cluinnear fhathast aig briseadh là
Oran cìobair mar o chian.
Fhathast tha an neòinean tlàth
Fàs mu bhun nan creag ’s nan tom,
Ach tha cìobair ùr a-nis
Air a thuras measg nam beann.

Tha cleachdaidhean na Cuimrigh aosd’
Ag atharrachadh o linn gu linn;
Tha aona ghinealach a’ falbh
Is fear ùr ’na àite a’ tighinn.
Tha Alun Mabon nis san uaigh
An dèidh beatha riaslach, sgìth,
Ach tha na h-òrain fhathast beò
Is an t-seann chànain anns an tìr.

(Gairm 140 – 1987)


Do dh’ Eòghann MacLachlainn

<eng>‘I Ewan MacLachlan’,<gai> le R. Gerallt Jones
eadar-th. le Iain Stoddart

“Ewan MacLachlan,” tha ’n drochaid-fhiodh anfhann
eadarainn ’s do chianalas air a làn-lobhta.
Chan Eòghann thu nise ach “Ewan,” eadhon ann an Cuimris
do neach sam bith a bhitheas ga bruidhinn.

Thill thu, a-rèir na faclan, do dh’Aird-ghobhar.
Ach am mair neach den t-seann shliochd bhàrdail
ann an Aird-ghobhar, no an seo anns a’ bhaile,
no ’n àite sam bith? Càit’ a bheil a’ ghnàth-mhuinntir?

[TD 31]

Bha nighean òg shìos ’na suidhe air lic-lighe
le a leabhar bàrdachd; ise ’s mise ’s a cù
anns a’ chladh fhalamh, ’s na luibhean a’ rìoghachadh,
ach cha leugh ise, Eòghainn, na dàin a rinn thu.

An cuala i gu bheil do luaithre ’na laighe,
’s dust sìobhaltachd cuideachd, thall an Aird-ghobhar,
agus sàmhchair na falmhachd ann an siud gan dìon?
Cha chuala. Cha chuala i guth ort-sa riamh.

Chan eadarainn, eadar Cuimreach agus Gàidheal,
a tha ’m bealach gun drochaid, ach eadar an-diugh
’s gach an-dè càirdeil, eadar an oidhche niùclach
’s a’ chamhanach shoilleir aig gach sìmplidheachd ghrinn.

Mairidh teanga, mairidh làrach air tìr, mairidh spiorad
Eòghainn MhicLachlainn, do sheanair, ’s Mac Mhic Raonail,
cho gasda ’nan leòintean thall air Cuil-Lodair,
mairidh laighe na grèine an Aird-ghobhar ruadh, leònta.

(Gairm 132 – 1985)

[TD 32]

DUIDSIS

A’ Moladh a’ Chadail

bho dhàn le Hans Andreus
eadar-th. le Maoilios Caimbeul

Ged ’s tric sinn cha mhòr tiodhlaichte
le dust an luchd-cadail,
na cuir olc às leth a’ chadail.

As leth a’ chadail uamharrach, òirdheirc,
a chuireas às dhuinn ’s a leigeas sinn ris gach oidhche,
sinn gar fosgladh fhìn, a’ tionndadh nar beathach, nar cloich, nar leanabh.

Is cadal feur, fonn, màthair-uisge. Dìomhaireachd lusan.
Nas fhaide bhon bhàs na ghrian, na breith, na cleamhnas.
Ach lorgaidh ar làmhan na reultan nar cadal,
a choimhead airson dè? a ghreimeachadh dè?

Ciod iad slighean ar meòir?

Dè na h-àireamhan as a bheil ar bith?
agus dè ’n sòlas, dè ’n dorchadas a dh’innleachd sinn?

Tha barrachd annainn na sinn fhìn,
chionn’s tha barrachd annainn na ar n-aislingean, ’s iad uile mìnichte.

[TD 33]

Cuideachd: fagaidh sgìths sinn: coin a’ teicheadh bho na bailtean-mòra,
agus cuideachd is baile-mòr briseadh-latha, ro ghlan, ach soilleir le cruadal,
agus fàsaidh cadal ’na choilltean air ar cùlaibh, ’na adhar, ’na loch, ’na chlamhan –
’na mhiann neo-fhiosrach agus cruaidh. Agus bheir sin oirnn a bhith beò.


Na h-Uairean

bho dhàn le Hans Andreus
eadar-th. le Maoilios Caimbeul

Chuir a’ ghrian chiùin thugainn uairean
an fheasgair fhadalaich
agus ’s e òighean a th’annta le làmhan fuar furtachail.
Ach co air a tha fios aca? dè tha iad a’ tuigsinn?
Nach eil iad marbh, seasg?
Agus nach èisd an duine (am bàsmhor)
le aon chluas dinnte ri talamh
ri guthan fo-thalmhach an fhuinn?
Agus le aon chluas dlùth dhan adhar,
ri guthan àrda an speur?

[TD 34]

EADAILTIS

<eng>Solo e pensoso – – – –

Francesco Petrarca

Solo e pensoso i più deserti campi
vo mesurando a passi tardi e lenti,
e gli occhi porto per fuggire intenti
ove vestigio uman l’arena stampi.

Altro schermo non trovo che mi scampi
dal manifesto accorger de le genti,
perché negli atti d’alegrezza spenti
di fuor si legge com’io dentro avampi;

sì ch’io mi credo omai che monti e piagge
e fiumi e selve sappian di che tempre
sia la mia vita, ch’è celata altrui.

Ma pur sì aspre vie né sì selvagge
cercar non so, ch’ Amor non venga sempre
ragionando con meco, ed io co lui.<gai>

[TD 35]

Leam fhèin fo smaointean

<eng>Solo e pensoso i piu deserti campi,<gai> le Francesco Petrarca
eadar-th. le Deòrsa Caimbeul Hay

Leam fhèin fo smaointean nì mi gach raon as uaignich
a thomhas ’nam chuairt le beuman troma sgìthe,
ach thig mo fhradharc uaidh ’na leum, ma chì mi
aon bhad a sgrìobh bonn duin’ ann sgeul a ghluasaid.

Chan fhaigh mi tearmann eile a chumas dìomhair
mo chor, fo dhìon on bheachdachadh mun cuairt dhomh;
oir leughar e o m’chruth a-muigh’s o m’ghruaidhean
mar tha an cridh’ a-staigh fo chuaradh fìochmhor.

Air chor ’s gun creidear leam gu bheil gach àilean,
gach beinn, gach càrn ’s gach abhainn eòlach umam,
agus mu m’phèin, ged cheil mi uile air càch e.

Ged tha, air ghairbhe aonranachd mo thurais,
bidh an Gràdh ann daonnan cuideachd, nach leig tàmh dhomh;
mi ’deasbad ris is e a’ deasbad riumsa.

(O na Ceithir Airdean)

[TD 36]

Ged chaidh mo cheòl ’na dheòir

<eng>‘Cantai, or Piango; E Non Men di Dolcezza’,<gai> le Francesco Petrarca
eadar-th. le Deòrsa Caimbeul Hay

Ged chaidh mo cheòl ’na dheòir, cha lugha thaitneas
an gul seo rium na thaitinn uair a’ bhàrdachd,
’s gur mò na a’ bhuil an t-adhbhar aig mo nàdur,
is m’aghaidh daonnan ris na h-àirdean glana.

Le sin, a coibhneas is a cruas ’nan grathainn,
a tacain àrdain ’s irisleachd is màldachd
giùlainidh mi maraon, ’s fon luchd chan fhàilnich,
cha mhaolaich m’airm ri faobhar cràidh a tarcais.

Biodh iad le chèile dhomh san rùn a b’àbhaist,
m’èiteag, an Gràdh, an saoghal agus m’fhortan –
mi fhèin ’s an Sonas, gheibhear làmh air làimh sinn.

Bàs, fiabhras gaoil no crìonadh dhomh, is docha
mo dhòigh leam na aon dòigh fon ghealaich làinghil,
aig mìlsead freumh mo chàraidh sheirbh ’s mo dhochainn.

(Fuaran Slèibh)


Thugam Fhìn

<eng>‘A se stesso’,<gai> le Giacomo Leopardi
eadar-th. le Iain Mac a’ Ghobhainn

’S a-nis, mo chridhe claoidht,
bi sàmhach: oir tha gach cealg marbh
a shaoil mi bith-bhuan. Marbh.
Is chan e sin a-mhàin
ach tha dòchas-meallaidh marbh,
is mo shannt cuideachd.
A-nis bi sàmhach a chaoidh,
dè fàth do ghluasad faoin?
Agus dè fàth do chaoin-
eadh anns an t-saoghal-sa?

[TD 37]

’S e searbhachd is airtneul brìgh
na beatha-sa: agus, airson a’ chòrr,
dè th’ann ach neonitheachd?
An talamh, dè th’ann ach ùir?
Bi sàmhach. Thoir thairis do chùil
airson an turas deireannach.
Dè tha an dàn don chinne-daonnd
ach am bàs fhèin. Dèan tàir
ort fhèin, air nàdar, air a’ bhrùid-
ealachd a dh’òrdaich ar crannchur:
agus an fhalamhachd gun chrìoch
a th’anns gach nì mun cuairt.

(Leopardi: A Scottis Quair)


Feasgar Là Fèille

<eng>‘La sera del dì di festa’,<gai> le Giacomo Leopardi
eadar-th. le Ruaraidh MacThòmais

Tha an oidhche ciùin is soilleir gun oiteag,
sèimh os cionn nan taighean anns na gàrraidhean
tha a’ ghealach aig fois, o chèin a’ nochdadh
gach beinn shàmhach. A ghaoil,
tha gach rathad balbh; aig na h-uinneagan,
an siud ’s an seo, làmpa na h-oidhche a’ soillseadh;
thusa ’na do chadal, suain shocair a’ cur failt’ ort
’na do sheòmraichean sìtheil; gun chùram
ga do chagnadh; gun fhios, gun smuain
air meud an leòin a dh’fhosgail thu ’nam bhroilleach.
Thusa ’na do shuain; theid mise chun na h-uinneig
a chur fàilt’ air an adhar a tha cho coibhneil,

[TD 38]

a-rèir coltais, ’s air seann uile-chumhachd nàdair
a chruthaich mi gus bròn fhulang. Chan eil dòchas
agam dhut, thuirt an cumhachd sin, fiù dòchas;
’s ma thig lainnir ’na do shùil ’s ann le deòir.
’S e là naomh bha seo; an dèidh ceòl-gàire
tha thu ’na do thàmh; nad bhruadar, is dòcha,
a’ cuimhneachadh mar a bha mòran air an tàladh thugad,
is thusa thucasan; ged nach eil dòchas agam
idir gu laigh do smuain ormsa. A-nis
tha mi ’g ràdh rium fhìn, ‘Dè cho fad’ ’s a mhaireas mi’,
gam thilgeil fhìn chun an làir, ’s ag èigheachd, air chrith.
Làithean an uabhais ’s gun mi ach òg!
Sìos bhuam air an t-sràid cluinnidh mi fear-ceàirde
a’ seinn leis fhèin ’s e tilleadh anmoch
dhachaigh, an dèidh a shòlais, gu a bhothan;
thig grèim ’na mo chridhe
a’ smaoineachadh mar a shiùbhlas an saoghal
gann gun lorg fhàgail. Dh’fhalbh a-nis
la’ na fèille, is thig là mar là eile,
’s bheir tìde leis gach tachartas daonnda.
Càit’ a-nis a bheil cliù nan seann sluaghan?
Càite bheil glaodh ar sinnsre allail, agus mòr
ìmpireachd na Ròimhe, na h-airm le ’n gleadhraich
a sgaoil thairis air tìr is fairge?
Chan eil ann ach sìth is tosdachd, tha an saoghal
aig fois, cha bhi duine a’ bruidhinn orra.
Nuair a bha mi beag, bhiodh fadachd orm
gus an tigeadh là na fèille, ’s nuair a bha e seachad
bhithinn a’ ditheadh na cluasaig, le pian, ’s an cadal
air teicheadh; is anmoch dhan oidhche
bhiodh òran a bha a’ fàs fann air ròidean fad-às
a’ gabhail grèim air mo chridhe anns an aon dòigh.

(Leopardi: A Scottis Quair)

[TD 39]

Xenia
(do mo bhean)

‘Xenia’, le Eugenio Montale
eadar-th. le Iain Mac a’ Ghobhainn

(I)
Mo Mhosca bheag phrìseil
(cò thug am far-ainm ud ort?)
air an fheasgar seo fhèin
’s mi leughadh Deutero-Isaiah
sheas thu rithist ri m’ thaobh
ach às aonais do speuclairean
’s air an adhbhar sin chan fhaca tu mi
’s chan fhac’ mis’ thusa anns an sgleò,
às aonais an lasair.

(III)
Anns an taigh-òsda am Paris
iarraidh mi aon rùm
(’s cha chaomh leotha daoine ’nan aonar).
Agus cuideachd anns a’ Bhyzantium bhreugach
anns an taigh-òsda ann a Venice.
Agus a-rithist a’ lorg
a’ chlann-nighean aig a’ fòn
a dh’aithnicheadh tu uair: is falbh
an dèidh am pàigheadh.
’S mi gad iarraidh a-rithist
eadhon ann an gluasad no cleachdadh.

(IV)
Bha sinn a’ cnuasachd na sìorraidheachd:
aon chomharradh: aon shanas: eadhon fead:
tha mise fiachainn ri a gleusadh
gun fhios nach eil sinn marbh anns a’ bheatha seo.

[TD 40]

(V)
Cha do thuig mi riamh an e mise
a bha gad leantainn gu dìleas mar chù
no an e thusa bha gam leantainn-sa.
Ann an cuideachd dhaoin’ eile
bha thu mar chuileag leth-dhall
a-measg nan glainnichean.
Nach iad a tha gòrach
nach do thuig a riamh
gur e thusa bha fanoid,
gu faiceadh tu iad eadhon anns an dorchadas,
gu seòladh tu sìos le do theòmachd,
le do ràdar mar ialtaig.

(VI)
Cha tàinig e steach ort
fàgail a riamh air do chùlaibh
bàrdachd no rosg.
B’e sin dhòmhsa
do ghrinneas ’s mo ghràin-sa.
Chuir e oillt orm cuideachd
gu sadadh tu uair mi air ais
a-measg nan literati.

(X)
“An d’rinn i ùrnaigh?”
“Ai, rinn i ùrnaigh ri St Antonaidh
airson na sgàilein-uisge a bha caillte
is rudan eile ann am preas Hermes.”
“Airson sin ’na aonar?”
“Cuideachd rinn i ùrnaigh airson nam marbh
’s air mo shon-sa.”
“Tha sin gu leòr,” ars an sagart.

[TD 41]

(XI)
A’ cuimhneachadh do dheòirean (’s bha m’fheadhainn-sa dùbailt’)
cha chuir mi às do do ghàire
a bha mar roimh-bhlas de do Bhreitheanas
nach do thachair, gu mì-fhortanach.

(XII)
Tha an t-earrach a’ briseadh a-mach mar bhall-dòrainn.
Cha chluinn mi thu chaoidh a’ gearain
air na puinnseanan a chùm beò thu
an stàilinn a bha nad shliasaid,
no air an fhearann
a spiol an radan air falbh bhuat,
am fear nach ainmicheadh tu.
Tha an t-earrach a’ dèanamh adhartas
le a cheòthan tiugha, le a làithean fada geal’,
leis na h-uairean brèagha do-ghiùlain.
O cha chluinn mi thu a’ sabaid
ri tìm no ri taibhsichean
no ri cuilbheartan an t-samhraidh.

(XIV)
Tha iad ag ràdh
nach buin mo bhàrdachd
do dhuine ach dhomh fhìn.
Ach bha i leat-sa. Bha i aig cuideigin.
Chan eil do chruth innt a-nis ach do bhrìgh.
Theirear gu bheil a’ bhàrdachd as àirde
a’ moladh an t-Iomlan ’na itealaich,
is canaidh iad
nach eil an sligeanach
cho luath ris an dealanaich.
’S e thusa nad aonar a dh’aithnicheadh
nach eil gluasad atharraicht bho thàmh,
gu bheil an fhalamhachd co-ionnan ri lànachd,

[TD 42]

nach eil anns an adhar as soilleir
ach sgòthan cho tana ri tana.
Air sgàth sin tuigidh mi do thuras
’na do phrìosanach aig plàsda-leighis.
Ach chan fhaigh mi cobhair, a’ tuigsinn
nach robh annainn nar n-aonar no còmhla
ach aon, nar n-aonar.

(Gairm, 68 – 1969)


Mater dulcissima

le Salvatore Quasimodo
eadar-th. le Iain Mac a’ Ghobhainn

Mater dulcissima, tha a’ cheò a’ teàrnadh oirnn,
tha an abhainn Navilio stoirmeil,
tha ’m bùrn a’ bòcadh nan craobh, tha iad loisgt’ aig sneachd.
Anns an àite tuathach seo chan eil mi mì-thoilichte.
Chan eil mi aig fois ach chan eil dùil a’m
ri maitheanas bho dhuin’ eile, ’s gu fìrinneach
tha fiachan dheur aig cuid orm.
Tha fhios a’m nach eil thu gu math, gu bheil thu beò
coltach ri uile mhàthraichean bhàrd,
bochd, is ionraic ’nan cuid cuims’ de ghaol
d’a mic fad às.
An-diugh ’s e mise tha sgrìobhadh thugad-s’.
Their thu:
“Mu dheireadh thall
litir bho mo mhac
a ruith air falbh air an oidhche
’na chòta bochd le dhà no trì de shreathan
de bhàrdachd ’na phòcaid.
An truaghan bochd
le chridhe ainniseach,
aon latha, an àiteigin, marbhar e.”

[TD 43]

Ai, tha cuimhn’ a’m air an àite-stad ud
airson trèanaichean mall, le cnothan-almoin,
orainsearan,
aig beul na h-Imera, an abhainn ud làn phioghaidean,
is sàl is eucalyptus.
Ach an-diugh bheir mi taing dhut
gu fìrinneach airson a’ ghàir’ ud,
a’ ghàir’ fhiar ud a chuir thu air mo bhilean,
gàire cho ciùin ri do ghàire-sa.
Theàrn e mi bho phian is bho bhròn.
’S ma ghuileas mi deur air do shon
’s airson gach tè a tha feitheamh
mar a tha thusa a’ feitheamh
’s nach eil fhios aca carson,
chan eil difir ann.
O bhàis chaoimh,
na suath anns a’ ghleoc a tha air balla a’ chidsin,
chaidh mo leanabas seachad
air an enamel
a th’air aodann, air a fhlùrannan dathte.
Na suath anns na spògan, cridhe an aois.
A bheil freagairt ri chluinntinn?
O deireadh an truais,
deireadh a’ nàire.
Mar sin leat, a ghràidh,
mar sin leat, mo
dhulcissima mater.

(Gairm 63 – 1968)

[TD 44]

Seachd Dàin le Giuseppe Ungaretti
eadar-th. le Crìsdean Whyte

Fear-Siubhail

Chan urrainn dhomh
suidheachadh
an roinn
sa bith
den t-saoghal

’s gach
clìomaid
ùr
a thachras rium
gam dhèanamh
tinn
oir
b’ àbhaist dhomh i
aon uair
a cheana

is dealaichidh mi rithe
’nam choigreach.

B’ i mo bhreith
tilleadh air ais
bho aimsirean ro
aithnichte.

Nach ceadaichear leum
mionaid a-mhàin
de bheatha
bho thùs.

[TD 45]

Tha mi sireadh
dùthaich neo-chiontach.

<eng>Campo di Mailly V.1918<gai>


Caithris

Fad na h-oidhche
sleuchdte ri taobh
companaich
air casgradh
gìosgan a bheòil
air tionndadh
ris a’ ghealaich làin
aimhreit a làmhan
a’ drùidheadh a-staigh
dham shàmhchair
bha mi sgrìobhadh
litrichean gaoil.

Cha robh an ceangal
a th’agam ris a’ bheatha
riamh cho làidir

<eng>Cima Quattro 23.XII.1915<gai>


Saighdearan

Tha sinn
mar dhuilleach
nan craobh
as t-fhoghar.

<eng>Bosco di Courton VII.1918<gai>

[TD 46]

San Martino Del Carso

Cha do sheas
de na taighean sin
ach balla leagt’
no dhà.

Cha do sheas
eadhon sin
de na bha beò
is coltach rium.

Ach sa’ chridhe cha deach
aon chrois a dhearmad.

Is e mo chridhe fhèin
am bail’ as cràidht’.

<eng>Valloncello dell’Albera Isolato 27.VIII.1916<gai>


Is Creutair Mi

Tha a’ chlach sin
de San Michele
cho fuar
cho cruaidh
cho tiormaicht
cho frionasach
cho làn-marbh.

’S ann a tha mo ghul-sa
neo-fhaicsinneach
mar a’ chlach sin.

[TD 47]

Is i a’ bheatha
èirig a’ bhàis.

<eng>Valloncello di Cima Quattro 5.VIII.1916<gai>


Bràithrean

Dè bhur rèiseamaid
a bhràithrean?

Am facal ri crith
san oidhche

Duilleag a rugadh
dìreach a-nis

San adhar cràidhte
ceannairc aindeònach
duine a’ cuimhneachadh
a bhreòiteachd fhèin

A bhràithrean

<eng>Mariano 15.VII.1916<gai>


Oidhche Ghlòrmhor

Dè an t-òran bha ag èirigh
a-nochd, a’ fighe
ath-ghairm criostalach a’ chridhe
a-measg nan reultan?

[TD 48]

Dè a’ bhanais seo
mu fhuarain a’ chridhe?

Bha mi ’nam linne
ghruamaich

A-nis ’nam naoidhean
bìdidh mi
cìoch an fhànais

’s an domhan mòr
gam chur air mhisg

<eng>Devetachi 24.VIII.1916<gai>

[TD 49]

FINNIS

Oran Gaoil Finneach
eadar-th. le Deòrsa Caimbeul Hay

Nan tigeadh m’ulaidh òir’s mo ghaolan,
nan gabhadh m’eudail an taobh seo,
mhothaichinn do ’cheuman aotrom,
dh’aithnichinn e ’teachd ’nam ghaoith-sa,
ged robh e mìle air mo bheulaibh
no a thrì uiread às mo dhèidh-sa.

Rachainn ’na chòir le ruaig a’ cheathaich,
chlisginn ’na dhàil le sguabadh deataich,
mar shradan ’s iomaghaoth gan sadadh,
no fras èibhlean air feadh an adhair,
gus an ruiginn taobh mo leannain,
mo bheul ri ’bheul ’s mo phògan aige.

B’ait a ghlacainn làmh an uasail
ged robh an nathair ’na cuaich innt’;
b’ait a phògainn beul an t-suairceis
ged robh am puinsein geur ga thruailleadh;
chuirinn mo dhà làimh mu ’ghuaillean
ged robh am bàs ’na eire shuas orr’;
dhruidinn a-staigh ri uchd mo luaidh-sa
ged robh fuil a chridh’ air ’uachdar.

Dè, chan ann mar sin do m’leannan!
Broilleach nach bi brùchdadh fal’ às,
làmhan anns nach lùb an nathair,
bilean nach bi ’n neimh gan gaiseadh;
beul cho bog ri ìm on mhaistreadh,
bilean milis air bhlas meala,
seudan òir a mheòirean geala,
gasan fraoich a mhuineal fallain.

(O eadartheangachadh Beurla air an Fhinnis. O na Ceithir Airdean)

[TD 50]

FRAINGIS

<eng>Quand vous serez bien vieille

Pierre de Ronsard

Quand vous serez bien vieille, au soir à la chandelle,
Assise aupres du feu, devidant et filant,
Direz, chantant mes vers, en vous esmerveillant,
Ronsard me celebroit du temps que j’estois belle.

Lors vous n’ aurez servante oyant telle nouvelle,
Desja sous le labeur à demy sommeillant,
Qui au bruit de Ronsard ne s’ aille resveillant,
Benissant vostre nom de louange immortelle.

Je seray sous la terre, et fantaume sans os:
Par les ombres Myrtheux je prendray mon repos.
Vous serez au fouyer une vieille accroupie,

Regrettant mon amour, et vostre fier desdain.
Vivez, si m’ en croyez, n’ attendez à demain:
Cueillez dés aujourd’huy les roses de la vie.<gai>

[TD 51]

Nuair bhios tu sean

<eng>‘Quand vous serez bien vieille’,<gai> le Pierre de Ronsard
eadar-th. le Deòrsa Caimbeul Hay

Nuair bhios tu sean, mu fheasgar, ris a’ choinnil
nad shuidhe a’ calanas an taic an teallaich,
le ioghnadh is tu seinn nan rainn a chas mi,
their thu “’S mi òg, rinn Ronsard fhèin mo mholadh.”

Is cha bhi searbhant a chluinneas t’ fhacail,
ge trom, gun sùrd, leth-dhùsal aig an obair,
ri luaidh m’ ainm nach dùisg le spèis gu h-obann,
’s nach beannaich t’ ainm fhèin ’s a chilù bhios maireann.

Bidh mi san uair fon fhòid, gun fheòil ’nam thannasg,
san duibhre chùbhraidh dhlùth a’ mealtainn foise
’s tu ’d chaillich aosda chrùbte chois an teallaich.

’S gur aithreach leat mo ghràdh ’s an tàir bhiodh agad.
Och, meal do là, tha ’n athla ’na nì corrach.
Dèan ròs an-diugh a thrusadh, is trèig t’athais.

(Fuaran Slèibh)

[TD 52]

Gabh air ais an tàlann

bho dhàn le Claudel
eadar-th. le Alasdair Mac’IlleMhaoil

Gabh air ais an tàlann, an tiodhlac fhuair mi uat,
Chan fhiù e le fear-cùnntais, chan fhaighear iomlaid leis,
Ged ghiùlain mi am bonn, ged dh’ fhoillsich mi a mhais,
Cha mheasar e le marsant, cha mheudaich e an luach.

Cha b’ aithne do neach beò an comharr’ no a’ ghnè,
A-mhàin gum b’ fhiosrach leams’ a chudthrom ’na mo làimh,
Cha d’ rinn mi dochainn dha; nuair thilleas tu an tràth-s’
Bheir mi dhut air ais e gun choire is gun bheud.

Glac dhut fhèin a bhuannachd! Seo dhut e!
Tog leat e! Is aithne dhomh do chrìonachd is do shannt.
Thusa a thrusas measan o thalamh borb is teann,
Thoir leat gach uile mhaoin a spìon thu uams’ dhut fhèin.

Oir is mis’ an treabhaich’ anns na claisean bàn,
O obair dhian mo làimh cha do lean rium nì.
Ma dh’ iarras tusa d’ àirleas tha mise lom an dìth,
Ma shireas tu na bhuain mi ’sann falamh bhios mo làmh.

(Gairm 46 – 1964)


Do mhnaoi uasail

bho dhàn le Francois A. de Voltaire
air eadar-th. le Alasdair Mac’IlleMhaoil

O seadh! Is mòr an t-iongnadh leat,
le tuar a’ gheamhraidh air mo cheann,
gum biodh mo rùintean, fann is lag,
a’ strì ri filidheachd is rann.

[TD 53]

Air uairibh cinnidh gais de dh’ fheur
fo fhuachd na h-eighe air a’ bhlàr,
mar urras dhuinn air beath’ nach trèig
ged sheargas luath a dhuill’ ’s a bhlàth.

Is dòch’ gun cluinnear eun air ghleus,
ged thriall an samhradh is a mhais,
ach chaill an guth bha siùbhlach rèidh
na puncan gràidh bu bhinne blas.

Mar sin a-rìs gun bhuail mi ’chruit
’s cha dug mo mheòirean aisde ceòl,
mar sin gun dh’ ùraich mi mo ghuth,
ach bha e fann air bheagan treòir.

Thuirt Tibullus, am bàrd o shean,
air leabaidh èig ri bean a ghaoil:
“Thig dlùth dhomh nis le d’ shùilean caoin
’s gum buin mi riut mus buail an t-aog.”

Ach nuair a thuigeas neach ’na chrìdh
gun iarrar anam air gu tràth,
bheil sùilean aig’ a chì Délie,
’s am mothaich e na tha fo làimh?

Nuair thig an t-àm cha chuimhnich sinn
air nithean snìomht’ ri là na slàint,
cò riamh a-measg a’ chinne-daoin
a mhiannaich conaltradh ri cràidh?

Is Délie fhèin, an cuideachd chàich,
’na cadal sèimh san Oidhche Bhuan,
co aig bhios cuimhn’ air blàth a gruaidh,
co aig bhios luaidh air dèin’ a gràidh?

(Gairm 43 – 1963)

[TD 54]

An Duilleag Sheargte

bho dhàn le Théophile Gautier
eadar-th. le Alasdair Mac’IlleMhaoil

Anns a’ choill nuair shearg a snuadh,
Chan fhaighear ceangailt ris a’ ghèig
Ach aon dhuilleag, crìon is truagh,
Seadh, aon dhuilleag is aon eun.

Chan eil ’nam chridhe ach aon ghràdh,
Do ’n cuirinn-sa mo rann air dòigh,
Ach shèid gaoth fhoghair o na h-àird
Is mhùchadh leath’ mo dhàn ’s mo cheòl.

Is thriall an t-eun, is thuit an duill’,
Is dh’ fhuaraich gaol sa’ gheamhradh chruaidh,
Eun bhig, tadhail le d’ bhinn ghuth
Os cionn mo lic, fon ùr-fhàs uain’

(Gairm 39 – 1962)


An Cladh ri taobh na mara

<eng>‘Le Cimetière marin’,<gai> le Paul Valéry
eadar-th. le Iain Mac a’ Ghobhainn

“M’anam na bi ’g iarraidh beatha nan dia: ach gabh gach uile thlachd anns na nithean a tha nad chomas.”
Pindar. Pythics III

(1)
Tha am mullach sàmhach seo, far a bheil na calmain a’ coiseachd, a’ deàlradh a-measg nan giuthas, a-measg nan uaigh.
Tha meadhon-latha a’ cruthachadh à teinichean am muir, am muir, a tha an còmhnaidh gun chrìoch.
O nach e duais, an dèidh sàrachadh-inntinn, a bhith a’ coimhead sàmhchair nan dia.

[TD 55]

(2)
Nach mìorbhaileach saothair fìor-ghlan an dealanaich bheòthail seo,
a tha ga ghlutadh fhèin air daoimeanan a chop do-fhaicsinneach: agus nach
mìorbhaileach an t-sàmhchair a thàinig gu buil. Tarsainn air an doimhneachd –
cruthan fìor-ghlan a thug sìorraidheachd gu breith – tha tìm fhèin ’na lainnir,
’s tha a’ bhruadar ’s an t-eòlas co-ionnan.

(3)
Ionmhas daingeann thu, teampall sìmplidh a thogadh gu Minerva, meall ciùin
a tha a’ coimhead tosdach: uisge àrdanach: sùil a tha gleidheil suain domhainn fo
sgàil de theine, O mo shàmhchair: aitreabh anns an anam, ach feasgair oirdhearc
le mìle sglèat, mo mhullach, mo mhullach...

(4)
’S tusa teampall tìm, a tha coimhlionta anns an aon osann, tha mi dìreadh chun an àite soilleir seo, agus a’ fàs eòlach air, ’s mi air mo chuartachadh
le m’amharc-mara:
agus dìreach coltach ri m’ìobairt deireannach do na diathan, tha an
lainnireachd shèimh seo a’ dèanamh tàire rìoghail air an àirde.

(5)
Mar a tha meas a’ leaghadh le tlachd, mar a tha e ag atharrachadh gu aoibhneas
anns a’ bheul far a bheil a chruth a’ bàsachadh, dìreach mar sin a tha ceò
nan làithean a tha ri teachd ’na mo chuinnlein, agus tha an t-adhar a’ seinn
do m’anam loisgte mu atharrachadh nan tràighean crònanach.

(6)
Adhair bhòidhich, adhair fhìrinnich, thoir an aire dhomh ’s mi ’g atharrachadh.
An deidh uimhir de dh’àrdain, an dèidh uimhir de dhìomhanas a bha neònach ach cumhachdach,
tha mi gam ghèilleadh fhìn don fharsaingeachd dheàlrach seo, tha m’ fhaileas
a’ laighe air taighean nam marbh, tha mi fàs cleachdte ri ghluasad fhann.

[TD 56]

(7)
Le m’anam fosgailte ri leusan na solstice, tha mi ga do ghiùlan,
ceartas ionmholta an t-solais seo le chuid armachd gun thruas. Fìor-ghlan, tha mi
ga do thilleadh gu do chiad àite-fois: thoir an aire dhut fhèin! Ach a chionn ’s gum
bi an solas air a thilleadh, feumar leth dòrainneach de fhaileas.

(8)
Air mo shon fhìn, ri mo thaobh fhìn, annam fhìn, a bharrachd air cridhe, aig màthair –
adhbhair na bàrdachd, eadar fàs agus tachartas, tha mi feitheamh ri
mac-talla mo mhòrachd, an tobar searbh, dorch, ard-ghlòrach, tha ag aithris anns an
anam falamhachd a tha an còmhnaidh ri teachd.

(9)
A bheil fios agad, a phrìosanaich mheallta a-measg an duilleach seo, a bhàigh
a tha a’ slugadh na crainn-tarsainn gann seo, dè an corp a tha ga mo shlaodadh
gu a chrìoch dìomhain, dè a’ bhathais a tha ga mo tharraing chun an talamh cnàmhach seo,
far a bheil sradag a’ smaoineachadh air na mairbh.

(10)
Dùinte agus coisrigte, làn teine gun shusbaint, fuigheall talmhaidh air a thairgse
don t-solas, tha mi riaraichte leis an àite seo, ann an ùghdarras leusan,
air a chruthachadh de òir, chlach, chraobhan dorcha, far a bheil uimhir de mharbhail
air chrith tarsainn air iomadh faileas: tha am muir dìleas ’na chadal air m’ uaighean.

(11)
A ghalla lainnirich, cùm iodhailean air falbh! Nuair a bhios mi ’nam aonar
agus le gàire a’ chìobair, ag ionaltradh nan caorach dìomhair, greigh gheal
mo lic sàmhach, cùm fada air falbh bhuapa na calmain ghlice, na bruadaran gun fheum, na h-ainglean faighneachail.

(12)
Nuair a thig thu an seo chan eil càil air thoiseach ort ach an dìomhanas.
Tha a’ chuileag gheur a’ sgrìobadh na tiormachd: tha gach nì loisgte,

[TD 57]

leaghte, a’ tionndadh anns an àile gu gnè teann do-thuigsinn... Tha a’ bheatha ana-mhòr,
air mhisg le falamhachd, agus tha searbhachd milis, agus an inntinn saor.

(13)
Tha na mairbh aig fois anns an talamh seo a tha gam blàthachadh, ’s a’ tiormachadh an
dìomhaireachd: shuas gu h-àrd tha Meadhon-latha, Meadhon-latha gun ghluasad,
a’ toirt e fhèin gu buil, is a’ fòghnadh dha fhèin...A chinn iomlain agus
a chrùin choimhlionta, is mise an caochladh dìomhair ’na do bhroinn.

(14)
Chan eil agad ach mise airson d’eagail a ghleidheil. ’S e m’aithreachas,
m’ioma-cheist agus m’aigneachadh an aon sgàineadh ’na do dhaoimean mòr...
Ach ’nan oidhche fhèin, trom le marbhail, tha gràisg gun dheimhinneachd
aig bun nan craobh air an roghainn fhèin a dhèanamh.

(15)
Tha iad a’ leaghadh gu falamhachd tiugh, tha a’ chriadh dearg air an creutair geal òl,
tha gibht na beatha air sìoladh a-steach do na flùrannan. Càit a bheil
cainnt aoidheil nam marbh, an ealain pearsanta, na h-anaman air leth.
Tha a’ chnuimh a’ snàigeadh far an robh an deòirean uair a’ ruith.

(16)
Sgread nan caileag ’s cuideigin gan diogladh, na sùilean, na fiaclan,
na rosgan boga am broilleach taitneach a’ cluiche ris an teine, an fhuil a’ deàrrsadh
anns na bilean a tha ri gèilleadh, na gibhtean deireannach, na h-òrdagan tha gan dìon –
tha gach nì a’ dol fon talamh ’s a’ tilleadh a-rithist ann an cleas.

(17)
Agus thusa, anam mhòir, a bheil dùil agad ri bruadar aig nach bì na dathan
breugach a tha an tonn agus an t-òr a’ cruthachadh airson sùilean na feòla.
Am bi thu seinn ’s tu nad dheatach? Tha gach nì a’ bàsachadh. Tha mo dhreach
pòrach: thig mì-fhaighidinn naomh cuideachd gu crìoch.

[TD 58]

(18)
Neo-bhàsmhorachd truagh, ann an dubh ’s ann an òir, cofhurtachd sgeadaichte le
laibhreis eagalach, thusa a tha dèanamh den bhàs broilleach màthar –
a’ bhreug mhaiseach ’s a’ chuilbheart chràbhaidh! Co aige nach eil eòlas air,
is cò nach diùlt, an claigeann falamh ’s a ghàire bhith-bhuan.

(19)
Athraichean domhainn, a chinn falamh, sibhse a tha nur laighe fo iomadh spaid
talmhainn, ’s e sibhse an ùir, ’s e sibhse a tha cur ar ceumannan troimh chèile,
chan ann dhuibhse a tha an radan fìor, a’ chnuimh do-àicheidh, a tha nur cadal
fon lic – tha e beò air beatha, chan eil e gam fhàgail.

(20)
An gaol, ’s math-dh’fhaodte, neo fèin-fhuath. Tha fhiacaill dìomhain cho faisg orm
’s gu bheil ainm sam bith freagarrach air a shon. Dè ’n diofar a th’ann? Tha e coimhead,
a’ miannach, a’ bruadrachadh, a’ suathadh! Tha m’fheòil ga riarachadh, agus eadhon ’nam
leabaidh tha mi beò a dh’aon ghnothach ’s gum buin mi ris a’ chreutair bheò seo.

(21)
Zeno! Zeno an-iochdmhor! Zeno à Elea! An do shàth thu mi leis an t-saigheid
chritheanaich ud a tha ri ’g itealaich ’s nach eil. Tha am fuaim ga mo thoirt a-mach,
’s tha an t-saighead a’ cur às dhomh. A’ ghrian...coltach ri faileas
sligeanach do m’anam, an Achilles ud ’na stad le a shìnteagan mòra.

(22)
Eirich, èirich don linn a tha ri teachd. A chuirp, bris an cruth smaointeach seo.
A bhroillich, òl breith na gaoithe. Tha fìonnaireachd na mara a’ toirt
dhomh m’anam air ais...A chumhachd shaillt! Ruitheamaid do na tuinn, ’s leumamaid beò asda.

[TD 59]

(23)
A chuain ana-mhòir, tàlantach le breislich, a chraiceann pantair agus a sheiche
a tha air a tolladh le mìltean de iodhalan grèine, a hydra iomlan, air mhisg le
d’fheòil gorm fhèin, a’ bìdeadh d’earball lainnireach ann an ùpraid coltach ri sàmhchair.

(24)
Tha a’ ghaoth ag èirigh...Feumaidh sinn fiachainn ri bhith beò! Tha an àile mhòr
a’ fosgladh ’s a’ dùnadh mo leabhair. Is dùirig don tonn mìn a bhith stealladh bho
na creagan. Itealaich air falbh bhuam, a dhuilleagan lainnireach. Bris, a stuadhan.
Bris le uisgeachan aoibhneach am mullach ciùin far an robh siùil a’ piocadh
mar chalmain.


Barbara

on Fhraingis aig Jacques Prevert
eadar-th. le Iain Mac a’ Ghobhainn

Eil cuimhn’ agad, a Bharbara,
bha uisge a’ dòrtadh air Brest an latha-ud,
is tu a’ coiseachd is a’ gàireachdainn,
toilicht’, fliuch, is snuadh na h-òige ort.
A bheil cuimhn’ agad, a Bharbara,
bha an t-uisg a’ dòrtadh sìos gu dian,
’s chunna mi thu air Sràid Shiam,
’s bha fiamh a’ ghàir’ ort,
agus orm-s’.
Eil cuimhn’ agad, a Bharbara,
thusa air nach robh mi eòlach,
thusa nach robh eòlach orm-s’.
Eil cuimhn’ agad,
eil cuimhn’ agad air an latha ud a dh’ aindeoin cùis.
Na dìochuimhnich e co-dhiù.
Bha fear a’ fasgadh ann an doras,
is dh’èigh e d’ainm, a Bharbara,
is ruith thu thuige anns an uisg,

[TD 60]

toilichte, deàlrach, agus fliuch,
is chuir thu do làmhan mu amhaich.
A bheil cuimhn’ agad air siud, a Bharbara,
agus na bi feargach gun can mi “tu”.
Canaidh mi “tu” an còmhnaidh ris
gach tè air an cuir mi gaol,
ged nach fhaca mi i tric.
(Dìreach aon uair). Canaidh mi “tu”
ri na daoine aig a bheil gaol,
gach fear is tè, air a chèile,
ged tha mi aineolach orr’ uile.
Eil cuimhn’ agad, a Bharbara,
na dìochuimhnich a chaoidh,
an t-uisge toilicht’ ciallach ud,
air d’ aodann toilichte,
air a’ bhaile toilicht’,
an t-uisg ud air a’ chuan,
is cuideachd air an arm-lann,
air a’ bhàta à Ushant.

O Bharbara,
tha cogadh grànnd,
dè thachair dhut a-nis, a ghràidh,
fon uisge iarainn,
uisge teine, uisge stàil-
inn,
uisge fala, gun ghràs.

Agus esan a chuir a làmh-
an mu d’amhaich,
a bheil e marbh,
e bheil e slàn,
a bheil e air chall?

O Bharbara,
tha uisge gun sgur air Brest,
mar a bha e roimhe.
Ach chan eil an coltas mar a bha,
tha gach nì air dol fàs,
’s e th’ ann uisge a’ bhàis,
chan e fiù stoirm an iarainn,
neo stoirm an stàilinn
a th’ann.

[TD 61]

’S e a th’ann sgòthan
a tha a’ bàsachadh mar choin,
coin a tha a’ dol à sealladh
tarsainn air Brest ’s a tha a’ lobhadh,
fad air falbh,
fada fada air falbh bho Bhrest
a tha a-nise air dol fàs.


Gur toilicht am fear

le Joachim du Bellay
eadar-th. le Iain Mac a’ Ghobhainn

Gur toilicht am fear, coltach ri Ulysses, a thug turas math,
neo am fear eile a bhuannaich an Rùsg Oir,
’s a thill dhachaigh, làn de aithne is glòir,
’s a chaith a làithean deireannach a-measg a theaghlaich.

O cuin a chì mi simileirean mo bhaile
a’ tilgeil toit, neo cuin a thig an tràth
anns am faic mi m’iodhlann, ’s lios mo chroit a’ fàs
mo chroit a tha cho mòr ri rìoghachd dhòmhsa.

Nas taitnich dhòmhsa an dachaigh a thog mo shinnsir
na aodann ladarna lùchairt Ròmanach:
agus nas tlachdmhoir dhòmhsa sglèat na marbhail cruaidh:

’s ionmhainn leam mo shruthan fhìn na abhainn Chluaidh,
agus tha mo chnoc beag fhìn nas gràdhaich na Beinn Nibheis,
agus na àile na mara ’s mìlse leam àile mo bhruaich.


Ma tha thu den bheachd

le Raymond Queneau
eadar-th. le Iain Mac a’ Ghobhainn

Ma tha thu den bheachd, ma tha thu den bheachd, a nìghneag,
ma tha thu den bheachd gu bheil e, gu bheil e dol a leantainn
a chaoidh, an tràth ud, an tràth ud, an tràth ud de ghaol,
O nach tu a tha dèanamh a’ mhearachd, a nìghneag, a nìghneag,
O nach tu a tha dèanamh a’ mhearachd.

[TD 62]

Ma tha thu den bheachd, àilleigein, ma tha thu den bheachd, ah, ah,
do shnuadh bàn-dhearg, do chneas creallaige, d’ fhèithean bòidheach,
d’ìongan dheàltraichte, do shliasaid maighdinn, do cheum aotrom,
ma tha thu den bheachd, àilleigein, gu mair iad gu buan, O ’s tu a
tha dèanamh a’ mhearachd, àilleigein, ’s tu a tha dèanamh a’ mhearachd.

Tha na làithean brèagha a’ dol seachad, na làithean sona, tha a’ ghrian
’s na planaidean a’ tionndadh ann an cearcall, ach thusa, àilleigein,
tha thusa dol dìreach gu deireadh nach fhaic thu. O, gu carach, tha
iad a’ dlùthachadh, am preas siùbhlach, an reamhrachd throm, an smiogailt
trì-fìllte, an fhèith fhann. Siuthad, tagh na ròsan, na ròsan, ròsan na
beatha, agus biodh am bileagan mar chuan sàmhach làn de gach toileachas.
Siuthad tagh iad, tagh iad. Mura dèan thu sin, O, a’ mhearachd a tha thu
dèanamh, a nìghneag, a nìghneag, O, a’ mhearachd a tha thu dèanamh.

(Gairm 74 – 1971)

[TD 63]

GAEILGE

<eng>Int én bec
ro léic feit
do rinn guip
glanbuidi:
fo-ceird faíd
ós Loch Laíg,
lon do chraíb
charnbuidi.<gai>


Lon-Dubh

(bho sheann-Ghaeilge mu 800 A.D.)
eadar-th. le Uilleam Neill

An t-eun beag
a leig fead
bho rinn guib
glan-bhuidhe:
thog fonn fad’
os Loch Laig*
lòn-dubh craoibhe
càrn-bhuidhe


*Loch Laig = Loch Beul-Feirste

[TD 64]

Earrainn à Cùirt a’ mheadhoin-oidhche

bho ’n dàn Gaeilge le Brian Merriman
eadar-th. le Uilleam Neill

Is tric a chualas am feadh na tìre
cagairean luath a’ fàs gu lìonmhor.
Bu lèir leam an coltas an iomadach àite
is sloinneadh mearachdach air na pàisdean;
ach ’s e dh’fhàg mi deurach gun lèirsinn
na chaith iad de shlàinte air mnathan ro aosda,
is tubaist san tìr do chaileagan deiseil,
air cuireadh gun bhrìgh do shìolaichean naomha.
Is duilich an dòrainn deacair d’ Eire
na tha sinn a’ call le riaghailt gun èifeachd.
Fàgaidh mi fodhad, a chnù na cèille
fàth na cùise is cumha na clèire.
Is meallta millte iad a bhòidich
geanmnachd chronach sheasgach ghòrach;
aithris mas cuimhne leat cainnt an fhàidhe
no an abstoil fhèin a chuireas an cèill
gum bi losgadh na feòla mar èiginn don chlèir?
Cha dubhairt Pòl am pòsadh a dhiùltadh
ach ’s e seo a thuirt e: seachainn drùise.
B’e an t-òrdugh thàinig do athair nan daoine:
fàg do phàrantan ’s lean ri d’ mhnaoi.
Is e obair gun bhrìgh do mhnaoi, mar thà mi
air focal an dlighe seo thoirt an làthair,
nach cuimhne leat fhèin, m’eudail nan Taibhse,
susbaint gach sgèil bu chòir dhuit shoillseadh,
binnghuth buan is buaidh nam briathran,
is cainnt an Uain gu suthain sìorraidh,
bu rogha le Dia, nach e an fhìrinn
a bhreith thalmhaidh à brù na h-Ighne.

[TD 65]

Guidheam gu h-àrd thu, fhaidhbhean-sìdhe
a shìolradh naoimh o bhàrr nan rìghean,
a shoillse ghlòrmhor a chrùn an sluagh,
èisdibh rium ’s thoiribh cobhair dhuinn.
Cumaibh nur n-inntinn dìth nam ban
’s na mìltean dhinn gun duine ann.
Tha iad a’ tighinn air bhràghaid a chèile
’s a’ dol am meud mar àl na grèighe;
tha an t-àl as òige a’ siubhal na sràide
’nan gàrlaich dhubha ’s iad grànda geàrrta,
is dòigh air bith a gheibh iad an sàth
de mheug no blàthach, lite ’s càl
is iad a’ fàs gu aois gun èifeachd
le cridhe fann is cìochan seasgaich,
gun sòlas ann gu crìoch am beatha.
Sgàinidh mo chridhe ’s is truagh mo smuaintean
is iad troimh chèile ’s mi fo bhuaireas,
gun dùil air bith; mo chridhe gun fhiughair
nach faighear ach aon fhear a-measg triùir.
On a thachair an ganntair oirnn is pian
fireannaich fann ’s an àm cho dian,
an dùthaich falamh is cogall san eòrna,
an sluagh a’ seargadh le gainnead òigear,
na leigibh leinne ar sìor-mhaighdeannas,
ma bhios fir ann le smal de charthannas,
ceanglaibh gu grad gu tlàth fo uidheam iad
is fàgaibh on là sin gu bràth ach* fodhainn iad.

Dh’èirich an t-sìdh-bhean air bhàrr na beinge
soillse an latha a’ fàs ma timcheall,
b’ àlainn òg a dreach ’s a suairceas
b’ àrd a glòr, bu ghrinn a gluasad;
thog i a làmh, le òrdugh daingeann,
ghlaodh am bàillidh an guth àrd “Silence!”
Bhruidhinn a’ bhànrighinn ghràsmhor chaomh sin
a’ chùirt gu lèir ’na tòsd ag èisdeachd.


*ach = gun a bhith fo neach eile!

[TD 66]

Tha mi a’ cluinntinn luach na h-òraid,
is feum do chainnt, a nighean mhòrach,
is mi shliochd Orla, Mhòire ’s Mhèidhbhe,
gur mòr am beud e bhith ’nam lèirsinn
an slaoightear càm ’s an creutair cladhaireach
an ceisdear claon ’s an dèirceach bagarrach,
sìol na tàire is clann a’ mheadhanais
an àite uasail is ceann-feadhna.

Bidh sinn an-diugh a’ cumail fèille
air sgàth nam ban a tha gun chèile;
slaodaibh gach fleasgach òg a th’ann
gu ruig an cladh ’na cheangail teann;
rùisgibh dhibh-san còta ’s lèine
is feanntar iad le strachan èignich.

Fear a tha tighinn gu ceann a bheatha
’s a cheil a churran gun a chleachdadh
’s a chuir a-muigh gun subhachas mnà,
lùths a mhagairle gun stàth,
’s a mhill a chàil gun dùil aig mnaoi ann,
’s e abaich, dh’fhan air bhàrr na craoibhe.
Fàgaidh mise leibh an dìoghaltas,
a mhnathan a’ mhiann, dall le mì-thlachd,
siuthadaibh a-nis le teine is tàirnge,
biodh tapachd agus innleachd mnà leibh,
cuiribh ur comhairle ’n cobhair a chèile
is bheir mi dhuibh-se cumhachd a dhèanamh.
Thoiribh gun dàil dhaibh binn a cionta
is beag leam bàs gun phian is guin daibh.

Cha chudthromach iad a-rèir mo bharail-s’
seann-daoine aosda chaithte shàraicht’,
le gobhal gun ghath no geall air tlachd ann,
toll gun toradh no leatromachd meallta,
a leigeadh le òigridh cothrom air sìol-chur
on rinn an seòrs ud cleòca is dìon daibh.

[TD 67]

Is minig a chunnaic mi leisgeirean gòrach
mu dheireadh thall cùramach ’s gabhail ri pòsadh,
is iad fo uallach mnà agus pàisdean
is ag obair gu trom gach là air an sgàth-san,
a’ cur taic ri ar cloinn mar athair ri dhàimh-san,
a’ sìor-strì air ar son is tha mise glè shàsda.

Tha smuain ’nam inntinn is cuiridh mi focail air,
is fuath leam boireannach goileamach gogaideach;
bruidhnibh gu socair is glaodhaibh gun ghairbhead,
bas air do bhial oir is gòrach bhith cainnteach.
Seachnaibh cumhachd na clèire an dràsd
oir thig orra riaghailt am pòsadh gun dàil,
is gabhaidh iad bean le cead na comhairle
is cuiridh am Pàpa làmh a chumhachd air,
suidhidh an seanadh air tubaist na tìre
is bidh riaghailt ùr air a toirt gu ìre,
faram na fala is fiùghantachd feòla
’s is slàinte do bheatha gach tolladair teòthaidh.
Tha pearsachan eile nach toigh leam an dòigh air bith,
thoiribh an aire is gabhaibh mo chomhairle-sa,
bheir mi dhuibh rabhadh nach b’fheàrrde sibh idir,
sgliùrach mhì-chùramach ’s Muireann na Briogais,
fleasgaichean truaillte liatha a’ ghrodaidh,
glanaibh an dùthaich bho luibhean dhen t-seòrsa.

(Gairm 131 – 1985)


Tri òrain o’n Ghàidhlig Eireannaich

eadar-th. le Deòrsa Caimbeul Hay

(1) Mo bhrón ar an bhfairrge, is í tá mór...

Mo bhròn air an fhairge,
is i thà mòr,
is i ’gabhail eadar mi
’s mo mhìle stòr

[TD 68]

Dh’fhàgadh sa’ bhaile mi
fo bhròn a ghnàth,
gun aon sùil thar sàile uam
a chaoidh no gu bràth.

Mo chreach nach eil mise
is mo mhùirnein bàn
an Còigeamh Laighean
no an Cunntaidh a’ Chlàir.

Mo bhròn nach eil mise
is mo mhìle gràdh
air bòrd luinge ’triall
gu Ameirigeà.

Leabaidh luachrach
fodham a bhà,
agus chaith mi a-mach i
le teas an là.

Thàinig mo ghràdh-sa
gu mo thaobh,
gualainn air gualainn
agus beul air beul.

(O “Abhráin Ghrádha Chúige Chonnacht”)


(2) An Draighnean Donn

Saoileann céad fear gur leó féin mé nuair ólaim lionn...

Saoilidh ceud fear gur leò fhèin mi nuair a dh’òlas mi lionn,
is thèid dà thrian dhiubh sìos dhìom ’s mi smaointinn air do chòmhradh liom;
sneachda sèidte ’s e ga shìor chur air Sliabh nam Ban Fionn,
’s gu bheil mo ghràdh-sa mar bhlàth na h-àirne air an draighnean donn.

[TD 69]

Agus slàn feasda don bhaile ud siar a-measg nan crann;
’s ann an sin a thà mo ghluasad, biodh e luath, biodh e mall.
Is iomadh boglach fhliuch, shalach agus ròd bhios cam
’gabhail eadar mise is am baile ’thà mo stòr-sa ann.

Tha ribein bho mo cheud sheirc ’na mo phòca shìos,
is fir Eireann cha leighiseadh mo bhròn, mo dhìth.
Tha mi rèidh ’s tu gus an dèanar dhomh ciste chaol,
’s gus am fàs am feur ’na dhèidh sin troimh mo làr a-nìos.

Is a Phaidi, am misde leat mi bhith tinn?
No a Phaidi, am misde leat mi dhol don chill?
A Phaidi a’ chùil cheangailte, ’s e do bheul ’tha binn,
’s gu’n tèid mi ’n ùir bidh mo ghean ort chionn do chòmhraidh liom.

Is fear gun chèill a rachadh a streap ris a’ bhalla bhiodh àrd,
is balla ìosal ri ’thaobh air an leagadh e a làmh.
Ged is àrd a’ chraobh chaorainn bidh i searbh às a bàrr,
is fàsaidh smeuran is subh-chraobhan air a’ chraoibh as ìsle blàth.

’S a Mhuire dhìleas, dè a nì mi ma dh’imicheas tu bhuam?
Chan eil eòlas chum do thaigh’ agam, t’agaird no do chruach.
Comhairle dhìleas thug mo mhuinntir dhomh gun èaladh leat,
’s gun robh ceud car ’na do chridh’ a-staigh is na mìltean cleas.


(3) Oran leis an fhìdhlear dhall, an Reachtabhrach

Is mise Raifteri am filidh
làn dòchais agus gràidh,
le sùilean gun solas,
le cridhe gun chràdh.

[TD 70]

Dol siar air m’astar
le solas mo chridhe,
fann agus claoidhte
gu deireadh mo shlighe.

Feuch a-nis mi
is m’aghaidh ri balla,
a’ seinn ciùil
do phòcaibh falamh.

(Gairm 95 – 1976)


Líadan is Cuirithir

Dàn Eireannach bhon 7mh – 9mh linn
Eadar-th. le Ruaraidh MacThòmais

Adhbhar cràidh
an gnìomh a rinn mi air;
chuir mi fearg air fear mo ghràidh.

Bu bhoile,
mur b’e Rìgh Nèamh is m’ eagal,
gun mi dhèanamh do thoile.

Gun chall dhà-san
an dàl a tha ’nam mhiann-sa,
teicheadh bho ifrinn gu Pàrthas.

Cha robh brìgh
anns an rud a chuir fearg air Cuirithir;
thug mi dhà gràdh mo chrìdh.

’S mise Líadan;
thug mi gaol do Chuirithir;
is fìor sin, bheir mi fianais.

Is geàrr a bhà
mi ann an cuideachd Chuirithir;
bha ar companas tlàth.

[TD 71]

Ceòl coille
a’ seinn rium còmhla ri Cuirithir,
sin agus seirm tuinne.

Gu saoilinn
ge be dàl a dhèanainn
nach gabhadh Cuirithir fraoch rium.

Na ceil e:
b’ esan gràdh mo chridhe,
ged bhiodh tlàths agam ri daoin’ eile.

Lasair theinntean
a sgoilt mo chridhe; is cinnteach
nach mair e beò às eugmhais.


Aoibhinn, a leabhrain, do thriall

Dàn gràdha Eireannach, gun urra
eadar-th. le Ruaraidh MacThòmais

Aoibhinn, a leabhrain, do thriall
dh’ionnsaigh ainnir nan ciabh càm;
’s truagh nach tus’ tha fulang pian
’s mise gu dian a’ dol ann.

A leabhrain bhig, ’s aoibhinn dhut
triall far a bheil mo ghràdh;
chì thu a bilean, mar fhuil dhearg,
cur loinn air a deudach bhàn.

Chì thu cuideachd an t-sùil ghlas,
’s mar an ceudna a bas tlàth;
’s tusa, ’s cha mhise, mo thruaigh,
bhios ri ’taobh san t-suaineadh bhlàth.

[TD 72]

Chì thusa a mala chaol
’s a broilleach saor, soilleir, sèimh,
a chunnaic mi ’m bruadar a-raoir,
’s chì thu ’gruaidh mar èibhleig dheirg.

An com sneachd-gheal, seang, slàn,
dhan tug mi gràdh ’s mi às mo chiall,
’s na casan fada cneas-gheal glan,
chì thu iad, gun smal, le sgiamh.

An guth tiamhaidh, sèimh, tais
a chuir mi fo ghlais gach là,
cluinnidh tu, ’s gur aoibhinn dhut;
nach mis’ bha mar riut mar a bhà.

[TD 73]

GEARMAILTIS

<eng>Liebes-Lied

Rainer Maria Rilke

Wie soll ich meine Seele halten, daß
sie nicht an deine rührt? Wie soll ich sie
hinheben über dich zu andern Dingen?
Ach gerne möcht ich sie bei irgendwas
Verlorenem im Dunkel unterbringen
an einer fremden stillen Stelle, die
nicht weiterschwingt, wenn deine Tiefen schwingen.
Doch alles, was uns anrührt, dich und mich,
nimmt uns zusammen wie ein Bogenstrich,
der aus zwei Saiten eine Stimme zieht.
Auf welches Instrument sind wir gespannt?
Und welcher Geiger hat uns in der Hand?
O süßes Lied.<gai>

[TD 74]

Dàin Le Rainer Maria Rilke
eadar-th. le Crìsdean Whyte

Oran Gaoil

<eng>‘Liebeslied’<gai>

Dè mar a dh’fhaodainn m’anam a chasgadh, chionns
nach bean e riut, a thogail seachad ort
gu cuspairean a h-uile là, gu àite
coigreach, tosdach, caillt san dorchadas
nach criothnaicheadh ri crith do dhoimhne fhèin?
Ach tha a h-uile rud a bheanas ruinn
gar gabhail le chèil mar làmhan clàrsaire
nach tarraing ach aon ghuth bho iomadh teud.
Dè a’ chlàrsach air an do shìneadh sinn?
Is cò an clàrsair a bhios gar cur ri ceòl?
Nach binn am fonn!

[TD 75]

Cisteachan-Cloiche Ròmanach

<eng>‘Römische Sarkophage’<gai>

Carson nach bitheamaid a’ creidsinn (le
cho diombuain pronnagach ’s a tha ar bith)
nach fuirich annainn gràinealachd is dèin
is tuairgneadh ach airson beagan ùine

dìreach mar a dh’fhuirich rudeigin
sna cisteachan mìn-shnaidhte marmorach seo
measg fàinneachan is cuachan, stìoman
is ìomhaighean naomha, ga chaitheamh às

gu mall ’na aodach lobhta, gus an sluig
na beòil neo-aithnicht e, às nach tig cainnt
’s nach faod eanchainn duine ’m measrachadh,

uair is uair ga ruighinn leis na saighdean
iarnaidh, mar gun do leum iad a-mach
bho leasraidh, is na h-iteagan a’ crith
ach gàire dorch neo-thruaillt air a bheul

gus nach fàs an cràdh ro mhòr, ’s a shùilean
soilleir ag àicheadh suarachas a phèin
a’ diùltadh gu tarcaiseach (chanadh tu)
na mhilleadh clàr ro dhrìllseanach a sgèimh.


Uair is Uair

<eng>‘Imer Wieder’<gai>

Uair is uair, is sinne ro eòlach
air fearann a’ ghaoil, air ainmeannan tùirseach
na rèilige big agus air oillt an aigeinn
thosdaich a tha ’na crìch do chàch: uair
is uair bithidh sinn a’ dol nar dithis
a-mach fo na craobhan aosda, a’ laighe a-rithist
a-measg nam flùr, fa chomhair na h-iarmailt.

[TD 76]

Air an t-Slighe Ghrianaich

<eng>‘An der sonngewohnten Strasse’<gai>

’S ann air an t-slighe ghrianaich
ann an stoc a tha falamh is aosda
a dh’fhàs fad air ais ’na cuaich
airson òl, is sgàthan sàmhach
de dh’uisge daonnan ga ath-nuadhachadh
sa’ bhroinn, a chaisgeas mi mo thart,
a’ gabhail an t-srutha shuilbhir ’na mo dheàrn.
Cha chuir mi mo bhilean ris, oir bhiodh sin
ro àrdanach, ro dhàna, ach bheir an gluasad
foighidneach seo uisge lainnireach gu m’ aigne.

Dìreach mar sin, nan tigeadh tu, chan iarrainn
airson mo shàmhachadh fhèin ach mo làmhan
a bheantainn gu sèimh ri do ghuailnean cruinne
no ri èirigh fìnealta do chìochan.


Foghar

<eng>‘Herbst’,<gai> le Rainer Maria Rilke
eadar-th. le Ruaraidh MacThòmais

Na duilleagan a’ tuiteam, mar o chian,
is mar gun crìonadh liosan cèin nan nèamhan;
tuiteam mar nach robh iad ag iarraidh tuiteam,
is oidhch’ an deaghaidh oidhch’ saoghal le chudrom
o raon nan reul gu uaigneas teàrnadh dian.

Sinn uil’ a’ tuiteam. ’N làmh seo tuitidh sìos.
Thoir sùil mun cuairt: tha ’n galar anns gach tì.
Ach tha Aon ann a bheireas air gach nì
ga chumail socair anns na làmhan sìor.

[TD 77]

Meadhon na Beatha

le Hölderlin
eadar-th. le Victor Price

Le peuran òir
is làn ròsan allaidh
tha am fearann an crochadh thar na locha,
’ealachan àlainn,
agus misgeach le pògan
tha sibh ’tomadh ur cinn
anns an uisge naomh stuama.
Mo thruaighe, càit’ am faigh mi,
nuair a bhitheas geamhradh ann, na flùraichean?
Càit’ deàrrsadh na grèine
agus sgàilean na talmhainn?
Tha na ballachan ’nan suidhe
fuar is gun chainnt; anns a’ ghaoith
tha na coilich a’ glagadaich.

(Gairm 101 – 1978)


Carragh-cuimhne Saighdear Neo-aithnichte an Revolution

<eng>‘Das Grabmal des Unbekannten Soldaten der Revolution’,<gai>
le Bertolt Brecht eadar-th. le Iain MacDhòmhnaill agus Mairead Ryan

Tha saighdear neo-aithnichte an revolution air tuiteam.
Chunnaic mi a charragh-cuimhne ann an aisling.

Bha i air mòintich. Bha i ’na dà chnap cloiche
Bha i gun sgrìobhadh oirre. Ach thòisich aon chlach
air bruidhinn.

Esan a tha ’na laighe an seo, thuirt i, dh’fhalbh e
a thoirt buaidh, chan ann air tìr chian,
ach air a thìr fhèin. Chan eil aithne
air ainm, ach an leabhraichean na h-eachdraidh
tha ainmean na feadhainn a fhuair làmh-an-uachdair air.

A chionn gu robh e airson a bhith beò mar dhuine
chaidh a spadadh mar bheathach fiadhaich.

Cha robh anns na faclan mu dheireadh aige ach sainis,
oir thàinig iad à sgòrnan tachdte,
ach ghiùlain a’ ghaoth fhuar iad gach taobh
gu iomadh duine a bha a’ reothadh.

(Gairm 105 – 1979)

[TD 78]

Ceistean Obraiche a Leughas

<eng>‘Fragen Eines Lesenden Arbeiters’,<gai> le Bertolt Brecht
eadar-th. le Iain MacDhòmhnaill agus Mairead Ryan

Cò a thog Tèbe nan seachd geataichean?
Anns na leabhraichean gheibhear ainmean rìghrean.
An do shlaod na rìghrean suas na cnapan cloiche?
Agus Bàbailon, a sgriosadh iomadh uair
– cò a thog suas cho tric i?
Cò na taighean ann an Lìma dheàrrsach an òir
anns an robh an luchd-togail a’ fuireach?
Càite, am feasgar a chrìochnaicheadh
Balla Mòr Shìona, an deach
na clachairean? Tha an Ròimh mhòr làn
de thogalaichean nam buadh.
Cò a chuir suas iad? Co air
a thug na Ceusaran buaidh? An robh am Biosaintion,
air a luaidh ann an dàin, ach lùchairtean
airson a luchd-àitich? Fiù an Atlaintis an sgeòil,
air an oidhch’ a shluig an cuan i, bha iad
’s iad gam bàthadh ag èigheach
air an cuid thràillean.

Cheannsaich Alasdair na h-Innseachan ’s e òg.
Leis fhèin?
Bhuadhaich Ceusar air na Gallaich.
An robh idir fiù ’s còcaire còmhla ris?
Ghuil Philip na Spàinne nuair a chaidh a loingeas fodha.
An do ghuil duin’ eile?
Fhuair an dara Friedrich buaidh
ann an Cogadh nan Seachd Bliadhna. Cò eile?

Gach duilleag, buaidh.
Cò a dheasaich a’ chuirm dha na buadhaich?
Gach deich bliadhna, duine mòr.
Cò a phàigh a’ chùnntas?

A liuthad iomradh.
A liuthad ceist.

(Gairm 105 – 1979)

[TD 79]

A Bhith Teagasg Gun Sgoilearan

bho dhàn le Bertolt Brecht
eadar-th. le Iain Mac a’ Ghobhainn

A bhith teagasg gun sgoilearan,
a bhith sgrìobhadh gun chliù,
tha iad doirbh.

Tha e math a bhith falbh anns a’ mhadainn
le do dhuilleagan air an ùr sgrìobhadh
chon a’ chlò-bhualadair a tha feitheamh,
tarsainn a’ mhargadh ’s i trang
far a reic iad feòil is buill-acainn:
’s e a tha thusa reic – ùr-fhacail.

Tha an stiùireadair a’ stiùireadh gu bras.
Cha do dh’ith e bead bracaist.
Bha gach car anns a’ rathad cunnartach.
Greasaidh e steach air an doras.
Am fear air an robh e ’n tòir,
tha e air fàgail.

Siud esan a’ bruidhinn ach chan eil duine ag èisdeachd.
Tha a ghuth ro àrd,
tha e bruidhinn a-rithist.
Tha e ag ràdh nithean a tha ceàrr.
Chan eil duine ga cheartachadh.

(Gairm 74 – 1971)

[TD 80]

Dain

le E. Mörike
eadar-th. le Crìsdean Whyte

(1) San Earrach

Mi ’nam laighe air a’ chnoc seo san earrach
na sgòthan air fàs ’na mo sgiathan
eun beag a’ dol seachad air iteig –
a ghràidh gun choimeas, foillsich
rium-sa t’àite-còmhnaidh
a chums gun dlùthaichinn riut!
Ach tha sibh gun dachaigh
thusa fhèin is a’ ghaoth.

Tha m’ aigne air làn-fhosgladh
mar an neòinean-grèin san tràth-nòin
ag at is a’ togradh
le gaol agus dòchas.
Dè as miann leat, earraich?
Cuin a bhitheas mi sàsaicht’?

Chì mi sgòthan air seachran,
is an abhainn, ’s mi sàthte
gu ruig m’ fhuil aig pòg òrdha na grèine.
Tha mo shùilean fo gheasaibh
mar gum b’ann ’dol a chadal
’s gun mi cluinntinn ach seillean ri crònan.

Tha mo smaointean air faondradh
rudeigin a dhìth orm
air nach eil mise eòlach
seòrsa de mheasgadh aoibhneis is bròin.

Aithris dhòmhsa, a chridhe,
susbaint t’ fhighe an dubhar
uain’ òr-bhuidhe nam faillean
air beairt mhòir na cuimhne!
Làithean aosda nach gabhadh a ràdh.

[TD 81]

(2) Aig meadhon-oidhche

Tha ’n oidhch’ air teàrnadh air an tìr gu sèimh,
leig i taic air daingnich mhòir nam beann
a’ faicinn cothrom lainnireach na tìm
aig fois, gach measair aig an àirde cheairt,
ach toirm nan allt a’ sìor-dhol am meud
an còisir ’na sgeul an cluasan am màthar
mun latha seo, mun latha seo,
mun latha seo ’thàinig ’s a dh’fhalbh.

Chan èisd i ris an tàladh àrsaidh ac’,
dh’fhàs i sgìth dheth, ’s e ro mhaireannach,
is fheàrr leatha seirm ghrinn na h-iarmailt guirm’,
siubhal nan uair ’nan atharrachadh socair, rèidh,
ach còmhradh buan nan allt gun bhacadh fhathast,
a’ leanmhainn troimhn chadal ri seinn gun sgur
mun latha seo, mun latha seo,
mun latha seo ’thàinig ’s a dh’fhalbh.


(3) An ròs-Nollaig

A nighean na coille
is tusa piuthar an lilidh
’s fhad a bha mi gad shireadh
gun d’ fhoillseachadh riamh

ach a-nis ann an cille
ro chèin, sa’ gheamhradh,
’s i fàsail gun chòmhdach
dh’aithnich mi thu nad àilleachd.

Chan eil fhios air an làimh
rinn do chur-sa no d’ àrach
chan eil fhios dè an uaigh
air a bheil thu a’ caithris,

[TD 82]

nas òigear e, gun teagamh
tha roinn aige sa’ Phàrras
mas rìbhinn i, tha i ’fuireachd
measg nan treibhdhireach suas.

Bha mi ’sireadh do dhachaigh
làn gheas fad na h-oidhche
ann an doire, ’s fann bhoillsgeadh
bhon t-sneachda mun cuairt.

Chaidh do chaomhnadh gu cràbhach
aig an eilid san innis
ri taobh lochain bhig shoilleir
fo sgàile na rèilig.

Cha do dh’altruim a’ ghrian,
ach a’ ghealach thu, ’phàisde:
bitheadh aoibhneas nam flùran
thig as t-samhradh ’na bhàs dhut

is do chorp geal làn àile
agus reothaidh ga bhiadhadh
le osagan cùbhraidh
ro fhionnar nan speur.

Tha deagh bholadh air cheiltinn
measg do bhileagan òr-bhuidhe
cho fìnealta prìseil
’s gann gu mothaich neach e.

Bu cho-ionnan am fàileadh
thigeadh bho aodach Moire
air an là chaidh a pòsadh
’s làmhan aingeil ga suathadh.

Chan eil ’na do chòmhdach
ach còig boinne den phurpur
mar chuimhne ro mhaiseil
air fulangas Iosa

[TD 83]

ach sgeadaich thu d’ aodach
fìor-ghlan airson Nollaig
mar phàisde le sgaoileadh
de lainnireachd uaine.

Aig meadhon-oidhche
’s an sìthich ’na chabhag
airson dannsaireachd spaideil
am fann-sholas a’ ghlinn

dh’fhuirich e fada bhuat
gu h-eagalach neònach
roimh do dhìomhaireachd ghlòrmhoir
’s thàrr e às le srainn bhig.

Fo ùir reòt’ a’ gheamhraidh
mar fhlùr dùinte sa’ ghucaig
tha dealan-dè ’na chadal
a shiùbhlas gach doire

air sgiathan den mheilbheid
fad oidhcheannan earraich
gun bhlas fhaighinn riamh
air mìlseachd do mheala.

Ach a-nis, an dèidh glasadh
gach greadhnachas shamhraidh
chan eil fhios nach bi ’thannasg
neo-bhrìoghmhor gad thathaich

air a bhuaireadh le t’ àile
fìnealta fann, ’s e
ag iadhadh umad
air iteig do-fhaicsinn.

(Gairm 142 – 1988)

[TD 84]

GREUGAIS

Fiabhras gaoil na bain-fhigheich òig

le Sappho
eadar-th. le Uisdean Laing

Chan eil mi, mhàthair, ditheach,
Ged tha mo spàl cho mall.
Thàinig Aphrodìte
Le fiabhras cuirp is inntinn;
Is dh’fhàg i mise dall.

(Gairm 40 – 1962)


Am faochadh a fhuair Nero

le C. P. Cavafy
eadar-th. le Iain Mac a’ Ghobhainn

Cha do chuir e dragh air Nero nuair a chual e
facail an Dia aig Delphi:
“Bi air d’fhaicill roimh ’n bhliadhna trì fichead ’s a trì deug.”
Tìde gu leòr airson àbhachdas.
Tha e deich air fhichead. Farsainn gu leòr
an ùine a bhuilich an Dia air
airson cunnartan a sheachnadh.

A-nise, car sgìth, tillidh e chun na Ròimh
ach sgìth an dèidh a thurais
a bha loma-làn de chuirmean is de fhleadhan,
dràma, cuirmean ann an liosan, gymnasiums:
feasgair ann am bailtean Achaia.
A! an taitneas bho chuirp rùisgte...

Mar sin, Nero. Ach anns an Spàinn tha Galba
a’ cruinneachadh armailt gu seòlta ’s ga teagasg –
Galba, an duin’ aosd ud a tha trì fichead bliadhna ’s a dhà dheug.

(Gairm 62 – 1968)

[TD 85]

Dh’fheòraich e mu’n ghnè

le C. P. Cavafy
eadar-th. le Iain Mac a’ Ghobhainn

Dh’fhàg e ’n oifis far an d’fhuair e
cosnadh suarach le droch thuarasdal
(gach mìos mu ochd lirean – na duaisean san àireamh),
an dèidh dhà ’n obair aonranach thoirt gu ceann
a bhiodh ga chumail lùbte fad an latha.
Thàinig e mach: seachd uairean. Ghabh e roimhe,
a’ coiseachd gu mall, ’na lùnndaire san t-sràid.
Bha e maiseach, ùidheil, oir bu shoilleir
gun d’ràinig e làn ìre faireachdainn.
Thàinig e air a’ mhìos seo chaidh
gu aois naoi bliadhnaichean ar fhichead.

’Na lùnndaire san t-sràid, ’s anns na caol-shràidean bochda
air an t-slighe d’a dhachaigh. Ghabh e seach bùth bhig
far an reicteadh breug-shamhailean
air bheag prìs, airson luchd-oibre.
Chunnaic e staigh aodann, cruth
a thug air dol a-steach, ’s dh’iarr e
neapaigeirean dathte fhaicinn, mar leisgeul.

Dh’fheòraich e mu’n ghnè, ’s dè a’ phrìs a bh’orra
le guth tachdte, mar gum b’ann smàlte le miann.
Bha na freagairtean co-ionnan:
neo-fhurachail, an guth ìosal,
le aontachadh tosdach.

Bha iad a’ sìor bhruidhinn mun reic
ach le aon deòin a-mhàin: suathadh
nan làmhan thar nan neapaigeirean,
dlùthadh nan aodann ’s nam bilean,
beantainn nam ball airson tiota.

Gu luath, gu falaichte, air eagal gu mothaicheadh
am fear-seilbhe bha ’na shuidhe am broinn na bùtha.

(Gairm 123 – 1983)

[TD 86]

Ann An Alexandria, 31 R. C.

le C. P. Cavafy
eadar-th. le Dennis King

As a’ bhaile bheag aige an iomall na cathrach
làn duslaich fhathast bhon turas a-steach

ràinig an ceannaiche-siubhail. Agus “Tùis!” “Bìth!”
“Ola chrainn-ola as fheàrr!” “Boltrach airson d’fhuilt!”

tha e ag èigheach anns na sràidean. Ach leis an othail,
leis a’ cheòl, am meàrrsadh, cò ’s urrainn a chluinntinn?

Tha an dùmhlachd ga phùcadh, ga shlaodadh, ga bhruthadh.
’S nuair, ’na bhreislich, a dh’fhaighnich e, “Dè an donas tha
tachairt?”

Thilg fear dhiubh breug mhòr na lùchairt thuige:
gu bheil Antonaidh a’ buannachadh sa’ Ghrèig.

(Gairm 106 – 1979)


Feasgar Roimhn Ghrian-Stad Shamhraidh

bho <eng>“Therino Eliostasi”,<gai> le Seòras Seferis
eadar-th. le Dennis King

A’ ghrian as mò bhon dara taobh
Agus bhon taobh eile a’ ghealach ùr,
iomallach anns a’ chuimhne mar na cìochan ud.
Eadorra àibheis na h-oidhche reultach,
tuileachadh beatha.

Air an ùrlar-bualaidh tha na h-eich
’nan deann, a’ cur fallais dhiubh
os cionn chorp sgapte.
Tha na h-uile dol an siud
agus am boireannach
a chunnaic thu bòidheach airson tiota
tha i lùbadh, cha mhair i nas mò, ghèill i.
Tha na clachan-muilinn a’ bleith nan uile
gan tionndadh gu reultan.

Feasgar roimh ’n ghrian-stad shamhraidh.

[TD 87]

Air Stèids

bho <eng>‘Epi Skenes’,<gai> le Seòras Seferis
eadar-th. le Dennis King

Cuin a bhruidhneas tu rithist?
’S e clann mòran dhaoine ar faclan.
Tha iad air an gineadh ’s air am breith mar leanaban;
freumhaichidh iad agus thèid an àrach air fuil.
Mar a tha na giuthais
a’ cumail cruth na gaoithe
ged a dh’fhalbh a’ ghaoth agus chan eil i ann
’s ann mar sin a tha faclan
a’ gleidheadh cruth an duine
nuair a dh’fhalbh an duine agus chan eil e ann.
’S dòcha gu bheil na reultan
a shaltair do ro-lomnochd aon oidhche
ag iarraidh a bhruidhinn,
an Eala, am Boghadair, an Sgairp
’s dòcha iadsan.
Ach càit am bi thu an tiotadh a thig
an solas thuige san taigh-cluiche seo?


Euripides, Aithneach

le Seòras Seferis
eadar-th. le Dennis King

Dh’fhàs e sean eadar losgadh Thròidhe
agus cuarraidhean na Sisilidh.

Bu thoigh leis uamhan anns a’ chladach agus dealbhan na mara.
Chunnaic e cuislean dhaoine
mar lìon nan dia, far a bheil iad gar glacadh mar bheathaichean;
dh’fheuch e ri tholladh.
Bha e doirbh, a chàirdean gann;
thàinig an t-àm agus reub na coin e.

(Gairm 106 – 1979)

[TD 88]

LAIDEANN

<eng>Vivamus, mea Lesbia
Catullus

Vivamus, mea Lesbia, atque amemus,
rumoresque senum severiorum
omnes unius aestimemus assis.
Soles occidere et redire possunt:
nobis cum semel occidit brevis lux,
nox est perpetua, una dormienda.
Da mi basia mille, deinde centum,
dein mille altera, dein secunda centum,
deinde usque altera mille, deinde centum.
Dein, cum milia multa fecerimus,
conturbabimus illa, ne sciamus,
aut nequis malus invidere possit,
cum tantum sciat esse basiorum.<gai>

[TD 89]

Gaol Agus Beatha

<eng>‘Vivamus, mea Lesbia, atque amemus’<gai> le Catullus
eadar-th. le Uisdean Laing

A Mhairead, còmhdaich mi le tuil do ghràidh,
’S na èisdeamaid ri bodaich ghlas’ tha ’g ràdh
Gur trùillich sinn, sàr-eucoraich gun ghràs.
Airson am beachdan fiarach, suarach, clì,
Cha phàighinn sgillinn thana ruadh mar phrìs.

Tha grian an fheasgair seo a’ cromadh sìos
Air staidhir chas nan speuran àrd, le cinnt’
Gun èirich i sa’ mhadainn òig a-rìs:
Ach chan eil cùrs’ ar latha-ne ach geàrr,
’S chan èirich grian na maidne oirnn gu bràth.

Mun dall an oidhche sinn san duibhre bhuan,
Shnàmhainn, a Mhairead, ann am meadhon cuan
Do mhìle pòg, do dhualan fliuch mu m’ ghruaidh,
Gu ruiginn oitir fhasgach anns a’ bhàgh –
Contraigh chiùin an dèidh ar reothart làn.

A-measg a chèile, tilgeamaid gach pòg
Air eagal gun cùnnt eud ar n-ionmhas mòr,
’S gun cuir e dhroch shùil oirnn,
A Mhairead Og.

(Gairm 36 – 1961, agus Gu Tìr mo Luaidh)

[TD 90]

Earb A Mnaoi

<eng>Carmina I. v.,<gai> le Horace
eadar-th. le Iain MacGille-Eathain
(Air fonn: – Latha Chuil-lodair, le Iain Ruadh Stiùbhart.)

Cò ’m fear òg, a nighean ruadh,
tha nis brìodal ri d’ chluais
’s tu cho màlda, cho suairce, beusach,

’s cho ciùin ris a’ chuan
’s e am bruthainn ’na shuain,
gun oiteag on tuath ga teumadh?

Mo chreach! Thig gaoth-chuairt
leis an caochail do shnuadh,
’s bidh do leannan ’na thruaghan deurach.

ge b’ earbsach e uair
à feall sìtheil do smuain
le dùrachd d’ a luaidh a’ gèilleadh.

Chì e ’m fèath bh’ air do ghruaidh
dol fo dhubhar ’s fo ghruaim,
agus t’ fhairge ’na cruas ag èirigh.

Mise chunnaic ’s a chual’;
b’ ann tre ghràs a’ Bhith-bhuain
thug mi m’ bheath’ às do chuan-s’ air èiginn.

(Gairm 37 - 1961)


A Thobair a’ Chùirn

<eng>‘O Fons Bandusiae’,<gai> le Horace
eadar-th. le Iain MacGilleEathain

(Bu chleachdadh lusan agus fìon agus fuil ìobradh do na tobraichean)

A thobair a’ chùirn
tha mar ghloinne gun smùr,
’s math d’ airidh air tùis nam blàth;
’s mar ri fìon nan còrn grinn
gheibh thu ìobairt a’ mhinn

[TD 91]

tha nis togail a chinn gu dàn
ri còmhrag a’ ghaoil
’s le adhairc bhig mhaoil
a’ còmhstri le sraoin gun stàth,
oir caoch’lidh e snuadh
do shruthain ghil fhuair
le dearg-steallaibh truagh a’ bhàis.
Ort cha ruig grian
’s bheir do choille-sa dìon
on bhruthainn gach ial le sgàil
do dhaimh a bhios fann
a’ tarraing nan crann
’s do chrodh luasgach nan gleann ’s an àl.
A thobair nam buadh,
is fad’ theid ort luaidh,
bidh d’ ainm agus d’ uaisl’ thar chàich,
’s mi fhìn a’ cur cliù
air do dharach glan ùr
’s air crònan a’ bhùirn mu d’ chàrn.

(Gairm 48 – 1964)


Cha Tric Nis

<eng>Od. 1. XXV,<gai> le Horace
eadar-th. le Iain MacGilleEathain

Cha tric nis a’ bualadh air d’ uinneig
na balaich d’ an guineach an rùn,
cha chùm iad nad dhùisg thu le ’n cuireadh,
’s tha do dhoras ri ursainn gu dlùth.

Bha uair bhiodh e fosgladh gu h-ealamh,
ach cha chluinn thu ach ainneamh san àm,
“Tha mis’ air an t-sitig gam lathadh,
is tusa ’s a’ phlaide mu d’ cheann.”

Thig an là bhios tu gearan nad chaillich
air àrdan nan leannan gun suim,
’s tu nad thruaghan an clobhsa bochd falamh,
’s a’ ghaoth ’n ear a’ feannadh do chuim.

[TD 92]

Bidh gaol air a’ chuthach nad bhallaibh
chuireadh màthraichean ghearran à rian,
gad bhuaireadh le theine ’s gad shiaradh
le farmad is iargain is miann;

’s e bhios goirt leat gur feàrr leis na fearaibh
a’ gheug is am meangan tha ùr,
is gu fàg iad an duilleach tha crìonadh
aig riasladh nan sian is na smùid.

(Gairm 50 – 1965)


Ceithir Orain le Catullus

eadar-th. le Iain Mac a’ Ghobhainn

(1)
A Lesbia, bha cho dìreach ris a’ bheithe,
tha thu coiseachd mar chraoibh,
tha thu cho aosda ri iutharn,
cho òg ris an neòinein.

Leis an aodann aineolach, an crùn.
Ach tha thu nad nathair cuideachd.
A Lesbia, cuin a thilleas tu?
Cuin a sguireas mo cheann de ghoil?

(2)
Thubhairt mi rium fhìn:
Bidh tu beò a chaoidh.
Ach cha robh sin ceart.

Tha thu beò a chaoidh
anns a’ mhionaid seo
anns a’ ghùn gheal sin
a-measg fhaileasan.

(3)
A Lesbia, tha an t-isean marbh fo do làmhan
an t-isean air an robh gaol agad.
Tha mi tuigsinn mar a thachair,
mar a bha a chridhe air chrith.

[TD 93]

Tha mi a’ tuigsinn do ghaol air.
Bha e cho meata
’s am baile-sa cho mòr, is buille
a’ chridhe cho làidir.

(4)
Chunna mi an-diugh
air gàirdean fear eil’ thu,
carbad aige is uinneagan a’ lasadh,
bha sibh ag ithe caviare, tha mi tuigsinn.

Thalla leis, ma tha, taigh na croich ort.
Nuair a laigheas e ri d’ thaobh
cuimhnich
air an talamh a laigheas ort.

(Gairm 59 – 1967)

[TD 94]

LOCHLANNAIS

Meadhon an Iomaill

<eng>‘Periferiens sentrum’,<gai> le Jan Erik Rekdal
eadar-th. le Richard Cox

Astar
chan e sgor
tha sinn air an aon raoin
thusa fad’ air adhart
mise fad’ air ais
do smuain mar mo thè-s’:
cho fad’ air adhart cha tèid mi chaoidh
cho fad’ air ais cha robh mi riamh –

an rud a dhùineas annam
dùinidh e àit eile annad-s’

cha tionndaidh thu air falbh
gun smèideadh
thèid d’amharc a thogail ceàrr cho furasd’
amharc a chuirear air ais
thig e air fhiaradh sìos air na bhuaileas e

an t-astar eadarainn
cha toirear buaidh air le amharc
ach le cinnt
gur thusa, as tù mas fhìor an t-iomall,
gur thusa mo mheadhon.

(Gairm 141 – 1988)

[TD 95]

Dàn Nàiseantach Lochlannach

<eng>‘Foragtet af de Store, men Aelsket af de Smaa...’<gai> le Bjoernstjerne Bjoernson
eadar-th. le Deòrsa Caimbeul Hay

Suarach aig na daoine mòra, mùirneach aig an fheadhainn ìosail –
an e sin an ròd a shiùbhlas gach nì nuadh air thùs, bi ’g innse?
Ga brath leis an dearbh chòmhlan dam bu chòir a bhith ga dìdean –
an e sin (is na dèan breug) as ciad cheum adhartais don Fhìrinn?

Nì i tòiseachadh ’na monbhar san arbhar ri latha bruthainn,
is bòcaidh ’s fàsaidh i ’na toirm gun fhois troimh bhàrr nan coilltean uile;
is thèid a giùlan ’na guth torainn leis an fhairge feadh na cruinne,
gus nach cluinnear dùrd san domhan ach sin a-mhàin, ach sin gu buileach.

Fhuair sinn an àirde tuath an rangaibh còmhraig nan Gotach,
is Creideamh, Saorsa ’s Beatha ’n t-Sluaigh ri’r crann ’nan suaicheantas cogaidh.
An Dia a thug an tìr seo dhuinn, a chànain is gach uile nichein,
iarraibh, ’s gheibh sibh E sa’ ghnìomh gus an deach ar n-èigheach nise.

Sin an gealladh bho nach claon sinn, na mithean lìonmhor gun urram –
cath gun eagal ris gach aon leis nach caomh a bhith tuigsinn.
Bu lag a thòisich sin ’na mhonbhar san arbhar ri latha bruthainn,
ach tha e nis air at ’na thoirm, ’s i ’falbh troimh bhàrr nan coilltean uile.

Fàsaidh sin fa-dheòidh ’na dhoineann, mum bi fios no smuain aig neach air,
is cuiridh e a ghuth ’na thorann trasd air cuan gun chrìoch, gun deireadh.
An sluagh a mhothaicheas don ghlaodh sin, chan fhaic an saoghal nì as treasa –
tuitidh roimhe gach nì, mas ìosal mas àrd a sheasamh.

(Gairm 81 – 1972)

[TD 96]

MALTAIS

Anns na Catacomaichean

<eng>‘Fil-katakombi’,<gai> le Dun Karm
eadar-th. le Ruaraidh MacThòmais

Is dìomhain dhutsa ealain sgèimh a lorg,
an ealain àigh a lìon an Ròimh ’s an Aithne
le mìorbhailean air nach tug tìm a buaidh
thaobh cumhachd no thaobh mìlseachd; oir cha d’ rinn
duin’ uaibhreach innleachd gu a ìomhaigh fhèin
fhàgail an seo am màrmor, fon a sgeilb,
gus ainm co-dhiù a chumail saor on bhàs.
Esan a theàrn an seo, an dèidh a shaoghail,
cha b’ann d’an t-saoghal e; bha sgeadachadh is maoin
mar nithean falamh dha gun bhlas. Dè math
bhith càrnadh suas an nì nach cùm thu chaoidh?
Gun ann ach Aon tha sìorraidh; mus do ràinig
iad sin an t-Aon a chaidh an lùib nam bochd,
chuir na fir ghlice sin fon casan fhèin
gach nì a dhallas sùil ’s a righeas crìdh’.
Am fear a theàrn an seo bu mhath a fhios
gu robh e tighinn gu suain bhon dùisgeadh e;
le fios gun tog an Tighearna an dust
tha sgapt’ air feadh nan tuaman bhos is thall,
bhon dust sin ’togail com a phronn am Bàs.

(Gairm 142 – 1988)

[TD 97]

POILIS

Sìoda Aon Anam

Dàn le Zbigniew Herbert
eadar-th. le Iain Mac a’ Ghobhainn

Cha do bhruidhinn mi rithe riamh
mu dheidhinn gaol,
mu dheidhinn bàs.

Cha robh nì ach
blas dall,
beantainn balbh,
a’ ruith eatorainn
nar laighe
snìomht ri chèile.

Feumaidh mi
sealltainn ’na broinn
gu faic mi a h-aodach
dìreach ’na broinn.

Ise ’na suain
le a bilean fosgailte
sheall mi is sgrùd mi

agus dè
agus dè
bheil thu smaointinn
a thachair dhomh fhaicinn!

[TD 98]

Bha dùil am ri 
geugan
bha dùil am ri
isean
bha dùil am ri
taigh
ri taobh loch a bha sàmhach

ach an siud
air cunntair
chunna mi cupall
de stocainnean sìoda

a Dhè
ceannaichidh mi na stocainnean
ceannaichidh mi iad

ach dè thig am follais an uair sin
air cunntair
an anam bhig ud

an e rud a bhios ann
nach suathar
eadhon le òrdaig na bruadair?

(Gairm 70 – 1970)


Neo-Shuaimhneas

Dàin eadar-theangaichte às Neo-shuaimhneas, le Tadeusz Rósewicz
Eadar-th. le Crìsdean Whyte

(1) Nach math sin

Nach math sin Faodaidh mi dhol
a thrusadh sùibhean sa’ choille
Bha mi smaoineachadh: Chan eil
coille ann no sùibhean.

[TD 99]

Nach math sin Faodaidh mi bhith
’nam shìneadh am faileas craoibhe
Bha mi smaoineachadh: Cha toir
na craobhan faileas ni ’s mò.

Nach math sin Tha mi còmhla riut
’s mo chridhe ’bualadh gu dian
Bha mi smaoineachadh
Tha na daoine gun chridhe.


(2) Fàgaibh sinn

Dìochuimhnichibh sinn
’s ar linne-ne
bithibh nur daoine truacanta
gun chuimhne oirnn

bha sinn tnùthail
air lusan air clachan
eadhon air coin

bu chaomh leam bhith ’nam radan
thuirt mi rithe an uairsin

bu chaomh leam gun a bhith ann
’s cadal a thighinn orm
gun dùsgadh mus crìochnaich an cogadh
thuirt ise a’ dùnadh a sùilean

dìochuimhnichibh sinn
na iarraibh air làithean ar n-òige
fàgaibh sinn


(3) Fear-tàrsainn

Tha mi ceithir bliadhna ar fhichead a dh’aois
theich mi ’s iad
gam ghiùlan don chasgairt.

[TD 100]

Sin agaibh faclan falamh aon-fhillte:
duine is bèist
gaol is gràin
nàmhaid is caraid
dubhachas is leus.

Thèid duine mharbhadh dìreach mar bhèist
chunnaic mise:
trucan làn dhaoine air an sgathadh
nach fhaigh sàbhaladh.

Chan eil ach dòighean-cainnt sna feartan:
deagh-bheus is droch-bheart
fìrinn is breug
àilleachd is duaichneachd
gaisg is cladhaireachd.

Tha cudthrom ceart aig deagh-bheus is droch-bheart
chunnaic mise:
fear bha subhailceach
is dubhailceach maraon.

Siridh mise maighstir no oid’-ionnsaich
thoirear air ais dhomh lèirsinn claistinn cainnt
ainmichear a-rithist gach nì is feart
sgathtar on dubhachas an leus.

Tha mi ceithir bliadhna ar fhichead a dh’aois
theich mi ’s iad
gam ghiùlan don chasgairt.

(Gairm 131 – 1985)

[TD 101]

RUISEANAIS

<eng>* * *

Моим стихaм, написанным так рано,
Что и не знала я, что я — поэт,
Сорвавшимся, как брызги из фонтана,
Как искры из ракет,

Ворвавшимся, как маленькие черти,
В святилище, где сон и фимиам,
Моим стихам о юности и смерти
— Нечитанным стихам! —

Разбросанным в пыли по магазинам
(Где их никто не брал и не берет!),
Моим стихам, как драгоценным винам,
Настанет свой черед.

Маŭ 1913
Коктебель<gai>

[TD 102]

Dàintean

Dàintean le Marina Cvetaeva
eadar-th. le Crìsdean Whyte

1.
Na dàintean sin a sgrìobhadh leam cho tràthail
mun d’thuig mi gum b’e bana-bhàrd a bh’annam,
a bhrùchd a-mach mar stealladh dian fuaran
an aonaich, no mar sradagan bho rocaid,

a’ mì-naomhachadh, ’nan diabhlan beaga garga
pàilliun coisrigt’ nam bruadar is na tùis’,
na dàintean sin riamh nach deach a leughadh
a bha an t-òige is am bàs ’nan stuth,

sgaoilte nis fo stùr nan taighean-tasgaidh
far nach deach is far nach tèid an sireadh,
mar a thachras ris an fhìon as prìseile
tha fhios gun tig an uair acasan!

13.V.1913

[TD 103]

2.
Tha mi ’nam dhuilleig ghil airson do pheann
a ghabhas gach uile rud a sgrìobhas tu,
is mise dìonadair do thasgaidhean
a nì am meudachadh ceud uairean.
Is fearann mise, talamh pàiteach dubh,
is tu gathadh na grèin no fliuchadh frois,
is tu mo Dhia is mo Thighearna,
is mi an talamh dubh, am pàipear bàn.

10.VII.1918


3.
Dhòirt mi nad ghloinne
làn mo dhùirn de fhuilteanan air losgadh
chums nach ith thu, chums nach tog thu fonn
chums nach òl thu, chums nach fhaigh thu cadal
chums gum bi t’ òige gun aighear
chums gum bi do shiùcair gun mhìlse
chums gun tig, ann an doimhne na h-oidhche,
aimhreit eadar thusa is do bhean òg.
Thàinig liathadh air m’ fhalt òr-bhuidhe
a chaidh ’na luaithre, is chaidh bliadhnaichean
t’òige ’na gheamhradh geal.
Gur dall thusa, gur bodhar
air do sheargadh mar an crotal
air dol ’na smùid is tu nad osnaich.

3.XI.1918


4.
Is e m’ aighear gu bheil mi beò mar sin
gu h-eisimpleireach sìmplidh mar a’ ghrèin
mar theanga-uaireadair no mìosachan
’nam bhana-mhanach às-creidmheach is sheang
glic mar is glic gach uile creutair Dhè;

[TD 104]

gu bheil an Spiorad, ’s e ’nam charaid,
gam threòrachadh, ’s mi dol a-steach gun cur
an aithne, mar fhradharc no gath-sholais.
Tha mi a’ sgrìobhadh mar a tha mi beò
gu h-eisimpleireach pongail, mar a dh’òrdaich
Dia, is mar nach òrdaicheadh na càirdean.

22.XI.1918


5.
Dhutsa (a b’fheàrr gu robh thu air do bhreith
ceud bliadhna air thoiseach, is comas
a bhith agam m’anail a ghabhail)
bhon ùir, mar dhuine rachadh a dhìteadh,
tha mi sgrìobhadh le m’ làimh fhèin:

A charaid! Na bi gam shireadh! Tha na dòighean
air atharrachadh! Tha na bodaich fhèin
gun chuimhn’ orm. Chan fhaod mo bhial
bhith coinneachadh do bheòil, ach sìnidh mi
dà làimh riut bho thaobh eile aibhne Lethe.

Chì mi do shùilean ’nan dà theine
sgriosail, ’s iad a’ tilgeil an lasraichean
dham ionnsaigh, thun na h-uaigh, thun na h-Ifrinn
is mise (a chaochail ceud bliadhna
air ais) gun eadhon làmh a ghluasad.

Tha làn mo dhùirn de dhuslach agam –
mo dhàintean! Chì mi thu, is tus’ a’ sireadh
a-measg nan gaoth an taigh san d’ rugadh mi
(no, sdòcha, far am faigh mi bàs).

Na mnaoi a thachras riut, iadsan a tha beò
is sona, ’s e adhbhar uabhair dhomh an dòigh
san dèan thu ’m fàilteachadh, na chanas tu:
“A bhuidheann de mhealltairean! Is marbh gach aon dhibh!
Chan eil beò ach ise fhèin!

[TD 105]

“Bu shaor-thoileach mo sheirbhis dhi
is bha mi eòlach air gach rùn a bh’aice
agus air ceàrdach a fàinneachan! Chan eil
annaibh ach creachadairean nam marbhan!
Ghoid sibh bhur fàinneachan!”

Is e ’na adhbhar pèin dhomh fhathast
gun do chuir mi seachad am feasgar seo gu lèir
a’ sìor-leantainn bàsachadh na grèin
agus a’ leantainn ortsa, fad nan ceud
bliadhna a tha ri tighinn.

Mo gheall-sa gum bi thu a’ mallachadh
mo chàirdean uile, a’ coimhead air na h-uaighean
glasneulach: “Bitheadh a h-uile duine
ga moladh, ach cha tugadh riamh dhith
earradh air dath nan ròs!

B’ise a bu neo-fhèin-chuisiche!”
Bu bhriag e! A chionns nach urrainn dhuit
mo mhurtadh, cha cheil mi mo ghionachas –
dh’iarrainn do litrichean bho chàch
airson am pògadh fad na h-oidhch’.

An dùraig mi a ràdh? Carson nach dùraig?
Chan eil ’na neo-bhith ach gnàth-fhacal.
Tha thu air aoigheachd dìoghrasach dhomh
is bidh thu a’ diùltadh leug nam ban
airson leannan de chnàimh.

VIII.1919

[TD 106]

6.
Gheàrr mi na cuislean: do-chasgadh,
do-leasaichte, mo bheatha a’ stealladh.
Sìnibh na truinnsearan, na cuachan
(ge eu-domhainn gach truinnsear,
ge ìosal gach cuach). A’ sruthadh thairis
sìos san ùir a bheathachadh nan cuilc,
gun tilleadh, do-chasgadh,
do-leasaichte, mo dhàintean a’ stealladh.

6.I.1934


Marbhrann
1935-1940

bho dhàn le Anna Akhmatova
eadar-th. le Crìsdean Whyte

An àite roimh-ràdh

Rè ’n tràth oillteil nuair a bha Ezov air ceann buidheann dhìomhair an fhòirneirt, sheas mi airson seachd mìosan deug ann an ciudha air beulaibh prìosan baile Leningrad. Latha àraid chaidh mo dhearbh-aithneachadh (faodar a ràdh). Bha boireannach air mo chùl, ’s a bilean ’fàs gorm, nach cuala riamh m’ainm, tha mi cinnteach. Chuir i dhith an uairsin a’ mharbhantachd a bu nòs dhuinn uile, ’s dh’fhaighnich i ’nam chluais (cha dubhairteadh smid an sin ach ann an cagar):

“Gabh mo leisgeul...An urrainn dhuibh aithris na tha tachairt an seo?”
Fhreagair mise: “’S urrainn.”
Dh’èalaidh coltas gàire air làraichean a gnùis.

1 latha de’n Ghiblean, 1957. Leningrad


An coisreagadh

Cha sheas na beanntan ris an dòrainn seo,
tuilleadh cha ruith an abhainn mhòr.
Tha glasan nan gainntir anabarrach rag,
is saobhaidhean an sgalain air an taobh thall
mar ri eagal mairbhteach.

[TD 107]

Chan aithne dhuinn an fheadhainn sin
(’s sinn gun chaochladh anns gach àite)
a mhothaicheas fionnarachd na gaoithe
no ’ghabhas tlachd ann an dol sìos na grèine.
Chan fhaod sinn teicheadh eadhon airson mionaid
cha chluinnear leinn ach saighdearan gu trom
a’ ceumadh, ’s sgrìobadh gràineil iuchraichean.
Moch ’s sinn ’g èirigh mar gum b’ann don aifreann,
a’ siubhal trìd a’ cheanna-bhaile fhàs
don choinneamh ud, ’s cho beag deò annainn
’s gun saoilte sinn nas marbhanta na ’m bàs:
a’ ghrian gu h-ìosal, fo thiugh cheò an Neva
’s fonn cian aig an dòchas daonnan ga sheinn.
An dìteadh...thig a deòir-se gu dian,
an dràsda tha i dealaichte o chàch,
mar gun sracteadh leotha a beatha fhèin
gu piantach on chridhe,
mar gun leagteadh i le gairge gu làr.
Gabhaidh ise ceum co-dhiù, corrach, ’na h-aonar.
Cà bheil iad an dràsda, na ban-chàirdean
’thachair rium san dà bhliadhna mhallaicht’ sin?
Dè chì iad anns a’ ghaoith mhòir Shìbirich,
dè bhoillsgeas riutha anns a’ ghealaich chruinn?
Sin agaibh briathran mo shoraidh leotha.

Am Màrt 1940.


An roimh-chùis

Thachair e sna làithean anns nach biodh gàire
ach aig na mairbh a-mhàin, ’s iad sona ciùin.
Bha Leningrad ag itealaich
mar fhraoidhneas faoin mu thimcheall a prìosanan
’s na buidhnean air an tugadh breith
a’ falbh gu cràiteach cuthaich
mar ri fonn beag dealachaidh
ga sheinn le feadagan nan trèanaichean.

[TD 108]

Bha reultan mairbhteach gar sàrachadh
’s an Ruisia neochiontach ga snìomh
’s ga saltairt fo bhrògan fuilteach
no am broinn nam bhana dubha.


1.
Chaidh do ghlacadh aig briseadh latha
lean mi nad dhèidh mar gum b’ann gu adhlacadh
caoineadh chlann san t-seòmar chiar
boinnean cèire air an altair bhig.
Bha do bhilean fuar on ìomhaigh naoimh a phòg thu.
Am fallas mairbhteach aìr do bhathais...
Chan fhaodar a dhìochuimhneachadh!
Nì mi ulfhart mar mhnathan nan streletski
air do sgàth-s’ fo thuraidean a’ Chreimlinn.

1935. Moschbha (Kutafja)


2.
An Don chiùin a’ ruith gu ciùin
gathan buidhe na gealaich san taigh

’s i tighinn a-steach, a h-ad claon,
a’ ghealach bhuidhe ’faicinn a faileas.

Tha am boireannach seo
gu h-aonranach tinn

a fear san uaigh, a mac sa’ phrìosan.
Guidhibh air mo sgàth-sa.


3.
Cha mhise th’ann – tha fear eile a’ fulang.
Chan fhàsainn-sa mar seo...Ceiltear
le bratan dubha a h-uile rud a thachair
’s thoirear air falbh le lanntairean...
Dorchadas.

[TD 109]

6.
Siùbhlaidh na seachdainean gu h-aotrom
air iteig, ’s chan eil mi tuigsinn na bha ann.
Mar dh’amhairceadh na h-oidhcheannan ort
sa’ phrìosan, a mhic, ’s tu gun cadal:
is mar dh’amhairceas iad uair eile
le sùilean loisgte seabhaig,
a’ bruidhinn mu do chrochadh àrd
is mun bhàs.

1939.


7.
A’ Bhinn

Thuit am facal clachach
air mo bhroilleach fhathast beò.
’S coma leam, bha mi ullaichte,
gheibh mi air adhart air dòigh-eigin.

Tha mòran a’m ri dhèanamh an-diugh:
a’ chuimhne mhurtadh, m’anam
atharrachadh ri cloich: feumaidh mi
ionnsachadh uair eile a bhith beò,

air neo...Siud an samhradh bras gaothach
mar fhèill taobh thall na h-uinneige.
Roimh-dh’aithnich mi e o chionn fhada,
an là seo drithleannach ’s an taigh fàs.

1939. An samhradh


8.
Don bhàs

Thig thu co-dhiù – carson nach tig an dràsda?
Tha mi feitheamh riut, ’s mi trom cràidhte.
Chuir mi às an làmpa, dh’fhosgail mi an doras
dhutsa, cho mìorbhailteach, cho sìmplidh.

[TD 110]

Cuir ort an samhladh ’s fheàrr leat
nad pheilear nimheil tholltach,
dlùthaich gu snàigeach nad mhèirleach sheòlta,
nimhich mi le breisleach an fhiabhrais bhric,
no, ann an sgeulachd a sgrìobh thu fhèin, ’s i
cho aithnicht’ dhuinn ’s gun d’ fhàs i sgreamhail,
gum faicear leam mullach bonaid ghuirm
’s fear-gleidhidh nan taighean, glasdaidh on oillt.
’S coma leam a h-uile rud a-nis.
Tha an Enisej tàirneach,
an reul-iùil a’ boillsgeadh,
’s eagal neo-mheasarra a’ mùchadh
leus gorm nan sùl gràdhaicht’ sin.

19mh là den Lùnasdal 1939. An Taigh nam Fuaran


9.
Dh’fhalaich an cuthach le ’sgiath
mo leth-anam a-nis,
is e measgadh fìon teinteach
gam thàladh do ghleann dorch.

Thuig mi gur eudar dhomh
a bhuaidh aideachadh,
’s aire thoirt dom fhiabhras
mar gun robh e aig fear eile.

Cha leig e leam rud sam bith
ghiùlan air mo thuras
a dh’aindeoin mo shìor-thagradh
no m’ ghuidhean sgìtheachail:

sùilean eagalach mo mhic
(am fulangas ’dol ’na cloich);
là briseadh na gaillinn,
ùine tadhail sa’ phrìosan,

[TD 111]

fionnarachd ionmhainn nan làmh,
sgàilean luasganach nan teilean,
fuaim anfhann cian –
briathran na furtachd deireannaiche.

4mh là den Chèitean. An Taigh nam Fuaran


10
An ceusadh

“Na caoin air mo sgàth, a mhàthair,
’s mi ’nam laigh’ air a’ charbad.”

(i)
Chliùthaich còisir nan ainglean an uair shòluimte
is thaom an iarmailt ann an teine.
Carson a thrèig thu mi? thuirt e ri athair,
ri ’mhàthair: Na caoin air mo sgàth.

(ii)
Bha Magdalen an eu-dòchas ’s i caoineadh,
an deisciobal ionmhainn ’dol ’na cloich,
a mhàthair ’na seasamh ’s i sàmhach
gun duine gabhail air sealltainn oirre.

1940-1943


11.
Iar-fhacal

(i)
Tha ionnsaicht’ mar a dh’fhàsaicheas na h-aodainn,
mar chaogas fo na fabhrannan an t-eagal,
mar sgrìobhar leis an àmhghar air na gruaidhean
duilleagan cruaidh de litrichean geinneach,
mar dh’atharraicheas na camagan dubha,
no luathach, gu airgead gu h-obann,
mar sheacas snodha-gàir’ air bilean strìochdach,
’s mar chritheas an oillt ann am plìonas tioram.
Chan eil mi guidh’ air mo shon fhèin a-mhàin,
ach airson a h-uile neach bha ann an siud,
an reothadh an-iochdmhor, am bruthainn an Iuchair,
fo na ballachan dearga boillsgeach.

[TD 112]

(ii)
Thàinig a-rithist an uair-cuimhneachaidh:
chì, cluinnidh, fairichidh mi sibhse.

Tè ga treòireachadh gu duilich gu toll-chaogaidh,
tè nach robh a’ ceumadh ùir a dùthchais,

tè ag ràdh, le luasgan cinn àlainn:
Thig mi an seo mar gum b’ann gu mo dhachaigh.

Bu thoil leam an cuimhneachadh fa leth
ach thugadh bhuam an clàr-ainm, chan urrainn dhomh.

Dh’fhigh mi clò farsaing air an son
de fhaclan bochda ’chuala mi bhuapa.

Bithidh iad ’nam chuimhne an còmhnaidh, anns gach àite;
eadhon an truaighe nuadh cha tèid an dearmad.

Agus ma dhùineas iad mo bheul cràidhte
bhon tig gaoir sluagh nan ceud millean,

cuimhnicheadh iad mi air an aon dòigh
an là mas tèid mo dhìteadh.

Agus ma smaoinichear mu dheireadh thall
air carragh a thogail air mo sgàth san tìr,

tha mi deònach a bhith molte, ach air aon
chùmhnant a-mhàin: chan fheudar a thogail-sa

ri taobh na mara far an d’rugadh mi
(bhristeadh mo bhann deireannach ris a’ mhuir)

no an lios an Iompaire teann ri stoc mo mhiann
far am bi tannasg truaigh gam shireadh;

[TD 113]

ach an seo, far na sheas mi airson trì cheud uair
is far na dhiùltadh dhomh an crann fhosgladh.

Oir eadhon an sonas a’ bhàis tha mi fo eagal
gun dìochuimhnich mi faram nam bhana dubha,

no slàr dorais fhuathaich, is ulfhart
caillich bha sgairteachd mar bhèist leònte.

Is sileadh an t-sneachd leaghte coltach ri deòir
bho fhabhrannan neo-ghluasadach an umha,

bitheadh dùrdail cian aig calman a’ phrìosain
’s na bàtaichean a’ siubhal gu socrach air an Neva.

1940. Am Màrt

(Gairm 125 – 1984)


bho <eng>Stikhi I Proza (Leningrad 1976),<gai>
le Anna Akhmatova

eadar-th. le Crìsdean Whyte

(322)
Tha mi ’tabhairt rabhadh dhaibh:
is e seo an turas mu dheireadh ’bhios mi beò.
Cha till mi ’chaoidh air ais ’nam ghòbhlan-gaoithe,
’nam bheithe, ’nam chuilc no ’nam reul-fheasgair,
mar am fìor-uisg’ on fhuaran
mar chluig an àirde tùir
a bhuaireadh bruadaran coigreach
le m’ osnaichean do-chasgadh.


(353)
Meirgidh an t-òr, grodaidh san truaill an stàilinn
thèid ’na proinn am màrmor – gheibh iad uile bàs.
Is e am bròn as treis’ sa’ chruinne-cè
is e cumhachd an fhacail as maireannaich.

[TD 114]

(425)
Mar a robh mi ’nam abhainn
chlaon an linne garg seo mo shlighe.
Thug iad beatha choigreach dhomh a’ sruthadh
troimh amar eile, eadar bruachan
nach eil mi ’g aithneachadh.

Is lìonmhor
taisbeanadh aig nach robh mi ’n làthair, far
an togadh brat ’s a leigeadh rithist sìos
gun mise ann. Is lìonmhor
na càirdean nach robh mi comasach
an coinneachadh aon uair, is lìonmhor
fàirean nam bailtean ’dhùisgeadh deòir, ma dh’fhaoite,
bho m’ shùilean, is gun mise eòlach ach
air aon bhaile a-mhàin san domhain mhòr!
(Beanaidh mi ris le m’ mheòir is mi ’nam shuain.)

Is lìonmhor dàintean nach do dheachd mi riamh
’seachran mu m’ chuairt nis ’nan còisir balbh
a nì mo thachdadh uaireigin, is dòcha...

Tha mi eòlach air toiseachan ’s air crìochan
air a’ bheath’ an dèidh na crìch’ ’s air rudeigin
tuilleadh nach fheudar ainmeachadh san àm.
Ghoid boireannach m’ ionad dligheach fhèin
’s i ’giùlan m’ ainm ceart, gun fhàgail rium
ach farainm leis na rinneadh leam, mo chreach!
na bha ’nam chomas. Tiodhlaicear mi
ann an uaigh nach eil ’buntainn dhomh...

Ach uaireannan bithidh mi gam iomchair
le gaoth an earraich luathghàireach
le eige fhaclan ’thachras rium an leabhar
no ’n uair a dheàrrsas ann am faite-gàire
gnùis-eigin, thall thairis sa’ bheatha sin
riamh nach deach a dhearbhadh...

Bitheadh aon rud ’tachairt anns a’ bhliadhna sin,
rud eile ’m bliadhn’ eile, is mise ’triall,
’faicinn, ’meòrachadh, ath-chuimhneachadh,
a’ dol a-steach do ghaol ùr

[TD 115]

mar gum b’ e sgàthan e, le faireachdainn
leth-mhothachail brath-foille agus preasa
’nam aodann-sa nach robh ann fhathast ’n dè...

Ach nan seallainn air ais on taobh sin thall
air an t-seòrsa beatha ’th’ agam an seo
thuiginn mu dheireadh dè tha ann an tnù...

(Gairm 135 – 1986)


An dara marbhrann

Dàn le Anna Akhmatova
eadar-th. le Crìsdean Whyte

Cha leanabachd nan ròs a bh’agamsa,
breac-bhallach, bachlagach, nam mathain beag,
cha robh peathraichean snoga, cha robh bràithrean
eagalach aig m’ athair no mo mhàthair,
cha robh dèideagan nan aibhnichean
agam mar chàirdean, bha mi smaoineachadh
dìreach bho thùs gur e bruadar a bh’ annam,
no breisleach ghoirt, no ath-ìomhaigh an sgàthan
cuideigin nach b’ aithne dhomh, is mi
gun chorp, gun ainm, gun chion-fàth agam fhèin.
Dh’aithnich mi mar thà na coireannan
a chuirinn ann an gnìomh, is bha mi dol
a-steach don bheatha, is eagal orm, mar dhuine
a shiùbhlas anns a’ chadal, ’s i ga sìneadh
a-mach mu m’ choinneamh mar an lòn sam biodh
Persephone ri seachran uaireannan.
Ged a bha mi gun phàrantan gun teòmachd,
chaidh dorsan fhosgladh rium an aghaidh dùil,
is thigeadh na daoin’ a-mach is dh’èigheadh iad:
“Thàinig i, is dìreach ise th’ann!”
Bhithinn gu h-iongantach a’ coimhead orra,
’s mi smaoineachadh gun deach iad às an ciall,
is mar a b’ fharamaich a chaidh mo mholadh,

[TD 116]

mar a bu dealasaich an t-àgh a fhuair iad,
’s ann gun robh oillt mo bheatha dol am miad,
’s mo mhiann a bhith a’ dùsgadh às an t-saoghal.
Bha fhios agam gum bithinn a’ creineachdainn
gu ceud uair, sa’ phrìosan, anns an uaigh,
an taigh nan daoine cuthach, anns gach àite
sam bi a’ chuid tha coltach rium a’ dùsgadh –
ach cha do chuireadh stad air pian an ratha.


A’ Bhanais

Dàn le Boris Pasternak
eadar-th. le Fionnlagh Iain MacDhòmhnaill

A-nuas an t-sràid
Tha na h-aoidhean a’ tighinn gu taigh na bainnse
A dh’ ithe ’s a dh’ òl gu madainn;
Anns an taigh-òsda
Tha na dorsan ’s na beòil dùinte
Gus am bris an latha.

Ach anns a’ chamhanaich,
Agus tu a’ smuaisleachadh ris a’ chluasaig,
Thig fuaim a’ bhocsa –
An luchd-ciùil a’ fàgail na bainnse,
Na casan a’ dannsa, na basan a’ bualadh,
A’ fuadach do chadail.

Am fear-cluiche le gàire
A’ faochnadh ’s a’ putadh nam putan,
A’ fàsgadh na suain à sùilean prabach.
Nighean gheal a’ danns’ air a’ chabhsair,
A’ toinneamh, ’s a’ dannsa,
’S a’ smèideadh ris a’ chuideachd.

Ann an tiota thig sàmhchair.
Mar speileig a’ dol fodha aig crìoch a rèise
Gèillidh an ceòl, stadaidh an dannsa.
Caillear am fuaim ann am fuaim dùsgaidh a’ bhaile.
Tha cainnt agus obair an latha
A’ fuadach cainnt agus godail na bainnse.

[TD 117]

Neòil bheaga dhubh-ghorm de chalamain
A’ sgiamhail ’s ag èirigh an cabhaig,
A’ sireadh doimhn’ agus àirde nan speuran,
Iad ’nam boil is ’nan èiginn
Mar gu feumadh iad breith air a’ chàraid
Le beannachdan blàth air am pòsadh.

Chan eil anns a’ bheatha seo fhèin ach tiota
Anns an tairg sinn sinn fhèin do ’r co-chreutair –
Aon bhanais a mhaireas aon oidhche,
Aon chèilidh a dhùisgeas am fear nach d’ fhuair fiathachadh,
Aon aisling, aon òran,
Aon chalaman a’ sgiathalaich.

(Gairm 29 – 1959)


An Cuilean

bho rosg-bhàrdachd le Alexander Solzhenitsyn
Eadar-th. le Ruaraidh MacThòmais

Air a’ chlobhs againn
tha balach
aig a bheil abhag
air lomhainn,
car-a-mhuiltein cuilein
ach fo ghlais
bho bha e ’na ghlas-ghiullan.

An là bha seo
thug mi cnàmhan circe dha
’s iad fhathast blàth is sùghmhor.
Bha am balach
an dèidh a leigeil ma sgaoil,
anns a’ ghàrradh.
Sneachda domhainn mìn ann;
bha an cuilean
’na leum man geàrr,
air a chasan deiridh,

[TD 118]

air a chasan toisich,
am meadhon a’ ghàrraidh,
anns an oisean,
’na bhreislich,
le shròin fodha anns an t-sneachda.

Thàinig e ’na ruith,
le chalg robach,
a’ leum thugam,

a’ snotraich nan cnàmhan –
’s a-mach à seo,
suas gu bhroinn anns an t-sneachda.

“Coma leam na seann chnàmhan sin,” ars esan,
“’S e saorsa tha dhìth ormsa”.

(Saorsa agus an Iolaire)


Mi cuimhneachadh eaglais thrèigte faisg ri Mosco

dàn le Irina Ratushinskaya
eadar-th. le Raghnall Moireasdan

’S cuimhneach leam eaglais thrèigte faisg ri Mosco:
An doras leth-fhosgailte; an turaid ’na mìrean.
Bha ìomhaigh na h-òighe Moire, ’s I balbh-chaoineadh, a’ sgàileadh a leanaibh bog-shùileach le a làimh – an leanabh cas-rùisgte ’s a fuachd cho cruaidh.

Nach eil e truagh a’ leigeil leanabh cas-rùisgte tarsainn sneachda na Ruis, gun fhios gu dè cheann-uidhe, neo crìoch a sheachran.
Na caithibh clachan; chan eil e riatanach.
Am feum e tachairt uair agus a-rithist – air leth gaol, saoradh, mìorbhail agus dùr-amharc neo-sgàthach a leanaibh – gum faighear Iùdas Ruiseanach, ’s gu bheil Pìlat air ath-bhreith?
Ach nar measg a thàinig a-steach, chan eil achanaich, neo anail ach dian-rachd a’ tachdadh ar sgòrnain.

[TD 119]

Tha litrichean drabasda sgrìobhte, le spealg de ghlainne, tarsainn a h-aodainn mhàithreil.
Fuirich – bidh mi nad thacsa ’n aithearrachd.
Ann ad Dhùbhlachd thuathail, bidh m’aodann ’na lasair, ach triallaidh mi rathad fuilteach Ruiseanach gu sìorraidh.
Agus faighneachdaidh mi dhìbh – ’nam mhòr chumhachd agus glòir – gu dè a rinn sibh air taigh m’ Athar?
Seasaidh sinn air a bheulaibh – deilbhte bho chruth fhèin – agus buailidh E ar malaichean mallaichte le tuigse chiont chumanta.
Dè cho fad ’s èiginn dhuinn – air croìsean, ’s air beartan-bàis, ’s air imcheist dhòrainneach iomadh màthar – an tàmailt ’s an salachar a ghlanadh bho ìomhaigh a tha nis air a mì-naomhachadh.
Feumaidh sinn an ùir a sgùradh bho fhòirneart agus breugan.
An cluinn thu Thighearna?
Ma chluinneas thoir dhuinn neart a’ seirbheiseachadh.

(Gairm 145 – 1989)

[TD 120]

SPAINNIS

<eng>Canción de Jinete

García Lorca

Córdoba.
Lejana y sola.

Jaca negra, luna grande,
y aceitunas en mi alforja.
Aunque sepa los caminos
yo nunca llegaré a Córdoba.

Por el llano, por el viento,
jaca negra, luna roja.
La muerto me está mirando
desde la torres de Córdoba.

Ay qué camino tan largo!
Ay mi jaca valerosa!
Ay qué la muerte me espera,
antes de llegar a Córdoba!

Córdoba.
Lejana y sola.<gai>

[TD 121]

Amhran a’ mharcaiche

Dàn le García Lorca
eadar-th. le Iain Mac a’ Ghobhainn

Còrdoba fad às ’s ’na aonar.
Each dubh, gealach làn, is dearcan-ola ’na mo bhaga.
Ged is aithne dhomh na ròidean cha ruig mi Còrdoba a chaoidh.
Tarsainn a’ chòmhnaird, troimh ’n ghaoith, each dubh, gealach dhearg.
Tha am Bàs gam sgrùdadh bho thurraidean Chòrdoba.
A!, cho fada ’s a tha an rathad. A!, an t-each cruadalach A!, tha
am Bàs gam fheitheamh mus ruig mi Còrdoba.
Còrdoba. Fad air falbh ’s ’na aonar.

(Gairm 74 – 1971)


Anam nach eil an làthair

<eng>‘Alma vasente’,<gai> le García Lorca
eadar-th. le Garbhan MacAoidh

Chan eil thu aithnichte don tarbh, no don chrann-fhìge,
do sheanganan do thaigh’, no do na h-eich.
Chan eil thu aithnichte don leanabh, no don fheasgar
oir bhàsaich thu a-nis agus gu sìorraidh.

Chan aithnich druim na cloiche thu, no feur
air an lòn dorch far an caillear thu.
Cha chùm a’ mheamhair bhalbh thu an cuimhne
oir bhàsaich thu a-nis agus gu sìorraidh.

Thig àm an fhogharaidh le sligean pailteis,
dearcan-fìona ceò is fàl de bheanntan;
cha mhiannaich neach sam bith do shùilean fhaicinn,
oir bhàsaich thu a-nis agus gu sìorraidh.

Oir bhàsaich thu a-nis agus gu sìorraidh,
air chleas nam marbh uile air an domhan.
mar na mairbh uile air nach eil cuimhne
trèigte san ùir mar choin gun chliù, gun urram.

Chan aithnich neach – ach seinnidh mi do chliù.
Seinnidh mi cliù do ghnùise is do ghràsan,

[TD 122]

Abaichead barraichte do thuigse,
do dhèidh air bàs ’s air blas bilean a’ bhàis,
’s am bròn a dh’fhuiling d’aoibhneas foghainteach.

Ach bidh e fad mum beirear Andalùsach
(ma bheirear idir) a tha cho glan, cho calma.
Seinnidh mi cliù a ghrinneis le faclan tiamhaidh
ag aithris oiteig brònaich sna croinn-ola.

(Gairm 119 – 1982)


Chranna chranna

<eng>‘Arbole Arbole’,<gai> le García Lorca
eadar-th. le Garbhan MacAoidh

Chranna, chranna
Chrìona, ghorma.

Tha nighean na gnùise àilne
a’ cruinneachadh dhearcan-ola,
’s a’ ghaoth, cùirtear nan tùr,
ga h-iadhadh m’a cneas.
Thàinig ceathrar mharcaichean
air ghearrain Andalùsach,
le aodach gorm is uaine,
le cleòcan leathann, dorcha.
“Thig a Chòrdoba, ’ainnir.”
Cha d’èisd a nighean àlainn.
Thàinig triùir òglach gasda
a’ tilleadh on ghleachd-tharbh,
le cneasan caola ’s aodach
òr-bhuidhe, agus claidhean
dèanta à sean airgead.
“Thig a Shevilla, ’nighean.”
Cha d’èisd an ainnir àlainn.

Ach nuair a dh’fhàs am feasgar
purpaidh, le solas sgaoilte,
thàinig giullan ’s e ’g giùlan
ròsan is miortail-gealaich.
“Thig a Ghranada, ’ainnir.”
Cha d’èisd, cha d’èisd an nighean,

[TD 123]

nighean na gnùise àilne.
Lean i ri trusadh dhearcan,
is gàirdean glas na gaoithe
ga h-iadhadh m’a criosan.
Chranna, chranna
Chrìona, ghorma.

(Gairm 119 – 1982)


Mar a Bha an Spàinn

Dàn le Pablo Neruda
eadar-th. le Fearghas MacFhionnlaigh

Bha an Spàinn teann agus tioram. A h-uile là
’na druma de fhathann doilleir.
’Na còmhnard. ’Na nead-iolairean. ’Na fèath
sàraichte le h-an-iochd.

Cionnas, gu ruige nan deur, gu ruig’ an anama,
gur ionmhainn leam t’ fhearann cruaidh,
t’ aran truagh, do shluagh bochd. Cionnas
gu ruige na làraich as doimhne dhe mo bhith
a dh’ fhàsas blàth caillte do bhailtean crìona
do-charaichte bho àm nan cian.
Agus t’ fhuinn mhèinneil
sgaoilte mar a’ ghealaich, fad às, aosda,
sluigte le dia faoin.

T’ aitreabhan uile, t’ uaigneas
brùideil an lùib do gheur-chuise,
cuartaichte le clachan eascruthach na sàmhchaire.
T’ fhìon searbh, t’ fhìon milis,
t’ fhìon-liosan garbha, anfhann.

Clachan grianach, fìorghlan a-measg
ceàrnan an t-saoghail. An Spàinn air a siubhal
le fuiltean ’s le miotailtean, gorm agus buadhach.
Mòrshluagh fhlùr-bhileagan agus pheilearan.
Beò gu cùl. Dùsalach. Ath-fhuaimneach.

[TD 124]

A Thalaimh, Feith Rium

Dàn le Pablo Neruda
eadar-th. le Fearghas MacFhionnlaigh

Thoir air ais mi, a ghrèin
dham cheann-uidhe dhùchail.
Uisge na seana coille, aisig dhomh
a’ chùbhraidheachd agus na claidhean
a thuiteas às na speuran;
suaimhneas lom an ionaltraidh agus na creige;
aitidheachd bruachan na h-aibhne;
fàileadh na learaige;
a’ ghaoth bheothail mar chridhe
a’ bualadh am broinn dòmhladas bàrrchaoin
an araucaria.

A thalaimh, aisig dhomh do thiodhlacan fìorghlan,
tùir na sàmhchaire a dh’èirich
à sòlaimteachd am freumhan.
’S e tha dhìth orm ach tilleadh
gu bhith an rud nach robh mi roimhe;
ionnsachadh tillidh bhon leithid de dhoimhneachd
agus a-measg nithean nàdurra
gun tig mi beò, gus nach tig. Coma
mas e aon chlach a bharrachd a bhios annam:
a’ chlach dhorch, a’ chlach neochoireach
a charaicheas air falbh
an abhainn.


Samhla sa’ Chreig

Dàn le Pablo Neruda
eadar-th. le Fearghas MacFhionnlaigh

’S mise bha eòlach air. Thug mi bliadhnachan mòra
còmhla ris; còmhla ri a shusbaint òrdha ailbhinneach.
’S e duine sgìth a bh’ ann:
dh’ fhàg e ann am Paragua ’athair ’s a mhàthair,
a chlann ’s a h-uile co-ogha,
a bhràithrean-cèile as ùire,

[TD 125]

a dhoras, a chearcan,
agus leabhar neo dhà leth-fhosgailte.
’S ann a ghairm iad dhan doras e.
Air dha fhosgladh, siod am poileas ga ghlacadh.
Thug iad a leithid de shlacainn dha
’s gun do thilg e smugaid fala air a’ Fhraing, air an Danmhairg,
air an Spàinn, air an Eadailt, a’ siubhal thall ’s a-bhos.
Agus mar sin bhàsaich e, ’s chan fhaca mi tuilleadh a ghnùis,
cha chuala mi tuilleadh a shàmhchair dhomhainn.
Gus an turas a bha seo, air oidhche ghailleanaich
le sneachd a’ fighe
trusgan fìorghlan nam beann,
a’ marcachd, fad air falbh,
thug mi sùil, agus siod agaibh mo charaid.
’S e creag a bh’ anns an aodann aige.
Bha a lecheann a’ toirt dùlan dhan droch shìde.
’Na shròn bha a’ ghaoth a’ cur casg
air donnal fada neach fo gheur-leanmhainn.
Sin far na leig an dìobarach ’anail:
a’ tighinn beò ’na dhùthaich ’s e air a thionndadh gu cloich.


Am Facal

Dàn le Pablo Neruda
eadar-th. le Fearghas MacFhionnlaigh

Rugadh
am facal anns an fhuil,
thogadh e anns a’ bhodhaig dhorch phlosgach,
agus sgaoileadh e le bilean is beul.

Nas cèine agus nas fhaisge
thàinig e fhathast, fhathast
o shinnsearan nach maireann is chinnidhean air seachran,
o dhùthchannan air dol ’nan clach,
a dh’fhàs seachd sgìth den treubhan bochda,

[TD 126]

oir nuair a ghabh bròn an rathad
shiubhail na slòigh agus ràinig iad
is dh’ath-rèitich iad tìr is uisge ùr
los gun cuirear a-rithist am briathar.
Agus ’s e seo a-rèisd an oighreachd:
’s e seo an coltas gar ceangal
leis an fhear fon fhòid is leis an fhàir
de luchd nach eil fòs air nochdadh.

Tha ’n àile fhathast air chrith
leis a’ chiad fhacal
air a bhreith
le sgaoim is sgal.
Thàinig e
às an dorchadas
is gus a-nise chan eil tàirneanach ann
a thàirneanaicheas fòs le iarann
an fhacail sin,
a’ chiad
fhacal fuaimnichte:
’sdòcha nach robh ann ach borbhan, boinne,
ach tha eas a’ sìor thuiteam fòs.

An uairsin lìonadh am facal le cèill.
Dh’fhan i torrach is lìonadh i le beathannan.
Cha robh ann ach gintinn is fuaimnean:
dèimhneachadh, soilleireachadh, spionnadh,
cur às, lèir-sgrios, bàs:
ghabh an gnìomhair air fhèin a h-uile cumhachd
a’ comhleaghadh bith is brìgh
ann an dealain a mhaise.

Facal daonna, lide, cuibhreach
de làn-shoillse is airgeadachd chruaidh,
cuach oighreachail a ghabhas
fios na fala:
’s e seo far a sùghadh an t-sàmhchair
le iomlan an fhacail dhaonna
agus ’s e bàs a-measg dhaoine bhith balbh:
ruigidh cànan gu ruig an fhuilt
bruidhnidh am beul gun charachadh bile:
ann an cnac ’s e facal an t-sùil.

[TD 127]

Gabhaidh mi am facal agus sgrùdaidh mi e
mar nach robh ann ach dealbh daonna,
cuiridh a chruth fo gheasan mi is seòlaidh mi
thar gach mac-talla cainnte:
bruidhnidh mi is bithidh mi ann is gun labhairt
druididh mi do oirthir nam facal dh’an t-sàmhchair.

Olaidh mi dh’an fhacal, a’ togail
facail no copan criostail,
òlaidh mi ann
fìon na gnàthchainnt
no uisge neo-chrìochnach,
màthair-uisge nam briathran,
agus is iad copan is uisge is fìon
a thàrmaicheas m’òran
do bhrìgh gur e bun-stèidh is fìor-bheatha
an gnìomhair: ’se fuil a th’ann,
’se an fhuil a chuireas an cèill a susbaint
agus mar seo tha gleusta a’ leathnachadh:
is iad faclan a chuireas criostal air a’ chriostal,
fuil air an fhuil, agus beatha air a’ bheatha.

(Gairm 102 – 1978)


Te-Bhàite an Adhair

Dàn le Pablo Neruda
eadar-th. le Fearghas MacFhionnlaigh

Dealan-dè fighte, èideadh
crochte bho na craobhan,
bàite ann an adhar, tarraingte
a-measg sgalan is frasan, aonarach, aonarach, dlùth,
le aodach is gruag nan luideagan ullamh,
is còta-bàn air a chaitheamh leis an àile.
Daingeann, ma sheasas tu
ri snàthaid thùchanaich a’ gheamhraidh,
an t-srutha de dh’uisge chraobhach a shàraicheas thu. Faileas

[TD 128]

nèamhaidh, meangan chalman
dìobarach na h-oidhche a-measg nam blàth dubharach:
’s mi-fhìn a nì stad ’s a ghabhas truas
nuair mar fhuaim slaodach làn de dh’fhuachd
a chraobh-sgaoileas tu do ruaidhe, buailte leis an uisge.


’S Ann a’ Mìneachadh Rud No Dhà a Tha Mi

<eng>‘Explico algunas cosas’,<gai> le Pablo Neruda
eadar-th. le Fearghas MacFhionnlaigh

Faighnichidh sibh: ’s cà bheil na liath-chorcran?
Agus an fheallsanachd-inntinn air a còmhdachadh le crom-lusan?
Agus an fhras a bhitheadh gu minig a’ sadadh
a faclan gan lìonadh loma-làn
de thuill is de eòin?

Tha mi ’dol a dh’ innseadh dhuibh mo sgeòil air fad.

’Sann an iomall Madrid
a ghabh mi còmhnaidh, còmhla ri clagan,
is clocan, is craobhan.

Bhon siod chìteadh
aodann tioram Chastilla
colach ri cuan leathair.
’Se taigh nam blàth
a theirteadh ri mo thaigh-sa, is geirèiniaman
a’ spreadhadh bho gach ceàrn dheth: ’se
taigh snog a bh’ ann
le coin is cloinn,
A Raùil, eil cuimhnead?
Eil cuimhnead, a Rafaeil?
’Fhederico, a bheil cuimhn’ agadsa
is tu fon talamh,
a bheil cuimhn’ agad air mo thaigh le for-uinneagan far
am bàthadh solas an Og-mhìosa blàthan nad bheul?
A bhràthair, a bhràthair
Cha robh ann ach

[TD 129]

guthan mòra, salann bhadhar,
cruachan de aran plosgartach,
fèilltean m’ iomaill de Arguelles le a chuid deilbhidh
colach ri dubhadan glaisneulach fo smùid nan colamoirean:
an ola a’ ruigsinn air na spàinean,
frith-bhualadh domhainn
chas is làmh a’ lìonadh nan sràid,
meatairean, liotairean, brìogh
gheur na beatha,
èisg air an càrnadh,
co-dhèanamh mhullaichean le grèin fhuair anns am bi
an gath a’ fàs sgìth,
màrmor grinn air mhire nam buntàta,
tomàto às dèidh tomàto gu ruige na mara.

Agus madainn a bha seo bha a h-uile nì a’ losgadh
agus madainn a bha seo dh’ èirich
na tùrlaichean às an talamh
a’ sgonnadh dhaoine,
agus o sin a-mach teine,
fùdar-gunna o sin a-mach,
agus o sin a-mach fuil.

Luchd-reubainn le itealain is le eich,
luchd-reubainn le fàinnean is bana-diùcan,
luchd-reubainn le manaich dhubha a’ beannachadh;
thàinig iad troimhn adhar a chur às do chloinn,
agus troimh na sràidean ruith fuil na cloinne
gu sìmplidh, mar fhuil cloinne.

Siacalan air an dèanadh siacal tàir,
clachan nach teumadh cluaran tioram gun smugaid a thilgeil,
viopairean a chuireadh càmpar air na viopairean!

Fa ur comhair tha mi air faicinn fuil
na Spàinne a’ càrnadh suas
a-chum ur bàthaidh le aon thonn a-mhàin
a dh’ àrdan is de sginean!

A sheanailearan
cealgach:
seallaibh air mo thaigh marbh,
seallaibh air an Spàinn bhriste:

[TD 130]

ach bho gach taigh marbh thig meatailt lasrach
an àite fhlùraichean,
ach bho gach lag dhen Spàinn
thig an Spàinn,
ach bho gach leanabh marbh thig isneach le sùilean,
ach bho gach eucoir beirear peilearan
a dh’ amaisear là dhe na làithean air cuspair
ur cridhe.

Faighnichidh sibh dè is coireach nach ann a-mach air
aislingean is air duilleagan a tha a chuid bàrdachd,
is air beanntan-teine dùthaich a bhreithe?

Thigibh is faicibh an fhuil anns na sràidean.
thigibh is faicibh
an fhuil anns na sràidean,
thigibh is faicibh an fhuil
anns na sràidean!

(Gairm 118 – 1982)

[TD 131]

SPAINNIS GHALICIA

Criomagan de Sheann Bhàrdachd Ghalicia (san Spàinn)

eadar-th. le Niall A. R. MacAoidh

(1) [Còmhradh eadar caileig agus a màthair.]

Inns’ dhòmhsa, mo nighean bhòidheach,
Carson a dh’fhan thu aig an fhuaran reòite?
A rì, ’s e ’n gaol!
Inns’ dhòmhsa, mo nighean ghuanach,
Fàth do mhaille aig fuachd an fhuarain?
A rì, ’s e ’n gaol!

Dh’fhan mi aig an fhuaran reòite,
’S fèidh a’ mhonaidh a’ tighinn a’ dh’òl ann.
A rì, ’s e ’n gaol!
Fàth mo mhaille aig fuachd an fhuarain
Fèidh na beinne bhith ’tighinn mun cuairt ann.
A rì, ’s e ’n gaol!

’S leisgeul e air sgàth do rùin-sa
Fèidh a’ mhonaidh cha robh riamh an taobh seo:
A rì, ’s e ’n gaol!
’S leisgeul e air sgàth do leannain,
Fèidh na beinne cha robh riamh sna gleannaibh.
A rì, ’s e ’n gaol!

[TD 132]

(2)
[Air a dhèanamh le jongleur air nach eil an còrr aithne againn. Tha a’ chaileag air a bhith air eilthireachd, ach cha do lorg i a leannan. Tha esan air a trèigsinn. Chaidh i an uairsin gu dìseart (an Naoimh Sìmon anns an Spàineis) air stalla àrd. Tha na stuaghan, is iad ag èirigh, mar shamhla dhi air an dubhachas a tha a’ mùchadh a h-anam. Tha sreath a bharrachd anns an rann mu dheireadh anns an Spàinnis cuideachd.]

Shuidh mi san teampall ’nam aonar,
Air stùcan àrda Chill Pheadair;
Na tuinn a’ beucadh gach taobh dhiom,
’S mo smuain air mo leannan.

Sheas mi aig altair na Trianaid
’Nam aonar an teampall Chill Pheadair;
An cuan ag èirigh ’s a’ lìonadh,
’S mo smuain air mo leannan.

Gàirich nan tonn mum thimcheall,
Gun bhàta gun sheòl anns an t-sealladh,
No maraich’ a nì cobhair le ’iomradh,
’S mo smuain air mo leannan.

Onfhadh na fairge is a bàthadh
Mun cuairt dhiom, an ìre ’dhol thairis,
Gun chrann gun sheòl is gun ràmh ann,
’S mo smuain air mo leannan.

Maraich’ chan eil ann a nì iomradh;
Tha ’m bàs air mo bhòidhchead a’ feitheamh;
Bàta no ràmh cha dèan dìon orm
Bhon chuan a tha ’n tòir air mo bheatha.
’S mo smuain air mo leannan.

(Gairm 7 – 1954)

[TD 133]

UICREINIS

Tiomnadh

Dàn le Taras Shevchenko
eadar-th. le Garbhan MacAoidh

Càir mi, nuair a gheibh am bàs mi
Ann am barpa uaigh’
Air a’ chòmhnard leathann, lònach,
Tìr Uicrèin’ mo luaidh,
Ach am faic mi, ach an cluinn mi
Troimh an dùthaich fharsainn,
Beanntan agus Abhainn Dhnìper,
Treun mar ghuth an torrainn.

Nuair a sguabas an abhainn
Do na gorm-chuantan
Fuil ar dian-nàimhdean, dh’ fhàgainn
Slèibhtean agus cluaintean;
Racham, guidheam air an Triath
Is na h-uile fàgam;
Gus an tig an t-àm sin, Air-san
Chan eil aithne agam.

Càiribh mi, ach ’chàirdean, dùisgibh,
Brisibh cuing ur tràilleachd;
Uisgichibh le fuil o’r nàimhdibh
Luibhean maoth na saorsachd;
Agus ann an teaghlach farsainn,
Teaghlach saor, ùr-fheadhna,
Cuimhnichibh le faclan caoimhneil
Mise mar an ceudna.

(Gairm 143 – 1988)

[TD 134]

UNGARAIS

Air Sliabh Nebo

Dàn le Kálman Kaloczay
eadar-th. le Garbhan MacAoidh

Tha gràn a’ taosgadh; bearta trang’ a’ sgeitheadh
beartais a-mach; bainne is fìon a’ sruthadh
air uisgeachan; airson na Cuingis teàrnaidh
teanganna dealain; tha am Pàrras ullamh:
glòir ann an eòlas, ealan ann an rocaid.
Ach cuideachd, gìosgadh fhiaclan, gort is fuachd.
Dàn cruadalach a ghearras gus na cnàmhan.
(Is mòr na h-aimsirean; is beag an duine).

Ceum ceart no dhà a-mhàin, is thèid an t-slighe
troimh chluaintean de ghàirdeachas bith-bhuan,
ach anns gach àit’ tha còmhrag ’s gamhlas dall.
Tha Canàan a’ feitheamh ruinn thallad,
ach sinn’ mar mhadaidhean an tòir air biadh,
’s gu truagh ag eug air sliabh Nebo liath.

(Gairm 145 – 1989)


Impidh

Oran brosnachaidh (Szózat) le Vörösmarthy
eadar-th. le Tormod Burns.

Seas gu dìleas daingeann ri do dhùthaich, a Ghaidheil,
a bha ’na creathall dhut, agus a bhios gu tràthail
’na h-uaigh,
’s i a thug àrach dhut, agus a bheir a dh’aithghearr
marbhphaisg.

Chan eil àit ann dhut san t-saoghal mhòr ach seo a-mhàin,
is coma ged a bheannaicheas no a bhuaileas tu
làmh an dàin,
’s ann an seo a dh’fheumas tu a bhith beò agus
bàs fhaighinn.

(Gairm 100 – 1977)

[TD 135]

NA PRIOMH UGHDAIREAN

(le iomradh air na duilleagan far a bheil dàin leotha air an eadar-theangachadh)

<eng>
Akhmatova, Anna (1889-1966)						106-16
Andreus, Hans (1926-1977)							32-3
Bellay, Joachim du (c.1522-1560)						61
Bjoernson, Bjoernstjerne							95
Boyd, Mark Alexander (1563-1601)						5
Brecht, Bertolt (1898-1956)							77-9
Burns, Robert (1759-1796)							6
Catullus (c.85R.C.-c.55R.C.)							88, 92
Cavafy, C. P. (1863-1933)							84-86
Claudel, Paul (1868-1955)							52
Cvetaeva, Marina (1892-1941)						101-06
Dafydd ap Gwilym (fl. 1320-1370)						27-9
Dun Karm (1871-1961)							96
Gautier, Théophile (1811-1872)						54
Helias, Per Jakez								2-4
Herbert, Zbigniew								97
Hölderlin, J. C. F. (1770-1843)						77
Horace (fl. c.30R.C.)								90-1
Hughes, John Ceiriog (1832-1887)						30
Jones, R. Gerallt (1934-	)						30
Kaloczay, Kálman (1891-1976)						134
Leopardi, Giacomo (1798-1837)						36-8
Lorca, Federico García (1898-1936)						120-23
Lowell, Robert (1917-1977)							17
MacDiarmid, Hugh (1892-1978)						10, 11
Merriman, Brian (1747-1805)							64
Miličić, Sibe									23
Montale, Eugenio (1896-1981)						39-42
Mörike, E. (1804-1875)							80-83
Muir, Edwin (1887-1959)							9
Neruda, Pablo (1904-1973)							123-30
Ó Reachtabhra, Antoine (c.1784-c.1835)					69
Owen, Wilfred (1893-1918)							16
Pasternak, Boris (1890-1960)							116
Petrarca, Francesco (1304-1374)						34-6
Prevert, Jacques (1900-1977)							59

[TD 136]

Quasimodo, Salvatore (1901-1968)						42
Queneau, Raymond (1903-1976)						61
Ratushinskaya, Irina								118
Rekdal, Jan Erik (1951-	)						94
Rilke, Rainer Maria (1875-1926)						73-6
Ronsard, Pierre de (1524-1585)						50
Rosetti, Christina G. (1830-1894)						16
Rósewicz, Tadeusz (1921-	)						98-100
Sappho (7mh ceud R.C.)							84
Seferis, George (1900-1971)							86-7
Shakespeare, William (1564-1616)						12-15
Shevchenko, Taras (1814-1861)						133
Solzhenitsyn, Alexander (1918-	)					117
Ujević, Augustin (1891-1955)						24
Ungaretti, Giuseppi (1888-1970)						44-8
Valéry, Paul (1871-1945)							54
Voltaire, Francois A. de							52
Vörösmarthy									134
Yeats, W. B. (1865-1939)							18-22
