[TD 299]

Air An Spiris

ANN a bhith a’ toirt taing do’n Stàit airson nam beannachdan saidhbhir a tha i a’ dòrtadh anìos oirnn—as ar pòcaidean fhéin—tha uaireannan deamhan an teagaimh agus an amharuis a’ briseadh asteach air ar n-ùrnuigh. “Am faod e bhith”, tha an deamhan so ag ràdh, “gu bheil cuid de na tiodhlacan sin falamh, is cuid eile air an deanamh de dhroch phlastaic, a spreadhas as a chéile ma leigear cudthrom air?” Is cinnteach nach i ’n fhìrinn a th’ aig an deamhan so. Tha sinne air a’ Ghaidhealtachd air dia a dheanamh de’n Stàit sin a thug dhuinn ospadail, is sgoiltean, is subsadaidh, is dóil. An Stàit bheannaichte sin a thug dhuinn cidheachan, is rathaidean, is telefon, is ràdio, is a bheir dhuinn tuilleadh de nithean matha an t-saoghail so ma bhios sinn umhail, agus foidhidneach, agus fad-fhulangach. Agus chan iarr i dad air chionn nan tiodhlac sin ach beagan airgid as ar sporain, ùmhlachd d’a mórachd, ar cànain is ar caitheamh-beatha fhìn. Ma tha sinn deònach na treallaichean sin a thoirt dhi, cuireas i fichead muillean nota de airgead pàipeir thugainn an ceann leth-cheud bliadhna eile. Agus leigeas i leinn blas na Gàidhlig a bhith air ar Beurla, eadhon chun an trìtheamh ginealaich, agus nas fhaide, mas e ’s gun dean sinn spàirn gu bhith ’nar Gaidheil nas fhaide na sin.

An crom thu do cheann a nis, Amharuis?

Chan e mhàin gun geall an Stàit dhuinn maitheasan an t-saoghail so, agus fichead muillean de dh’ airgead pàipeir. Tha cuid de mhinistearan ann a gheallas rìoghachd nas àirde dhuinn ma bhios sinn umhail dhaibh air an talamh; ma chuireas sinn air chùl gach subhachas; ma sheachnas sinn òl agus dannsa aig ar bainnsean; mura cuir sinn suas tallachan ’nar bailtean; mura seinn sinn òrain; mura bi sinn ’nar buill de choisir Ghàidhlig.

Cha ghann geallaidhean. Dé a nis mu dheighinn gnìomh?

Nì duine spàirn gus onoir fhéin a chumail slàn. Tha a thìde againn onoir ar daoine is ar dùthcha a chur far nach laigh a’ mheirg oirre: ’s e sin, a cumail daonnan ’nar cridheachan. Cha ghléidh Comhairle no <eng>Committee<gai> i, ach gach duine bhith eudmhor as a leth. Ach cha bu mhisde sinn Comhairle anns gach baile, leis a’ mhinistear is leis a’ mhaighstir-sgoile orra mar dhithis bhall ameasg mórain, a stiùireadh òigridh nam bailtean air ais a chùm an deagh dhualchais fhéin. Dh’ fhaodadh an uair sin an deamhan a dhol gu ruige Hiort, far a bheil iad a’ deanamh Gaidhealtachd ùr le ’n cuid notaichean pàipeir.


[TD 301]

Ag altramas Gairm
Le NA FIR-DEASCHAIDH

[Dealbh]
Anndra MacIain agus Anndra Dick—dà chlò-bhualadair—ag ullachadh a’ chlò airson Gairm.

THA e duilich dhuinne uaireannan a chreidsinn gu bheil Gairm an aois a tha e! Gu bheil an t-seachdaimh bliadhna a’ tòiseachadh, agus gu bheil suas ri ochd bliadhna bhon a choinnich sinn airson cupa coifi (no rud-eigin!) agus a chuir sinn romhainn ràitheachan Gàidhlig a chur air bonn. Aig Sealbh tha fios dé an seòrsa ràitheachain a bha ’nar beachd. Cha b’e so e co-dhiùbh. Ghabh an Gairm air am bheil sibh eòlach an diugh a chumadh fhéin troimh na mìosan agus troimh na bliadhnachan. Bha an làn leinn ann an iomadh dòigh. Bha feum air leabhar ùr aig an àm. Bha sinn cho bras agus gun tug sinn geallaidhean nach bu chòir dhuinn a thoirt, ach bhon a thugadh iad b’fheudar an cumail. Bha sinn fortanach gun d’fhuair sinn grunnan math de shanasan-reic, oir is iad na sanasan-reic a tha a’ cumail ràitheachain no mìosachain sam bith a’ dol. Bha sinn fortanach thar tomhais gun d’fhuair sinn cuideachadh airgid bho bhuidhnean Gaidhealach de gach seòrsa, agus bho Ghaidheil anns gach àite. Ach, os cionn gach nì eile, bha sinn fortanach gun do lorg sinn càirdean anns gach ceàrnaidh a bha deònach ultaichean de Ghairm a reic dhuinn. Tha móran aca sin ’gar cuideachadh fhathast, agus tha sinn ’nan comain.

Nan robh fios againn, anuair a thòisich sinn, air an obair a bha romhainn cha robh eagal dearg ar beatha air leigeil leinn an coileach a chur air a spiris. Oir tha an obair uaireannan marbhteach.


[TD 302]

[Dealbh]
So far a bheil an obair a’ tòiseachadh—ann an oifis Gairm aig 227 <eng>Bath Street<gai>. Gu h-àrd, chì sibh Fionnlagh MacDhòmhnaill, Dòmhnall Mac’Illeathain, agus Raibeart MacFhearghuis a’ beachdachadh air na sanasan-reic, agus a’ cùnntas fiach an toir iad asteach airgead gu leòir.

[Dealbh]
Ann an so shuas chì sibh Anndra Learmonth (an clò-bhualadair) còmhla ri Ruaraidh MacThómais. Tha iad le chéile a’ beachdachadh air inneal ùr a bhios a dh’aithghearr a’ cur dealbhan ioma-dhathach ann an Gairm. Tha Uilleam Wilson a’ tearraideachadh ochd duilleagan oir tha an ràitheachan air a chlò-bhualadh ochd duilleagan aig an aon àm.


[TD 303]

[Dealbh]
Tha rudeigin ceàrr! Agus tha Ruaraidh MacThómais ann an Sruighlea a’ comharrachadh mearachd do fhear de’n luchd oibreach aig Mgr. Learmonth—Alasdair Innes.

[Dealbh]
So agaibh Murdag NicCoinnich a bhios a’ sgrìobhadh airson nam ban. Is e an cidsin gnothaich bhoireannach, agus tha Murdag a’ cur an céill gu bheil i cho math aig a’ chòcaireachd ’s a tha i aig an sgrìobhadh.


[TD 304]

Tha an ath Ghairm a’ tòiseachadh anuair a tha am fear mu dheireadh ullamh! Bithidh sinn an còmhnaidh a’ cur dà fheasgar seachad còmhla a’ cur Gairm ri chéile—a’ cur nan dealbh ’s nan sanasan-reic ’nan àitean dligheach, a’ strì gu bàrdachd, dealbhan agus sgialachdan a chumail as leth-oir a chéile. Mar is trice bithidh an duilleag mu dheireadh ullamh aig dà uair ’sa’ mhadainn, agus, anuairsin, le toit ri taobh an teine, bithidh sinn a’ beachdachadh air na rudan a bu mhath leinn anns an ath àireamh.

[Dealbh]
Iain A. MacDhomhnaill

B’e Iain A. MacDhòmhnaill fear de’n chiad fheadhainn a thug làmh-chuideachaidh dhuinn. Tha cuimhne aige fhathast air na feasgair fhada a chuir e seachad a’ sgrìobhadh litrichean agus a’ postadh pharsalan de Ghairm aig 9 <eng>Cromwell Street<gai>. B’ann bho <eng>auctioneer<gai> a fhuair sinn iasad de’n oifis sin agus cha bu rud ùr sam bith dhuinn a bhith astigh còmhla ri seann dhreasairean, seann leapannan agus seann àirneis de gach seòrsa anuair a bhiodh an t-auctioneer trang. Tha ùidh aig Iain ann an Gairm fhathast; tha leasan Gàidhlig aige anns a h-uile àireamh bho thòisich sinn. Gu mì-fhortanach tha sinn air sealladh a chall air Rhona Sykes, a’ bhana-Sgiathanach a chaidh air tòir nan sanasan-reic dhuinn an toiseach.

Cha robh sinn fada a’ dol anuair a thuig sinn gu robh sinn na b’fheàrr air bàrdachd is sgialachdan na bha air cùnntasan a chumail! Mar a rinn Nì-math, thainig fear-cuideachaidh anuair a bha feum air—Dòmhnall Mac’Illeathain á Barraidh. Is e <eng>accountant<gai> a tha ann an Dòmhnall Iain, agus tha e còmhla rinn fhathast, daonnan a’ gearain mu airgead ach daonnan a’ cumail nan leabhraichean ceart.

Bha Calum Ceanadach greis a’ lorg shanasan-reic dhuinn cuideachd, ach anuair a dh’fhalbh esan cha robh fios againn càite an tionndamaid. Gun fhios gun fhàth có a nochd ach Raibeart MacFhearghuis. Cha robh fios againn có e no có as da, ach nam fàgadh e sinn a nise cha bhiodh fios againn dé a dheanamaid as aonais.

Agus sinne! Tha sinn cho eòlach air a chéile a nise agus a bha dithis riamh. Bithidh sinn a’ gearain ’s a’ cnàmhan, ach chan eil dad romhainn ach Gairm a chumail a’ dol. Bithidh sinn a’ dol amach air a chéile gu dubh mu rudan an dràsda ’s a rithist, ach, an còmhnaidh, thig rudeigin a bheir gàire oirnn an uair a chuimhnicheas sinn cho òg, bras ’s a bha sinn ochd bliadhna air ais.


[TD 305]

“Aon Fheasgar . . . .”
POL MACAONGHAIS

CHA robh Tormod ach naoi, ach an diugh bha cudtrom eagalach air laighe air a spiorad òg. Shocraich e e-fhéin air cloich chruinn air cùl na cruaiche agus dh’ fheith e gus an nochdadh càch. Dé chanadh iad? Dé chanadh iad nuair a dh’ innseadh e dhaibh? Saoil am biodh Dòmhnall Ruadh nam breacadh-seunain a’ magadh air ’s a’ tarraing as? ’S cinnteach gum bitheadh.

’S e Dòmhnall bu shine de’n chloinn mun cuairt ’s bha e tuilleadh is bragail uaireannan. Nach robh Malag a’ ràdh dìreach an raoir fhéin gu robh h-uile duine toirt an aire cho mì-mhodhail ’s a bha e fàs ’s gum bu cheutach do athair beagan ceannsachaidh dheanamh air.

Ach co-dhiùbh, cha deanadh Màiri no Eóghann no Ruairidh magadh air—Màiri co-dhiùbh. Nuair a dh’ innseadh e dhi mar a thachair dh’ fhàsadh a sùilean móra na bu chruinne ’s na bu tlàithe le iomagan agus bhiodh truas mór a cridhe aice ris.

Ach gu dé bha ’gan cumail, gu tà? An fhaod a bhith nach robh an t-uisge ’s a’ mhòine aca stigh a nis? Bu chòir dhaibh greasad orra; mura tigeadh iad a dh’ aithghearr reidheadh a’ ghrian fodha ’s chan fhaigheadh iad cead tighinn a chluich.

Thàinig Malag timcheall oisein na cruaiche. “O . . . ’n ann a sin a tha thu? Na gabh fuachd ’nad shuidhe ann an sin fad an fheasgair. Co mheud poca thug thu stigh?”

“Trì.”

“Fiach gun dean sin an gnothach, mathà. Tha fuine agamsa ri dheanamh a’ chiad char sa’ mhadainn. Fiach gum fuirich thu faisg air làimh. Tha agad ris a’ chrodh thoirt dhachaidh, cuimhnich, agus ma dh’ fheumas mise tighinn ’gad shiubhal, cha mhath dhuit . . . . Eil dad ceàrr ort, chan eil thu coimhead ach stuirceach?” “Chan eil.”

Chaidh earball a h-aodaich á fianuis an taobh a nochd i. Sàmhchair. Dh’ éirich meanbh-chuileag no dhà as a’ mhònaidh agus theirinn iad a chluasan ’s a chùl-amhaich. Thachais e e-fhéin gu dìchiollach gus an do ghlac a chluas am fuaim ris an robh i feitheamh agus dh’ éirich e air a chorra biod.

Bha iad uile tighinn còmhladh nall cùl na h-iodhlainn. Bha e beagan mì-shona—b’ fheàrr leis gu robh Màiri air tighinn an toiseach, ’na h-ònrachd. Ach nuair a ràinig iad, ’s iad a’ bochdadaich ’s ag eubhach mu choinneamh, chaisg e iad cho sòlaimte ’s a rachadh aige, ’s thuirt e,

“Bhàsaich Susanna!”

Sguir a’ mhire ’s a’ bhochdadaich. Sheall iad air gu h-iomaganach.

“Cha do bhàsaich!” arsa Dòmhnall Ruadh.

Chuir an naidheachd dragh air gun teagamh, thug Tormod an aire.

“Bhàsaich. Chaidh mi mach le gràn ice cho luath ’s a thàinig mi as an sgoil ’s cha robh sgial oirre. Choimhead mi ’n uairsin shìos os cionn a’ chladaich ’s fhuair mi ri taobh gropain i . . . . marbh.”

Theab glug a’ chaoinidh tighinn air. Bha chompanaich uile coimhead air cho truasail agus bha cumhachd ’nan co-fhaireachdainn air nach robh e eòlach.


[TD 306]

B’ aithne dhaibh uile Susanna, an tunnag a fhuair Tormod an uiridh o bhean a’ chìobair. Nach iomadh gàire thug i orra. B’ i fhéin an tunnag a b’ éibhinne ’s bu lugha nàire ghluais air dà spòig riamh. Ach cha robh e buileach freagarrach a ràdh gum b’ ann air dà spòig a ghluais Susanna; bhristeadh té aca nuair a bha i ’na h-isein agus b’ ann gu math cuagach, spliathach a bha i riamh o’n àm sin.

Dh’itheadh i gràn (no dad sam bith eile bhiodh ri sheachnadh) as an làimh, leanadh i steach do’n arbhar iad nuair a reidheadh iad a falach agus nuair a bhiodh iad a’ deasbud ameasg a chéile—mar is tric a bhitheadh—’s gann nach rachadh fhoighneachd do Susanna gu dé a beachd, oir bhitheadh i an sud is car ’na ceann ag éisdeachd riutha gu dìchiollach. Bha e gu math doirbh a chreidsinn nach b’urrainn dhi aon rud dhiubh sin a dheanamh tuilleadh.

“An truaghan!” arsa Màiri.

“Saoil an e cù rinn e?” dh’ fhoighneachd Ruairidh.

Chrath Tormod a cheann.

“Cha do bhoin dad dhi. Cha do rinn i ach . . . ach bàsachadh.”

“Feumar a tiodhlacadh, mathà,” ars Eóghann, am fear bu phongaile dhiubh uile, “agus a tiodhlacadh dòigheil cuideachd. B’ airidh i air.”

Sheall Tormod air a chompanaich. Dh’ aomadh ceithir chinn gu dùrachdach. “Ceart, mathà,” ars esan, “thugnamaid.”

Ghabh iad anull gu iomall a’ chladaich air an socair, a’ deanamh beagan draghaidh air an casan mar a shaoil iad bu chòir do luchd caoidh.

Bha Susanna air a drùim dìreach agus a spògan, seargte gun lùths, paisgte air a h-itean broinne.

“O, an truaghan!” dh’ eubh Màiri, a’ dol air a glùinean ri taobh agus ’ga slìobadh. Cha do leig na balaich dad orra agus thòisicheadh, leis an t-seann spaid a thug iad leotha o cheann na cruaiche, air cladhach an tuill. Thug iad greis mu seach air an spaid agus, an déidh móran osnaich is acain, rinneadh sloc a shaoil iad mór gu leòir airson an gnothach.

B’ ann ri Màiri a dh’ earbsadh a leigeil dha’n ùir agus rinn i sin gu socair, pongail leis a’ cheathrar bhalach ’nan seasamh sàmhach ’ga coimhead.

Ach bha cudtromachd na cùise a’ fàs draghail do Dhòmhnall Ruadh agus thuirt e le mothar gàire: “Bu chòir dhuinn Sailm a ghabhail, nach bu chòir?” Sheall càch air le diomb a chuir ’na thosd e sa’ mhionaid. Sin mar a thachras an còmhnaidh, thuirt Tormod ris fhéin, dh’ fheumadh cuideigin cuis-bhùird a dheanamh nuair a b’ olc . . .

Nuair a bha ’n gnothach seachad ’s a sgaoileadh an ùir gu réidh air uachdar an t-sluichd bha iad fhathast deònach fuireach greis na b’ fhaide. Cha robh e ceart, ann an dòigh, coiseachd air falbh agus Susanna bhochd fhàgail ann an sud.

“Deanamaid crois!” arsa Màiri.

Dh’ aontaicheadh leatha sa’ spot.

“Falbh thusa null gu eathar Chaluim aig a’ phort,” arsa Tormod ri Eóghann. “Bha Calum a’ leaghadh teàrr-bhuidhe an diugh ’s cha chreid mi nach bi na h-éibhleagan teth fhathast. Teasaich am pìos


[TD 307]

iaruinn a bh’ aig Calum ’s thoir anall e. Thugainn thusa, Ruairidh, fiach am faigh sinn biorain mhaide san tiùrr.”

An ceann tiotan dhìrich Tormod is Ruairidh as a’ chladach le dà bhioran fhreagarrach aca is iad a’ toinneamh sreang mu’n timcheall ’s a’ deanamh crois dhiubh. Cha b’ fhada cuideachd gus an do nochd Eóghann leis a’ phìos iaruinn agus ruthadh na grìosaich ’na ghob.

“Dé tha thu ’dol a sgrìobhadh?” ars Eóghann.

“Chan eil mi buileach cinnteach. Saoil nan cuireamaid ann am Beurla “Mar chuimhneachan air Susanna, an tunnag a b’ fheàrr a . . . .”

“Ach, ni ’n t-ainm aice an gnothach leis fhéin,” arsa Dòmhnall.

“Tha ’n t-àm agad cabhag a dheanamh. Tha so a’ fàs fuar,” ars Eóghann. Rug Tormod an uairsin air an luideig a bh’ air ceann an iaruinn agus gu dìchiollach thòisich e air losgadh litir mu seach de ainm na tunnaige anns a’ mhaide.

Ach bha e furasda fhaicinn nach robh theas air fhàgail na dheanadh an gnothach agus cha robh e ach air SUS a sgrìobhadh nuair a b’ fheudar sgur.

“Och, ni sin fhéin a’ chùis,” arsa Dòmhnall.

“Nì, nì, tuigidh sinne có th’ ann,” ars Eóghann, ’s gun e deònach sam bith turus eile thoirt chun a’ phuirt.

Mar sin chàirich Tormod a’ chrois gu cùramach aig ceann an t-sluichd, ach fhathast cha d’ fhuair e stéidheachadh ceart.

Chualas guth feargach air an cùlaibh.

Nuas a ghabh Malag agus coltas garbh oirre ’s i an déidh bhith siubhal Thormoid thall ’s abhos.

“Dé chladhach ’s a’ ruamhar tha so?” dh’ eubh i, “sguiridh sibh dheth sa’ mhionaid dìreach! Agus . . . . thusa, amadain ghràinde, gabh dhachaidh agus ’s tusa gheibh e bhuamsa nuair a ruigeas tu.”

Leum i ’uige agus thug i sgailc mhath dha mu chùl a chinn. B’ ann an uairsin a laigh a sùil air a’ chrois. Chuir sin an cuthach buileach oirre. Phrann i fo casan i, ’s i ’g eubhach riutha—cho cruaidh ’s gun cluinnte thall ’s abhos i agus lasadh fiadhaich ’na sùil.

Sheall Tormod oirre agus, goirt ’s gu robh chluasan agus cruaidh ’s gu robh thàmailt, cha mhór nach tàinig gàire uige.

Shaoil e gu robh iomadh rud fo na neòil nach robh daoine tuigsinn nuair a thigeadh iad gu aois.

[Sanas]


[TD 309]

Tuathanachas Ann An Rhodesia
Le MONTROS

THA am fearann aig gach tuathanach ann an Rhodesia cho mór taca ri tuathanachas Albannach—gun ghuth idir air croit—agus nach eil móran stàth ann a bhith ag innse dhuibh mar a tha sinn ag obair.

Mun do thòisich an cogadh, bha a’ chuid bu mhotha dhinn ag obair fhathast le daimh airson tarraing nan crann agus nan cairtean. Ach, an diugh, is ann le <eng>tractors<gai> a tha sinn ag obair ged a tha sin a’ toirt barrachd oibreach á tuathanach fhéin. An uair a bha sinn le daimh, cha d’ rachadh móran ceàrr nach b’ urrainn gille dubh a chur ceart. Ach le draibhearan dubha air na <eng>tractors<gai> feumaidh an tuathanach a bhith ’na dheagh mhecanic, oir eadar an luaths a th’ anns na crainn ’s gach inneal eile, agus cho mall ’s a tha inntinn nan daoine dubha, chan eil ann ach briseadh eadar moch is anmoch; cha bhi fios aig draibhear gu bheil dad ceàrr gus an stad an <eng>tractor<gai> aige.

Tha e nas fhasa dhuinn a bhith a’ bruidhinn air àrach cruidh far am bheil cùisean anns an dà dhùthaich nas coltaiche ri chéile. Ged a bhios an tìde a’ cur dragh oirnn, chan ann airson an aon aobhair agus a bhios i a’ cur dragh air tuathanaich air a’ Ghaidhealtachd!

Anns a’ chiad àite, tha an t-ionaltradh ann an Afraca a cheart cho garbh dona ’s a tha e air a’ Ghaidhealtachd, ach ann an Afraca tha e bochd le dìth uisge oir chan eil fras ann fad seachd mìosan! Air a’ Ghaidhealtachd, tha tuilleadh ’s a chòir de uisge ’s de dh’ fhuachd a’ cur gu bàs an fheòir.

Matà, anns an dà àite ’s e beathach a bhios deònach biadh garbh ithe a tha feumail, agus ’s e rud math a tha ann am beathach a dh’ fhàsas luath airson dà bhliadhna agus air an tig stad fàis as déidh sin: có aige tha fios nach bi a’ chiad no’n dàrna geamhradh cruaidh is fada? Ma bhitheas, ’s e am beathach a tha a’ sìor fhàs, ged is mall e, am beathach as fheàrr an ceann ceithir bliadhna.

A bharrachd air sin feumaidh beathach air a’ Ghaidhealtachd a bhith còmhdaichte le fionnadh fada tiugh airson an t-uisge a thilgeil dheth agus a chumail blàth. Ach feumaidh am beathach againne fionnadh goirid agus craicionn freagarrach airson fallus a leigeil dheth. Is fheàrr dath soilleir air an fhionnadh, ach dath dorcha a bhith air a’ chraicionn fhéin.

Bha na beathaichean a fhuaradh bho na daoine dubha a’ freagairt sin, agus ged a bha iad beag ’s ann uapa agus bho thairbh Bhreatannach a dh’ fhàs suas a’ chuid as motha de na treudan anns an dùthaich. Tha e cheart cho feumail dhuinne a thaobh profaid a bhith ag obair le crosaichean ged nach bi iad cho trom ris a’ chrodh bhon tàinig iad.


[TD 310]

Anns an leth-chiad bliadhna a dh’ fhalbh, dh’ fhàs na treudan uidh air n-uidh nas dlùithe ri treubh Breatannach agus chaill iad dualchas an dùthcha fhéin. Thòisich na tuathanaich ri beachdachadh dé a b’ urrainn dhaibh a dhèanamh airson an nàdur Afracanach fhéin fhaighinn air ais ann am beathach a bhiodh mall a’ meudachadh.

Smaoinich mi fhéin anuairsin air a’ chrodh Innseanach a tha aca ann an Texas. Chaidh an crodh sin do dh’ Amaireaga o chionn ciad bliadhna agus rinn iad obair mhór an sin a thaobh cruth is meudachd. Sgrìobh mi gu fear àrach cruidh de’n t-seòrsa sin a tha ainmeil ann an Texas agus fhuair mi tarbh is deich aighean bhuaithe. B’e sin a’ chiad fheadhainn de’n t-seòrsa a ràinig Rhodesia agus tha mi’n dòchas gun tig profaid asda. ’S e mo bheachd gum bi am feum as motha annta mar thairbh airson an nàdur cruaidh a thoirt air ais do na treudan marsantachd gun a bhith a’ call meudachd. Agus, as déidh sin, bidh na tuathanaich airson gineal no dhà eile a’ tionndadh gus na tairbh Bhreatannach.

Tha mi ’n dòchas gu bheil mi ceart, oir mur eil, cha bhi mo sporan ach gann.

[Dealbh]
Crodh air tuathanachas Mhontrois


[TD 311]

Nighean An t-Sagairt Oig

Chaidh an sgeul so a sgrìobhadh le Ruairidh MacIllemhoire á Circebost, am Beàrnaraidh, bho chionn trì fichead bliadhna (1898) an uair a bha e ’na oileanach an Sgoil Steòrnabhaigh. Bha Mgr. MacIllemhoire ’na dhéidh sin ’na mhaighistir sgoile am Bhaltos Uig agus an Cros an Nis. Chaochail e bho chionn beagan bhliadhnachan. Tha sinn an comaine na bantraich airson cead an sgeul ghrinn so, a dh’ fhàg sinn facal air an fhacal mar bha i aige, a chur an clò.)

ANN an Loch Ròag, air taobh an iar Leódhuis, tha iomadh eilean bòidheach, ach tha aon ann a tha toirt bàrr orra uile ann am maise—Beàrnaraidh Bheag. Tha cnuic àrda ghorma a tha ’g éirigh suas ’na mheadhon, a ghrunnd a tha gu léir air a chòmhdachadh le gainneamh, agus dà thràigh bhòidheach, aon air an taobh a tuath d’ an goirear an Tràigh Mhór, agus an aon eile d’ an goirear Tràigh an Teampuill air an taobh an ear dheth, ri cur dreach àillidh air.

Ged tha an t-eilean maiseach so an diugh fo chrodh is fo chaoraich, agus gun aon neach ri gabhail còmhnaidh ann, gidheadh tha cuid beò fhathast aig a bheil cuimhne air an àm san robh e air àiteachadh.

O chionn àireamh mhór bhliadhnachan bha Eilean Leódhuis, no mar a theirte ris Innse Gall, fo chìs aig rìghrean Lochlainn; ach ged a bha buaidh aig na Lochlainnich orra, cha tainig daoine an eilein riamh gu bhith creidsinn ann an Odain, dia na muinntir a thug buaidh orra, no gu bhith géilleadh dha. An àite bhith ag adhradh do Odain bha aig muinntir Bheàrnaraidh Bhig talla anns an robh iad air an teagasg, ann an creideamh na Ròimh, le manach, d’an goirte An Sagart Og, neach a bha mar fhear iùil ’gan seòladh. Bha e ’na dhuine ro-chliùiteach, agus bha mór-mheas aig muinntir an eilein air. Aig an t-sagart so bha nighean òg d’ am b’ainm Gealchos. Bha i anabarrach maiseach, agus b’iomadh fleasgach òg a thug rùn dhi.

Mu ’n àm so bha e ’na chleachdadh aig daoine Lochlainn a bhith ghnàth a’ còmhrag agus a’ glacadh creich air an nàimhdean, agus anns na còmhraig sin bha a’ bhuaidh aca mar bu trice.

Bha so a’ toirt misnich dhaibh, air chor agus gun do sheòl iad a dh’ ionnsaigh ceann a tuath Eireann, an dùil gum faigheadh iad a’ bhuaidh air muinntir an àite sin mar an ceudna.

Bha aca ’na cheannard air an turus so Suain, an rìgh, neach a bha làidir, calma, agus a choisinn buaidh air iomadh raon. Ràinig iad Eirinn, agus choinnich iad féin agus an nàimhdean sa’ mhachair ann an òrdugh catha. Ach bha na nàimhdean, sìol Eireann a thàrmaich a nuas o Chonn, ro bhorb; agus an uair a thòisich a’ chòmhstri leag iad sìos “sìol nan tonn” mar a leagas an spealadair sìos an luachair ’na làthair. An uair a dh’ aithnich Suain gun robh an latha ri dol ’na aghaidh, thug e òrdugh d’a dhaoine agus chaidh iad gu gruamach a dh’ ionnsaigh nam bàtaichean, a’ fàgail iomadh gaisgeach treun ’na shìneadh sa’ bhlàr. Thog iad na siùil, agus dh’ fhàg iad Innse-fàil ’nan déidh. Air an t-slighe labhair Suain ri ’laoich. “Fheara,” ars esan, “togaibh fonn air suinn nach maireann, na suinn a thuit sa’ bhlàr agus nach buail sleagh nas motha san t-sreup.” Rug am fear-ciùil air an stoc, agus sheinn e tuireadh a’ bhròin. “Ann an Eirinn nan cluaintibh gorma thuit ar seòid le làmhan Bhriain agus a shlòigh. Gidheadh tha iad a’ gleusadh fleadh nan còrn an tall’ Odain. Ni iad còmhnaidh ann an “Bhalhalla,” an t-àite am bi iad ag òl gu bràth. Oighean Lochlainn,


[TD 312]

dòirtibh deòir air an sgàth, agus na leigibh le an glòir meirgeadh; oir chan amhairc sibh orra nas motha, ni motha ruaigeas iad fear na cròice tuilleadh, mar bu ghnàth leo.” Am feadh a bha am bàrd mar so ri tuireadh theann iad gu luath ri fearann. Leag iad na sùil, agus chaidh iad gu tìr a dh’ amharc air an fhearann agus air daoine an àite.

Latha an déidh do na Lochlainnich seòladh asteach do Loch Ròag bha Gealchos, nighean an t-Sagairt Oig, ri falbh ’na h-aonar air Tràigh an Teampuill, agus ri cruinneachadh shligean bòidheach a bha ri ’m faotainn air an tràigh. Cha robh an sin ach nì bha ’na chleachdadh aice bhith dèanamh, agus a chionn nach tainig dochann sam bith riamh roimhe ’na rathad ann a bhith a’ cur seachad ùine anns an dòigh thaitnich so, ni mò smuainich i gun robh nì sam bith ri dol a chur dragh oirre air an latha sin. Mar so bha i toilichte ’na h-aineolas air faguisgeachd an nàmhaid.

Bha tiugh cheò a’ snàmh air aghaidh a’ chuain, ionnas nach fhaiceadh Gealchos nì sam bith ach na bha glé fhagus di. Choisinn so dhi nach fhac i am bàta bha tarraing gu stuadh, ach thug e do Shuain—oir is e am bàta san robh Suain a bha tighinn gu tìr—cothrom air ise fhaicinn, agus òrdugh a thoirt do a dhaoine ullachadh a dhèanamh airson a glacadh. Oir an uair a bha Suain a’ seòladh amach troimh na sgeirean agus na h-eileanan beaga tha gu lìonmhor timcheall air Beàrnaraidh Bheag, dh’ fheumadh e bhith glé fhaiceallach air na bàtaichean, agus mar sin bha a dhaoine ’g iomradh gu socrach, air chor ’s nach cuala Gealchos fuaim nan ràmh, agus bha an tiugh cheò ’na mheadhon air nach fhac i am bàta. Bha Suain ag amharc air an tìr air an robh e dol seachad, agus an uair a thainig Tràigh an Teampuill am follais chunnaic e Gealchos ag imeachd oirre. An uair a chunnaic Suain an òighe mhaiseach, mar reult dheàlrach air an tràigh, dh’ fhairich e mar gum biodh saighead gheur a’ dol gu chridhe, agus smuainich e nach biodh fois aige na b’ fhaide mura faigheadh e an ainnir òg so mar mhnaoi dha fhéin. Dh’ òrdaich e d’ a shuinn iomradh gu cabhagach gu tìr. Bha am bàta gu ruigheachd tìr mun cuala Gealchos an iomairt agus fuaim nan ràmh. Thog i a ceann, thuig i gur e Suain a bha ann, agus ruith i an dòchas gun ruigeadh i tigh a h-athar mun glacadh e i. Ach cho luath ’s a fhuair Suain gu tìr ruith e ’na déidh, agus bha a ghràdh dhi, ged nach robh e air faicinn ach eadhon aon sealladh oirre, a’ luathachadh a cheum, air chor ’s gun do rug e oirre ann an tiota, agus ged a bha i a’ gul gu goirt agus a broilleach bàn fo osnaich mhór, ghiùlain e gu grad sìos do’n bhàta i. Sheòl iad gu cabhagach air falbh, le Gealchos air bòrd. Bha ise ri gul gu cràiteach, a’ smuaineachadh air suidheachadh a màthar chaoimh, an uair nach pilleadh i féin dhachaidh; air a h-athair bochd, a’ coimhead air a son anns gach creig is còs; agus air na càirdean agus gach nì tlachdmhor a bha i fàgail ’na déidh, agus, mar a bha i smaoineachadh, nach fhaiceadh i tuilleadh. Ri dol seachad air Innse-thorc a’ Chuain, agus ise ri gul gu muladach, bha an stoirm agus na seòladairean, a bha dèanamh gàirdeachais airson an nì luachmhor a rinn iad a ghlacadh, ri mùchadh a guth a bha cho binn.

Air dhaibh a bhith seachd latha air an tonn, an déidh dhaibh Beàrnaraidh Bheag fhàgail, ràinig gach bàta sàbhailt a’ chala ann an Lochlainn. Cho luath ’s a ràinig iad tìr thug iad Gealchos a dh’


[TD 313]

ionnsaigh tigh an rìgh. Rinn an rìgh cuirm mhór do na daoine bha maille ris air a chuairt. Bha e ’n dùil Gealchos a phòsadh, nì nach dèanadh e gun a h-òrdugh féin, agus air dhà bhith ’ga faicinn cho dubhach, dh’ fheuch e a h-inntinn a thogail le cuirm is ceòl, an dòchas gun tigeadh i gu bhith toirt toil dha féin agus do’n àite, agus mar sin gun aontaicheadh i a phòsadh. Ach cha robh nì sam bith ri dol g’a dèanamh sunndach agus àghmhor ach faotainn air ais do thìr a gràidh, còmhla ri h-athair agus ri a màthair agus ris na càirdean eile dh’ fhàg i ’na déidh, agus air an aobhar sin cha robh buaidh sam bith aig coibhneas an rìgh oirre, nì a chràidh a chridhe-san gu goirt, oir bha e air a gràdhachadh gu mór.

Ged a bha so mar so, cha do sguir an rìgh a nochdadh coibhneis agus a dheanamh aithnichte a ghràdh dhi, agus b’ ainneamh latha chaidh seachad nach robh fleadh aig an rìgh. Bha leann-dubh agus feòil thorc air an roinn air muinntir an àite am pailteas, agus na h-uile nì bha sin a chùm gun aontaicheadh Gealchos a dhol fo’n bhòid. Mar so chuir Gealchos seachd bliadhna seachad ann an Lochlainn, agus gach neach mun cuairt di ri cleasachd is ri ceòl, ach ré na h-ùine sin cha do dh’ amhairc Suain oirre gun ise bhith dubhach agus fo bhròn.

Bha e ’na chleachdadh aig Suain a bhith a ghnàth a’ sealg an tuirc, agus cho luath ’s a thigeadh e dhachaidh, rachadh e a dh’ amharc air Gealchos, ach bhitheadh ise dubhach mar bu ghnàth leatha. Aon latha air dhà tighinn dhachaidh bho shealg, fhuair e i ri gul. Labhair e gu coibhneil rithe. “Carson, a ghràidh, a tha thu fo ghruaim? Nach eil thu air do chuairteachadh leis gach sòlas, agus nach eil gach neach mun cuairt duit ri cleasachd ’s ri ceòl a chùm do thoileachadh? Nam biodh tu am Beàrnaraidh Bheag, cha bhiodh còrn no fleadh ann, agus cha chluinneadh tu ceòl sam bith ach MacTalla nan creag ri toirt freagairt do bhàrcadh nan tonn.’”

Fhreagair i e ann am briathraibh ciùin, agus na deòir a’ ruith gu luath bho sùilibh:

“Chaoidh cha toir mi ’Lochlainn rùn,
Do na sléibhtibh mùgach fuar;
Ged nach eil mi ’m Beàrnaraidh Bheag,
Na creid nach eil e air m’ ùidh;
B’ àill leam na Màgh Ra-theach*
Bhith coimhead nan clach san Stùigh.”

An uair a chuala Suain na briathran tlàth, dh’ fhalbh e le Gealchos thairis air cuan, agus lìbhrig e i air Tràigh an Teampuill o’n tug e i. Mar sin fhuair ise mu dheireadh an nì sin bu mhiann leatha—faotainn air ais do’n àite sin d’an robh i air a buan-ghràdh a thoirt. Iomadh bliadhna an déidh so, chìte i ri cuallach nam bó air an raon, a falt a bha cho dubh air fàs ’na chiabhan bàna, agus i gu socrach ciùin a’ seinn òrain. Ach mu dheireadh thainig latha anns nach robh ise gu bhith air a faicinn a’ cuallach nam bó mar a b’ àbhaist; oir thug an t-aog as an t-sealladh i, agus chaidh a càradh fo’n fhòd anns a’ chill a tha os cionn Tràigh an Teampuill. Ann an sin tha i a’ cadal gu sèimh san t-suain fhada, dheireannach.


* Tha so dìreach mar a bha e aig Ruairidh MacIllemhoire. Tha an sgeulachd agus an rann air chuimhne fhathast am Beàrnaraidh, is their cuid meadhar rìgh-theach an àite Màgh Ra-theach.


[TD 315]

Deich La anns an t-Suain
Le RUARAIDH MACTHOMAIS

[Dealbh]
Konung Gustaf Adolf

BHA an talamh air uideal a’ chiad mhadainn ud ann an Goteborg, is cha b’ ann ag òl snaps a bha mi. ’S e droch Viking a dheanainn, thuirt mi rium fhìn, is là gu leth de luasgadh nan tonn air tolladh asteach cho domhainn ’na mo stamag. Cha b’ ionnan ’s na Lochlannaich o shean, nuair a bheireadh iad a’ chuairt fhada sin, ann am bàtaichean fosgailte, bho’n dùthaich aca fhéin gu ruig na dùthcha sin a chaidh ainmeachadh orra, Innse Gall. Dh’ fheumadh làmh a’ chlaidheimh a bhith gu math gramail nuair a rachadh iad air tìr, gun fhios có an ceatharnach a nochdadh bho chùl creige—do shinnsir no mo shinnsir-sa—a dhìon a bhaile fhéin. Is cha chumainn-sa eadhon an camara dìreach! Chuir e bochdainn orm nuair a chaidh an dealbh so fhoillseachadh, is a chunnaic mi an <eng>list<gai> a bha ann an Gustavus Adolphus, no Konung Gustaf Adolf, mar a their na Suainich ris an rìgh iomraiteach so.

Tha Gustaf Adolf ainmeil an eachdraidh na Suain agus an eachdraidh na h-Eòrpa. B’ esan an comanndair airm a b’ iomraitiche anns a’ chogadh sin a lean deich bliadhna fichead (1618-48), ged a fhuair e fhéin bàs aig Blàr Lutzen anns a’ bhliadhna 1632. Tha fhios gu robh ainm uaireigin air bilean nan Eileanach againn fhìn, oir bha cuid aca a bha ’nan amhais, no ’nan saighdearan air thuarasdal, anns an arm aige. (Feumaidh nach ann soitheamh a bha feadhainn dhiubh sin, no de na h-amhais air an robh na Gaidheil eòlach rompa, nuair a ghlac am facal a’ chiall a tha aige an diugh, fo’n riochd amhaisg!). Tha pàirt de chliù nam fear-cogaidh ud air mhaireann fhathast am Barraidh, anns an òran a bhiodh Ruairi Iain Bhàin a’ seinn,

“———— ’S math ur gnothach sa’ Ghearmailt,
Gur neo-chearbach ur gnìomh ann.
Thig an claidheamh sìos faraibh,
Nial fallais gu chùl air.”


[TD 316]

Ri linn nan cogaidhean sin air clàr a tuath na Roinn Eòrpa fhuair an t-Suain leasachadh fearainn air còrsachan Muir na Baltaig, ged nach do lean cuid diubh sin rithe ach ùine ghoirid. Ach fhuair i iomadh iasad agus tiodhlac bho dhùthchannan na Roinn Eòrpa a tha fhathast ris fhaicinn. Bha seana bhailtean, mar Lodose, air an làrach air a bheil Goteborg air a thogail, ach ’s e Gustaf Adolf a stéidhich am baile a tha air sgeul an diugh, agus b’ e Duitsich a bha anns na h-ailtirean agus na innleadairean* a dheilbh am baile ùr anns a’ bhliadhna 1619, le sràidean farsaing agus le cladh-aibhnean a rèir modh na h-Olaind.

Cha robh mo chuairt an Goteborg gu bhith ach goirid, is an ath mhadainn chaidh mi air bòrd na trèana gu Karlsborg, ri taobh Loch Vattern. Tha trèanaichean na Suain gu math nas motha na an fheadhainn againne; co-dhiùbh, tha iad nas àirde, agus barrachd rùm ’nam broinn, ged a bha na suidheachanan cruaidh gu leòir. Agus, iongnadh nan iongnadh, tha iad glan, oir ’s ann o’n dealain a tha a’ chumhachd aca a’ tighinn. Chan eil fhios agam fhathast carson nach robh mo thiceard a’ còrdadh ri fear-nan-ticeardan, ach cha robh Beurla no Gàidhlig aige-san agus bha mi fhìn cho gann de Shuaineis is nach bu dùraig dhomh tòiseachadh ’ga caitheamh. Is dòcha gu robh sin feumail dhòmhsa: dh’ fhalbh e ’s a làmhan os a chionn.

Bha dithis shaighdearan ’nan suidhe faisg orm. Bha bloighean Beurla aig an dàrna fear dhiubh, is cha b’ fhada gus an robh sinn le chéile a’ strì ri cànainean coigreach. Ged nach do ghabh an t-Suain gnothach ris an dà chogadh mu dheireadh (is tha a bhuil sin air soirbheachadh na rìoghachd aca) chan eil iad gann de shaighdearan idir. Tha aig na balaich òga ri greis de sheirbhis airm a dheanamh, is chì thu iad thall ’s abhos air feadh na dùthcha, is iad gu math pròiseil leis.

* .i. <eng>architects<gai> agus <eng>engineers<gai>!

[Dealbh]
Ri taobh Loch Vattern


[TD 317]

[Dealbh]
Cafe fosgailte an teis-meadhon Stockholm

Chan fhaca mi móran de’n dùthaich air slighe na trèana so, oir bha a’ choille gu math dlùth; caoban dhith eadar na h-achaidhean, agus uairean gun ach iomaire no dhà de thalamh-àitich còmhla. Bha am bàrr aca car mar a th’ againn fhìn, ach gu robh barrachd de sheagal ’s de chruithneachd ann. Gus am feur a thiormachadh, tha iad a’ cur sreath de bhiorain fhada an sàs anns an talamh, agus a’ crochadh an fheòir orra sin. Anns an dòigh so tha e ’ga thìoradh nas luaithe. Is dòcha gun tòisich muinntir nan Eileanan air a’ chleas so nuair a dh’ fhàsas a’ choille nach deach a cur fhathast. B’ e so am pàirt de’n t-Suain anns a bheil an t-uabhas de mhaitseachan air an dèanamh, is air feadh na Suain gu léir chan fhaic thu bòrd-bidhe an <eng>cafe<gai> no an tigh-òsda gun bocsa-mhaitseachan air, ri do làimh.

Chuir mi dà là seachad ann an Karlsborg, baile beag dùthchadh, nas lugha na Steòrnabhagh theirinn. ’S e deireadh seachdanach a bh’ ann, is bha an sluagh saor bho ’n obair, ’gan cluich ’s ’gan grianadh fhéin ri taobh an locha, cuid a snàmh is cuid a’ seòladh. Air an fheasgar chruinnich móran de’n òigridh gu pàirc mhór air taobh muigh a’ bhaile anns a’ choille, is abair seinn is dannsa is othail. Nam b’ ann an Tolastadh a bha so air tachairt bha ainm an àite air a bhith iomraiteach air feadh an t-saoghail. Tha e ’na chleachdadh cumanta aig na Suainich pàircean móra mar so a chur air leth do’n òigridh, agus tha e glé choltach nach eil srian ’ga cumail orra. Is dòcha nach fheàirrde iad so, ach cha mhotha a b’ fheàirrde iad an t-srian a bhith ro theann orra. Tha dlùth-dhàimh aig na Suainich ris na Gearmailtich, is saoilidh mi gu bheil seòrsa de dhàimh aig caitheamh-beatha an òigridh-san ri


[TD 318]

[Dealbh]
Vasterlanggatan ann an seana bhaile Stockholm

caitheamh-beatha na h-òigridh Gearmailtich roimh ’n chogadh mu dheireadh. Tha iad a’ deanamh uaill mhór á bòidhchead a’ chuirp, agus a’ strì ri a chumail fallain le lùth-chleasan. Mas e ’s gu bheil an inntinn cho slàn sin, chan eagal di.

Ach cha do ràinig mi Stockholm fhathast, is tha a thìde bhith tarraing. Thig duine air a’ bhaile mhór so, bho’n iar, mar gum b’ ann gun fhios da. Eiridh na togalaichean àrda geala roimhe, os cionn uisgeachan nan caolas, oir tha am baile air a thogail air grunn de eileanan, is tha an t-uisge dlùth ort ge be càit an téid thu. Tha rud math de’n t-seana bhaile air fhàgail, is chuir mi seachad feasgar a’ coiseachd nan seann sràidean caola is nan cidheachan, is an aghaidh air Finland no Suómi. ’S ann an so a bha na seòladairean a’ fuireachd uair, is tha iad ’ga thathaich fhathast ’nam mìltean. Ged a chì thu <eng>Tobak Automat<gai> air an t-sràid (’s e sin inneal anns am faigh thu pacaid thoiteanan!), tha aosmhorachd nan sràidean gun a mùchadh, is an seann saoghal a’ tighinn beò fo chomhair do shùl.

Ach tha mi smaoineachadh gur h-ann air an oidhche as bòidhche Stockholm buileach, leis na soluis neon a’ lasadh air na sràidean, is am faileas air chrith ann an uisgeachan nan caolas is nan aibhnichean. Bha an t-sìde blàth—’s e toiseach August a bh’ ann—is bha sluagh air feadh nan sràidean, á iomadh dùthaich, is gach dath is fasan bu rìomhaiche na chéile air an aodach. Bha brat blàth na h-oidhche, mar gum b’ eadh, a’ toirt iasad de shèimheachd do na togalaichean móra geala a dh fhàsadh fuar agus cruaidh a rithist fo ghréin na maidne.

[Dealbh]
“Ged nach eil mi ’m Beàrnaraidh Bheag . . . .”


[TD 319]

Far an d’ fhuair mi leabaidh a’ chiad oidhche cha robh biadh aca ’ga thoirt seachad idir, is tràth an ath mhadainn chuir an t-acras chun na sràide mi. Bha an t-Suaineis agam, a rèir mo bharail fhìn, a’ sìor dhol am feabhas, is ged a tha a’ Bheurla an ìre mhath pailt ann am bùithtean Stockholm, cha robh mise gu bhith ’na h-eiseamail. Sud mi steach do thigh-bìdh, is dh’ iarr mi lite is ugh is aran is cofi aig a’ chuntair. ’S e an t-Suaineis air lite <eng>grot<gai>, agus chuir an tè a bha ’ga riaghladh ceist orm: <eng>Manna grot?<gai> Cha b’ aithne dhòmhsa “mana” ach an t-aon, ach fhreagair mi Ia ann an guth làn misneachd, is sguab mi leam mo thruinnsear is mo mhuga bainne anull gu bòrd. Agus b’ e sin brod an truinnseir. Chan fhaca mise a leithid, a thaobh meudachd, bho bha mi aig mòine mu dheireadh, is tha greis bho’n uair sin. “Ach nach i tha geal,” arsa mise rium fhìn. Bha na h-aobhair aice. Nuair a bhlais mi oirre, dé bh’ agam air mo bheulaibh ach truinnsear mór semolìna—aig ochd uairean sa’ mhadainn! Agus bha i milis cuideachd. Ach is math an còcaire an t-acras. Cha do dh’ fhàg mi gràinean, mìn ’s ga robh iad.

Bha ban-charaid dhomh, nighean piuthar mo mhàthar, a’ fuireach ann an Stocksund, air taobh muigh a’ bhaile, is i pòsda aig fear aig a bheil dreuchd àrd ann an <eng>Embassy<gai> Bhreatainn. Bha i air cuireadh coibhneil a thoirt dhomh tadhal aca, agus chuir mi seachad dà là an sin nach teid as mo chuimhne ann an cabhaig. ’S ann a mhuinntir Bheàrnaraidh a tha a h-athair, agus air dhuinn ar biadh feasgair a ghabhail, sheall an duine aice dhuinn film a bha e air a dhèanamh an Leódhus agus air taobh siar na Gaidhealtachd, agus bha clàir Ghàidhlig aice-se ’gan cluich air a’ ghramofon fhad ’s a bha na deilbh ’gam foillseachadh. Bha a’ Ghàidhlig a’ dol, thuige ’s bhuaithe oir cha robh móran aig fear-an-tighe, is bha sinn air ais, car tacain, ann an Eilean an Fhraoich.

An ath là chaidh sinn sgrìob ann an eathar gu Lùchairt Drottningholm (no Eilean na Bàn-righinn), pàileas a chaidh a dheilbh anns an t-seachdamh linn deug le Nicodemus Tessin, ailtire Suaineach ainmeil. Anns an ochdamh linn deug bha pàirt dheth air a chleachdadh mar <eng>theatre<gai> leis an rìgh Gustavus III, agus tha <eng>theatre<gai> ’ga cumail an so fhathast, le modhan is aodaichean is dealbh-chluichean na linne sin. Thog mi dealbh de mo bhan-charaid air beulaibh na <eng>theatre<gai>, is air eagal gun diùltadh i cha do dh’ iarr mi cead oirre a chur an clò an so!

Ged bu mhath a’ chuideachd b’ fheudar falbh an ath là, oir bha mi airson sgrìob chabhagach a thoirt gu ruig Uppsala, far a bheil an t-Oil-thigh as sine anns an t-Suain, an <eng>Universitas Regia Upsaliensis<gai>. Chaidh an t-Oil-thigh a stéidheachadh sa’ bhliadhna 1477, agus bhà is thà ainm mór aige airson sgoileireachd. Bha mi duilich nach b’ urra mi fuireach na b’ fhaide anns an t-seann bhaile bhrèagha, shèimh so. Ach mus do dh’ fhalbh mi as, an déidh cuairt a thoirt chun an Oil-thigh, chaidh mi asteach do’n Chathair-eaglais a tha làimh ris, is chunnaic mi uaigh an sgoileir mhóir sin Linnaeus, an duine a chuir rian air eòlas nan lus, agus a bhàsaich o chionn dà cheud bliadhna (1757).


[TD 320]

[Dealbh]
Oil-thigh Rìoghail Uppsala

Bha agam ri Oslo a ruighinn air madainn Di-Sathuirne, is chuir mi romham trèana na h-oidhche a ghabhail. Tha i so a’ toirt ochd no naoi a dh’ uairean a thìde air an t-slighe eadar na ceanna-bhailtean. Bha dùil agam àite-cadail fhaighinn air an trèana, ach cha robh gin air fhàgail. Mar a thachair, chaidh an oidhche seachad gu luath, eadar còmhradh ri Suaineach aig a robh deagh Bheurla, a’ gabhail ealla ri buidheann de Fhinnich a bha air turus gu Oslo, agus a’ cumail sùil air an dùthaich. Bha i an ìre mhath soilleir eadhon am marbhan na h-oidhche, is bheirinn oidhche cadail uair sam bith air an t-sealladh ud de Varmland: na raointean arbhair ag abachadh, is tighean nan tuathanach a’ faire orra, is an sin a’ ghrian a’ sgaoileadh a gathan trasd an speur is a’ tairgse solus maoth do na buailtean is do na lochan. ’S e so a b’ fheàrr na soluis neon Stockholm. Thuirt mi rium fhìn gum feumainn a bhith air chois na bu trice ri éirigh na gréine. Chan eil bliadhna ann bho’n uair sin, is nì mi fhathast e.

[Sanas]


[TD 321]

Bho Bhaile gu Beinn
Le F. S. MACTHOMAIS (Manchester)

(Eadar-theangaichte le AONGHUS DOMHNALLACH)

DE a bhios tu fhéin a’ dèanamh air Là Buidhe Bealltainn?—dol cuairt an carbad-ola, no caitheamh an latha a’ buain na mònach, ag ullachadh connaidh a’ gheamhraidh? An tàinig e steach riamh ort ciamar a bha muinntir nan eilean anns na làithean a dh’ fhalbh a’ cur seachad ciad là a’ Chéitein? B’ e sin an là air an deidheadh iad gu léir chùm na h-àirigh agus is mór an togail-cridhe a bh’ aca ris an là sin: bodaich is cailleachan; òganaich is caileagan; agus a’ chlann gu h-àraidh. Cha robh fiù ’s na beathaichean fhéin, crodh is caoraich, nach saoileadh neach gu robh fhios aca gu robh an Là Mór a’ tighinn.

Smaoinich air an t-sealladh air a’ mhadainn sin! Tha e tràth, glé thràth. Tha an uiseag fhéin fhathast gun dùsgadh agus cha do ruaig a’ ghrian fhathast o’n chnoc a’ cheò a bha a’ greimeachadh cho dian ri thaobh. Cha toir sinn fada ri ar lòn-maidne agus théid sinn air fàth do’n dorus a choimhead amach. Tha daoine cheana ag ullachadh airson am baile fhàgail agus an aodann a chur air a’ mhonadh. Tha an crodh a’ nuallanaich, na caoraich a’ mèilich, agus a’ chlann a’ ruith ’s a’ lachanaich. Agus os cionn sin cluinnidh sinn na bodaich ag osnaich, na cailleachan a’ comhairleachadh, na fir òga a’ toirt comhairle, agus na caileagan, nas ciallaiche, a’ caomhnadh an anail airson na slighe chun na mòintich. Sin far an téid an samhradh a chaitheamh ri taobh lochain de uisge glan loinnireach, air a bhreacadh le eileanan beaga gorma, ameasg chnoc còmhdaichte le fraoch, agus ag éisdeachd o mhoch gu dubh ri pongan binn na h-uiseige shuas ann an glainead nan speur, agus a’ deoghal air an àileadh fàile cùbhraidh na mòna ag éirigh gu mall do’n adhar.

An ùine ghoirid, tha gach aon cruinn aig ceann a’ bhaile deiseil gu falbh. ’S e an Triall a chante ris an treud bheathaichean, agus air an t-slighe tha an òrdugh fhéin aca ’ga chumail. Air an toiseach tha an crodh is na caoraich a réir an aois. Air an cùl tha na gobhair is na h-eich le cliabh air druim gach aoin. ’Na bhroinn tha gach acfhuinn a bhios feumail air an àirigh. Thig an uair sin na fir le spaidean, cnagan, agus ròpaichean a chùm nì sam bith a chàradh a tha gaothan làidir a’ gheamhraidh air a chur as a chéile. ’Nan déidh-san thig na mnathan a’ giùlan aodach-leapa, min, is soithichean a’ bhainne. Chan eil stad a’ dol air a’ chloinn ach a’ ruith ’s a’ riagail fad an t-siubhail.

Mu dheireadh théid na h-àirighean a ruighinn. Théid càradh a dhèanamh air nì sam bith a tha cur feum air, théid na teinntean a chur thuige agus am biadh a dheasachadh. Théid fraoch a chruinneachadh agus a sgaoileadh air an làr airson àite cadail, agus air beulaibh na leapa théid ruith no dhà de cheapan a chàradh airson àite-suidhe.

An uair a théid gach nì ullachadh timcheall na h-àirigh théid sinn suas do’n chrò a dh’ fhaicinn a’ chosgoraidh: ’s e sin beathaichean gach


[TD 322]

fir a chunntadh agus a chuid fhéin de’n mhòintich a thoirt dhà a réir an àireamh a tha aige. Cha toir sinn fada ri sin agus tillidh gach aon againn chùm na cuirme. Tràth anns a’ mhadainn chaidh uan gun smal gun truailleadh a mharbhadh agus ’s e sin a tha sinn dol a ghabhail. Roinnidh sinn e ri ar càirdean agus ar coimhearsnaich agus fhad ’s a tha sinn ’ga itheadh guidhidh sinn sealbh agus soirbheachadh is tuilleadh spréidh do chàch-a-chéile.

“Aman còir gach fireach
Piseach crodh na h-àirigh.”

Cha toir sinn fada ri ar biadh agus lùbaidh sinn an sin ar glùinean agus iarraidh sinn air gach duine is ainmhidh “Gleidheadh Abrahaim, Isaac, agus Iacoib. Air Buachaille Israeil cadal cha tig no suain.” Eiridh gach neach an sin agus glaodhaidh aon fhear gu bheil an tigh aige-san ullamh airson na ciad chéilidh.

Ann an ùine ghoirid tha gach fear, bean, is pàisd ’nan suidhe mu chraos de theine air beulaibh an doruis. ’S math a’ chéilidh: òrain ’gan seinn, seann sgeulachdan ’gan innseadh, toimhseachain ’gan cur, sean-fhacail is bàrdachd ’gan aithris, agus gach duine a’ cur earrainn fhéin ri cur-seachad na h-oidhche. Fhad is a tha iad ag éisdeachd tha na fir a’ dèanamh sìomain fraoich no taodan de fhreumhan airson a’ chruidh a cheangal. Tha cuid eile a’ suaineadh de mhuran basgaidean far an téid a’ chlòimh a chumail.

Tha an oidhche blàth agus chan eil ciaradh a’ tighinn air an là; tha an solus sin nach fhaicear an àite sam bith ach anns na h-Eileanan gu daonnan sna speuran os ar cionn. Tha sonas is suaimhneas an cridhe gach neach—sonas nach eil sinn a’ call nuair a dh’ éireas sinn agus a théid sinn gu ar bothanan fhéin a chadal agus a bhruadar.

Ach mum falbh sinn théid an teine mór a thasgadh agus thig bean-an-tighe agus canaidh i am Beannachadh-Tasgaidh. Cluinnear a guth air a’ mhonadh anns an t-sàmhchar, agus freagraidh Mac Talla nan Cnoc a rann:

An Trianaid Bheannaicht’
Gu teàrnadh,
Gu caomhnadh,
Gu cuairteachadh
An teallaich,
An taighe,
An teaghlaich
Am feasgar so,
An oidhche so,
O! Am feasgar so,
An oidhche so is gach oidhche;
Gach oidhche air leth.
Amen.

Seadh, sin agaibh ciad là an t-samhraidh san àm sin. Là Bealltainn an diugh! Có dhiùbh a thaghadh tù? Tha fhios agam có is fheàrr leam-sa.


[TD 328]

An Cogadh Fuar
Le DOMHNULL LODUINN

“A Ruairidh! éirich,—tha an t-àm agad thighinn anuas!” Bha beagan gluasaid shuas an staidhre. Dé am fuaim a bha sin? Chuir e làmh amach gu taobh eile na leapa ach cha robh sgeul air bean. O seadh! Feumaidh gur e madainn a bh’ ann, ’s gu robh Màiri aig an eadradh ’s gun do leig i na cearcan amach mun d’ fhalbh i ’s gu robh an cuilean ’nam measg. Gheibheadh e norrag bheag eile mun tilleadh i.

Shocraich e e fhéin sìos agus dhùin a shùilean. Ge be dé cho goirid ’s a tha norrag, cha d’ fhuair Ruairidh leth ’s na bha ’na ùidh, agus mar gum biodh ann an tiota bha e air a dhà bhonn am meadhon an ùrlair agus a h-uile ròineag fuilt a dh’ fhàg an aois aige ’na seasamh air corra-biod.

Thachair e! Cia meud uair a thuirt e gu falbhadh fear de na h-innealan mallaichte sin aig an R.A.F. air cuairt leis fhéin aon là. An e mullach an tighe a bha ’na spealgan? A shìorruidh, fear eile dhiubh! Chaidh e air a bheul fodha, agus bha a cheann á fianuis fo’n leaba mun tainig an glaodh ud suas an staidhre a rithist—“A Ruairidh! Gu sealladh Sealbh ort! Nach eil thu ’gam chluinntinn! Cuimhnich an là a th’ ann. Bithidh am bus a’ tighinn an ceartuair!”

“Ceart gu leòir, ceart gu leòir, tha mi a’ tighinn,” arsa Ruairidh ann an guth fann agus e air a chasan aon uair eile. B’ fheàrr leis gun cuireadh i stad air a’ chleas sin, a’ bualadh a basan air balla na staidhreach. Aon là dheidheadh an cridhe aige an sàs gu buileach eadar a dhà uga agus chuireadh sin crìoch air. Agus dé a chanadh ise an uair sin?

Ach dé a bha i ag ràdh an dràsda fhéin?—“Cuimhnich an là.” Dé an là a bh’ ann? O, gu dearbh fhéin, an t-Sàbaid! Agus an Dòmhnallach Beag aig an Eaglais Mhóir am Baile-nan-Coigreach. Searmoin Ghàidhlig cuideachd! Bu mhath a’ Ghàidhlig a bh’ aca am Baile-nan-Coigreach seach mar a bha i an àiteachan eile air feadh an eilein. Thuig e a nis bun na h-ùpraid; dh’ fheumadh e cabhag a dheanamh.

Sheall e amach air an uinneig air cluaintean Eabair, oir b’ e sin ainm a’ bhaile air Eilean Rocadsaidh far an robh e a’ tuineachadh. Bha ospagan gaoithe a’ luasgadh an fheòir, ’s bha a’ ghrian a’ boillsgeadh anuas gun neul anns an adhar. An dearbh là airson spealaidh—ach cha deanadh math smaointeannan mar sin a leigeadh troimh a cheann—cuimhnich an là.

“A Ruairidh!”

“Ceart gu leòir, tha mi a’ tighinn,” arsa Ruairidh, ’na dhòigh shocair fhéin, agus e a’ cromadh na staidhreach. Aig a’ cheart àm, suas le Màiri, agus an ceann cóig mionaidean sìos i a rithist, cho beag agus bigeileach ’s bu dual dhi.

“Seall sin, tha mise deiseil, ach m’ ad, agus thusa ’nad shuidhe an sin gun choilear ort fhathast, agus do ghalais a’ slaodadh riut. Crìochnaich do bhiadh agus deasaich thu fhéin an ainm an Aigh.”

“Ceart gu leòir, tha mi a’ falbh,” arsa Ruairidh ’na dhòigh shocair fhéin, agus e a’ dìreadh na staidhreach.
“Agus a Ruairidh, fiach am faigh thu gréim air a’ chat mus falbh


[TD 329]

sinn. Tha i air na piseagan a rug i san t-sabhal an dé a chur am falach, ’s chan fhaic mi dalladh dhith—an creutair bochd, ’s i cho laghach.”

“Ceart gu leòir,” arsa Ruairidh, ’na dhòigh shocair fhéin, agus e a’ cumail roimhe.

Chaidh Màiri ’na boil airson greiseige a’ sgioblachadh an tighe agus a’ nighe nan soithichean, agus sùil aice air an uinneig.

“A Ruairidh! am bus! tha e dìreach air nochdadh aig Bun-na-Sitige. Bithidh e a’ feitheamh airson Peige Lachlainn ’s an t-slaodaire sin aig a bheil i pòsda—’s a cead aice,” arsa Màiri gu h-amh.

“’S mo bheannachd aige,” arsa Ruairidh an guth ìosal agus e a’ tighinn, ’na dhòigh shocair fhéin, gu ceann na staidhreach.

Agus le sin suas le Màiri a lorg na h-aide agus sìos le Ruairidh air tòir a’ chait, agus mus gann a ràinig e ceann shìos an tighe thainig e gu stad mar gum bualadh le peilear e.

“O, a shalachair!” Chaidh cluasan Ruairidh suas agus cluasan a’ chuilein sìos. Dé a nis a bha gu tighinn? “O mo chreach! O, m’ ad! O, a Ruairidh! Trobhad ’s cuir amach an cat mì-chollach so. Tha m’ ad bhochd làn phiseagan! Fiach gum bàth thu ’n drabhas ud anochd, i fhéin ’s na biasdan beaga eile. M’ ad ùr nach d’ fhuair mi ach Diciadaoin so fhéin bho Ghlaschu air “appro” ’s nach fhaca duine beò sa’ bhaile fhathast!”

Chaidh Ruairidh a dh’ iarraidh bocsa na h-aide agus a luchd neo-amharusach air a robh a’ bhinn mhuladach air a toirt amach. Fhuair e àite-falaich anns an t-sabhal, thug e tachas no dhà air cluasan na màthar, dh’ fhàg e “Ud, ud” aice, agus thill e do ’n tigh.

Le sin thainig a’ ghleadhraich ud, le smùid agus toit ’na cois, mu choinneimh an tighe, a chuir na cearcan suas ameasg nam faoileagan agus a nochd chun an t-saoghail mhóir gu robh an uilebheist aig Mac-nan-Carbad an gnìomh. Chaidh Ruairidh amach a dh’ aithghearr agus asteach do’n bhus. Chaidh sùil èasgaidh feadh na bha m’a choinneamh. Cha robh ach dà àite-suidhe air am fàgail, fear dhiubh am meadhon a’ bhus ri taobh nàbaidh agus fear eile os cionn na cuibhle-deiridh ri taobh Pheige Lachlainn, boireannach a bha farsaing ged nach robh i fada, ’s le ad ùr oirre a bheireadh gàir air gamhainn.

Ach càite a nis air an talamh am faca esan ad eile coltach rithe sin? Rinn e air an àite-suidhe a b’ fhaisg air, agus gun dàil chaidh e am bog gu dùrachdach le a nàbaidh ann an còmhradh domhainn air nach tigeadh crìoch gu dorus na h-eaglaise.

Agus Màiri? Bha ise fhathast air an rathad mhór a’ deanamh ath-chunntais. Faradh? Tabhartas? Sgàilean-uisge? Neapaicin? Na meurtagan - <eng>nylon<gai> - a - fhuair - i - bho - Mharks - agus - Spencer - an - Steòrnabhagh - fhéin - ’s - nach - bu- shnog - iad? Ceart! a h-uile dad! Shreap i suas do’n bhus.

“A Rua———.” Bhuail a sùil air ceann Pheige. “M’ ad! Cò-bloigh mi!”

Nach bu gheur a’ Ghàidhlig a bha a’ brùchdadh á Baile-nan-Coigreach; agus nach b’ fhuar an sìth a thainig air Màiri ’s i ri taobh Pheige, agus an dà ad a’ bocadaich mar aon—le cead na cuibhle-deiridh—gu Eaglais Mhór Rocadsaidh.


[TD 339]

A’ Chreach Bho Dheireadh A Thogadh Am Morar

(Bho phaipearan an Athar Cyril Dieckhoff)

Chuireadh an sgeulachd so thugainn leis an Athair Mark Dilworth, o’n Abaid, Cille-Chuimein. Tha e an ìre mhath cinnteach gur h-ann bho athair an Athar Dominic MacCeallaig a fhuair Cyril Dieckhoff an sgeulachd. Tha an comharradh* a’ ciallachadh nach robh Dieckhoff no an t-Athair Dilworth buileach riaraichte leis na facail a tha sgrìobhte aca, ach so dìreach mar a bha an sgeul sgrìobhte aig Dieckhoff. Cha do dh’ atharraich sinn lide dheth ann a bhith ’ga chur an clò an Gairm. Tha leth-bhreac eile de’n sgeulachd anns an leabhar Moidart, le Teàrlach MacDhòmhnaill; is e Ailean nan Corc a tha aige-san air Aonghus.

Sgrìobh Dieckhoff an sgeul so air an 11mh de October, 1922, bho aithris Mhic Ceallaig, ann am Beoraid, am Mòrar (an tigh a tha an ath dhorus ri tigh an t-Sagairt). Bha deagh chuimhne aig MacCeallaig air an sgeulachd, oir bu tric a chuala e aig athair i an uair a bha e òg. Bha athair tri fichead ’s a seachd deug an uair a chaochail e, agus b’ann bho Dhùghallach a bha ’na bhuachaille aig Ceann a’ Chreagain, an Loch Aileart, a fhuair esan an sgeul. Bha an Dùghallach so a’ teannadh ris a’ cheud nuair a chaochail e, agus fhuair esan an sgeul an uair a bha e fhéin òg.)

BHA pairt de na daoine air an t-saighead. Gun robh Aonghus nan Corc anns a’ Cheapaich an Arasaig, agus gun robh e ann am Muideart air cuairt, agus gun robh fear de a mhuinntir leis a’ tighinn a nall Bealach nan Ian a dh’ ionnsuidh Ceann a’ Chreagain. Air an rathad a nall bha e cur a chinn fair nan conbhaichean leis an t-saighead.* Agus nuas aig Poll a Nis chunnaic iad Mac ’ic Dhughaill agus dh’iarr Aonghus nan Corc air saighead a chur ann. Agus cha do chuir e a’ chiad te ann ach chuir e seachad air i. Agus thuirt e ris: “Mur a cuir thu ann an te seo, cuiridh mise unnadsa i. Is math a chuireadh an ceann fair nan conbhaichean mu’n am seo an de, ged nach cuimsich thu bais mhor Mac ’ic Dhughaill.”* Is air an uair sin chuir e saighead ann am Mac ’ic Dhughaill. Chaidh teicheachd* le mac Mhic ’ic Dhughaill (is e ’na phaisde og) air an uair sin do Loch Abair do Mhac ’ic Alasdair Loch-Abair; is e caraid a bha ann. Dar a thainig an gille gu aois dh’ fhaighneachd Mac ’ic Alasdair dheth am biodh e toileach aicheamhail a thoirt a mach is thuirt e gum biodh. Chruinnich iad a Loch Abair tri fichead fear de dhaoine foghainnteach airson an aicheamhail a thoirt a mach. Thainig iad leis gu cul a’ chnoic* fos cionn na h-eaglaise (eaglais Arasaig, tha i ’na cladh† an diugh) agus is ann air an Domhnach a bha ann* is bha na daoine cruinn san eaglais.

Thuirt a charaid ris: “Is e seo do chothrom; cha ruig thu leas duine leigeil as an laraich.” Thuirt an gille an uair sin, ged a bha feadhainn coireach ann a seo, gun robh moran neochiontach. Is thuirt a charaid an uair sin ris: “Ma ’s e sin an duine a tha annad, bi coimhead air do shon fhein; chan eil mise deanamh an corr dhuit.” Is thill a charaid le a chuid dhaoine air ais do Loch Abair is dh’ fhuirich fear de’n sgioba comhla ris. Is bha iad ’gam falach fhein feadh nan coilltichean agus fhuair Aonghus nan Corc a mach gun robh iad ann is bha e airson cur as


* = sic.
† = LS ’na chladh.


[TD 340]

dhaibh. Chruinnich e tri fichead fear airson faoghaid a chur ris* a’ Chreig Mhoir ann an Suanas-leitir agus cha d’fhuair iad iad. Is ann an sin a smaoinich iad gun cuireadh iad da sheann bhoireannach air falbh le pocannan coinnich thromh *Mhoinich Mhoir airson gun saoileadh na daoine a bha fo choille gur ann do’n tigh-fhighidh a bha na boireannaich a’ dol. Agus aig an am gun robh an cleachdadh a bhith toirt leo mulachag caise gu ’n fhigheadair (an aite airgiod). Is a’ dol seachad air a’ chnoc a tha ann am meadhon na Moinich Mhoir,* thainig an da dhuine a bha fo’n choille a mach a dh’fhaichneachd dhe na boireannaich de bha aca anns na pocan.* Thuirt te dhiubh: “A dhaoine uaisle mar a tha sibhse, cha bhi sibh a’ faighneachd de bhios aig creutairean bochda mar a tha sinne.” Is thuirt fear dhiubh. “Feumaidh sinn an t-aodach* uile,” is ag cur a lamh air fear de na pocannan dh’ aithnich e gur e coinneach a bha ann. Thug e suil air ais air a’ mhonadh* Shuanas-leitir is bha na tri fichead fear a stigh aig an fhang. Thuig iad mar a bha is rug air te an t-aon agus stob iad fodha iad anns an fheith, agus gus an latha an diugh is e Na Cailleachan Buidhe a tha air an aite.

Thair iad as iad fhein a dh’ ionnsuidh Amhuinn Mhorair airson dol far na h-amhuinn. Is aig an am sin cha robh drochaid oirre ach maide a bha am braigh an eas air a cheangal air an da cheann le gad. Dar a bha e fairis air a’ mhaide thuirt am fear a bha thoiseach ris an fhear a bha deireadh: “Carson nach do bhuail bhiodag* air a’ ghad.” Is thionndaidh e agus bhuail bhiodag air. Is anns an am bha fear de na tri fichead nall air a’ mhaide as an deigh is chaidh e fhein is am maide leis an amhuinn. Is thill Aonghus nan Corc air ais leis an da fhichead fear sa naoi-deug. Dar a bha iad a’ dol seachad air a’ chnoc am meadhon na moinich thuirt e: “Theid sinn a choimhead de bha aig na meirlich anns a’ chnoc” agus gus an latha an diugh is e Torr nan Meirleach a tha air a* bha an uair ud fo choille.

An dithisd a bha fo’n choille chum iad suas gu Drochaid an Loin, far an do thachair da bhoireannach riutha, is iad ag caoineadh. Dh’ fhaighneachd iad dhiubh de bha orra. Thuirt iad gun robh MacLeoid Dun-bheagan* an deigh a’ chreach* a thogail bho bhraigh Mhorair gu ’h-iochdar. Is dh’ fhaighneachd iad cait an robh iad is thuirt iad riu: “Aig Cille-Chuimein” is thill iad air ais is thainig iad fos cionn Cille-Chuimein anns a’ bhruthach a bha an uair sin fo choille. Aig an am sin bha iad a’ toirt a stigh nam bataichean airson an crodh a chur annta aig a’ Bhuarbhlaich is bha MacLeoid ’na shuidhe air an raon ag gabhail a bhidh. Is thuirt fear dhe na daoine seo: “Nach bu shuarach oirnn agus fiachainn air.” Is thuirt am fear eile: “Chan eil math dhuinn; bidh sinn an lamh leis am beil an seo de dhaoine.*” Is thuirt am fear eile: “Nach eil an da bho as fhearr an taobh seo de Lochaidh agam fhin agus agad fhein.” Is dh’fhiach e air MacLeoid is chuir e an t-saighead ann. Is chaidh a’ chreach a leigeil mu sgaoil is dh’fhalbh iad dhachaidh le MacLeoid. Is e sin a’ chreach mu dheireadh a chaidh a thogail ann am Morair.

Thill an dithisd aca air ais do Arasaig is bha iad ’gam falach fhein anns an Laraich Mhoir. Is bha nigheanan Aonghus nan Corc a’ dol


[TD 341]

leis a’ chrodh gu’n Laraich Mhoir is bha iad a’ tachairt air na gillean seo. Agus thoisich iad ri deanamh suas te dhiubh ri mac Mhic ’ic Dhughaill is mu dheireadh dh’innis i dha a h-athair mu a dheidhinn. Is thuirt a h-athair rithe gum feumadh i a thoirt leatha a dh’ ionnsuidh a tighe agus dh’ aontaich e gum faodadh iad posadh. Is oidhche na bainnse, an deigh dhaibh dol a laidhe, thainig am bodach, Aonghus nan Corc, leis a bhiodaig airson cur as dha: ach le fios a bhith aig Mac ’ic Dhughaill an duine a bha ann bha e deiseil air a shon is tharraing e an claidheamh aige is thuirt e ris, nan tigeadh e a rithisd, gun cuireadh e an ceann dheth. Is cha do chuir e dragh tuilleadh air.

Ach oidhche bha iad ag cluiche nan cairtean. Thug e sar sgailleag le cul a laimhe do’n bhean, is thuirt ise an uair sin: “Bha latha nach biodh sid gun dhioghlachduinn* air. Is thuirt esan rithe: “Ma’s e na cnaimhean buidhe sin shios a tha thu maoidheadh ormsa, cha mhaoidhich orm nas fhaide iad.” Is leum e air a chois sios do cheann eile an tighe is bha Aonghus nan Corc air urnuigh anns an am is chuir e a bhiodag ann is mharbh e e.

Notaichean.
Suanas-leitir. Is ann an sin a rugadh MacCeallaig.
Cill-Chuimein. Is e so an cladh ri taobh an rathaid mhóir aig a’ Bhuarbhlaich. ’S e so an t-aon àite-adhlacaidh a tha am Mòrar.
* = sic

[Sanasan]


[TD 343]

Eilean Mhalta
Le CALUM MACGILLEATHAIN (AN CONAN)

IS e ‘Malta beag blàth an Domhain’ a chanas na h-Eadailtich ris an eilean so. Chan eil e fada bhuapa agus bidh móran aca a’ dèanamh àite-samhraidhean dheth agus a’ cur seachad an làithean saora ann. Tha an Eadailtis aig cuid de na Maltaich, mar a tha a’ Bheurla, ach chan ann aig a’ mhór-roinn a tha iad sin ach aig fuidheall a thog iad, cuid mar chànan cluaise agus cuid á sgoil. Tha a’ mhór-chuid de’n t-sluagh gun oilean no oideas sgoile, agus gun eòlas leughaidh no sgrìobhaidh. Sluagh gun litir, mar a dh’ fhaodas sinn a ràdh. Chan eil maith dhòmhsa dhol a leagail coire sin air dream seach dream. Chanainn gu bheil e nàr duinne mar Breatannaich iadsan a bhith mar a thà iad sa’ cheum sin; agus chanainn gu bheil e pailt cho nàr do Eaglais na Ròimhe, oir is ann leithe-se a tha neart an t-sluaigh dhùthchasaich. Tha mi an dòchas nach fàgar ro fhada tuilleadh iad gun leasachadh follaiseach sa’ chùis so. Cha bu chòir gum fàgadh. Ach co aige tha fhios nach eil daoine ann a shaoileas gur h-ann aineolach is còir do na mithean a bhith! Leth na bochdainn.

Tha cànan aca dhaibh fhéin, a’ Mhaltais, cainnt Semiteach agus Arabach agus a thuilleadh air sin measgan maith innte de chànain eile. Tha cuimhne agam air a’ chiad bhus san do shiubhail mi san Eilean. Stad sinn aig bad an cois an rothaid, agus chaidh bean àrd, dhubh agus i caran fearail, cnàmhach, feitheach amach agus clann bheag air a cùram. Is e “Imsidh” a thuirt i riutha san dol amach, agus sin facal Arabach air an robh sinne èolach gu leòir ameasg nan Arab, araon san Eipheid agus an Iarag. Tha e ciallachadh “amach á so”. Cha chuireadh tu umhail oirre an Cairo no am Baghdad.

Bho linn Napoleon tha an t-eilean le Breatainn a thug bho na Frangaich e, agus gun e fada aig na Frangaich iad fhéin. Tha e againn air thàilibh treubhantas ar luchd-mara fo <eng>Admiral Nelson<gai>. Rinn na seòladairean a’ chùis air na saighdearan!

Ach tha fìor sheann eachdraidh, araon sgrìobhta agus anns na clachan, air an Eilean so. Tha togalaichean ann cho sean agus gum buin iad do Linn na Cloiche, an uair nach robh lorg aig daoine air feumalachd an iaruinn ann. Tha e ’na chùis iongnaidh cho mór agus cho grinn, snasail agus eadhon iomlan agus a bha an t-snaigheadaireachd agus a’ chlachaireachd a bha aca. Cha dèanadh “an Goban saor” na b’ fheàrr! Buinidh sin do innleachdan na h-Airde ’n Ear agus na h-Eipheid, nithean a bhuineas fhathast do iongantais an t-saoghail againn agus na Pioramaidean ’nan seasamh gu buan. Matà, ràinig an cuid eòlais air saoirsneachd chlach is togail theampuill is cheallan Alba. Tha aon àite an Arcaibh is Maeshowe aca air, agus tha e soilleir gun tainig eòlas nam fear a thog an uaigh mhór sin as an Airde ’n Ear cuideachd. Bha aon rud mór ’nam fàbhar am Malta, tha clachan an àite furasda an làimhseachadh is an gearradh, clachan aoil. Sin clach a chruaidhicheas ris a’ ghréin is ris an aèr, agus clach bhòidheach gun amharus. Tha Malta am meadhon a’ chuain air an tug na Ròmanaich “am Muir Meadhoin” agus bha “am Muir astigh” air leis. Is ann air còrsan na mara sin a thòisich móran de’n nì ris an canar Sìbhealtachd Eòrpach, agus uairean eile an t-Sìbhealtachd


[TD 344]

Iarach; agus bha Malta an àite maith airson a chuid de gach meur de’n t-Sìbhealtachd a lorg. Agus thainig iomadh dìleab oirre dheth.

Dh’ fhàg na Pheinich no na Cartagaich an lorg air an Eilean, agus seòrsachan eile romhpa. Chunnaic mise sgoilear Eabhra a bha làidir de’n bheachd gur h-ann bho “Phein” no “Phen” a thainig an rud ris an canadh na Gaidheil “an Fhéinn”. Ach an uair a chuir mi sin air beulaibh sgoileir eile thuirt e <eng>“naturaliter pueriliter”<gai>. Tha a chuile sgoilear a’ faotainn solus ’na sholus fhéin! Coma leat, bha na Pheinich ann agus b’ iad fhéin na seòid ’nan latha mór, fada féin. Tha mi creidsinn gu robh iad eòlach air gach cùil is ceall air oitir Bhreatainn is Eireann. Bha iad eòlach air a’ Bhaltaig agus air Lochlainn. Cha rachainn an urras duit nach iad a rinn comharran de na h-Eileanan is Carraigean a tha air an ainmeachadh air Mìcheal, agus bha eadhon a’ charraig air a bheil an Caisteal an Dun-éideann air a h-aon aca! “Tigh-soluis làth’ iad do’n bhàt’ nì seòladh”.

Ghabhadh leabhar a sgrìobhadh air na h-àiteachan sin uile. B’ e Mìcheal an t-Ard-aingeal agus bha e, gu h-àraid, os cionn cùraman na marachd. Agus cuimhnicheamaid nach ann aig na h-Eabhraich amhàin a bha lorg air Mìcheal. Bha e aig na Semetich eile, agus gu seachd àraid aig muinntir Thìr is Shìdoin, maraichean ainmeil a’ Chuain astigh, a rinn am marsantachd a sgaoileadh fad is farsaing. Is iad eilthirich á crìochan Thìr a rinn colonaidh an Ceann tuath Afraca agus Cartag ’na cathair aca. Chunnaic mi làraichean na cathrach sin, leis, agus ged nach eil ann ach cianalas na fàsalachd a nis, is ann aca fhéin a bha an t-sùil a lorgadh càit am faigheadh maraichean caladh!

An uair a bhithinn-sa sa’ sgoil bha Eachdraidh Bhreatainn againn a’ tòiseachadh le teachd nan Ròmanach! Agus airson na bha roimhe sin ann dé a bha againn ach dealbh seann Bhreatannach a’ deanamh culaidh-iasgaich dha fhéin de stoc craoibhe, agus gun dad uime ach craicionn ainmhidh! (Ach an uair a nochd na Saxonaich bha ‘bonaidean is brògan’ orra!) Gun tà, bha na Gaidheil ’nan sluagh mór, buadhach fada roimhe sin, agus iad mion-eòlach air na Pheinich, fada mun do chuir an Ròimh roimpe cur as doibh taobh air thaobh. Gu bòidheach, dh’ fhairtlich a’ Ghaidhealtachd oirre. Ach bhris is mhill iad Cartag agus a cuid mórachd. Gu tur.

Dh’ fhàg na Ròmanaich an lorg air Malta, nì nach iongnadh. Agus an uair a roinneadh an Impireachd eadar Siar is Sear is ann aig an taobh Shearach a bha Malta, agus b’ e sin an taobh Greugach. Tha làraichean móra am Malta a dh’ fhàg na Ròmanaich agus feadhainn a dh’ fhàg na Greugaich.

Fad nan ceudan bliadhna an deaghaidh sin bha Malta aig Ridirean Eòin. Bha Eilean Ròid aca air tùs, ach chaill iad e. Ghléidh iad Malta. Is e bha annta-san seòrsa de fheachd no arm Crìosdail. Bha na Sarasanaich a’ bristeadh ballachan fo dheas na Crìosdachd. Choisinn na Sarasanaich ceann tuath Afraca, an Spàinn agus cuibhrionn mhór de’n Ear-Eòrpa. Bha bailtean fearainn am Malta aig gach rìoghachd san Eòrpa fa leth. Is ann de shliochd nan Uaislean a bha na h-oighreachan a bha orra, agus an uair a thigeadh deireadh air tighleach aca chuireadh an rìoghachd aca uachdaran ùr anunn. Chan eil e neònach, mar sin, ged a bhiodh an luchd-àitich an diugh breac


[TD 345]

[Dealbh]
Am port mór—Marina agus Valetta

de gach treubh is fine. Chì sibh ’nam measg daoine cho dorch ri Arab agus daoine cho soilleir ri Lochlannach; ach is e am bunadh sean ruighinn as treise san àireamh, daoine beaga, dorcha agus iad beothail agus gu math cruaidh. Chan eil an t-Eilean mór, agus chanainn gu robh mu 300,000 duine ann ri linn a’ Chogaidh. Chan eil an t-Eilean ach mu 18 mìle air fhaid agus 9 no 10 no còrr air leud (’ga ghabhail thar a chéile). Meud an Eilein Duibh againn! Cionnas a tha iad beò? Tha móran aca beó air an fhìor bheagan. Ach is e pòsadh òg is tighleach mór an àbhaist aca. Tha mi an dùil nach fairtlicheadh oirnn tighleach le fichead ceann cloinne a lorg ann, agus tha tighlichean air deugachadh lìonmhor. Cha ghléidh an t-Eilean iad, agus tha iad sgapte air feadh an t-saoghail eadar bailtean a’ Chuain astigh is Amaireaga. Tha feadhanin aca air na soithichean móra ’nan seòladairean feumail. Agus tha meall an Astràilia agus an tìrean eile.

So an t-Eilean air an do rinn an soitheach aig an Abstol Pòl long-bhriste. Is e Melita a bha aca an uair sin air Malta. Tha mi an dùil gum faca mi far an robh an “de fhairge a’ coinneachadh”. Tha sin aig beul Bàgh Phòil. Is e Pòl an t-ainm as cumanta air balach am Malta. Fhuair Pòl iad ’nan sluagh còir, coibhneil. Tha iad mar sin fhathast. Chan eil a dhìth orra.

Tha tobraichean de fhìor-uisge san Eilean agus is dòcha gu bheil na h-uisgeachan a tha annta a’ sruthadh á beanntan àrda tìr-mór na h-Eòrpa, mu thuath orra. Agus, mar a thuirt am Maoraiche am Baile an Todhair, “Tha tuilleadh ann”.


[TD 351]

Gnothaich Bhoireannach
Le MURDAG NICCOINNICH

THA grunn math a’ toirt smuain air an teine dealain a cheannachd bhon tha an samhradh, tha sinn an dòchas, air teachd oirnn, agus glé thric ni teine dealain car greis rùm blàth gu leòir car feasgair. Chan eil bean an tighe, cuideachd, gun sùil air cho glan, beag dragha, ’s a tha iad. Cosgaidh so càil sam bith bho aon phunnd Sasunnach gu ceithir ar fhichead, agus tha B.S.I. a’ toirt móran comhairle dhuinn, air an ràith-sa, mu’n chùis so. Tha fios math againn uile air cho cunnartach ’s a tha an dearmad as lugha mu’n dealan: ged is èasgaidh am fear-oibreach e, is gàbhaidh e ri linn beag diù.

Chan e meud cosg an teine idir, meud earbsa glé thric: is ann air treallaich sgeadachaidh a tha an t-airgead ’ga chaitheamh. Tha riaghailt shuidhichte bho Bh.S.I. againn a nis, agus bu chòir dhuinn uile sùil gheur a thoirt, ach feuch gu bheil B.S.I.6 70 air gach teine cheannaicheas sinn. Ma thà, ’s gu bheil nàdur beud sam bith ann, faodar a thilleadh air ais gun dàil. Chaidh grunn math troimh dheuchainnean B.S.I., agus bha trì nach robh sàbhailt, ged bha pailteas eile cho làn tèaruinteachd ’s a ghabhas a bhith.

[Dealbh]

Chan eil, gu sònraichte, ach dà ghné teine dealain ann. Anns a’ chiad sheòrsa tha cuairteagan de chruaidh-theud tana air an suidheachadh ann an claisean de chriadh-teine. Bheir iad so mu dheich mionaidean a’ ruighinn an àrd theas, ach tha iad a’ toirt blàiths air an cùlaibh cho math ri’m beulaibh ged nach eil an teas a bhuaileas dìreach oirbh cho làidir.

Anns an dara gné, tha an cruaidh-theud mu thimcheall slait iaruinn, agus air a shuidheachadh mu choinneamh boillsgean faileasach o’n deàlraich an teas. Cha toir e so ach mu dhà mhionaid gu dol gu àrd theas, ach tha chuid as motha de’n teas sin co-chruinnichte anns an deàrrsadh a tha soillseadh gu dìreach mar a chithear an so. So cuideachd am fear as fhurasda a chàireadh aig an tigh, ma theid e ceàrr.


[TD 352]

[Sanasan]


[TD 353]

Tha gach teine a’ toirt seachad a cheairt uimhir de theas, mas e gu bheil an aon <eng>wattage<gai> annta. ’S ann a tha an t-eadar-dhealachadh anns an treòireachadh, a tha an cumadh a’ deanamh air an leus.

[Dealbhan]

Chì sibh gu h-ìosal fear anns am faodar am boillsgean atharrachadh sìos no suas, a rèir ar toil, agus an seòrsa a gheibhear gu chur sàs ann am balla.

Tha B.S.I. a nis air bliadhna a dh’ aois a ruighinn, agus, mar an òige de gach gné, is ann am meud a tha e a’ dol. Gum bi an tuilleadh fàs air, oir air a’ bhliadhna a chaidh is mór strì a rinn iad air ar sgàth-ne.

Tha làn dùil gum bi cothrom aca a dh’ aithghearr duilleagan a chur amach mu chòtaichean-uisge cloinne, agus càil sam bith a tha agaibh a bu toil leibh a ràdh mu’n deidhinn, is e so an dearbh àm gu an cur an sgrìobhadh thugainn, mun suidh am pannal, a tha gu bhith a’ cur sìos riaghailtean-seòlaidh do na cumadairean.

[Dealbhan]

Is e an dòchas, cuideachd, snàth-fuaigheil agus <eng>zips<gai> a bhith an ùine ghoirid fo an riaghladh. Chan eil tè nach fhaod am buidheann-sa a cheangail, air a sgàth fhéin, airson deich tasdain sa’ bhliadhna, agus gach nì a tha iad a’ cur amach fhaotainn dhi fhéin, oir chan eil e an coimeas GHAIRM ach sop as gach seid a chur an clò dhuibh de na tha tighinn amach bhuapa gach ràith.

Ma tha na casan fuar, chan eil dòchas sam bith gum bi an còrr de’n chlosaich blàth. Their na lighichean ruinn gur h-ann air ar casan as dlighiche dh’ fheumas sinn aire thoirt. Cumaibh iadsan seasgair agus chan eil uimhir de chunnairt gum faigh am fuachd làmh an àirde oirbh. Agus ’s e as sàsaidh idir, gur h-e an neach air am bi dà chois mar chnapan sneachd fad a’ gheamhraidh, air am bi casan dòruinneach leis an teas fad an t-samhraidh. Tha coltach gu bheil, mu dheireadh thall, an dearbh rud air a thighinn amach do’n dream-sa—buinn a theid am broinn nam brògan. ’S ann de stuth mar plastaic


[TD 354]

[Sanas]


[TD 355]

bog, a tha iad air an deanamh—<eng>ETHYLENE<gai>. Tha iad cho tana ’s nach fairichear san bhròig iad, le làraich san taobh ìosal, a tha toirt cothrom anail a tharraing do’n chraiceann. Chan eil iad deònach sracadh, no loirceadh, is their iad nach gabh iad caitheamh. Cha tarraing is cha chùm iad boigneadh falluis, tha iad furasda an nighe, agus cha chaill iad an dath. Gu dearbh, is math is fhiach iad cóig is naoi sgillinn am paidhir do’n tè aig a bheil droch chasan.

Chan e stuth ùr a th’ann am <eng>BRACEIN TONIC<gai>. Aig àm, bha sinn eòlach gu leòir air gu craiceann an aodainn a ghlanadh is ùrachadh, ach ’s ann tha e nise gu cobhair nan cas—greiseag bheag ann am bùirn le steall dheth ’na mheasg agus tha e mar dheas. Fiachaibh e!

Chan ann air na mnathan a mhàin a chithear cuailean cuachach, nach robh anns a’ chruthachadh. Tha ìnnleachdan a bhios a’ cur dualan a mhaireas san fhalt a’ dol nas fheàrr daonnan. Bha uair a bha spàirn an cois na h-oibreach-sa nach robh mì-choltach ris a’ chrochadh, ach is ainmig a tha mì-chomhfhurtach sam bith ’nan cois an diugh, ach cadal deirgeannach le cus suidhe. Ach fuirichibh oirbh, naidheachd ùr á ASTRAILIA. Tha na caoraich a nis a’ faotainn <eng>“perm”<gai>, mun teid an rùsgadh. Chan eil càil a dhìth na céille orm aig an àm so; tha so fìor. Is e an dùil ’s an dòchas gun dean so comasach pleatan is làraich mhaireannach a chur ann an aodach clòimhe: nì a bha doirbh gu ruigeadh so. Ma bha gearain air cuid de na fir, mu chosg <eng>perm<gai> nam mnatha, ’s ann a tha an là gu thighinn orra nuair a dh’ fheumas na caoraich iad.

[Dealbh]

Is gann an tè a gheibh stocainnean <eng>nylon<gai> a tha dìreach ceart; ma tha a’ chas fada gu leòir ’s ann a tha iad ro fhada anns an chalpa, ’s mar sin air adhart. Ri linn móran gearain ’nan cuid bhùithtean air feadh na dùthcha, thug MARKS AGUS SPENCER oidhirp air a’ chùis so a rannsachadh, agus saoilibh gu dé a fhuair iad amach? Is ann an riochd cas BAN-DHUIDSICH agus luirg BAN-AMEIREAGANAICH a thatar a’ cumadh nan <eng>nylons<gai> gu h-iomlan am Breatainn. Is beag an t-iongnadh nach eil cus againn riaraichte leotha. Ach cia mheud Duidseach pòsda aig Ameireaganach a tha còmhnaidh ’nar measg?

Co-dhiùbh no co aca, tha fir-riaghlaidh MARKS AGUS SPENCER, a nis, a’ tairgsinn stocainnean dhuinn ann an cruth nam mnathan d’am bheil iad ’gan reic, agus sin ann an seachd deug thomhaisean, chan ann a mhàin air fad ach air farsaingeachd. Chan ann anns a’ ghnothaich-sa a mhàin a tha adhartas air na bùithtean móra tlachdmhor so, oir tha iad cuideachd a’ toirt dùbhlain do na bùithtean eile gu h-iomlan prìs gach ball còmhdaich a’ thoirt sìos gu tric uimhir ri not. Fhuair mi blouse-sgoile caileig, agus léine ghlas sgoile balaich, nach fheum fiù ’s aon suathadh de’n iarunn, ann an tè d’an cuid bhùithtean, air deugachadh thasdan. Tha mo bheannachd fhéin orra co-dhiùbh.

Focal mu na tha de ghùintean, ’s de chulaidhean ’nar measg an dràsda, nach feum iarnaigeadh. Nighibh iad aig an tigh, na cuiribh


[TD 356]

[Sanas]


[TD 357]

asteach do dh’ ionad glanaidh tioram iad air ur beatha. Tha an seòrsa ròsaid a th’ air a shnìomh anns an t-snàth, a’ call a bhrìgh gu dearbh, is ann is trice tha an t-eudadh air a dhearg mhilleadh. Anns an là an diugh, le lìonmhorachd gach gné stuth, is dìomhain a bhith strì riutha gun na tha sgrìobhte ’nan cois a sgrùdadh; cha bhiodh earail ’nan cois gun aobhar.

’S fhada bho thug mi iomradh air MILIUM, agus, ged bha e duilich a chreidsinn aig an àm, tha e anns na bùithtean a nis, air an t-slait. Chan eil e doirbh fhuaigheal agus tha móran ’ga chleachdadh mar lìnig. Gheibhear ann an grunn math chòtaichean móra e cuideachd. Gu dé as freagarraich dhuinn, anns an dùthaich-sa, le là fuar is là teth, mar a tha i oir tha MILIUM comasach air gach fuachd agus blàths a chumail amach.

Is daonnan mi a’ toirt luaidh air <eng>SILICONE<gai>, agus tha esan a’ dol bho neart gu neairt. Tha anart-canaich (cotan) anns na bùithtean a nis anns a bheil <eng>SILICONE<gai>. Cha deifir dé a dhòrtar air, gabhaidh e a ghlanadh dheth le clùd fliuch, gun lorg sam bith fhàgail as a dhéidh, fìor ghoireas so airson dreasachan samhraidh na cloinne.

Gu ruigeadh so bha aon ghaoid anns gach inneal-sguabaidh bhrat-urlar—nach robh iad furasda an cur asteach fo na buill àirneis. ’S ann as an t-SUAIN a thàinig am fear-sa ris an abrar AMICA, agus mar a chì sibh, chan fheum e cus farsaingeachd. Tha ceithir sguaban gu daonnan a’ dol mun cuairt ’s a’ togail gach sprùillich is dùis. Tha e snog ’s chan eil e daor.

Is math tha fios nach bi na h-annlan làitheil ro thric againn ann am mór spéis, gus an sguir sinn ’gam faotainn. Bithidh mi fhéin a’ toirt sgrìob gu minig an tòir air gruth càileir anns a’ bhaile mhór, agus feumaidh mi aideachadh gur h-ann an GLASCHU, ann an LEWIS’ <eng>POLYTECHNIC<gai>, a tha gruth cho math ’s a bhlais mi a riamh, air dheas no tuath. Chuir mi e air bòrd mu choinneamh thriùir bhan-eileanach an là roimhe, ’s cha chualas a leithid a mholadh a riamh. Is e so bùth anns a bheil lìonmhorachd ghnothaichean, air an ruig gach sporan. Bhithinn a’ cluinntinn mnathan, an taobh deas ALBA, ag ràdh gum b’àbhaist dhaibhsan là a chaitheamh an GLASCHU an dràsda ’s a rìs, gun ceum a thoirt amach as a’ <eng>PHOLY<gai>.

Nuair a dheàlras a’ ghrian is iomadh tè a bheir sùil, le osna, air a h-aogais, oir is e craiceann math da rìribh air nach fàg druaip a’ bhaile


[TD 358]

mhóir a shnuadh dorch fhéin fad a’ gheamhraidh. Chan eil GAIRM mór gu leòir gu cur an clò na tha de dhòighean, de stuthan agus de chomhairlean a’ dòrtadh amach gach là thig air ar cinn, gus am barrachd àilleis snuaidh a chur oirnn, ach, tha aon nì cinnteach, ’s e glanadh agus an tuilleadh glanaidh am prìomh fheum, agus tha gach tè comasach air a sin a dhèanamh. ’S e rud eile, gun cus spéis a chur anns na their am botul, ge be cho àluinn a’ chaileag a tha air. Ma fhuair sibh stuth a tha glé fhreagarrach leanaibh ris, fhad ’s a tha cuimhne air nach eil bùrn agus siabunn ’nan aonar éifeachdach air treallaich mhath de na tha de chosmetics a’ dol sàs an diugh. Chuala sinn bho chionn greis gun robhas air deanamh stuth-snuadhachaidh bho’n t-slaman a tha an seilean a’ dèanamh. Tha e coltach gu bheil an stuth-sa—air riochd bàrr tana—mìorbhuileach, chan ann a mhàin gu glanadh, ach gu beathachadh na h-aogaisg, gus am bi an craiceann cho dreachail ri gnùis an naoidhein. Mar gach ìnnleachd ùr eile tha e car daor fhathast—<eng>APIELLA ROYAL SKIN CLEANSER.<gai>

[Sanasan]


[TD 359]

Mo Shuil ’Ga Leir Is . . . .
Le TORMOD MACLEOID

CHA robh Coinneach buileach amach as an sgoil a’ bhliadhna a chaochail a sheanmhair, ach tha móran a bharrachd de chuimhne aige oirre-se gus an latha ’n diugh na tha aige air a mhàthair a bha beò bliadhnachan as a déidh. Chan eil iongnadh sam bith a sin. Nach do sgioblaich i leatha e ’na sgùird airson fhaighinn bhàrr na cìche mus robh e naoi mìosan a dh’aois, amach as a’ chaparaid teaghlaich a bha mu chreathail, ’s dùil ri tuilleadh gun a bhith fada. ’S nach robh e fhéin cho fada ’na cheann, eadhon aig an aois ud, ’s nach fhaighte a chur air a’ bhotul amuigh na mach, ged nach fhaighear an diugh e, ’s e streap ri thrì fichead, feir a’ bhotul a dheòin no dh’aindeoin.

Ach co-dhiùbh, bho ’n oidhche ud a thug a sheanmhair leatha e cha do chuir Coinneach seachad oidhche an tigh athar gu’n do dh’fhalbh a sheanmhair air a turus deireannach a’ fàgail beàrn ’na chridhe nach do dhùin e, ’s nach dùin fhad ’s a bhios e air an talamh. Cha d’ fhuair fear eile de cho-aoisean air a’ bhaile, ann an earradh ’s ann am beathachadh an togail a fhuair esan bhuaipe. Ach cha b’ e sin idir a chùm cho bunailteach beò air a chuimhne i, ach na nithean neònach a dhìoghlum e ri a glùin, agus na sgeòil thaitneach leis na thàlaidh i e bho thàinig tuigse thuige. Bha ise cho baoghalta ’s gu robh an saoghal sìdhe cho soilleir dhi ris an t-saoghal a bha mun cuairt di, ’s cha robh fuaim no sealladh ri am faicinn no ri ’n cluinntinn nach mìneachadh i dha.

’Nan suidhe mu’n teine air oidhche gheamhraidh, an dorus druidte, ’s a’ ghaoth gu tiamhaidh a’ cìreadh an tughaidh, cha b’ e a’ ghaoth a bh’ ann idir ach còineadh nan dìleachdan a’ lorg na bhuineadh dhaibh: air an ionnaraidh nan tugadh Coinneach an aire do lasraichean an teine troimh ’n uinneig a’ danns ameasg nan lus-na-frainge anns an iodhlainn, ’s e bh’ ann brataichean rìomhach nan sìdhichean ’s iad air an slighe gu cuirm air cùl Airneisteir; agus nan tugadh an cù ràn iargaineach as mu thuiteam na h-oidhche ’s ann a’ faicinn manadh “Maighdeann na Muilne” a bha e—an té nach d’fhuaireadh ’nuair a bhrùchd an abhainn air a’ mhuilinn ’s a chailleadh i fhéin ’s a pàrantan suas ri ceithir fichead bliadhn’ air ais. ’Na suidhe air an stòl bhig mu a coinneamh dh’ éisdeadh Coinneach gu mòr-shùileach, sàmhach ri saobh-chràbhaidh a sheanmhar ’s a chridhe a’ placail ’na chom. Dheoghail e suas gach facal ’s dh’ altrum e iad cho mór ’na chridhe ’s gu bheil iad a nise dha mar mheur d’a cholainn. Eadhon an diugh fhéin ma chì e sgàil dhorch a’ ruith an rathaid a dh’ ionnsaigh a’ chlaidh ’s e manadh giùlan a tha e a’ faicinn, ’s ged a dh’ innseadh tu dha nach eil nì ann ach sgòth a’ fàgail na gealaich ’s a’ ruagadh a faileas gu socair roimhpe, cha tugadh e géill dhuit. ’S i a sheanmhair fhéin a b’ fheàrr fios.

Mar sin troimh ionnsachadh a sheanmhar a bhith daonnan air aire dh’ fhàs Coinneach suas ’na ghealtaire san dorchadas agus le sgàth roimh fhaileas fhéin. ’S e nì glé mhór a bheireadh air a’ chagailt fhàgail bho rachadh an solus feir an adhar mara biodh beag no mór


[TD 360]

air a thaobh astigh do’n spiorad ud a tha Burns ag innse dhuinne leis an toireadh neach dùbhlan do’n t-Sàtan fhéin.

Bho chionn oidhche no dhà ’s mi air cluinntinn gu robh e air a bhith Steòrnabhagh thadhail mi stigh aige mu dheich uairean airson naidheachd a’ bhaile mhóir fhaotainn bhuaithe. Fhuair mi e ’na shuidhe ri taobh an teine ’s dath eagalach air, is boinne taige as an dàrna sùil aige mar gum biodh rudeigin air a dhol fòidhpe, no mar gum biodh e air a bhith ’na shuidhe anns a’ ghaoith ’s i tighinn troimh tholl. Bheannaich mi an oidhche dha ’s thuirt mi ris nach robh e coimhead cho beadarrach ’s a b’ àbhaist dha an déidh a thighinn as a’ bhaile mhór.

“Na gabh iongantas,” ars esan, “ach tha mi toilichte d’ fhaicinn, thu fhéin no cuideigin. Tha mi ann an staid nach eil mi tuigsinn.”

“’N e càil a thuirt ise riut bho thàinig tu,” arsa mise, “a chuir tuathal mar sin thù? Nach eil làn thìde agad cluas bhodhar a thoirt ga dé chanas iadsan.”

“Cha b’ è buileach” fhreagair e, “ged nach b’ fheàirrde mi a gnùis no a cainnt. Mar a dh’ fhaodas beachd a bhith agad, thàinig mi chon an tighe a’ faireachdainn gu math dòigheil ’s ri slaodadh brod na truisg as mo dhéidh. Cha robh mi air dorus an tallain a dhùnadh nuair a thug ise aon sùil orm, ’s chuir i aghaidh oirre man tàirneanaich ’s cha do labhair i aon fhacal rium a thuigeadh duine ach “Ai ài!”—is sin cho nimh.

“Co-dhiùbh, bha ’m biadh air a’ bhòrd aice ’s e deiseil airson suidhe ris, ach cha robh aon spiolag air a dhol sìos ceart agam nuair a thug i meall de’n aileig orm. Ma thug, cha robh aon “thup” a thigeadh bho m’ amhaich, nach robh an “Ai ài” aice-se ’ga leantainn mar mhac-talla. Theabas mo thacadh a’ fiachainn ri làmh an uachdair fhaighinn air mo shlugan, ach thàinig aon “thup” mhór an uair so a chuir an cù troimh na dorsan, agus a thug aon “Aiii-àii” bhuaipe-se a chuir fùdar fodham-sa. Sheas mi air mo bhonnan: “Aii àii” arsa mise, co mheud mì-thalamh ài ài ài conacag an tigh sholuis eile leis am bodhair thu mi mus traoigh thu? Rug mi air mo bhonaid ’s thug mi ’n t-sitig orm.’

“Ille, éisd ri so. Ri dol suas cliathaich na h-iodhlainne far a bheil an lus-na-frainge air dol ’na coille bha mo sheanmhair beò ’nam inntinn. Nise, chan urrainn dhomh a bhith cinnteach na rinn mi an rud a tha mi deimhinnte a rinn mi, no ’n e tilleadh asteach agus cadal anns an t-séir so. Ach so mar bhà.

“Chùm mi orm sìos an rathad seachad air an drochaid, agus gun fhios gun aire thionndaidh mi asteach rathad na muilne. Bha corran de ghealaich anns an adhar a’ deanamh na slighe geal romham. Ma bha nì sam bith air m’ inntinn a thuilleadh air an drànndan aice-se ’s e có againn a bha ri dol a thoirt a’ mhionaich as an trosg a thug mi dhachaidh.

“Dol dlùth air an àtha amach bho thobhtaichean na muilne shaoil leam gu robh nàdur de chòineal gul a’ tighinn gu mo chluasan os cionn, glugraich an uillt; cha do shaoil mi dad dheth san àm, cha robh m’ inntinn air, ach air dhomh dol timcheall an oisein chuala mi os cionn a’ chneadail “Càite a bheil iad? O càite a bheil iad?” Thàinig mi thugam fhéin le giorag, agus stad mi ann an làrach nam bonn. Le innse na


[TD 361]

fìrinn cha b’ urrainn dhomh ’n còrr a dhèanamh, oir fa mo chomhair bha am boireannach òg sin, agus ged a bhitheadh e ’na iongnadh leam tachairt ri té sam bith ann an àite cho uamhraidh mu’n àm ud a dh’ oidhche, ’s e ’n trusgan a bh’ oirre chuir a sgot buileach orm. Bha “polcan” oirre de’n aodach ris an abradh mo sheanmhair “lulac” le spotan dorcha ann, agus an dà ghualainn ’nan stuic g’an adhar mar cluasan measain. Bha còta drògaid—rud ris an abrar <eng>“skirt”<gai> an diugh—sìos gu leth na coise, le trì sreathan de “bhréidean” a’ dol ’nan suabhlaichean mun cuairt air òirleach bho chéile bho iomall, agus a’ nochdadh fodha, bha bideanan a còta bàn. Bha falt bòidheach donn-bhuidhe a’ casadh mu cluasan ’s mu guaillean ’s e breac le calgan a’ ghràin. Bha reachd innte ri giuram ’s i suathadh a sùilean le dà làimh—“O càite a bheil sibh? Cha do dh’ fhàg sibh a riamh chon a so mi. Carson a dh’ fhalbh sibh? Na faighinn so as mo shùilean dheanainn mo rathad thugaibh.”

“Bha mo chridhe gu sgàineadh ag éisdeachd tiamhaidheachd a gearain, ’s dh’ éibh mi gu àrd “Dùin do shùilean ’s séid do shròin.” Cha robh na facail gu h-iomlan as mo bheul nuair a thàinig uspag de ioma-ghaothach a fhras cuid de na calgan ’na mo shùilean fhéin ’s bha mi gun fhradharc airson car tiota.

“Tapa leibh, O tapa leibh,” thàinig thugam ann an guth làidir, a shìolaidh as gu fann le: “Tha sibh ann an sin, o mo . . .” ’s nuair a fhuair mi léirsinn air aon sùil cha robh sgial oirre. ’S e dubhar nan tobhtaichean a bha fa mo chomhair.”

“Seadh” arsa mi fhéin, “an e sin uile?”

“Chan e buileach” ars esan ann an guth a bha gann bhos cionn anail, chan e buileach. Fhad ’s a bha mi ri suathadh nan calgan as mo shùilean dh’ fhoighnich mi dhi mar so: “Dé chanas iad riut?”

“Seadh,” arsa mise rithis.

“Canaidh,” ars ise—“ISBEIL MARTAINN.”


[TD 362]

Fein-Cheasnachadh Air Ni Nuadh Agus Sean
Le DOMHNALL MOIREASDAN

MISE: Dé do bheachd air an sgeulachd ghoirid a sgrìobh Fionnlagh MacDhòmhnaill ann an Gairm an Earraich?

MI-FHIN: Thog rud a cheann innte nach eil nàdurrach anns a’ chànain againne.

MISE: Dé Ghàidhlig a th’ air “<eng>sex<gai>”?

MI-FHIN: Chan eil dad a dh’ fhios agam, agus cha dona an comharra air ar litreachas.

MISE: Ach ’s cinnteach gu bheil thu airson rud ùr fhaicinn an Gàidhlig?
’S nach eil thu ’g iarraidh facail ùra mar “òrrais” ionnsachadh?

MI-FHIN: Ma thig oglaidheachd no gòmadh orm chan eagal nach aithne dhomh dìobhairt.

MISE: An ann ag ràdh nach do thuit balach Gaidhealach a riamh le nighinn a tha thu?—nach robh duine dìolain riamh aig an robh Gàidhlig?

MI-FHIN: Sin facal eile nach eil againn—“<eng>statistics<gai>”—ach mas e sin tha dhìth ort gheibh thu do leòir dheth.

MISE: ’S cinnteach gum faodar cìochan nan clann-nighean fhiachainn, co-dhiùbh?

MI-FHIN: Ma dh’fhaodas chan ann eadar an Tòimhseachan-tarsainn agus Sgeilp nan Leabhraichean.

MISE: Ciamar eile dh’ innseadh tu seanchas de ’n t-seòrsa?

MI-FHIN: “Tuigidh fear-leughaidh leth-fhacal.” No bheil am mac-meanmna agad cho marbh ri do chogais?

MISE: Cha chuireadh an rud air a bheil thu bruidhinn smuain ort ann am Beurla: ciamar a tha thu cur eadar-dhealachadh eadar an dà chànain?

MI-FHIN: Tha cainnt mo mhàthar ro-fhaisg air mo chridhe.

MISE: Dé mu dheidhinn duine a dh’ ionnsaich a’ Ghàidhlig?

MI-FHIN: Ma tha aige ri bhith ’ga h-eadar-theangachadh mas tuig e i, cha chuir e umhail sam bith air a leithid so.

MISE: Dh’òladh tusa ann am Beurla rud a thachdadh tu ann an Gàidhlig?

MI-FHIN: Cha sluig mi Gàidhlig de’n t-seòrsa-sa gun a cagnadh, ’s tha sin a’ fàgail droch bhlas ’nam bheul, ach chan eil mi cho furasda mo thachdadh. Tha mi ’nam chù cho mór ’s gun sgeith me rud mas dean e cron orm, ged a liacradh tu “<eng>sex<gai>” air le d’òrdaig-mhóir.

MISE: Eil àit idir a réisd do leithid so anns a’ Ghàidhlig?

MI-FHIN: Ma tha chan ann ann an leabhar a tha gu bhith Air Beulaibh Na Cloinne.

MISE: Dé shaoil na sgoilearan agad dheth?


[TD 363]

MI-FHIN: Chan fhac’ iad fhathast e, agus chan eil fhios agam am faic.

MISE: Nach eil Shakespeare aca, ma-tha?

MI-FHIN: Tha, ach ’s ann air a bhriogadh.

MISE: Dé mu dheidhinn a’ Bhìobuill?

Mi-FHIN: Chan eil duine ’ga leughadh le cloinn nach fheum a bhith air fhaicill. Tha Biobull Sgoile ann cuideachd.

MISE: Tà, bhalaich, so an rud a reiceas Gairm.

MI-FHIN: B’fheàrr leam e dhol air a cheann-dìreach far an deach a shinnsearachd na dhol air a thòin a Pheyton Place.

MISE: Och, tha thu sean-fhasanta? Fuirich gus am bi thu cho eòlach air sgeulachdan Gàidhlig de’n t-seòrsa-sa ’s a tha thu air na h-òrain-ghaoil ’s chan e blas a bhios ’nad bheul ach ceòl ’nad chluais. Nach eil fhios agad gum feum a’ Ghàidhlig cuspairean ùra mas cùm i ceann an amail ri cànainean eile.

MI-FHIN: Rinn sinn a’ chùis as an aonais chun a so. Ach ma tha Crìochan Ura dhìth ort, tha raointean farsaing a’ feitheamh ort.

MISE: Fosglamaid na geatachan, ma-thà, ’s rachamaid an gréim.
Càit an tòisich sinn?

MI-FHIN: Chan e càit an tòisich sinn ach càit an stad sinn. Ciamar a fhreagradh, “Fireannaich a’ Falbh Le Chéile” anns an ath àireamh?

[Sanas]


[TD 366]

Sean Choille Albainn
Le ALASDAIR I. MACILLEMHAOIL

Aig àm buain mònach is tric a thig ris cròicean móra de chraobhan a bha taisgte fo’n riasg fad iomadh linn. Chan eil sin ’na iongnadh sam bith air Tìr Mór, far a bheil craobhan is coilltean ri faighinn an diugh. Ach gu dé their sinn mu’n chùis, nuair a chì sinn a leithid sin san Eilean Fhada—Leódhus ’s Na Hearadh, sìos gu ruige Ceann Bharraidh—agus sin an teis-meadhon na mòintich fharsaing, far nach do dh’ fhàs craobh, is dòcha, o chionn ceudan bliadhna.

Mar as trice is i a’ bheith, am beag a tha ’n éis dith, a thig am fianuis air taobh an iar na dùthcha, ach am meadhon tìre, am Peairt, Earraghaidheal, is Inbhirnis, gheibhear darach is giuthas, bunan garbha a bha air an gleidheadh o chian fo chòmhdach tiugh an réisg. Gu dearbh fhéin b’ e sin an deagh chonnadh, oir tha iad fhathast cho làn ròiseid is brìgh ’s ged a b’ ann an dé a chinn iad air a’ bhlàr.

Bhiteadh uaireigin a’ cur gu feum, an àite coinnle, slisnich de’n t-seòrsa so, agus ri an leus dheanadh bean-an-tighe calanas a’ gheamhraidh.

Nuair a bhatar a’ cladhach Loch Dabhach Phùir, faisg air baile Inbhirnis, aig an àm san robh iad a’ deanamh an cladh-abhainn ris an canar an <eng>Caledonian Canal<gai>, fhuaradh sgonn daraich a bha mu dheich troighean fichead mun cuairt. Bha e dubh le aois thar tomhais, ach ’na mheadhon bha e làidir, fallain gun bheud.

Tha freumhan tomadach mar so gu minig ri faighinn air feadh na Gaidhealtachd, agus a réir beachd dhaoine fiosracha tha so ’na dhearbhadh gu robh coille dhùmhail a’ còmhdach ceann-a-tuath Albainn san t-sean aimsir.

Tha teisteas eile againn mu’n chùis. Nuair a chuir na Ròmanaich a’ chuid mhór de Bhreatainn fo ’n casan, thug iad <eng>Caledonia<gai> mar ainm air an dùthaich, tuath air Cluaidh ’s an Abhainn Dubh, an aon cheàrn de Bhreatainn nach deach aca air a cheannsachadh. Their sgoilearan gu bheil bun an fhacail sin—cald—a’ ciallachadh coille.

Bitheadh sin ceart no ceàrr, tha comharra nas sònraichte againn gun do chinn a’ choille so ceudan bliadhna air ais, agus ’s e sin gu bheil cuid dith beò fhathast. Gheibhear thall ’s abhos craobhan aosmhora, giuthas garbh is darach le freumhan dòideach, greimeachadh gu teann air na creagan loma, liath. Sheas iad sin ri mór-ghailleann iomadh geamhraidh, agus tha an cinn fhathast uabhrach air an t-sliabh. Tha feadhainn dhiubh ri ’m faicinn ann an coilltean Ràta Mhurchais, cuid anns a’ Ghleann Mhór, Srath Spé, Coille Dhubh Raineach, agus beagan air taobh a deas Loch Carran.

Bha iomadh seòrsa craobh a’ fàs sa’ choille—darach sna srathaibh ìosal, feàrn an cois nan aibhnichean, giuthas agus beith air na h-àrdaibh. Bha i air leth dlùth ann am Bàideanach, Sliabh Ghranna, agus anns gach gleann a bha snìomh troimh ’n gharbhlaich, tuath is deas, eadar Raineach is Gleann Comhann an ear gu ruige Bràigh Mhàrr agus tuath gu Srath Ghlais.


[TD 367]

[Mapa]
Sean Choille Albainn
(am map air a tharraing le Alasdair I. Mac Ille Mhaoil)


[TD 368]

Ach chaidh a’ choille rìomhach so a sgrios, agus sin gu h-àraidh fo làmhan dhaoine borba. A réir eachdraidh loisgeadh móran dith nuair a bhuail na Lochlannaich asteach air taobh siar Albainn (800-1100 A.D.). B’ e sin an dòigh a ghabh iad gus an ruaig a chur air na fògarraich a gheibheadh greis tèaruinteachd fo a sgàil. Tha beul-aithris a’ luaidh air nighean Rìgh Lochlainn a chuir as do’n choille a bha còmhdach Innse Ghall aig an àm sin. Maille ri sin, gheàrr na coimhich craobhan gun àireamh gus togail nan long-fada a bha cho ainmeil ’nan linn fhéin. Ach nuair a thàinig Somhairle Mór Mac Gille Bhrìghde, Tighearna nan Eilean, gu inbhe, chuir e casg air sgathadh dì-mhillteach nan craobh.

Air Tìr Mór, eadar-dhealaichte o sin, cha tainig clos air an droch obair. Chuir Alasdair Mór, Mac an Rìgh, no “Faol Bhàideanach” mar theirte ris, coilltean ’nan smàl thall ’s abhos, gu sgiùrrsadh a chur orrasan a bha cogadh ’na aghaidh.

Tha e eadhon air innse gun rinn an rìgh fhéin, Raibeart Brus, an dearbh chleas so ann an Inbhir Aora, is e a’ toirt ionnsaigh an aghaidh a dhearg nàmhaid, an Cuimeanach.

Agus a’ chuid a dh’ fhàg na fàloisg chuireadh as dha air dòighean eile. Nuair a rìoghaich Ban-righ Ealasaid ann an Sasuinn bha móran fiodha air a chosg co-cheangailte ri obair-iaruinn, oir cha robh gual fhathast air a chleachdadh anns an dòigh so. Chaidh móran talaimh a lomadh mar so, agus b’ éiginn lagh ùr a chur air chois ri bacadh obraichean iaruinn ann an cuid a cheàrnaidh de Shasuinn. ’S e thàinig as a so gun ghluais luchd obair an iaruinn tuath gu coilltean na Gaidhealtachd, agus shuidhich iad an cuid fuirneis is an teallaich làimh ris a’ chonnadh. Agus le sin thainig an tuilleadh truaillidh air coilltean ar dùthcha. Aig a’ cheart àm bha daoine air bheag sùim a’ cur teine riù gus fuadach a chur air droch dhaoine, agus air béistean mosach, mar am madadh-allaidh, a bha fhathast a’ cùiltearachd sna h-ionadan fàsail.

Ach ’s ann an déidh Bliadhna Theàrlaich a thainig an call bu mhotha air a’ choille. Aig an àm sin chaill cuid de na h-uachdarain Gaidhealach còir air am fearann a chionn ’s gun do sheas iad air taobh a’ phrionnsa. Chaidh na h-oighreachdan sin a chur fo ùghdarras an riaghaltas, agus reiceadh am fiodh a bha fàs anns na srathan ri marsantan Sasunnach. Cha b’ e sin a mhàin, ach thòisich na morairean a bha dìleas do’n chrùn a’ reic an fhiodha air am fearann fhéin. Dh’ fhàgadh an talamh lom, fuaraidh far an robh uaireigin coille allail ’na làn mhaise. Oir ged a bhathas a’ gearradh nan craobh cha robh guth air ùr-chur ’nan àite.

Gun a dhol nas fhaide air ais na a’ bhliadhna 1848 tha iomradh air a bhith losgadh chraobh-giuthas, darach, agus beith, gus àite ionaltradh chaorach a dheasachadh.

Nuair a shuidhicheadh na muilnean cotain air a’ Ghalltachd san ochdamh linn deug, ghearradh tuilleadh ’s a’ chòir de bheith gu iteachan a dheanamh.

Ach nach math gu bheil taobh eile air an sgeul bhrònach so? Bha uachdarain geur-chuiseach ann, a chunaic ’na thràth gu robh an tìr ionnas ’s gus a bhith air a bearradh, agus thòisich iad air togail chraobhan ùra air talamh fàs. Gu dearbh, bha sin feumail dhuinne,


[TD 369]

SEAN CHOILLE ALBAINN

[Dealbh]
Sean Chraobhan—Gleann Lòchaidh

gu h-àraidh ri àm cogaidh nuair nach robh e furasda fiodh a thoirt thar cuain.

An diugh tha cur nan craobh an urra ri riaghaltas na dùthcha, agus chì sinn, air fad is leud na tìre, an obair shnasail luachmhor thatar a’ dèanamh fo stiùireadh Comunn Ughdarrais nan Coilltean.


[TD 371]

[Dealbh]

Ceol Na Pioba

(4) DOMHNALL S. RAMSAY

Le FIONNLAGH MACNEILL

AIR ais a rithist gu Dun-éideann, a dh’ amharc air pìobaire ainmeil eile a bha anns a’ bhaile mhór sin gu bho chionn glé ghoirid—Dòmhnall S. Ramsay. Chan eil feum air roimh-ràdh sam bith mu dheighinn Dhòmhnaill, oir chan eil fada bho bha ainm agus a dhealbh anns a h-uile paipear fad is farsaing, ach ann an dòigh nach biodh glé thoileach leis fhéin agus anns nach biodh farmad aig duine eile ris. Chan eil ach beagan a bharrachd air bliadhna bho chuir balach òg air an robh e an tòir peileir á gunna ann an stamag Dhòmhnaill, agus tha e coltach gur h-e bìdeag de dh’ aran a bha e air itheadh a shàbhail e agus a chùm e gun a bheatha a chall. Bha e glé thinn fad ùine mhóir, ach tha e nis, ’s math leinn a ràdh, cho math ’s a bha e riamh.

’S e duine òg a tha ann an Dòmhnall fhathast, ach tha e air a mheas ’na phìobaire cho math ’s a chluinnear ann an Alba an diugh. Thòisich e air a’ phìob ionnsachadh bho Shandy Forrest, a bha ’na mhàidsear-pìoba air còmhlan-phìobairean ann an Torphichen, baile beag ann an siorrachd Lothian, agus cuideachd bho Iain MacDhòmhnaill á Drochaid Athfhinn, no Avonbridge mar a theirear. Bha e air urad de dh’ adhartas a dheanamh air a’ phìob mus do thòisich an Dara Cogadh Mór agus gu robh e air tòiseachadh ri cosnadh dhuaisean. Cha robh e gu dearbh an uair sin a’ cluich airson duaisean airgid, ach feumar aideachadh gu robh na pìobairean anns na co-fharpaisean


[TD 372]

<eng>“PIPE MAJOR JOHN KERR-FALLIN.”<gai>
Le Domhnull S. Ramsay

[Ceòl]

sin, no “amateurs” mar a theirear riutha, gu math na b’ fheàrr anns na làithean sin na tha iad an diugh.

Ann sin, mar a thachair do iomadach duine eile, thainig an cogadh air Dòmhnall, agus ann an 1939 dh’ fhalbh e do’n arm. Fad ùin a’ chogaidh, rinn e seirbhis ’na mhàidsear-pìoba leis an deicheamh feachd


[TD 373]

[Ceòl]

de’n H.L.I., agus fhuair e eòlas mar sin a bha dol a sheasamh dha a rithist air stiùireadh còmhlain-phìobairean. ’S ann anns an Roinn-Eòrpa a bha e an ùine a bha e air falbh as an rìoghachd so mus do dh’ fhàg e an t-arm ann an 1945.

Airson bliadhna no dhà an déidh sin, bha Dòmhnall a’ strì ri obair eile a bha glé thaitneach, a’ leantainn, mar a rinn i, làithean an airm.


[TD 374]

Chunnaic e gu robh Diùc Hamilton ag iarraidh pìobaire dhà fhéin, agus thòisich e ann an seirbhis an Diùc. A bharrachd air na bha aige de phìobaireachd ri dhèanamh, bha e cuideachd an sàs aig an àm so ag ionnsachadh dithis mhac an Diùc air a’ phìob mhóir.

B’ ann ann an 1947, gu tà, a thòisich e anns an obair anns an robh eòlas ceart againn air, nuair a chaidh e air a’ phoilis ann an Dun-éideann. Chaidh e an ceart uair ’na phìobaire, agus ann an dà bhliadhna cha robh duine ann bu mhotha ghabh iongantas na e fhéin nuair a chuir iad e ’na mhàidsear-pìoba air a’ chòmhlan. Ach ma bha so ’na iongantas, cha deach an luchd-riaghlaidh fada ceàrr, oir b’ ann bho’n là sin a thainig còmhlan-phìobairean poilis Dhun-éidinn gu bhith ainmeil agus aithnichte mar aon de na còmhlain a b’ fheàrr a bh’ ann an Alba, ged nach aidich Dòmhnall sin agus ged nach eil e deònach air móran a ràdh mu dheighinn. Cha robh e fada, co-dhiùbh, gus an robh còmhlan Dhòmhnaill a’ strì ri poilis Ghlaschu agus ri còmhlan Shotts agus Dykehead, dà bhuidheann de phìobairean cho ainmeil ’s a bh’ air an t-saoghal, agus bho dheireadh rinn iad an gnothaich nuair a thog iad-fhéin prìomh dhuais an t-saoghail airson pìobaireachd.

Sin agaibh mar a shoirbhich le Dòmhnall agus le còmhlan-phìobairean Dhun-éidinn, ach is dòcha gum b’ e an nì a b’ fheàrr leinne mar Ghaidheil mu’n deighinn, mar a bhiodh iad an còmhnaidh a’ fiachainn ri òrain shunndach Ghàidhlig a chluich air a’ phìob.

’S ann an uair sin a thainig an trioblaid air Dòmhnall ’s e an sàs an ceann a dhleasdanais, agus cha robh duine a chunnaic a dhealbh agus a leugh mu dheighinn an là sin aig an robh dùil gun cluicheadh e a’ phìob cho luath a rithist agus a rinn e.

Sgrìobh e am port so do Jack Kerr, á Fallin. Tha Jack ’na mhàidsear-pìoba air còmhlan-phìobairean Fallin; tha e cuideachd ’na bhritheamh air pìobaireachd, agus tha e air urad a dhèanamh air sgàth na pìoba móire gun do shaoil Dòmhnall gu robh e làn thìde port a sgrìobhadh dha.

Ged fhuair Dòmhnall seachad air a thinneas, cha deach e air ais air a’ phoilis idir, agus dh’ fhalbh e bho chionn ghoirid gu obair luachmhor a chaidh a thabhach air ann an San Francisco. Cha robh e ’na rùn nuair a dh’ fhalbh e fuireach ann an Ameireaga, agus tha sinn an dòchas nach meall iad e cho mór agus nach till e.

[Sanas]


[TD 377]

An Sgeilp Leabhraichean

<eng>Scottish Costume,<gai> 1550-1850, le Stuart Maxwell agus Robin Hutchison.
(Adam & Charles Black, Lunnainn. 12/6.)

Tha caochlaideachd nàdur an duine air a dearbhadh leis an aodach a tha e a’ cleachdadh, is cha b’ ann an diugh no an dé a thòisich na boireannaich, agus na fir, a’ leantainn fasanan coimheach. Tha itean bòidheach air na h-eòin tha fad as, agus bha sin gu h-àraidh fìor ann an Albainn nuair a theich cùirt an rìgh as an dùthaich is a chaidh i gu ruige Lunnainn nan cleòc. Lean na maithean, is an ceann ùine na mithean, iomadach fasan neònach ann an aodach, mar a rinn iad an dòighean eile: tha sinn eòlach gu leòir air an duine a tha a’ smaoineachadh nach fhiach an rud ris an robh e cleachdte aig an tigh; nach eil feum no loinn air an rud nach tig bhàrr Galltachd.

Ach tha an leabhar so a’ dearbhadh gun lean na Gaidheil, fad linntean, ris na seann nòsan, agus gu robh iad, gu h-àraidh roimh ’n ochdamh linn deug, comasach air na seann nòsan sin atharrachadh a rèir gnè an ealain fhéin—agus b’ e sin comas a chailleadh an ìre mhóir an déidh an ama sin, agus nach do bhuannaicheadh leinn fhathast as ùr. Mar eisimpleir, tha ùghdair an leabhair so a’ gabhail nam bràisdichean cruinne, gu tric air an deanamh de airgead, a bha cumanta aig na Gaidheil fada roimh 1550 Bha a’ bhràisde uair air a cleachdadh gus earasaid nam ban a cheangal, ach an uair a chaidh an earasaid á fasan, bha i air a cleachdadh leis na fir gu breacan an fhéilidh a cheangal air a’ ghualainn. Chan eil na h-ùghdair so a’ smaoineachadh gur h-e seann chleachdadh a bha an so idir. Anuas troimh na linntean bha loinn ’ga chur air na bràisdichean so le iomadh seòrsa gràbhalaidh; bha beathaichean agus duilleach cumanta an obair-ghréis na seachdamh linne deug, ach anns an ath linn chan fhaicte orra, an cumantas, ach duilleach is srianagan gun loinn. Gu ruig 1700, cuideachd, bha loinn shònraichte air an obair-ghréis a bha ’ga cleachdadh leis na Gaidheil air dagachan is biodagan, agus bha lannan an cuid chlaidheamh iomraiteach.

Mar a bha a’ Ghaidhealtachd a’ fàs na bu Ghallda thainig iomadh seòrsa truaillidh air ealain nan Gaidheal, agus air an cuid fasanan. Tha sinn gu tric a’ dìochuimhneachadh so, is sinn a’ smaoineachadh gur h-i a’ Bheurla a choisinn dhuinn na tighean geala is an t-airgead ullamh. Ach nam biodh eòlas is cuimhne na b’ fheàrr againn air na Gaidheil nuair a bha iad an treun an neirt, cha bhiodh sinn idir cho buidheach air an sprùilleach a cheannaich sinn le ar còir-bhreith fhìn.

Ach chan eil an sin ach seanchas eile. Saoilidh mi gu bheil ùghdair an leabhair ghrinn so car de ’n aon bheachd, a’ caoidh mar a chaidh fasanan Albanach a mheasgachadh le fasanan Sasunnach. Tha


[TD 378]

deagh chunntas aca ’ga thoirt dhuinn air na fasanan sin, ann an aodach, ann an usgairean is an leugan, agus ann an airm-cogaidh. Tha iad a’ tarraing an eòlais bho leabhraichean, bho làmh-sgrìobhainnean, bho dheilbh agus bho shnaidheadh de gach seòrsa, agus tha deilbh aca ’gam foillseachadh gu pailt, gus mìneachadh agus dearbhadh na tha aca ri ràdh.

R. McT.


CROGA AN OIR, An Comunn Gaidhealach (2/6).

Tha sinn a’ cur fàilte air leth cridheil air an leabhar beag so a chuir An Comunn amach o chionn grunn mhìosan. Is fhada bho thòisich sinn a’ gearain (anns a’ Chomunn agus air a thaobh amuigh) air gainnead leabhraichean iomchuidh airson na cloinne bige. So fear, matà, le deilbh bheaga shnasail ann an dathan brèagha, le coltas grinn air amuigh ’s astigh, agus le cainnt a fhreagras air aois nan cóig bliadhna.

Tha an leabhran air a stéidheachadh air leabhran Eireannach, Próca an Oir, agus ’s ann á Eirinn a thainig na deilbh cuideachd. Tha sinn a’ tuigsinn gur h-e Mgr. Dòmhnall Grannd a dheasaich an leabhar, is tha ar taing aige. Tha sinn an dòchas nach fhada gus a nochd feadhainn eile anns an t-sreath so.

Faodaidh sinn a bhith cinnteach gun gabh na sgoilean gu coibhneil ris an ionnstramaid ùr so a tha air a chur ’nan làmhan. Ma ghabhas, is ma leanas sinn a’ cur leabhraichean freagarrach an làmhan an luchd teagaisg, chan fhada gus am faic sinn piseach a’ tighinn air staid na Gàidhlige.

R. McT.


<eng>Doctor Goes North,<gai> le George Mair. Clo-bhuailte Peter Owen. 21/-.

Sgrìobh Seòrsa Mair leabhar mun Aird an Iar turus air an tug e <eng>Doctor Goes East<gai> mar ainm. Tha e coltach gun do shoirbhich an leabhar sin thar tomhais, agus, tha sinn a’ creidsinn gun do rinn e airgead mór do’n ùghdar. Cha b’iongnadh ged a dhéanadh, oir ameasg rudan eile, dh’innis Mair mar a chunnaic e maighdean mhara ann am baile Aden.

Chan eil sinn buileach cho cinnteach gun soirbhich cho math leis an fhear so ged a chunnaic Mgr. Mair uile-bheist Loch Nis. Gu mì-fhortanach cha robh duine còmhla ris, agus, air an dearbh latha ud, nach ann a dh’fhàg e a’ chamara aig an tigh! Chan e sin an aon rud a lorg an t-ùghdar so. Lorg e cuideachd 175,000 Albannach aig an robh Gàidhlig, agus tha sin cho math ri uile-bheist Loch Nis latha sam bith.

Tha sinn a’ fàs caran sgìth de leabhraichean a tha a’ déiligeadh ri Alba, agus ris a’ Ghaidhealtachd gu sònraichte, mar dhùthaich choimhich anns a bheil daoine éibhinn a bheir spòrs do luchd-leughaidh. Tha sin cuideachd a’ fàs caran sgìth de na manaidhean ’s na taibhsean a bhios luchd turuis leithid Mair a’ faicinn air gach cnoc.

Thòisich cuairt an sgrìobhadair so ann an Dun-éideann, agus rinn e geur sgrùdadh air a’ bhaile sin a’ dùsgadh an àird seann eachdraidh agus, gu tric, a’ dol cas ma-sheach eadar eachdraidh agus beul-aithris. As a sin, chaidh e suas cuairt roimh dhùthaich Rob Ruaidh agus feumar aideachadh gun tug e dealbh eireachdail de lochan ’s de bheanntan Pheairt. Ach eadhon am meadhon na deilbhe sin cha b’urrainn dha cumail caoiteas seann sgeulachdan oillteil a thugadh dha air gnìomhan fuilteach á eachdraidh na h-Albann.


[TD 379]

[Sanas]

A Peairt suas a dh’Obar-Dheadhainn. As a sin a dh’Inbhirnis. Agus a Inbhirnis do na h-Eileanan an Iar. Sin far an do rinn e latha mór dheth.

Tha e duilich a thuigsinn có na daoine ris an do thachair e ann an Leódhus agus anns na Hearadh, ach is e an aon cho-dhùnadh chun an urrainn dhuinn tighinn gun do thachair e ri feadhainn a bha a’ bùrd mhagadh air. Ann an Steòrnabhagh, bha crac aige ri Pròsdanach dubh nach itheadh iasg a chaidh a ghlacadh air an t-Sàbaid gus an robh e cinnteach gur e Caitligeach a ghlac e. Bha an t-iasg anuairsin ceart gu leòir, oir cha b’urrainn an Caitligeach e fhéin a dhamnadh na bu mhòth eadhon leis an t-Sàbaid fhéin a bhriseadh.

Ge be có an Leódhusach a bh’ann, thug e ar caraid air chuairt do na Hearadh, a dh’aon ghnothaich gus brot feamann òl ann an Roghadal. A leithid eile de bhrot! Bha am blas aige fìor mhath, oir bha e air a shailleadh le salchar nan eun, agus a réir na te a rinn e, cha robh am brot air a bhith ceart mur a biodh sin mar sin. Ach bha an truinnsear so buileach blasda a chionn ’s gu robh spog giomaich ann a bha air gréim a thoirt á sròn a’ choin duibh. Obh, obh!

Tha dara leth an leabhair a’ bontainn ri cuairt Mhgr. Mair. Tha an còrr dheth làn de chlàran innsidh a tha a’ déiligeadh ri eachdraidh, ri Gàidhlig, ri gnathasan, ri dùthaich agus ri sluagh na h-Albann. Tha iad sin mar a tha iad.

Ma tha ginidh buidhe agaibh ri sheachnadh ceannaichibh so, oir, ma tha sibh coltach rinne, bheir e gàire oirbh ged a dh’fhaodas an gàire a bhith rud beag searbh an dràsda ’s a rithist.

F. McD.


[TD 380]

Anns A’ Bheairt

BHA an t-Ollamh Coinneach Jackson gus togail air gu Breatainn na Frainge nuair a chuala sinn bhuaithe mu dheireadh. ’S e sgoilear air leth trang a tha anns an Ollamh Jackson, agus cha b’ ann ’na thàmh a bha e rè saor-làithean na Càisge. Ach de’n turus so thug e naidheachd dhuinn air saothair a tha an ìre mhath gu bhith ullamh—is e sin Leabhar II de <eng>More West Highland Tales.<gai> B’ ann sa’ bhliadhna 1940 a chuireadh amach Leabhar I, dòrlach de na chruinnich Iain Og Ile ’s a luchd-cuideachaidh o chionn ceud bliadhna, air eadar-theangachadh le Iain MacAoidh, agus air a dheasachadh le Uilleam MacBhàtair, Dòmhnall MacGilleathain agus leis an Ollamh H. J. Rose.

Chan eil beò an diugh de na laoich sin ach an t-Ollamh Rose, agus tha làmh aige anns an leabhar ùr so a tha anns a’ bheairt an dràsda. Cuide ris, agus ris an Ollamh Jackson, tha compàirt aig dithis sgoilearan eile anns an obair: an t-Ollamh Aonghus MacMhathain agus Mgr. Iain MacAonghuis. Tha deasachadh na Gàidhlige an urra ris an Ollamh MacMhathain, agus tha Mgr. MacAonghuis air eadar-theangachadh as ùr a dhèanamh air na sgeulachdan.

Tha an t-Ollamh Jackson ag innse dhuinn gum bi seachd sgeulachdan deug ar fhichead anns an leabhar so—gach nì nach deach an clò fhathast de na sgeulachdan 62-169 a rèir àireamh Iain Oig. Bha trì dhiubh anns an leabhar a chuir Iain MacAoidh amach fo’n ainm <eng>The Wizard’s Gillie.<gai> ’S e Oliver & Boyd a tha a’ clo-bhualadh an leabhair, is bithidh fadachd oirnn gus am faic sinn e.

Tha an t-Ollamh Jackson an sàs ann an obair eile nach teid crìoch a chur oirre an cabhaig: is e sin ath-dheasachadh de na làmh-sgrìobhainnean sin a dh’ fhàg Clann Mhuirich, an Leabhar Dubh is an Leabhar “Dearg”. Ach bithidh greis ann mus fhaic sinn so.


RAITHEACHAIN AGUS IRISEAN EIREANNACH

Is dòcha gu bheil cuid de ar luchd leughaidh a chuireadh a dh’ iarraidh cuid de na h-irisean so, ach fios a bhith aca air a’ phrìs is air an t-seòladh:

AR AGHAIDH. Coláiste na h-Ollsgoile, Gaillimh, Eire. (Tha am mìosachan so a’ cosg 5/- anns a’ bhliadhna.)

DEARCADH. 3, Cearnóg Thuaidh an Choláiste, Belfast, Eire (Mìosachan, 4/6 sa’ bhliadhna.)

FEASTA. 14, Cearnóg Pharnell, Baile Atha Cliath, Eire Mìosachan, 8/- sa’ bhliadhna.)

INDIU. 29, Sráid Uí Chonaill Ioch., Baile Atha Cliath, Eire. (Paipear-naidheachd seachdaineil, 17/6 sa’ bhliadhna.)

AN T-ULTACH. 22, Faithche Bhadalaí, Baile Munna, Baile Atha Cliath, Eire (Mìosachan, 3d gach mìos.)

COMHAR. 44, Sráid Chill Dára, Baile Atha Cliath, Eire (Mìosachan, 7/6 sa’ bhliadhna.)

DEIRDRE. 11, Sráid an Rí, Baile Atha Cliath, Eire. (Ràitheachan, 9d gach ràith.)
