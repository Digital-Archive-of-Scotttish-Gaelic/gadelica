[C 1]

Seann Taighean Tirisdeach

Ailean Boyd

[C 2]

[Dealbh]
<eng>TIREE FARMHOUSE.

£3.50<gai>

[DA 1]

Dealbh na seacaid — Taigh Iain Mòr a’ Bhrùnaich, Baile Mhuilinn, 1975

[TD 1]

Seann Taighean Tirisdeach

Ailean Boyd

CAIRDEAN NAN TAIGHEAN TUGHA
1986

[TD 2]

Air fhoillseachadh an 1986 le
CAIRDEAN NAN TAIGHEAN TUGHA
Eilean Thiriodh, Earra-Ghàidheal

© Ailean Boyd 1986. Gach còir glèidhte.

LAGE/ISBN 0 9511784 0 7

Air a dhealbhachadh le Roy Pedersen.

Clò-bhuailte le John G. Eccles Printers Ltd., Inbhir Nis

Chuidich an Comann Leabhraichean am foillsichear le cosgaisean an leabhair seo.

Thug Bòrd Leasachaidh na Gàidhealtachd ’s nan Eilean cuideachadh don fhoillsichear gus an leabhar a thoirt a-mach cuideachd.

[Dealbh]
Taigh Mòr Bhìdidh, Sanndaig, 1976

[TD 3]

Clàr-innse

      Taobh-duilleig
Ro-ràdh									5
Taing										6
Na Th’ann Dhiubh								7
Na Ballachan									10
Meud an Taighe								14
Connadh agus Teine								16
An Ceann									18
An Tughadaireachd								22
Na Ròpannan									24
Nam Broinn									26
Co-dhùnadh									29
Na Daoine a Th’air an Ainmeachadh						30
Faclair

[Dealbh]
Taigh Eilidh Sheumais, Baile Phuill, 1964 — An t-Ughdair air an làimh chlì

[TD 4]

[Dealbh]
Taigh Chailein Anna, An Caolas

[TD 5]

Ro-ràdh

Gheibh an leughadair cunntas mhionaideach anns an leabhar seo aig Ailean Boyd air taighean-tugha Thiriodh, cunntas cho barraichte agus nach mòr nach rachadh aig duine gun sgil air taighean-tugha idir air a h-aon dhiubh a thogail.

Ged nach do rugadh an t-ùghdar san eilean againne, thòisich e air tighinn ann an toiseach còmhla ri phàrantan nuair a bha e na bhalach beag, agus ghabh e ris an àite cho mòr ’s gu bheil e air a stoidhleadh air a-nis. Bha e an toiseach na oifigear air na bàtaichean mòra a tha a’ sèoladh gu tìrean cèin — mar a bha iomadach Tirisdeach eile roimhe agus às a dhèidh — ach leig e dheth an dreuchd sin agus chaidh e don Oilthigh a dh’ionnsachadh Gàidhlig a theagasg.

Tha e follaiseach nuair a leughas duine an leabhar gu bheil cridhe a’ Bhoidich fìor bhlàth a thaobh ghnothaichean ceangailte ris na h-Eileanan agus ris a’ Ghàidhlig. Tha cuid ann an-diugh a bhios a’ cur sìos air na seann rudan agus na seann dòighean, ’s nuair a bhios mi a’ cluinntinn seo bidh facail Bheurla a’ bhàird ainmeil Albannaich Edwin Muir a’ tighinn nam inntinn. Seo Gàidhlig air mar a tha e ag ràdh anns a’ bhàrdachd ‘Geamhradh Alba’, far a bheil e a’ cur sìos air sluagh a dhùthcha fhèin airson cho suarach ’s a tha iad mu staid na Rìoghachd.

… Sàiltean sluagh gun fhios
Cò às a thàinig iad no càit an triall,
Ach sàsaichte lem beatha reòta thruaigh
’S len dìobhar ao-domhainn.

Gu fortanach, tha feadhainn ann aig a bheil ùidh agus cùram airson nan làithean agus na dòigh-beatha a dh’fhalbh; ’s air a thàilleamh seo tha a h-uile fiughair ann gun tèid na taighean-tugha a th’air an ainmeachadh an seo a shàbhaladh.

Ann an 1985 ghairm Ughdarras Ionadail Earra-Ghàidheal agus Bhòid coinneamh mu na togalaichean seo, agus às a sin chaidh buidheann a chur air chois dan ainm Càirdean nan Taighean Tugha. Faodaidh duine sam bith aig a bheil cùram airson nan taighean a bhith na bhall den bhuidheann seo, agus ’s e an dòchas a th’ann gun tèid na togalaichean a chumail air dòigh airson ’s nach dìochuimhnich na ginealaichean a tha ri tighinn na freumhan às an tàinig iad.

Ailig MacArtair
Eilean Thiriodh

[TD 6]

Taing

Bu mhath leam taing a thoirt do na leanas airson dhealbhannan:

<eng>Seumas Souness, Morton Boyd, Niall MacArtair, Beitidh NicDhùghaill, Jean Irwin, Tom Smyth, Dòmhnall Moireach, Eòghann MacGhilleasbaig, The Royal Commission on the Ancient and Historical Monuments of Scotland, The Glasgow Herald.<gai>

Tha mi cuideachd fada an comain Nèill Brownlie, a leig leam ‘An Aisling’ a chur ann. Bu mhath leam taing a thoirt don a h-uile duine as aithne dhomh ann an Eilean Thiriodh, gu sònraichte Gòrdan Dòmhnall, Eòghann MacIlleathain, Alasdair Brùn, Iain Brùn, Iain MacPhàidein, Alasdair Mac na Cèardaich, Donnchadh Mac-a-Phì, Murchadh MacIlleathain, Iain MacFhionghain, Alasdair Dòmhnallach, Dòmhnall MacFhionghain, Lachann MacPhàrlain, Alasdair MacNèill agus Frangag Walker. Mu dheireadh, tha taing mhòr ri dol gu Ailig MacArtair a rinn an Ro-ràdh agus gu Roy Pedersen agus Iain MacDhòmhnaill (An Comann Leabhraichean) a rinn cobhair orm le iomadh nì ceangailte ris an leabhar.

Taing dhuibh uile.

[Dealbh]
Taigh Alasdair Eachainn, Cill Moluag, 1975

[TD 7]

Na Th’ann Dhiubh

Tha ochd taighean deug ann an Tiriodh air a bheil fhathast ceann de thugha. Dhiubh sin, chan eil ann ach a sia far a bheil duine a’ fuireach fad na bliadhna. Mura bheil iad a’ tuiteam gu làr, tha an còrr air an gleidheil suas nam bàthaichean, nan saibhlean no nan seadaichean. Agus a bharrachd air an taigh-tugha ann am Baile Mhuilinn far a bheil Dòmhnall Mhurchaidh, tha trì eile dhiubh san aon bhaile nach eil duine idir annta, ach a tha air an gleidheil air dòigh gu h-aibhseach, mar gum biodh mar chuimhneachan air na bliadhnachan a dh’fhalbh agus air an fheadhainn a chaidh romhainn. Chaidh a h-aon dhiubh sin a bhuineadh do Dhonnchadh Dhòmhnaill ’ic Nèill nach maireann — ’s e bha na bheat ann an Tiriodh uaireigin dhen t-saoghal — a chur air dòigh air a’ bhòn-uiridh le ceann ùr air fad. Air a’ cheart dòigh, chaidh ceann ùr de thugha a chur air taigh Alasdair Eachainn ’ic Nèill ann an Cill Moluag o chionn beagan is trì bliadhna, le taigh-tugha air a thogail as ùr làmh ris, ged nach eil e air a thogail buileach air an fhìor sheann dòigh.

A bharrachd air na th’air fhàgail de thaighean-tugha san eilean, tha gu leòir a thogalaichean ann fhathast a bh’air an togail air a’ cheart dòigh ach le cinn dèante le <eng>sarking<gai> agus <eng>felt,<gai> agus còmhdaichte gu tiugh le tèarr air an taobh a-mach. Bha lòsain-adhair no <eng>skylights<gai> aca gu h-àrd far an robh rumannan-cadail. ’S iad sin a thòisich air gabhail fairis air na taighean-tugha ro dheireadh na naoidheamh linn deug, agus dh’fhàs iad gu math pailt ann an Tiriodh mun àm sin. Len uinneagan domhainn agus am mullaichean casa, bha coltas car sgueadhar, snasail orra, a dh’fhàg Tiriodh air leth bho na h-eileanan eile. Cuideachd, bha dà thaigh ann am Baile Mhuilinn far an robh an tugha còmhdaichte le canabhas a bh’air a thèarradh, agus tha taigh MhacAidh ann am Baile Phuill

[Mapa]
Tiriodh
Taigh-tugha
Sathalum, An Caolas, Rubhaig, Sgairinis, Baile Mhuilinn, Còrnaig, Cille Moluag, A’ Mhòinteach, Sanndaig, Goirtean Dhòmhnaill, An Cruadh Ghoirtean, Baile Mhàrtainn, Baile Phuill, Manal, Haoidhinis

[Dealbh]
Màiri NicIlleMhaoil, nach maireann, Baile Mhuilinn, 1972

[TD 8]

fhathast le ceann far a bheil an tugha còmhdaichte le saimeant a th’air a pheantadh gu grinn.

Cha mhòr nach eil a h-uile h-aon de na taighean-tugha ann an Tiriodh far a bheil duine gabhail còmhnaidh an-diugh air an dèanamh suas gu snog nam broinn, leis a h-uile goireas a tha riatanach san là an-diugh. Dh’fhaodte gur h-ann air meudachd nan rumannan a-mhàin a dh’aithnear taigh-tugha on taobh a-staigh.

’S e taigh-tugha a their muinntir Thiriodh gu nàdarra an àite taigh-tughaidh, mar a theirear mu thuath. Cha robh am facal taigh dubh riamh ga ùisneachadh ann an Tiriodh na bu mhotha — cha chreid mi nach ann aig na Leòdhasaich a-mhàin a chluinnte a leithid. Agus ’s e an ceann no ceann an taighe as motha a their na Tirisdich ri mullach an taighe, mar a chluinnear ann an àiteannan eile sa Ghàidhealtachd.

[Dealbh]
Manal, 1983

[Dealbh]
Taigh Ina Bheag, Manal, 1978

[Dealbh]
Am Brock, Rubhaig, 1986

[TD 9]

[Dealbh]
Taigh MhacAidh, Baile Phuill, 1970

[TD 10]

Na Ballachan

An rud a b’annasaiche mu sheann taigh Tirisdeach làmh ri taigh a bhuineas don là an-diugh, ’s e cho mìn agus cruinn ’s a bha an ceann agus cho tiugh agus ìseal ’s a bha na ballachan. Bha an taigh air a thogail le dà bhalla-cloiche (am balla-staigh agus am balla-mach) a bha suidhichte eadar dà throigh agus trì troighean o chèile, agus a’ ruith còmhla. Bha na bha eatarra air a lìonadh gu teann le gainmhich no le talamh am broinn a’ bhalla fhèin, agus ’s e an glutadh a theirte ris a seo. Am bitheantas, ’s ann eadar còig agus sia troighean a leud a bhiodh am balla uile-gu-lèir, agus air uairean na bu tighe. Dh’fhàg seo na h-uinneagan an ìre mhath am falach ann an doimhneachd a’ bhalla. Bhon a bha an ceann na sheasad air a’ bhalla-staigh, bha pìos leathann mu thrì troighean a leud air fhàgail air an taobh a-mach a bha a’ dol mun cuairt a’ chinn air fad bho cheann gu ceann, ris an abairte an tobhta, ged ’s ann, mar as bitheanta, ri seann bhalla gun cheann idir air a dh’abras sinn seo. Ri ùine, bhiodh an tobhta còmhdaichte le feur a bha am feum a ghearradh san t-samhradh. Ann an cuid a thaighean bhiodh iad a’ cur fhlùraichean sa ghlutadh, agus a h-uile bliadhna nuair a thig an samhradh mun cuairt, bidh a’ bhile-bhuidhe a’ cur dreach brèagha air an tobhta aig Flòraidh is Màiri Alasdair ann an Sanndaig. Agus, a rèir aithris, bha rubrab air an tobhta aig taigh Chaluim Bàin ann am Baile Phuill. Ri sìde bhrèagha, bhiodh na coin a’ gabhail na grèine shuas ann an seo, agus a’ cumail faire (faic t.d. 6). Corr uair, agus gu sònraichte ann an ceann a tuath an eilein, bha doras beag sa bhalla-mach air beulaibh an taighe, far an robh àite-còmhnaidh aig na tunnagan am broinn a’ bhalla fhèin. Tha leithid seo a rud fhathast ri fhaicinn ann an taigh Iain Mòr a’ Bhrùnaich ann am Baile Mhuilinn (faic an dealbh a th’air seacaid an leabhair) agus ann an taigh Iain Chaluim Iain Bhàin ann

[Dealbh]
Alasdair Eachainn, Cill Moluag, 1975

[Dealbh]
Iain Chaluim, Calltronsaraidh, Cill Moluag, 1983

[TD 11]

an Cill Moluag. ’S e rud eile a tha annasach mu thaigh Iain Chaluim gu bheil a dhà no trì steapaichean a’ dol suas a dh’ionnsaigh na tobhtaidh aig ceann a’ bhalla.

Mar a tha an seann fhacal ag ràdhainn, “Cùl ri gaoith agus aghaidh ri grèin”, bha beul an taighe am bitheantas ris an ear, far am biodh eadar còig agus sia troighean a dh’àirde sa bhalla. Ach air a’ chùlaibh, ge-ta, bha am balla-mach pìos mòr na b’ìsle, agus on a bha an t-ùrlar fhèin còmhnard ann am broinn an taighe, faodar a ràdh air a thàilleamh seo gun robh an taigh togte a-staigh ri aghaidh a’ bhruthaich, seasgair ris a’ ghaoith. A thuilleadh air a seo, bha an t-ùrlar glè thric mu throigh na b’ìsle na an grunnd a bh’air beulaibh an dorais, agus thug seo barrachd fasgaidh don taigh. Ann an taigh Teasaidh Ceatarain ann am Baile Phuill bha cho beag àird sa bhalla air a’ chùlaibh ’s gun robh an dà uinneag bheag a’

[Dealbh]
Taigh Alasdair MhicCaluim, Sgairinis, mu 1900

[2 Dhealbh]
Taigh Iain Mòr a’ Bhrùnaich, Baile Mhuilinn, 1974

[TD 12]

beantail don ghrùnnd, agus thigeadh na tunnagan aice a-staigh a bhualadh air uinneag a’ chidsin len guib nuair a bha an t-acras orra! Airson ’s nach drùidheadh an t-uisge on ghlutadh gu broinn an taighe fhèin, bhiodh na clachan sa bhalla-staigh a’ dol suas rud beag a dh’ionnsaigh meadhan an taighe.

’S e rud inntinneach gur h-e Tiriodh an aon sgìreachd a tha deas no an ear air na h-Eileanan a-Mach far am faighear taighean air an togail air an dòigh seo, le ballachan dùbailte, tiugha. Agus anns na h-Eileanan a-Mach fhèin, chan ann gus an ruigear Uibhist a’ Chinn a Tuath, agus gu sònraichte Beàrnaraigh, a thig iad am follais a-rithist. A rèir ’s na tha ri fhaicinn de sheann tobhtaichean ann an Uibhist a Deas agus ann am Barraigh, cha robh taighean den t-seòrsa seo fiadhaich pàilt mun taobh sin. An rud as iongantaiche air fad, ’s e gun robh na seann taighean ann an Colla air an togail car mar a bha iad anns a’ chuid bu mhotha de dh’Uibhist is Barraigh, san Eilean Sgitheanach agus ann am Muile, le ballachan a bha fada na bu chaoile.

[Dealbh]
Taigh ann am Babhst, Eilean Cholla, mu 1935

[Dealbh]
Taigh Nèill Oig, Baile Phuill, 1956. ’S ann san taigh seo a rugadh ’s a thogadh Alasdair Nèill Oig, am bàrd

[TD 13]

Air a’ bheulaibh bha am balla còmhdaichte le aol geal a bh’air a dhèanamh le maorach a’ chladaich, a dh’fhàg coltas glan, sgiobalta air an taigh. Ach air a’ chòrr den bhalla — air na cinn agus air a’ chùlaibh — cha robh dad idir ann ach a’ chlach lom. ’S ann mun cuairt nan uinneagan a-mhàin a bhiodh aol air a’ chùlaibh, rud a leig barrachd solais a-staigh gu broinn an taighe. Agus bha na similearan daonnan follaiseach le còta geal de dh’aol. Chan ann tric a chìte sealladh cho bòidheach ri seann taigh ann an Tiriodh air feasgar brèagha samhraidh agus an toit ag èirigh suas gu rèidh, socrach. Am broinn an taighe, chuirte aol air na ballachan dà uair sa bhliadhna — san t-samhradh agus aig àm na Bliadhn’ Uire. Mu dheireadh, ’s e pàipear a bhite a’ cur air na ballachan glè bhitheanta.

A rèir coltais, ’s ann gu math annamh a bha taighean ann an Tiriodh far an robh na beothaichean agus na daoine fon aon cheann, mar a gheibhte ann an àiteannan eile sa Ghàidhealtachd. ’S e bàthach bheag a bha ruith tarsainn air ceann an taighe (agus ceangailte ris) am fasan a bh’aca ann an Tiriodh. Cha robh a bheag a rùm ann ach airson a dhà no trì a bheothaichean aig a’ char bu mhotha. Leis an fheadhainn a bha nan croitearan aig an robh pìos math de dh’fhearann, bha tuillidh ann, ceangailte nan sreath, far am biodh sabhal, stàball agus taigh-cartach cuideachd. ’S e taigh air leth mòr a bh’aig Dòmhnall Cùbair (bràthair do Bhàrd Thighearna Cholla) ann am Baile Phuill, aig an robh croit mhath. Air cùlaibh an taighe bha iodhlann ann cuideachd, le gàrradh ìseal a’ dol mun cuairt. Corr uair leis na coitearan — sin an fheadhainn aig nach robh fearann idir — bha sreath ann de thaighean-còmhnaidh a bh’air an togail an ceann a chèile mar a bh’aca sa Bhail’ Ur ann am Baile Phuill agus ann an Sanndaig gus o chionna ghoirid.

[Dealbh]
Taigh Nèill Oig, Baile Phuill, 1952

[Dealbh]
Am Bail’ Ur, Baile Phuill, mu 1948. Chaidh na taighean ud a thogail mu 1848

[TD 14]

Meud an Taighe

Bhiodh eadar dà fhichead agus leth-cheud troigh a dh’fhad ann an seann taigh Tirisdeach agus, am bitheantas, bhiodh e mu thrì troighean deug a leud na bhroinn. Air beulaibh an dorais, a bha daonnan san teis-meadhan, bha an starsnach, leis an àrd-doras os a cionn. Taobh a-staigh an dorais bha trannsa, no an lobaidh mar a theireadh iad ris, far am biodh bòrd air an glèidhichte miasan de dh’uisge agus cuinneag de bhainne. A’ dol far an lobaidh, air an dàrna taobh bha an cidsin, no ceann-an-tinidh mar a theirte ris, agus an seòmbar air an taobh eile. ’S e rùm-cadail a bh’anns an t-seòmbar, far am biodh teinidh cuideachd gu math tric. Air na seann taighean ann an Tiriodh bha an similear daonnan aig ceann an taighe, ’s cha b’ann sa mheadhan mar a gheibhte ann an cuid a thaighean mu thuath. Corr uair, ’s e similear a bh’air a dhèanamh le fiodh a bhiodh ann, a thigeadh a-mach as an tugha air chumadh bogsa fada. Air cùlaibh an lobaidh bha a’ chlòsaid, seòmar-cadail eile far am biodh, air èiginn, rùm gu leòir airson na h-aon leapa. Mura h-ann far an lobaidh a bha doras na clòsaid, bhiodh e sa chidsin. Chumadh seo a’ chlòsaid na bu bhlàithe, le teas an tinidh làmh ris. Thatar ag ràdhainn gur ann sa chlòsaid a ghlèidhichte beairt-fhighe le cuid a dhaoine o chionna fada, agus dh’fhaodadh seo a bhith, oir bha triùir bhoireannach co-dhiù nam bainnich sa Bhail’ Ur ann am Baile Phuill aig deireadh na naoidheamh linn deug. B’iadsan Bean Fhearchair, Bean Iain Mhòir agus Bean Dhonnchaidh Bhàin. Ann an cuid de na taighean a bu lugha, cha robh ann ach an dà phrìomh rùm a-mhàin, gun chlòsaid idir.

Air cùl an taighe, ’s e an dà uinneig a bh’ann mar bu bhitheanta — tè sa chlòsaid agus tè eile sa chidsin. Corr uair bhiodh na trì dhiubh ann, le tè san t-seòmbar cuideachd. Air a’ bheulaibh ’s e an dà uinneig a bhiodh

[Dealbh]
Alasdair Eachainn ’ic Neill, Cill Moluag, 1981

[TD 15]

[Dealbh]
Taigh-croite, Tiriodh
Iodhlann, Sabhal, Bàthach, Ceann an Tinidh, Clòsaid, Lobaidh, Seòmbar

ann, tè air gach taobh den doras. Corr uair, cha bhiodh ann ach aon tè air an taobh sa den taigh. Ann an cuid de na taighean ghabhadh na h-uinneagan fosgladh, ach leis an fheadhainn a bu lugha, ’s iad uinneagan beaga, crìon a bh’aca, nach gabhadh fosgladh idir. Cha robh lintels idir ann ach feadhainn bheag de dh’fhiodh a bha suidhichte os cionn nan uinneagan fhèin, airson nach tuiteadh an tugha a-nuas fairis orra

[Dealbh]
Taigh Peigi Dhòmhnaill Mhòir, A’ Mhòinteach, 1976

[Dealbh]
Taigh Iain Chaluim, Cill Moluag, 1985

[TD 16]

Connadh agus Teine

Chan eil duine beò an-diugh chunnaic taigh ann an Tiriodh far an robh an teinidh ann am meadhan an ùrlair. Anns a’ bhliadhna 1802, bha na leanas air a ràdh le fear-siubhail air choreigin:

<eng>The walls of the huts in Tiree are double, and the space between them is filled with earth and sand to make them stronger, to bear the western blast, which sometimes makes dreadful havoc. Most commonly every hut has two doors<gai> [’s ann mar seo a tha taigh Dhonnchaidh Dhòmhnaill ’ic Nèill ann am Baile Mhuilinn], <eng>that when the wind blows hard, the one to windward may be shut, and that to leeward opened. It is not always these poor folks have wooden doors, they then stop the gaps in their huts with thick bundles of heath or straw, tied tightly together.<gai>

’S e ceannagan a theirte ris na <eng>bundles<gai> a bha seo. Bha e air a ràdh cuideachd gun robh na taighean sin, air an robhtar a’ bruidhinn, gun similearan. Agus anns an leabhar Am Measg nam Bodach, a thàinig am follais ann an 1938, chì sinn gun robh cuimhne aig Eàirdsidh MacIlleathain, an tuairnear ann an Còrnaig a bha san àm ud a’ teannadh ri ceithir fichead ’s a deich, air

ceann-an-teine … Bha uinneag … ach cha robh gloinne no craiceann innte: ach bha còmhla bheag fhiodha oirre le èill leis an gabhadh i dùnadh is fosgladh a rèir na h-àirde on sèideadh a’ ghaoth. Bha coirean eile an taobh an iar, agus ceannag chonnlaich làmh ris, gus a chur ann no às a fhreagairt don t-sèideadh. Bha an teine ann am meadhan an ùrlair, ròpa bhon spàrr os a chionn le slabhraidh agus cromag oirre air a’ cheann ìochdrach air an crochte poit no greideal mar a bha feum orra, agus toll gu h-àrd a leigeadh a-mach na toite.

Mas ann air lathaichean òige a bha an Tuairnear a-mach, agus tha e glè choltach gum b’ann, dh’fhaodamaid a ràdh gu bheil an sealladh sin gar toirt air ais sia fichead bliadhna. Chan urrainnear a ràdhainn le cìnnt cuin no càit an robh taigh coltach ris a seo ann an Tiriodh mu dheireadh, ach chaidh innse dhomh le Dòmhnall Chaluim Bàin nach maireann gun robh cuimhne aige fhèin air “taigh anns a’ Mhòintich far an robh an teinidh ann am meadhan an ùrlair agus toll anns an tugha.” Dh’fhaodadh sin a bhith, oir ’s ann sa cheart bhaile sin a bha nàdar de mhòine aca mar chonnadh gu ruige toiseach na linne seo. ’S ann sna Twenties a sguir iad gu buileach de dh’obair na mòine ann an sin. Bidh dlùth air ceud gu leth bliadhna on a theirig a’ mhòine ann an Tiriodh, oir mu dheireadh cha robh iad ach a’ gearradh stuth a bha na bu choltaiche ri pluic, nach togadh idir teinidh ceart. Glè thric, agus fhathast air uairean, bhiodh na Tirisdich a’ cur feum air sgàinteagan, a bheireadh spionnadh do theinidh. ’S e a bh’ann ach innear chruidh a bh’air a tionndadh agus air a tiormachadh. Tha e air a ràdh gum biodh na boireannaich a’ trod ri chèile air sgàth nan

[Dealbh]
Taigh Mòr Bhìdidh, Sanndaig, 1976

[TD 17]

sgàinteagan nuair a bha iad a-mach anns a’ mhachaire gan togail nan apranan!

Tha e coltach gun d’fhalbh an teinidh fosgailte ann an Tiriodh nuair a thòisich Tirisdeach no dhà air gual a thoirt dhachaigh à Inbhir Air, Irbhinn, Aird Rosain agus Ceann Loch Chille Chiarain, oir cha bhiodh e comasach gun similear a bhith ann mas e gual a bha ga losgadh. Anns an leabhar aice, <eng>Outer Isles,<gai> a chaidh fhoillseachadh ann an 1904, bha na leanas aig a’ Bhean-uasal Goodrich Freer ri ràdh mu chor nan Tirisdeach.

<eng>The absence of peats should certainly be held, among other causes, to account for what we afterwards came to value as the very superior cleanliness of the inhabitants of Tiree, as compared with any other island of the Hebrides. The burning of coal has necessitated the use of a chimney, and this, in most cases, has led to putting the fireplace at the side instead of in the middle of the room, so that the skin and clothes and belongings of the inhabitants do not become stained with peat smoke as in the other islands. This encourages a degree of house pride which we never saw elsewhere, and the houses, though quaint enough, are often beautifully clean and orderly, both within and without.<gai>

Bidh a-mach ’s a-staigh mu dheich agus sia fichead bliadhna on a thòisich a’ chuid bu mhotha de na Tirisdich air gual a losgadh. Fad iomadh bliadhna roimhe sin dh’fheumadh iad a bhith a’ dol a dh’ionnsaigh an Rois Mhuilich agus a-null do Cholla airson mòine ann an sgoithean fosgailte. Aig deireadh na h-ochdamh linn deug fhèin bha cuid a dhaoine ga dhèanamh seo air tàilleamh ’s gun robh an t-eilean a’ fàs gann de mhòine eadhon sam àm ud. Agus tha e coltach gun do thòisich grùdairean an eilein air gual a losgadh cho tràth seo cuideachd. Co-dhiù, tha e glè choltach gun deach a h-uile h-aon de na taighean-tugha a th’ann an Tiriodh ri ar linn-ne a thogail le similearan orra.

[Dealbh]
Am Polar Light air Tràigh Shòiribidh, 1952

[TD 18]

An Ceann

Cha robh stuadhan idir air na seann taighean ann an Tiriodh, ach cinn chruinn ris an abair iad <eng>hip-ends<gai> anns a’ Bheurla, mar a gheibhte sa chuid bu mhotha de dh’àiteannan air an taobh an iar thuath de Ghàidhealtachd na h-Alba.

Anns an dàrna leth den naoidheamh linn deug thogadh caigeann thaighean ann an Tiriodh le cinn de thugha, ach air stoidhl Ghallda — le stuadhan orra. Mar bu bhitheanta, bha na h-oisinnean air na seann taighean cruinn, leis a’ bhalla-mach ag aomadh a-staigh on ghrunnd a dh’ionnsaigh meadhan an taighe. Ach leis na taighean ùra a bha seo, ’s e ballachan riaghailteach de chlachaireachd a bh’ann a bh’air an togail air a leithid a dhòigh ’s gun robh an tobhta air falbh buileach glan. Bha dà thaigh den t-seòrsa seo ann an Sliabh Bhaile Phuill, agus fear eile dlùth orra ris an abrar Manitoba gus an là an-diugh, oir b’ann a dh’ionnsaigh na dùthcha sin a rinn Clann Dhòmhnaill Ghreusaiche eilthireachd on dearbh thaigh ann an 1878. Bha taigh ann an Rubhaig a bh’air a thogail air a’ cheart dòigh cuideachd. A rèir aithris, b’e taigh Nèill Eachainn a’ chiad fhear dhiubh sin a bh’ ann am Baile Phuill, agus chaidh a thogail fo stiùireadh Iain Chaimbeil, no am Bàillidh Mòr mar a theireadh iad ris san eilean. ’S esan a bha na bhàillidh do Dhiùc Earra-Ghàidheal ann an Tiriodh mun àm a dh’fhalbh am buntàta ann an 1846, agus chuir e pìos mòr de dh’fhearann agus de chaitchinn Bhaile Phuill ri Tac Haoidhnis goirid as a dhèidh sin. Thatar ag ràdhainn gur h-ann a dh’aona ghnothach airson cìobair Gallda a thogadh taigh Nèill Eachainn, ach cha deach seo a thoirt gu buil, oir b’e Iain MacDhùghaill (no MacLùcais), mac don chiad mhinistear Baisteach a bh’ann an Tiriodh, a bha gabhail còmhnaidh ann an toiseach. ’S ann san aon taigh a rinneadh an t-òran Chuir iad an t-Sùil à Pilot. A-mach o chorra thaigh, tha e coltach nach do ghabh na Tirisdich gu togarrach ris an dòigh ùir seo de thogalach, agus lean iad orra a’ togail thaighean air seann stoidhl an eilein. Agus san linn seo fhèin, gu ruige àm Cogadh a’ Cheusair, ’s e taighean le cinn de <eng>sarking<gai> is <eng>felt<gai> gun stuadhan idir orra a bu chumanta fhathast am measg croitearan is coitearan an eilein. ’S ann nuair a thòisich iad air taighean a thogail agus a chur air dòigh le cuideachadh o Bhòrd an Fhearainn anns na Thirties a thàinig an stuadh a dh’fhantail ann an Tiriodh.

Cha b’ann airson mòine a-mhàin a bhiodh na Tirisdich a’ dol a dh’ionnsaigh àiteannan eile sna seann

Chan fhaicear na mnathan a’ dol don taigh-òsd’,
Cha chluinnear an clagan ’n àm tabaid mun stòp,
Bidh cuid dhiubh ri snìomhadh ’s ri cìreadh na clòimh
’S cuid eile dhiubh figheadh nam briogaisean clò.
(Iain Brùn, Cill Moluag)

[Dealbh]
Taigh Nèill an Tuathanaich, Baile Phuill, mu 1920 — fear de na taighean ùra a chaidh a thogail ri linn a’ Bhàillidh Mhòir

[TD 19]

lathaichean, ach cuideachd a dh’iarraidh fiodh airson an cuid thaighean, a bharrachd air bàtaichean, cruinn agus mar sin air aghaidh. Ged ’s e eilean torach a th’ann, tha e gu math bochd a thaobh mòine is fiodh. Ri linn Iain, 5mh Diùc Earra-Ghàidheal mun bhliadhna 1800, bha na h-eileanaich a’ faotainn an cuid fiodha gun dad bho na coilltean aigesan air taobh Loch Suaineart. As a dhèidh sin thron naoidheamh linn deug, agus gu sònraichte mun do thòisich na smacaichean air bathar a ghiùlan eadar an Dùthaich Ghallda agus Tiriodh, bhiodh iad cuideachd a’ dol do Mhuile air a shon. Agus ’s ann à Cille Chrònain ann am Muile a thàinig am fiodh airson a’ chinn ùir a chaidh a chur air taigh Alasdair Eachainn ’ic Nèill o chionn caigeann bhliadhnachan air ais. ’S e darach a bu mhotha a bha iad ag ùisneachadh, agus calltainn cuideachd air uairean. Ann an eilean cho gann de dh’fhiodh, bha na bha ri fhaotainn air a’ chladach gu math luachmhor, agus ann an 1955 fhèin, ’s ann bho sgonn mòr de ghiuthas dearg a fhuaireadh air Tràigh nan Gilean a thàinig an ceann ùr de thugha a chaidh a chur air taigh Eachainn Chaluim ann an Goirtean Dòmhnaill.

A thaobh a’ chinn fhèin, bha na ceanna-mhaidean (no na lànain mar a theirte riutha o shean) nan seasad air mullach a’ bhalla-staigh, agus bha iad ceangailte tarsainn air a chèile aig an druim le cranntairean de dh’fhiodh. ’S

[Dealbh]
Taigh Flòraidh is Màiri Alasdair, Sanndaig, 1975

[Dealbh]
Taigh Eachainn Chaluim, Goirtean Dhòmhnaill, 1975

[TD 20]

iad na ceanna-mhaidean na buill a bu mhotha a bha sa cheann, agus bha mu shia òirlich annta de leud. Am bitheantas, bha na ceanna-mhaidean a bha ris a’ ghaoith air cùl an taighe mu throigh na bu ghiorra na an fheadhainn a bh’air a’ bheulaibh, rud a dh’fhàg an ceann beagan na bu chaise air an taobh an iar. Bha an dà cheanna-mhaide ceangailte tarsainn air leud an taighe leis an spàrr, a bha suidhichte mu letheach rathaid eadar mullach a’ bhalla agus an druim. Eadar am balla agus an spàrr, agus a’ ruith o cheann gu ceann, bha na trì taobhain no na tarsainnean, ged nach biodh ann, air uairean, ach a dhà dhiubh. Gu h-àrd aig an druim, bha dà thaobhan eile, làmh ri chèile. A’ dol tarsainn orra bha pìosan tana de dh’fhiodh, a dh’fhàg am mullach leathann agus cruinn, far am faigheadh duine seasad furasda gu leòir nuair a bha an tughadaireachd a’ dol air a h-aghaidh. Air muin nan taobhan, agus a’ dol air an aon rathad ris na ceanna-mhaidean, bha na cabair, meanglain suidhichte mu thrì oirlich o chèile. ’S ann le sìoman-connlaich a bha na cabair ceangailte ris na taobhain. ’S iad na maidean-oisinn a theirte ris na buill a bh’ aig an dà cheann, agus b’e seo am pàirt a bu chaise den mhullach.

Nan laighe air muin nan cabar bha na sgrothan, a bh’air an gearradh anns an t-sliabh le spaid ris an abrar làir-chaib. Bha iad air an gearradh nam pìosan mu dhà throigh a dh’fhad agus mu throigh gu leth a leud. A’ tòiseachdainn aig an tobhta, bha na sgrothan air an cur fairis air a chèile, coltach ri sglèat, gus an ruigte am mullach. Bha an fheadhainn a bha dol fairis air an druim fhèin pìos na b’fhaide na càch. Airson ’s gum fanadh a h-uile sgroth na h-àite fhèin, bha iad ceangailte ri chèile le pionachan de dh’fhiodh. Le ceartas, bhiodh taigh dìonach gu leòir gun tugha idir nan robh na sgrothan air an cur air mar bu chòir. An àite phionachan, bhite a’ ribeadh nan sgroth glè thric le sìoman-connlaich no le sìoman-murain.

[Dealbh]
TARSAINN AN TAIGHE
CUL AN TAIGHE
BEUL AN TAIGHE
Mullach, Cranntair, Sgrothan, Tugha, Ceanna-mhaide, Taobhan, Cabar, Bun-baca, Spàrr, Lobhta, Anainn, Balla-beag, Balla-staigh, Tobhta, Balla-mach, Glutadh, Urlar dubh.

[TD 21]

[Dealbh]
Taigh an Màiri-Ann an Rìgh, A’ Mhòinteach, on taobh a-staigh, 1985

[Dealbh]
Taigh a’ Bhoraidheir, Baile Mhuilinn, 1985 — a’ cur air nan sgrothan

[Dealbh]
Taigh Iain Bhrùin, Cill Moluag, 1972

[TD 22]

An Tughadaireachd

’S e muran a bu mhotha a bha na Tirisdich a’ cur gu feum airson an cuid thaighean a thughadh, ged a bhiodh iad, air uairean, ag ùisneachadh luachair agus seagal, gu sònraichte air na saibhlean. Bha taigh am feum a thughadh a h-uile dàrna bliadhna, agus ’s ann aig deireadh-buana a bha am muran air a ghearradh leis an speal, nuair a bha e buidhe agus abaich. B’e seo an rud a bu duilghe mun tugha, a bhith ga ghearradh ’s ga thoirt dhachaigh, oir bha an tughadaireachd fhèin furasda gu leòir. B’ann air latha ciùin foghair a bhite a’ cur air an tugha ùr, ’s e air muin an t-seann tugha. Agus, air a thàilleamh seo, mar a rachadh na bliadhnachan seachad, ’s ann a bu chruinne a dh’fhàsadh an ceann, gus mu dheireadh gun fheumte an seann stuth a thoirt dheth. A rèir meudachd an taighe, dhèanadh eadar dà cheud gu leth is trì cheud sguab an gnothach air a’ cheann.

’S ann shìos aig an tobhta fhèin a bhiodh iad a’ tòiseachdainn air an tughadaireachd, leis a’ chiad sreath de sguaban air an cur air is am bàrr gu h-àrd. ’S e am bun-baca a theirte ris a’ phàirt seo den cheann, agus uair sam bith a bhiodh an t-snighe a’ faotainn a-staigh eadar mullach a’ bhalla agus an tugha, bhite ga chumail dìonach ann an seo le pocannan de ghainmhich. Bha an còrr de na sguaban air an cur air air a’ cheart dòigh, ach leis na spìcean gu h-ìseal, leis a h-uile sreath a’ dol fairis air a chèile gus an ruigeadh iad am mullach. Bhiodh na sguaban a b’àirde, a bha a’ dol tarsainn air an druim, air an dà rathad mu seach. Coltach ris a’ chiad sreath de sguaban a bha shìos aig a’ bhun-baca, bha na sguaban a bha a’ beantail do mhullach an t-simileir cuideachd air an cur air air a leithid a dhòigh ’s gun robh am bàrr a’ dol suas. Bha nàdar de lag ann an seo far am faigheadh an t-uisge sìos eadar ceann shuas an t-simileir agus an tugha. Agus a’ dol sìos dà thaobh an t-simileir, bha pìos fada de dh’fhiodh fon tugha, airson am pàirt seo den cheann a chumail dìonach. Mu dheireadh, ’s e saimeant a bhiodh iad a’ cur ann an seo eadar an similear agus an tugha. Air taobh an iar-dheas a’ chinn, far am bu mhotha a’ ghaoth,

[Dealbh]
Taigh Ceit Chailein, Baile Phuill, 1956 — Teonaidh MacAidh agus Uilleam an Tàilleir air an tobhta

[TD 23]

bhite ga thughadh na bu tighe na bh’air a’ chòrr den cheann. Cuideachd, airson cumadh cruinn a chumail air, bhiodh beagan a bharrachd a’ dol anns a’ mheadhan.

[Dealbh]
Eòghann Dhòmhnaill Eòghainn Mhòir (na sheasad) agus Eachann Chaluim, Goirtean Dòmhnaill, 1975

[Dealbh]
Anns a’ Bhail’ Ur, Baile Phuill, 1956

[Dealbh]
A’ cur nan sguaban — Murchadh Eachainn Iain ag obair air taigh a’ Bhoraidheir, Baile Mhuilinn, 1985

[TD 24]

Na Ròpannan

Airson a chumail tèarainte, bha an tugha air a ghleidheil sìos le ròpannan a bha a’ dol sìos agus tarsainn air a’ cheann. ’S e an sìoman-droma a’ chiad ròpa a bh’air a chur air, a bha a’ ruith air an druim bho cheann gu ceann, far an robh e air a chumail sìos le clach air leth mòr. Air ceann far an robh similear, bha an sìoman-droma ceangailte ri sìoman eile a bha dol mun cuairt air cùl an t-simileir, agus a bh’air a ghleidheil na àite le dà chloich air gach taobh dheth. Bha an dà cheann ìochdrach den ròpa seo ceangailte ri chèile tarsainn air bun an t-simileir le pìos eile de ròpa, no air uairean le slabhraidh.

B’e an sìoman--gualainn an ath cheum, ròpa a bha dol fairis air a’ cheann aig mullach a’ hip. Thug an sìoman-gualainn car mun t-sìoman-droma agus bha e air acrachadh le clach air gach thaobh shìos aig an tobhta. ’S iad na sìomain-taoibh, no na sìomain-tarsainn, a bhite a’ cur air a-nis, a’ tòiseachdainn mu throigh gu leth os cionn na tobhtaidh leis a’ mhàthair-shìoman agus a’ leantail suas gus an ruigte am mullach. Aig na h-oisinnean bhiodh na sìomain-taoibh a’ toirt <eng>hitch<gai> mun t-sìoman-gualainn mun tigeadh iad gun ròpa mun t-similear, far am biodh iad ceangailte gu teann.

’S ann an uair sin a thòisicheadh iad air an ròpa dhùbailte a chur air, a bha a’ dol tarsainn air a’ mhullach on dàrna taobh a dh’ionnsaigh an taoibh eile. An dèidh dha a bhith air a tharraing teann, bha an ròpa dùbailte seo air a lùbadh mun mhàthair-shìoman mun rachadh a chàradh mu chlach aig a’ bhun-baca, far an robh e air acrachadh sìos. Le dithist nan seasad air an tobhta air gach taobh den cheann, agus le fear eile shuas air a’ mhullach, rachadh an taigh a ròpadh o cheann gu ceann leis an aon phìos a bha seo. Aig an dà cheann, far an robh am mullach ag aomadh sìos, bheireadh an ròpa dùbailte

[Dealbh]
Taigh a’ Phoker, Sgairinis, 1915 — Donnchadh Mac-a-Phì air an làimh chlì

[Dealbh]
Am Muileann, Milton, 1899

[TD 25]

[Dealbh]
Ròpa man t-similear, Sìoman-gualainn, Sìoman-taoibh, Sìoman-droma, Crios, Slabhraidh no ròpa, Màthair-shìoman, Bun-baca, An t-àrd-doras, Tobhta

seo snaoim-tachdaidh mun t-sìoman-droma, coltach ri sreath de <eng>inverted vs,<gai> mar gum biodh.

Mu chola-deug an dèidh don a h-uile nì a bhith ullamh, rachadh ròpannan eile fhuaigheal ris a h-uile seachdamh no ochdamh sìoman, ris an abradh iad na criosan. Bhatar ga dhèanamh seo a chum a h-uile ròpa a ghleidheil o chèile, agus na chaidh a chur air a chumail sgiobalta na àite fhèin.

Anns an naoidheamh linn deug, ’s e sìoman-connlaich, a bh’air a thoinneamh na dhà dhual, a bha iad ag ùisneachadh — cha chualas riamh iomradh air sìoman-fraoich ann an Tiriodh, oir ’s e glè bheag de fhraoch a ghabhas faotainn san eilean co-dhiù. Ach ro thoiseach na linne seo, ’s e sìoman ruadh, a bhatar a’ faotainn o ròineagan à plaosg a’ choconut, a bu bhitheanta a bh’aig na Tirisdich. Bhuaithe sin, agus o chionn mòran bhliadhnachan, ’s e lìon-uèir no <eng>wire-net<gai> a tha iad air a bhith ag ùisneachadh, a rinn an gnothach fada na b’fhasa. Ach air a shon sin, theireadh cuid gun robh a’ uèir titheach a bhith a’ gearradh an tugha, agus cuideachd gun dèanadh e milleadh air ri teas an t-samhraidh. B’ann aig Teon Lachaidh MacAonghais ann an Sathalum a bha an taigh mu dheireadh ann an Tiriodh far an robh an tugha air a ghleidheil sìos leis an t-sìoman ruadh, gus o chionn mu dhusan bliadhna air ais.

[Dealbh]
A’ faotainn nan clachan air dòigh — Murchadh Eachainn Iain ag obair air taigh a’ Bhoraidheir, Baile Mhuilinn, 1985

[TD 26]

Nam Broinn

Nam broinn, bha na taighean fionnar san t-samhradh agus seasgair blàth ri Dùbhlachd a’ gheamhraidh. Ann an stoirm, cha mhòr gun cluinnte nì ach torman socrach san t-similear. Seo agaibh òran a rinn Niall Iain Ruaidh do Lag an t-Seagail, sreath de thaighean-tugha ann am machaire Ghoirtean Dòmhnaill a tha a-nis nan tobhtaichean fàsa:

A-raoir ann am chadal
Thàinig aisling san t-suain —
Gun do thill mise dhachaigh
Air ais bho mo chuairt.
Cha b’ann lom bha na cabair
Ach seasgair gun fhuachd;
Bha blàths aig a’ chagailt
Le mòine bhon chruaich.

’N siud bha fàilt’ is làn-aighear,
Bha luinneag is fuaim
Is sgeulachd mu Oisean
’S Fionn an càs cruaidh;
Bha ’n lòchran beag laiste,
Cur soillse mun cuairt,
’S mo mhàthair is m’athair
Lan aighir san uair.

Bha ’n seòladair dhachaigh
Air ais bhon a’ chuan
Le a leannan fo achlais —
Mar ròs bha a gruaidh;
Duanag ghaoil air a bhilean
Don lilidh ’s glain’ snuadh,
Bha a pògan gan sireadh,
’S iad mar mhil ùr nam bruach.

Thug mi cuaìrt feadh a’ bhaile —
Bha gach dachaigh mun cuairt
Làn dhaoine gun charraid,
Ged am maoin bha iad truagh;
Air lòn Lag an t-Seagail
Bha seachd dachaighean suas —
’N-diugh tha ’m buagh’llan sa chagailt
Anns na tobhtaichean fuar’.

Dh’fhalbh bhuam an aisling
’S bha an clachan fàs, fuar;
Bha e sgrìobht’ air gach carragh
Mar a thachair don t-sluagh:
Chaidh iad uile a sgapadh,
A’ mhòr-chuid thar chuain,
’S na dh’fhan aig an dachaigh,
Tha iad glaiste san uaigh.

Tha gach càrn anns an àite
Far an d’fhàs suas na seòid,
Gach tobht’ agus làrach
Ag aithris an sgeòil —
Ag inns’ mar a bha iad
Ann an làithean an òig’,
Gun smalan ’s gun chùram,
Làn sunnd agus spòrs.

Gun teinidh agus gun duine a’ sealltainn às an dèidh, dh’fhalbhadh na seann taighean gu math luath, oir ’s e fìor thaighean-còmhnaidh a bh’annta a dh’fheumte a chumail blàth fad na h-ùineach.

Am broinn nan taighean, ’s e an t-urlar dubh a bh’ann o thùs, agus, corr uair, leacan. ’S e ùrlar dubh a tha fhathast ann an taigh Nilidh Nèill an Dròbhair ann an Goirtean Dòmhnaill agus cuideachd ann an taigh Peigi Dhòmhnaill Mhòir sa Mhòintich. Glè bhitheanta, ’s ann le crèadh a fhuaireadh sa Chruadh-Ghoirtean a rinneadh an t-ùrlar dubh, a dh’fhàsadh ri ùine cho cruaidh ri clach, cha mhòr. A h-uile latha, ach Didòmhnaich, bhiodh sioban as an tràigh ga spriodadh air an ùrlar, a dh’fhàg an

[TD 27]

[Dealbh]
Aig an tinidh ann an Calltronsaraidh — Calum Iain Bhàin, nach maireann, 1977

[TD 28]

taigh soilleir, glan na bhroinn. Mu dheireadh, agus o chionna fada, ’s e ùrlaran air an dèanamh le fìodh, agus air uairean le saimeant, a bu mhotha a th’air a bhith aca ann an Tiriodh.

Mar a thuirteadh cheana, bha na ballachan am broinn an taighe cuideachd geal le aol. Ach ao-coltach ris an fheadhainn air an taobh a-mach, bha iad daonnan sgueadhar. Bha na rumannan air an roinn o chèile le ballachan caola, a bh’air an togail ann am frèam de dh’fhiodh, le crèadh agus le clachan beaga, ris an abradh iad spallachan. Am bitheantas bha lobhta ann, ach corr uair, agus gu sònraichte sna taighean a bu shine, bha na ceanna-mhaidean agus na sgrothan ris, mar a tha fhathast ann an taigh Nilidh Nèill an Dròbhair agus mar a bh’aca an taigh Shandaidh Mhòir anns a’ Photaraidh ann an Sliabh Bhaile Phuill gu ruige 1947. ’S ann san taigh seo a bha Calum Beag, don deach na h-òrain a dhèanamh, a’ gabhail còmhnaidh. Bhite a’ dèanamh chrogan ann an seo uaireigin dhen t-saoghal. Glè bhitheanta, cha robh lobhta idir san lobaidh nuair a bha e sa chòrr den taigh. ’S e am balla beag a theirte ris a’ phìos a bha ceangal mullach a’ bhalla ris an lobhta, ann am broinn an taighe. Bha seo air a dhèanamh le crèadh, gaimhneach, connlach agus innear, a bharrachd air an aol fhèin. ’S e an anainn a theireadh iad ri ceann shuas a’ bhalla bhig far an glèidhichte rudan beaga bìodach, leithid phìoban, sgèanan is eile.

Bha dreasair ris a’ bhalla mu choinneimh an tinidh, being air beulaibh a’ chidsin, agus bòrd air a’ chùlaibh. Mun cuairt air an teinidh bhiodh na cathraichean, far an cluinnte na sgeulachdan o shean. Agus daonnan, bhiodh tè de na cuibhleachan-snìomh aig Eàirdsidh Tuairnear na seasad gu rìomhach anns a’ chùil. Os cionn an tinidh, agus crochte air an t-slabhraidh, a bha tighinn a-nuas on spàrr-iarainn a bha suidhichte mu letheach rathaid suas an similear, bha a’ phoit thrì-chasach anns am biodh piocach ’s buntàta a’ bruich, agus dh’fhaodte sgarbh à Ceann a’ Bhara.

’S ann leis a’ chrùisgean dubh a bhiodh iad a’ faotainn solas san oidhche, ged ’s e lampaichean-parafain a bha iad ag ùisneachadh ri toiseach na linne seo. An toiseach, bha an t-eagal air na bodaich ro na lampaichean ùra gun cuireadh iad na taighean ro thinidh! Bha fear Seumas Norris ann a bhiodh a’ dol air feadh nan eileanan a dh’aona ghnothach airson crùisgeanan a dhèanamh. ’S ann le uilleadh-èisg agus leis a’ bhuaic a gheibhte ann am broinn na luachrach a bha iad a’ lasadh a’ chrùisgein. An dèidh dhaibh na crùisgeanan a thoirt suas sna taighean fhèin, bhiodh iad fhathast gan cur gu feum sna saibhlean airson treis.

[TD 29]

Co-dhùnadh

Anns an dealachadh, bu mhath leam luaidh a dhèanamh air an alt seo, a nochd anns an <eng>Scotsman<gai> air 13.11.48 fon cheann <eng>‘Suggested Folk-Museum’:

The tragedy of the Western Isles is their depopulation. Even Tiree, the most fertile, and a great provider of beef cattle for mainland markets, has suffered. Its kelp-burning abandoned, its fishing extinct, and its peat exhausted, it relies on its pasture and summer visitors for a living. Like some other islands, it enjoyed “money prosperity” during the war from the presence of hundreds of airmen. The Keeper of the National Museum of Antiquities suggested this week that Scotland should have a national country life museum, on the lines of the Scandinavian folk museums. Better still, there might be several, exemplifying regional cultures, and there could not be a better place for such an island retreat than in Tiree. The old thick-walled cabins standing with their back to Balephuill Bay, where the surging Atlantic breakers sweep in majestically, are indeed museum pieces. The island has excellent sea and air communications, and its climate is equable — which makes such a project feasible.<gai>

Co-dhiù, ge bith dè an t-atharrachadh a thig air an eilean Thirisdeach, tha mi an dòchas nach leig muinntir an àite seann dachaighean an sinnsearachd air dìochuimhn’ gu bràth. ’S cinnteach nach eil àit’ eile air Gàidhealtachd na h-Alba aig a bheil dìleab cho daingeann sin.

[Dealbh]
Eilidh Sheumais Bhàin, Baile Phuill, 1956

[TD 30]

Na Daoine a Th’air an ainmeachadh

Alasdair Eachainn ’ic Nèill	Alasdair Dòmhnallach, Cill Moluag
Alasdair Nèill Oig	Alasdair Mac na Cèardaich, nach maireann, Baile Phuill
Bean Dhonnchaidh Bhàin	Bean Dhonnchaidh Dhòmhnallaich, nach maireann, Baile Phuill
Bean Fhearchair	Bean Fhearchair Dhòmhnallaich, nach maireann, Baile Phuill
Bean Iain Mhòir	Bean Iain MhicArtair Anna Nic na Cèardaich, nach maireann, Baile Phuill
Am Boraidhear	Niall MacIlleMhaoil, nach maireann, Baile Mhuilinn
Cailean Anna	Cailean MacPhàidein, nach maireann, An Caolas
Calum Bàn	Calum Mac na Cèardaich, nach maireann, Baile Phuill
Calum Beag	Calum MacArtair, nach maireann, Baile Phuill
Calum Iain Bhàin	Calum MacFhionghain, nach maireann, Cill Moluag
Ceit Chailein	Ceit Dhòmhnallach, nach maireann, Baile Phuill
Dòmhnall Chaluim Bàin 	Dòmhnall Mac na Cèardaich, nach maireann, Baile Phuill
Dòmhnall Cubair	Dòmhnall MacIlleathain, nach maireann, An Caolas agus Baile Phuill
Dòmhnall Greusaiche	Dòmhnall MacIlleathain, nach maireann, Baile Phuill
Dòmhnall Mhurchaidh	Dòmhnall Camshron, Baile Mhuilinn
Donnchadh Dhòmhnaill ’ic Nèill	Donnchadh MacIlleathain, nach maireann, Baile Mhuilinn
Donnchadh Mac-a-Phì	Donnchadh Mac-a-Phì, Sgairinis
Eachann Chaluim	Eachann MacFhionghain, Goirtean Dòmhnaill agus Cill Moluag
Eàirdsidh Tuairnear	Eàirdsidh MacIlleathain, nach maireann, Còrnaig Bheag
Eilidh Sheumais Bhàin	Eilidh Dhòmhnallach, nach maireann, Baile Phuill
Eòghann Dhòmhnaill Eòghainn Mhòir	Eòghann MacIlleathain, Goirtean Dòmhnaill
Flòraidh is Màiri Alasdair	Flòraidh agus Màiri NicArtair, Sanndaig
Iain Bàn a’ Chaitchinn	Iain MacIlleathain, nach maireann, Baile Mhàrtainn
Iain Chaluim Iain Bhàin	Iain MacFhionghain, Cill Moluag
Iain Mòr a’ Bhrùnaich	Iain Brùn, nach maireann, Baile Mhuilinn
Ina Bheag	Ina Dhòmhnallach, Manal
MacAidh	Teonaidh MacAidh, nach maireann, Baile Phuill

[TD 31]

Màiri NicIlleMhaoil	Màiri Flòraidh NicIlleMhaoil, nach maireann, Bhaile Mhuilinn
Murchadh Eachainn Iain	Murchadh MacIlleathain, Cill Moluag
Mòr Bhìdidh	Mòr NicPhàil, nach maireann, Sanndaig
Niall an Tuathanaich	Niall MacNèill, nach maireann, Baile Phuill
Niall Iain Ruaidh	Niall Brownlie, Goirtean Dòmhnaill
Niall Og	Niall Mac na Cèardaich, nach maireann, Baile Phuill
Nilidh Nèill an Dròbhair	Niall MacFhionghain, nach maireann, Goirtean Dòmhnaill
Peigi Dhòmhnaill Mhòir	Peigi NicFhionghain, nach maireann, A’ Mhòinteach
Am Poker	Teonaidh Mac-a-Phì, nach maireann, Sgairinis
Sandaidh Mòr	Sandaidh MacArtair, nach maireann, Baile Phuill
Teasaidh Ceatarain	Teasaidh NicArtair, nach maireann, Baile Phuill
Teon Lachaidh MacAonghais	Teon Lachaidh MacAonghais, Sathalum
Uilleam an Tàilleir	Uilleam MacNèill, nach maireann, Goirtean Dòmhnaill

[Dealbh]
Taigh Iain Bàn a’ Chaitchinn, Baile Mhàrtainn, mu 1918

[TD 32]

[Dealbh]
<eng>COTTAGE IN TIREE<gai>

[TD 33]

Faclair

anainn (b) — <eng>top of inner wall<gai>
àrd-doras (f) — <eng>door lintel<gai>
balla-beag (f) — <eng>heightening of inner wall<gai>
balla-mach (f) — <eng>outer wall<gai>
balla-staigh (f) — <eng>inner wall<gai>
bàthach (b) — <eng>byre<gai>
beul an taighe (f) — <eng>front of the house<gai>
bun-baca (f) — <eng>base of roof where stones are set<gai>
cabair (f) — <eng>branches running from ridge to wall situated immediately below turfs<gai>
ceann/ceann an taighe (f) — <eng>roof<gai>
ceannag (b) — <eng>bundle of straw for blocking glassless window aperture<gai>
ceann-an-tinidh (f) — <eng>kitchen<gai>
ceanna-mhaide (f) — <eng>roof couple<gai>
clòsaid (b) — <eng>small bedroom at rear of house<gai>
cranntair (b) — <eng>wooden pin fastening couples and cross-beam<gai>
crios (f) — <eng>extra horizontal rope woven into roping system at regular intervals<gai>
crùisgean-dubh (f) — <eng>crusie<gai>
cùl an taighe (f) — <eng>rear of the house<gai>
glutadh (f) — <eng>inner wall cavity of sand or earth<gai>
làir-chaib (f) — <eng>turfing spade (<gai>caibe-làir<eng> in Skye, Uist, etc.) <gai>
lànan (f) — <eng>see<gai> ceanna-mhaide
lobaidh (f) — <eng>lobby<gai>
lobhta (f) — <eng>loft, ceiling<gai>
maidean-oisinn (f) — <eng>hip rafters<gai>
màthair-shìoman (f) — <eng>rope placed round circumference of base of roof and round which the loops are hitched before stones are put on<gai>
muran (f) — <eng>marram grass<gai>
pionachan (f) — <eng>small wooden pins for securing turfs<gai>
poit thrì-chasach (b) — <eng>three-legged pot, usually with a wooden lid<gai>
sabhal (f) — <eng>barn<gai>
seòmbar (f) — <eng>main bedroom at opposite end of house to kitchen<gai>
sgàinteagan (f) — <eng>dried cow-pats used for kindling fire<gai>
sgroth (b) — <eng>turf or divot<gai>
similear (f) — <eng>chimney<gai>
sìoman-connlaich (f) — <eng>straw rope<gai>
sìoman-droma (f) — <eng>ridge rope<gai>
sìoman-gualainn (f) — <eng>shoulder rope going over ridge of house at the peak of the hip, and round which the horizontal ropes are hitched<gai>
sìoman-ruadh (f) — <eng>coir rope<gai>
sìoman-taoibh/sìoman-tarsainn (f) — <eng>transverse rope<gai>
slabhraidh (b) — <eng>chain with s-shaped hook from which pot was suspended over the fire<gai>
snighe (b) — <eng>water leaking through thatch and turf into house interior<gai>
spallachan (b) — <eng>small wedge-shaped stones<gai>
spàrr (b) — <eng>cross-beam strengthening the couples<gai>
stàball (f) — <eng>stable<gai>
taigh-cartach (f) — <eng>cart-shed<gai>
taigh-tugha (f) — <eng>thatched house<gai>
taobhain/tarsainnean (f) — <eng>purlins<gai>
tobhta (b) — <eng>exposed grass-covered wall-top surrounding perimeter of roof<gai>
tugha (b) — <eng>thatch<gai>
ùrlar dubh (f) — <eng>black clay floor<gai>

(b) = boireann
(f) = fireann

[TD 34]

[Loose Flyer]

Seann Taighean Tirisdeach
<eng>Old Tiree Houses

Tiree is one of the most oceanic of all Scotland’s islands — one is continually conscious of being in close proximity with the elements. Machaire and Sliabh intertwine with wind, sea and sky to make up the unique environment of Tiriodh Iseal an Eòrna (Low Tiree of the Barley).

Tiree is also a very Gaelic island, and its inhabitants have, through the ages, left a distinctive hallmark upon its face. Amoung others, the Gnè Thirisdeach features prominently in the native poetry of the island (see Na Bàird Thirisdeach, edited by the late Rev Hector Cameron and also Tiree Bards and their Bàrdachd by the late Eric Cregeen and Donald W. MacKenzie) and in the island’s own native dialect of Scottish Gaelic. It also displays itself most strikingly in the vernacular architecture of the island, distinctively Hebridean in character and scarcely paralleled elsewhere in the Gaelic-speaking area. Lying on the extreme north-west periphery of Argyll, the old thick-walled cottages of Tiree are almost unique, being atypical of that area, and indeed also of many of the Outer Hebrides lying to the north-west.
The need for a description of such “out-of-the norm” examples of domestic architecture has for myself been a pressing one for a number of years now. This small book is not a systematic report such as might be found in an architect’s folio. It is very much a personal account, as I have been acquainted with the majority of the people mentioned and featured in the book, past and present. Hence the reason for writing the book in Gaelic — a book in the English tongue would neither do justice nor pay tribute to them in a proper manner.

Sadly, as time and progress march on, more and more of the last remaining old Tiree houses fall into disrepair and ruin. Some admirable examples of innovation and improvement have taken place recently on a personal initiative (notably at taigh a’ Bhoraidheir in Baile Mhuilinn) At the end of 1985 Càirdean nan Taighean Tugha (The Friends of the Thatched Houses) was formed locally with the support of Argyll and Bute District Council with the aim of maintaining as many as possible of the last remaining thatched houses in Tiree. A start was made in October 1985 when Jim Souness, Murdoch Maclean and Hector Brown thatched taigh an Rìgh in Moss with muran obtained in Coll. It is hoped to keep these houses in order on a functional basis — as dwelling-houses, youth hostels, store-houses, museums etc.
The membership of Càirdean nan Taighean Tugha is now at £2.00 per head and it is open to anyone interested, Tirisdeach and non-Tirisdeach alike. For further information please contact:

Mgr. Dòmhnall Dòmhnallach,
Hianais/Heanish,
TIRIODH/TIREE
(fòn: Sgairinis 466)
OR
Mgr. Seumas Souness,
Cille Mhoire/Kilmory,
CEANN LOCH GILB/LOCHGILPHEAD
(fòn: 0546 2127)<gai>

Tha mi an dòchas gun gabh sibh an cothrom seo air raon mhòr chudthromach ann an eachdraidh Eilean Thiriodh a chumail a’ dol.

Ailean Boyd, Baile Phuill ann an Eilean Thiriodh — Am Màrt, 1986
