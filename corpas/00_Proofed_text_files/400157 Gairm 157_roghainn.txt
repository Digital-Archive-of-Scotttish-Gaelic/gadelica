[TD 13]

AN GILLE RUADH
le Iain M. MacLeòid

Anns an Lunasdal 1460 chaidh mic Dhòmhnaill MhicAmhlaidh an Uig a mhurt gu lèir ach dithis, Iain Ruadh (An Gille Ruadh) agus a bhràthair a b’ òige nach robh ach ’na leanaban. ’S e mic Sheann Tharmoid MhicLeòid à Pabaigh a rinn seo, agus thachair e air sgàth aon mhairt. Latha bha siud agus Seann Thormod agus na sgalagan aige ag aiseag mhart bho chladach Leòdhais aig a’ Chneip gu Pabaigh bha beathach a bhuineadh do Chlann ’ic Amhlaidh ’nam measg agus dh’ fhidir Clann ’ic Amhlaidh seo. Rinn iad air a’ chladach agus anns an spàirn gus am beathach mairt a thoirt bho na Leòdaich, thuit Seann Thormod air a bheul fodha agus chaill e dà fhiacail air tobhta a’ bhàta. Dh’ fhuiling am bodach mòran pèin agus chaill e tòrr fala agus nuair a ràinig iad Pabaigh rinn e air gu a leabaidh agus thuirt e ris na sgalagan aige gun guth a ràdh ri ’bhean mu ciamar a chaill e na fiaclan – ach cha tug iadsan feart air.

’S e ban-Sgitheanach a bh’ ann am bean Thormoid agus tha e coltach gur h-e boireannach neimheil agus dìoghaltach agus guineach a bh’innte.

Bha na mic aca aig an àm seo air turas gu na h-Eileanan Flannach agus nuair a thill iad is iad ag ithe bìdh, thilg i dà fhiacail an athar air am beulaibh air a’ bhòrd.

An oidhche sin fhèin chaidh na balaich air tìr ann an Reif agus mhurt iad a h-uile mac le Dòmhnall MacAmhlaidh ach an Gille Ruadh a bha còmhla ri ’oide ann am Mèalasta agus an leanabh-balaich a b’ òige a bha còmhla ri a bhanaltruim ann an taigh eile ann an Reif. Lorg na murtairean an leanabh agus bha cuid dhiubh airson cur às dha, ach co-dhiù cha do rinn iad sin; ach thilg iad e thairis air gàrradh agus bhriseadh a chas.

Latharna-mhàireach nuair a chuala Seann Thormod an naidheachd ann am Pabaigh ’s e thuirt a bhean ris, “Tha gu leòr fala nis mu fhiaclan mo chuilean-sa”. Fhreagair Tormod i, “A bhoireannaich olc, air sgàth na murt a chomhairlich thu do d’ mhic a dhèanamh, theid a h-uile mac leat fhèin a mhurt agus cha teid aon ac’ às.” ’S e faistneachd fhìor a bha seo.


[TD 14]

Chuir uachdaran Leòdhais, bràthair Thormoid, fios thuige nach fhaodadh e fhèin no a chuid mhac an aghaidhean a shealltainn ’na làthair-san tuilleadh – chuir a’ bhrùidealachd a bha air tachairt sgàig air.

Bha an Gille Ruadh a-nis mu thrì bliadhna deug a dh’ aois, their cuid, agus bha e a’ fuireach còmhla ri oide, Fionnlagh Ciar MacRisnidh, ann am Mèalasta, agus seach gun do dh’ fheuch na Leòdaich cur às don Ghille Ruadh aig Tobhta Choinnich, deas air Loch Rèasort, rinn Fionnlagh an àird inntinn gun cuireadh e e gu ruige Muile.

Ghabh MacIllEathain, Triath Loch Buidhe, gu coibhneil is gu fialaidh ris a’ Ghille Ruadh, a chuir seachad seachd bliadhna an sin, agus dh’ ionnsaich e mar a làimhsicheadh e claidheamh gu h-ealanta agus mar a chuireadh e saighead air ghleus; chanadh daoine gun sgathadh e putan feir còta gun an t-aodach a dhochann.

Nuair a bha an Gille Ruadh fichead bliadhna a dh’ aois bha e a-nis deiseil airson dìoghaltais; thill e a Leòdhas, gu Mèalasta, is e ’na dheagh shabaistiche.

Aon latha Sàbaid is na daoine a’ cruinneachadh gu Baile na Cille, chunnaic Tormod Og MacLeòid – aon de na muirtearan – còmhlan dhaoine tighinn tarsaing na gainmhich agus duine àrd tapaidh ’nam measg. “Nam biodh Iain Ruadh MacAmhlaidh beò chanainn gur h-e siud e”, arsa Tormod. “Ach chan fhada gus am bi mi cinnteach. Bha fasan aig a’ Ghille Ruadh nuair a fhliuchadh e a chasan ann an allt no abhainn gun cuireadh e a làmh gu a cheann is tha iad a-nis a’ tighinn gu sruthan”.

Nuair a fhliuch an Gille Ruadh a chasan anns an t-sruthan, thog e a làmh gu ’cheann agus rinn Tormod Og às ’na dheann gus am faigheadh e tearmann san eaglais. Chuir dithis a bha ’n làthair bacadh air oir bha an Gille Ruadh air maoidheadh orra roimh làimh mur a dèanadh iad sin gun cailleadh iad am beatha fhèin. Rug an Gille Ruadh air Tormod dìreach nuair a bha e a’ leum tarsaing air balla an àite-dìon aige, agus shàth e a chlaidheamh troimh mhionach Thormoid. Thog an Gille Ruadh an uairsin a chlaidheamh gu ’shròin agus thuirt e “Nì siud a’ chùis dhutsa, Thormoid MhicLeòid”. An oidhche sin fhèin chaidh an Gille Ruadh sìos a Bhaltos an dùil a dhol a-null a Phabaigh ach fhuair e a-mach gu robh dithis de mhic Sheann Thormoid a’ caithris na h-oidhche ann a Bhaltos.

Mharbh e fear dhiubh air rèidhlean rèidh ris an canar Rèidhlean Uilleim agus am fear eile air tràigh ghainmhich ann a Bhaltos ris an canar Tràigh Ailein.


[TD 15]

Bha an ceathramh mac aig Seann Thormod – an aon fhear a bha nise beò – a’ fuireach air na Lochan agus cha robh esan idir air compàirt a ghabhail ann am murt bhalach MhicAmhlaidh, ach a dh’ aindeoin sin bha an Gille Ruadh an tòir airsan cuideachd.

Rinn e air na Lochan agus bha e a’ falach ann an caochladh àitean gus an lorgadh e am fear mu dheireadh de mhic Sheann Thormoid.

Tha Airigh a’ Ghille Ruaidh air cùl Airigh-bhruthaich, agus tha Cnoc a’ Ghille Ruaidh eadar ceann shìos Bhailailein agus Abhainn Lacasaigh agus tha Airigh a’ Ghille Ruaidh faisg air Grimsiadair.

Latha bha siud bha an Gille Ruadh agus a bhràthair – am fear a chaidh a chas a bhriseadh – a’ tighinn air an slighe a-nuas taobh Chnoc na Croiche anns a’ Ghearraidh Chruaidh nuair a thachair iad ris an fhear air an robh an Gille Ruadh an tòir.

Rinn an Leòdach air a’ mhuir agus chaidh e air an t-snàmh chun a’ Chaisteil air taobh eile a’ bhàigh, gu Caisteal MhicLeòid bhràthair athar. Leig an Gille Ruadh saighead às a dhèidh agus leòn e e an cùl ’amhaich. Nuair a ràinig an Leòdach an Caisteal cha leigeadh an t-Uachdaran, bràthair athar, leis cas a chur air tìr agus b’ fheudar dha snàmh air ais tarsaing a’ bhàigh agus chaidh e air tìr aig Aird Chlèirich far na mharbh an Gille Ruadh e. Bha nis fàistneachd Sheann Thormoid air a coimhlionadh gu tur.

Phòs an Gille Ruadh nighean an Uachdarain MhicIllEathain à Muile oir bha i air tuiteam ann an gaol leis an uair a bha e san eilean sin.

Tha beul-aithris eile ag ràdh gun do thadhail an Gille Ruadh air caileig air àirigh mus do dh’fhalbh e a Mhuile agus gun do dh’ fhàg e tiodhlag aice mar a thuirt caraid measarra à Bearnaraigh rium – ach air na Lochan ’s e chanadh sinn gun rinn e i trom – agus gu robh e sia bliadhna deug a dh’ aois aig an àm. Nuair a thill e a Leòdhas ceithir bliadhna an dèidh sin gun deach e a choimhead air a’ chaileig agus gun do dh’ fhaighnich e dhi, nuair a chunnaic e am balachan a bh’ aice cò b’ athair dha. “O”, ars ise, “dh’fhalbh e às an tìr”. “An aithnicheadh tu e?” ars esan. “Dh’ aithnicheadh nam faicinn e oir bha sgall aig iomall fuilt a chinn”. Thug an Gille Ruadh dheth a bhonaid agus sheall e dhi an sgall. “’S tusa e” ars ise agus phòg iad a chèile, phòs iad agus bha teaghlach mòr aca an dèidh siud.

Ge be dè an eachdraidh a tha fìor no bheil tè seach tè dhiubh fìor tha aon rud cinnteach agus ’s e sin gum b’ e an Gille Ruadh seanair Dhòmhnaill Chàim MhicAmhlaidh a bha ’na linn fhèin ainmeil ann an Leòdhas airson a bhearta threubhantais no ’s dòcha airson a dhò-bheartan – ach ’s e sgeulachd eile tha sin.


[TD 22]

LEILA
Sgeulachd uirsgeulach mu Khuwait an dèidh 2.8.90
Le Niall M. Brownlie

<eng>In eo loco manus parva Bedouinorum conlocata erat et adventum hostium exspectabat.<gai>

San àite sin, bha còmhlan beag de Bhedouinich a’ feitheamh ri teachd na nàmhad.

Nuair thig an t-aingeal leis a’ chupan dhuar
Ga chur rid bhilean taobh na h-aibhne fuair.
An deoch cha diùlt thu is do long sa’ phort,
Ol mar bhitheas i ’s na biodh athadh ort.

An cupan beul-fodha ris an can thu ’n speur,
Fo bheil sinn cùbte ’n seo bho bhreith gu eug,
Na tog do làmhan ris-san ann ad fheum;
Tha esan cheart cho lag-chùiseach riut fhèin.

Omar Khayyam.

Ged a b’ ann à Glaschu a bha pàrantan Ali Omar Rustum, b’ e làn Khuwaiteach a bha ann, oir b’ i an dùthaich sin tìr a bhreith is àraich. B’ e ceann-fhear-stiùiridh air companaidh mhòir ola a bha ’na athair. An uair a thàinig Ali gu aois, chaidh a chur gu Oilthigh Shrath Chluaidh far an robh e ri fòghlam fad ceithir bliadhna. Air tilleadh dhachaigh dha, chaidh e don arm is aig aois ochd bliadhna fichead, bha e ’na mhàidsear.

Bha an saoghal ag èirigh leis gus, gun rabhadh, an tug Iarac ionnsaigh air an Emirate. Bha fios aig Ali nach robh e an comas an airm na buinn a chur an taic an aghaidh nam feachdan aig Saddam Hussein, is an dèidh mìos a chur seachad a’ cluich falach-fead ris an nàmhaid, chuir e roimhe tàrr às. “Thig an cothrom gu cur catha air là geal air choreigin,” thubhairt e ri chompanaich.


[TD 23]

An dèidh comhairle a chur ri phàrantan a bha an taigh-falaich, lorg e èideadh oifigich Iaracach, is le aon chompanach thog e air an carbad armaichte, a’ dèanamh dìreach air crìochan Shaudi Arabia.

Cha robh iad ach beagan is uair air an t-slighe nuair a b’ èigin dhaibh stad aig innis-fàsaich a ghabhail fasgaidh bho àine an là. Ach mun tàinig fionnarachd an fheasgair, chaidh an cuairteachadh is an glacadh le còmhlan de mharcaichean Bedouin, a dh’iadh mun timcheall mar bhraonaibh sìth na h-oidhche. Cha robh dol às aca, is chaidh an sguabadh air falbh – iad fhèin is an carbad – gu càmpa falaichte a bha faisg air an innis-fhàsaich.

Nuair a thug iad a-mach an ceann-uidhe, chaidh an tarraing air beulaibh ceann-feadhna na trèibh. A-reir a choltais, b’ e duine duainidh, durranta a bha ann – fuirbidh mòr fo fhionna is fo fheusaig, is sgeadaichte bho mhullach gu bhrògan an gùn a bha uaireigin geal. “Ghearradh an siad seo ar sgòrnain bho chluas gu cluais gun ath-smuain,” chagair Ali ri chompanach.

“Cò sibh is co às a tha sibh? Dè an èideadh airm a tha agam an seo?” dh’fharraid e gu droch amharasach. “Thàinig sinn à Baile Khuwait, is tha sinn air an t-slighe gu Saudi Arabia. Ghoid sinn an t-èideadh air na h-Iaracaich. Cha robh seòl eile againn air dol às,” fhreagair Ali. “Seo sealladh air na pàipearan againn.”

An dèidh na pàipearan a gheur-sgrùdadh, thilg e mach smugaid mhòr is thubhairt e gu biorach: “Dithis ghealtairean a’ toirt an casan leo bho Shaddam Hussein. Is e culaidh-nàire a tha annaibh le chèile.” “Chan e seo an uair gu snàmh an aghaidh an t-srutha. Thig an t-àm anns an toir sinn na sia cinn a-mach, is an uair a thig an là sin, cha teich sinn le dìobhail misnich. Cha do chuir a chas am bròig a bheirinn cùl mo chinn ris,” thubhairt Ali, air a chur gu dùbhlain.

Bhuail e air an t-seann laoch gum b’ iad càirdean a bha aige, is a’ cumail air thubhairt e: “Saddam Hussein! Feòladair Bhagdad! esan a chuir às do a dhaoine fhèin le buill-airm cheimiceach. Chan fhiach e smugaid! Ach is ann le Allah a bhitheas an tòrachd. Tha mallachd nam pàisdean a chuir e gu bàs air a cheann, is tha là mòr a’ feitheamh air, biodh e luath no mall.

Ged a tha e cruaidh orm gum bheil feachdan an ana-chreidmhich a’ tional air grùnnd Arabia far an do chuir am Fàidh an cath naomh – gum biodh beannachdan Allah ’na chois – tha cruaidh-fheum againn orra is tha e oirnn gach cobhair a dhèanamh orra gus an tèid srian air a’ mhurtair.

Agus mar as luaithe a thig an là sin, is ann as luaithe a bhitheas sinn cuiteas iad. Ach aig an ìre seo, chan eil an taghadh aig fear-na- faoighe. Cha shaighdearan sinne, ach le dithis dhiùlannach


[TD 24]

mar sibh fhèin gar seòladh, bhitheamaid leagte ri dùbhlain a thoirt don nàmhaid. Bheil sibh leinn?” “Cha bu ruith ach leum leinn fòir a’ dhèanamh oirbh,” fheagair am màidsear. “Ach chan ann a’ cath aghaidh ri aghaidh. Feumaidh sinn a bhith seòlta sa’ chùis.”

Air a dhòigh leis na chual’ e, chuir e airson bidh is dighe gun bheirm. An sin thubhairt e: “Is mise an Sheikh Abdul Ben Kassam, dlùth charaid do dh’Emir Khuwait, is tha mo dhaoine air a bhith ri siubhal an fhàsaich seo o linn an Rìgh Darias.”

An ceann tacain, thàinig nighean òg, àlainn am follais, biadh is deoch aice air sgàl. “Lèila, mo nighean,” thubhairt an Sheikh. “Nam b’ e balach a bha innte, bhithinn air leth moiteil aisde, oir is fheàrr leatha fada fichead a bhith a’ marcachd an eich dhuinn na bhith a’ frithealadh ormsa. Ged a bhuilich Allah – tha a thròcair suthainn, sìor – ceathrar mhac orm, chuir am fiabhras breac iad uile fon fhòid. Air an adhbhar sin, feumaidh mi cur suas rithe, rag is mar a tha i.” Chaidh Lèila a-mach, fiamh-gàire air a h-aodann maiseach.

Nuair a ghabh iad an sàth, chuir iad seachad am feasgar a’ deasbad air a’ chuing anns an robh iad. “Co mheud mìlidh a tha agad deiseil a dhol ri uchd catha?” dh’fharraid am màidsear. “Mu dhà cheud,” fhreagair an Sheikh. “Ach tha iad aineolach a thaobh cogaidh.” “Bitheadh sin mar a bhitheas,” fhreagair am màidsear. “fòghnaidh iad ma tha iad ealanta air cluich na raidhfil às an dìollaid. “Abair fhèin e, a bhalaich!” fhreagair Abdul gu pròiseil.

“Dà cheud Bedouin an aghaidh nan Iaracach,” thubhairt Rustum, a’ cumail air: cha toireadh sin an rioba a bu mhiosa às an fheusaig aig Hussein. Ach a’ milleadh nan trucachan a tha a’ tarraing bidh is connaidh gu ’n arm aige – ’s i sgeul eile a tha an sin. Feallfhalach, buail thall is coinnich a-bhos, sin an seòl a dh’fheumas sinn a chleachdadh.” “Togaidh sinn oirnn cho luath ’s a ghabhas dèanamh,” thubhairt an Sheikh.

An dèidh cadal suaimhneach fhaighinn anns an teanta a thug Kassam dhaibh, bha iad air am buinn mun do bhlas an t-eun an t-uisge, is an dèidh grèim a ghabhail, chuir iad cuairt air a’ chàmpa is air an dealbh-thìr a bha timcheall. “Cha b’ urrainn e bhith na b’ fheàrr,’ thubhairt Ali. “Aonaranach, ach faisg gu leòr air an rathad a tha na trucaichean a’ cleachdadh. Ach feumaidh sinn còmhradh eile a dhèanamh ri Abdul. Chan eil fròg no lùib den dùthaich nach eòl dha fhèin is do chuid ghillean.”

An dèidh bracaist, chaidh iad far an robh an Sheikh is an dèidh dèanamh cinnteach gun robh iad air an aon ràmh, chuir iad rompa togail orra tràth air madainn a-màireach. Ach cha b’ ann gun


[TD 25]

trioblaid don t-Sheikh is don mhàidsear, oir nuair a chuala Lèila na bha san rùn aca, dhiùlt i an dubh is an geal fuireach còmhla ris na mnathan eile sa’ champa. Air bhoile rinn i calg-dhìreach air a’ mhàidsear is thubhairt i gun robh ise a’ falbh còmhla ris na fir. “Thusa!” thubhairt e rithe, a’ fanaid oirre. “Dè an sgoil a tha agadsa air cur catha no air cluich raidhfil.” “Is e dearbhadh gnothaich a’ bhuil,” fhreagair i, a’ cur chrogan air ceithir stòpan a bha aig làimh.

Thug i an sin dud leum aisde do dhìollaid an eich dhuinn is a’ cur nan sporan ris, thàinig i a’ marcachd air astar a’ chuthaich, a’ leigeil dheth ceithir urchraichean, a chuir na crogan ’nan spealgan don iarmailt. Theirinn i an sin às an dìollaid is le fiamh-gàire air a gnùis, ghlac i Ali air làimh is thug i leud a dhroma don fhàsach dha. “Màidsear gu dearbh! dh’èigh i, ’na lùban a’ gàireachdainn.

“Cò a shaoileadh e de bhodhaig cho caol, cuimir,” thubhairt e, ag èirigh is ga chrathadh fhèin. Ach b’ ann le Lèila am facal mu dheireadh sa’ chluich. A’ leum ga ionnsaigh, phaisg si i fhèin ’na bhroilleach is phòg si e – dìoghras a teòghaoil a’ leaghadh a chridhe. “Nì thu chùis – sin ma gheibh thu cead d’ athar,” thubhairt e. “Fàg thusa am bodach agamsa,” thubhairt i, a’ tionndadh air a sàil is a’ dèanamh snodha gàire.

“Tha i bras is tha i rag gun teagamh – sgealb den t-seana laoch is athair dhi,” thubhairt Ali ris fhèin, fuil chraobhach a chridhe air ghoil le teothad a pòig. “Is leamsa thu, a Lèila, gus an tèid an cuan ’na thràigh. Gu cinnteach, lùbaidh a’ gheug seo leam ged is cruaidh an darach.”

Thog iad orra sa’ chamhanaich – Lèila am broilleach na cuideachd – a’ gabhail na slighe chun a’ rathaid a bha cuid de thrucaichean na nàmhad a’ cleachdadh. Is air dhaibh an ceann-uidhe a thoirt a-mach gu sàbhailte, lorg an Sheikh àite falaich. “Seo mar a nì sinn,” thubhairt am màidsear. “Nuair a nochdas an nàmhaid, cuiridh mise an carbad armaichte air fiaradh an rathaid , is an uair a stadas na trucaichean, buailidh sinn orra bho gach taobh.” “Mar as àill leat,” thubhairt Abdul, mire-chatha a’ lasadh ’na ghruaidh.

Cha robh an ùine fada gus an do nochd na h-Iaracaich, ach mun do ruith ach cairteal na h-uarach, bha iad uile fuar air an raon, is na trucaichean – ach aon a-mhàin – ris na speuran. “Cumaidh sinn grèim oirre seo,” thubhairt Ali. “Co aige tha fios nach bi sinn an cruaidh-fheum air an stuth a tha innte?” An sin, thog iad orra dhachaigh, fìor thoilichte le obair an là. Agus abair gun robh fealla-dha sa’ chàmpa air an fheasgar ud. Chùm iad orra mar sin, a’ bualadh ’s a’ ruith, is bha deagh phiseach orra. Ach bha fios aig a’


[TD 26]

mhàidsear gum buaileadh an nàmhaid gu cruaidh orra an ùine gheàrr. Agus is e sin dìreach mar a thachair.

Air là àraidh, air dhaibh ionnsaigh a thoirt air còmhlan thrucachan, cha b’ e biadh no connadh a bha aca seo ach feachd shaighdearan fo làn uidheim. A’ leantainn na cluiche a chleachd iad, bhuail na marcaichean Bedouin nuair a stad an nàmhaid ach cha b’ ann gun chall, oir bha luaidhe Iaracach gan sgathadh sìos ’nan dòrlaich.

Bha am màidsear air fiaradh an rathaid sa’ charbad armaichte, e a’ dòrtadh teine marbhtach gus an do chaith e gach peilear a bha aige. Agus, a-rèir coltais, bha e a-nis ri uchd cruadail, is gun dol às aige, le còignear den nàmhaid a’ dlùthadh air.

Is ann an sin a chual’ e guth cruaidh air a chùlaibh a’ gairm: “Fan far am bheil thu!” Air dha tionndadh, chunnaic e Lèila a’ marcachd thuige aig peilear a beatha – an gunna caol ’na làimh a’ spùdadh a’ bhàis. Am prioba na sùla, bha i seachad air is bha an còignear a bha a’ bagairt air gun diùrr annta.

“Dia ga teàrnadh!” dh’èigh am màidsear, “chan eil dol às aice.” Ach bha i mar gum biodh sian oirre bhon luaidhe, is a’ cur srèine air an steud-each, thionndaidh si e is ged a bha teine na nàmh a’ cur na gainneimh timcheall oirre ’na smuid don iarmailt, bhuannaich i fasgadh.

Ach cha robh i rèidh aig a sin, is le mire-chatha air a gruaidh is gaoir chatha na trèibh air a bilean, thionndaidh i a-rithist ri uchd na nàmhad. Ghlac na marcaichean a bha air a cùlaibh misneach is ag èigheach: “Allah! Allah!” bhuail iad a-rithist air na h-Iaracaich, gan sguabadh rompa mar chù a’ dol ri treud chaorach. A’ leughadh a’ chunnairt, chuir an nàmhaid na buinn ris, ach cha do thàrr aon aca às lem beatha.

Ach bha an call mòr am-measg nan Bedouinich, le ceithir fichead aca fuar air an raon agus còrr is dà fhichead air an dochann – ’nam measg an Sheikh. Nuair a chunnaic Leila gun robh a h-athair air a dhroch leòn, thionndaidh i ris a’ mhàidsear, a sùil a’ snigheadh.

Ged a bha làn fhios aig Ali gun robh Abdul ciùrrte gu bàs, thubhairt e gu sèimh: “Bi seasmhach, eudail. Bheir sinn leinn dhachaigh e, is co aige a tha fios?” Agus sin mar a rinn iad, còmhla ris gach neach eile a chaidh a dhochann. Agus abair gun robh glaodhan bròin sa’ chàmpa air an oidhche ud.

Tràth sa’ mhadainn a-màireach thàinig cuireadh gu Ali a dhol sa’ bhad chun an teanta aig Abdul. Air dha a dhol a-steach, bha an Sheikh ’na laighe air uirigh, neul a’ bhàis air a ghruaidh. Ghlac e làmh a’ mhàidseir is thug e cuireadh dha suidhe làmh ris. An sin


[TD 27]

thubhairt e an guth fann: “Tha mise, a charaid, a’ cur ris a’ bhàs agus Allah – beannaichte gun robh ainm – a’ gairm orm.

O nach eil oighre orm ach Lèila, gabh air làimh i, tha mi a’ guidhe ort. Tha gaol a cridhe aice ort agus, mura bheil mi air mo mhealladh, tha thusa fo sheun aice-se. “Fuirich ort! Air do shocair, a laochain!” fhreagair Ali gu cabhagach. “Ged is i an fhìrinn a tha agad a thaobh a’ ghaoil, is ged a tha mi air mo dhalladh leatha, cha ghabh am pòsadh a bhith. Is e aon de luchd-leanmhainn Chrìosda a tha annamsa is tha Lèila a’ leantainn an Fhàidhe.”

“Αn nì a dh’àithn Allah – gach urram da ainm – cha chuir creideamh eadar-dhealaichte sgaradh ann. Tha mi ri beul a’ bhàis is an cruaidh fheum air freagairt,” thubhairt an Sheikh. “Ghràdhaich mi Lèila seach aon nighean eile,” fhreagair am màidsear, “Agus mas e sin as àill leatha, bheir mise mo làmh is mo bheatha dhi.”

Theannaich Abdul a ghrèim air làimh a charaid is thubhairt e: “Air uair mo bhàis, is e an Sheikh Omar Kassam Rustum is ainm dhuit. Bi coibhneil ri Lèila agus buin ris an trèibh an stuamachd is an gliocas.” Is leis na facail sin, theich an t-anam is bha e sna gàirdeanan sìorraidh.

Air dhaibh an Sheikh a chur fo fhòidean an fhàsaich, phòs Ali agus Lèila. An sin ghairm e an treubh cruinn, còmhla is thubhairt e riu gun robh iad uile a’ dol a shiubhal thar nan crìochan gu Saudi Arabia. Is an uair a ghluais na co-chòmhraichean an aghaidh Hussein, bha iad ri uchd catha gus an do ràinig iad geataichean Bhasra.

Ach thàinig a’ chòmhrag gu crìch gu h-obann is cha d’ fhuair iad cothrom air dol na b’fhaide. Thill iad ais do Khuwait air an droch mhealladh is cha b’ iongnadh e. Gach là a thig, tha ceist chudthromach air inntinn an t-Sheikh Omar Rustum, agus ’s e sin carson a tha Saddam Hussein fhathast a’ riaghladh thairis air Iarac? Gus an seo, cha tàinig fuasgladh air a’ cheist sin. “Is ann le Allah a bhitheas an tòireachd,” sin a thubhairt Kassam nach maireann, ach cuin?


[TD 36]

SEANCHASAN A STOBARRAG (14):
TUILTEAN A’ LUNASDAL
le Dòmhnall Alasdair

Tha feadhainn ann a’ Stobarrag fhathast a bhios a’ bruidhinn air mar a dhèiligeadh am Purp ri daoine ladarna no suarach. Thàinig fear spaideil aon là a chladhach anns a’ chroit aige agus nuair a dh’fhaighnich am Purp dè bha e a dèanamh ’s e thubhairt an cinneach: “Coma leatsa, tha pàipear agamsa a tha toirt ùghdarras dhomh seo a dhèanamh.”

Cha tubhairt am Purp facal, ach dh’fhosgail e an geata a bha eadar e fhèin ’s a’ Locair agus leig e a-steach an tarbh. Shad a’ fear spaideil a’ spaid agus bha a shàilean a’ bualadh ’na mhàs gus na ràinig e a’ feans, agus an tarbh ga leantainn. “Seall do phàipear dha,” dh’èigh am Purp.

Uair eile cha tàinig guth o fhear ann a’ Sasainn mu ghiomaich a chuir e thuige ged a sgrìobh e dà litir. Sgrìobh e nuairsin a dh’innse dhà mu dheidhinn clach a fhuair e anns a’ chuaraidh “cho mòr ri mo dhòrn agus glè choltach ri cnap deigh, le faobhar a ghearras glainne.” Dh’fhaighnich e am b’ aithne dhà duine ann a’ Lunnainn aig a’ robh ùidh anns a’ leithid. Thàinig teileagram le barrachd airgid na b’fhiach na giomaich, agus thigeadh an duine fhèin a choimhead air a’ chuaraidh ann an ùine ghoirid.

Sgrìobh am Purp agus an Greusaiche – bha esan anns an eithear cuideachd – litir a toirt taing dhan duine uasal agus bha iad a’ còimhstri mar dà bhalach sgoile ach cò chuireadh na briathran a b’èibhinn innte. Mu dheireadh sgrìobh iad: <eng>“So sorry. Stone is vanish. I am thinking the fairies has took him. Amen.”<gai>

Bha e fhèin agus an Greusaiche glè chàirdeil ri chèile agus aon là bha iad a-muigh leis a’ sgoth … ach tha mi dol seachad air mo sheanchas.

’S ioma duine a chuala mi a’ bruidhinn air na rudan sin aig àm


[TD 37]

buaireadh a’ mhuilleir. Chan e gun chuir am Purp dragh air a’ mhuillear, no am muillear air a’ Phurp. ’S ann a bha am buaireadh eadar am muillear agus Angela, bean Sheonaidh a’ Phurp. Thàinig i fhèin agus Seonaidh agus an dà bhalach dhachaigh a’ bhliadhna ud nuair a dhùin a’ sgoil.

“Tha thìd’ sin aice,” ars Ann China, nuair a leugh am Purp a’ litir dhi. “Nach eil còig bliadhna o bha i seo mu dheireadh.”

Bha Seonaidh ’na fhear stiùiridh ann a’ roinn na seirbheisean sòisealta ann a’ Luton, agus bha a bhean ’na tè gnìomha ann an obair malairt. Bhiodh iad a’ cur seachad a làithean saor anns a’ Spàinn, ach bhiodh Seonaidh a’ tighinn dhachaigh le na balaich airson dhà no thrì làithean a h-uile samhradh. ’S e aon uair a bha Angela ann a’ Stobarrag oir bha i an còmhnaidh trang le gnothaichean poiliticeach, comataidhean, is òraidean.

“Tha mi ’n dòchas nach dèan i buaireadh dhen turas seo,” ars am Purp.

“’S iongantach mar a dèan,” ars Ann China, “nach eil an dàm a’ siud fhathast, ’s bidh na balaich ’nam balaich.”

“’S e dàm na muillne air a robh i a’ bruidhinn. Ged nach do chuir cuibhle mhòr na muillne car o chionn iomadach bliadhna, bha an dàm cho làn ’s a bha e a riamh, agus cha b’i Angela an aon mhàthair air an robh eagal gun deidheadh a’ chlann a bhàthadh ann. Ach ’s i an aon a chaidh a throd ris a’ mhuillear, ged nach d’fhuair i sìon ach droch bheul bhon an fhear sin.

’S ann dhan taigh a dh’fhàg a piuthar aice a chuir Ann China Seonaidh agus a theaghlach, agus mas do shuidh Angela thubhairt i: “Tha taghadh comhairle agaibh a dh’aithghearr agus tha làn thìde am muillear a chur a-mach.”

“’S cinnteach nach eil thusa a dol a dh’fheuchainn…” ars Ann China a’ coimhead ri Seonaidh.

“Chan eil ach tha an Gall a’ dol a sheasamh an aghaidh a’ mhuillear, agus tha Angela a’ dol ga chuideachadh.”

Cha robh guth againne air an taghadh comhairle. Bha am muillear ’na chomhairliche againn o chionn fhada, agus cha do sheas duine a riamh ’na aghaidh. Duine mòr calma a bha ann ’na latha, agus aig aon àm bha e air a mheas beairteach. Bha e fhathast ’na dhuine ladarna, mùgach, oir cha do thuig e gu robh a’ saoghal – fiù ann a’ Stobarrag – air atharrachadh. ’S ann a’ reic biadh bheathaichean a bha e faighinn teachd an tìr. Bhiodh e ruith air a’ sgìre le bhan agus mar sin bha eòlas aig a’ chuid mhòr air.

Cha chuimhne leam gun rinn e feum a riamh mar chomhairliche. Bhiodh Ann China ag ràdh gu robh gog mòr is ubh beag aige. Na faighnicheadh duine dhà carson nach robh iad a’


[TD 38]

dèanamh siud no seo chanadh e: “Tha sin air an ‘agenda’ agam” agus nuair nach biodh rud sam bith a’ tighinn gu ìre anns a’ bhaile chanadh daoine gu robh e mar ‘agenda’ a’ mhuilleir.

“’S ann airson seo a thàinig i dhachaigh,” ars Ann China ris a’ Phurp. “Tha i dol a’ sas a’s a’ mhuillear a-rithist agus bidh sinn air ar nàrachadh.”

Cha chuala sinn òraid a riamh aig taghadh comhairle gun tàinig Angela. ’S e boireannach àrd, brèagha, pongail a bha innte agus thàinig mòran ga h-èisdeachd, chan ann airson gu robh iad ag iarraidh a’ Ghoill mar comhairliche, ach airson nach cuala iad boireannach a riamh a’ dèanamh òraid.

Bha dà chuspair aice daonnan – cho beag feum ’s a bha muillear, agus cho cunnartach ’s a bha ’n dàm aige. Chleachdadh i facal mòr anns a h-uile òraid a bha a’ cur iongnadh air daoine. ’S e ‘monopolist’ a bh’anns a’ mhuillear; uair eile se ‘thespian’ a bha ’na bhean o chionn fhada; dh’innis i dhuinn là eile gu robh e <eng>‘consanguineous with a priest’<gai>, agus an dèidh sin bha tinneas air a robh ‘narcissism’ aice.

Cha do thuig Ann China mòran a bha Angela ag ràdh, ach ghreimich i air ‘priest’ agus dh’fhaighnich i dhan Ulpag dè ghnothaich a bha aig a’ mhuillear ri sagairt. “Nach e sagairt a th’ann am mac a bhràthar,” ars an Ulpag. “ ’S ann a tha Angela a’ feuchainn ri toirt a chreids’ oirnn gum beil leth-dusan sgainneal ann am beatha a’ mhuilleir. Cuilbheartan salach a bhios ac’ air ann am poilitics.”

“Dè seòrsa creideimh a tha ann a’ monopoilidh?”

“‘Monopolist’. Chan e creideamh a th’ann. ’S e am muillear an aon duine a tha reic biadh bheathaichean. Sin a tha e cialleachadh.”

“’S e na breugan a tha i ’g innse dhuinn.”

“Chan eil an fhìrinn sàbhailt’ ’na làmhan, co-dhiù.”

“’S nach bruidhinn thu rithe mas nàraich i sinn.”

Rinn an Ulpag sin aon fheasgar ach ’s e a thubhairt i ris nach do choisinn duine a riamh taghadh comhairle no taghadh pàrlamaid leis an fhìrinn. Ach nuair a thill an Ulpag bha mhàthair a’ feitheamh ris mar gu robh dùil aice cluinntinn nach dèanadh Angela òraid tuilleadh.

“Nan innseadh tusa dhan a’ mhuillear,” ars ise, “gun e ‘conshie’ a bha ’na h-athair a ’s a’ chogadh…”

Rinn an Ulpag gàire. “Dè ghnothaich a th’aig a sin ri taghadh comhairle na sgìre againne? ’S e bu chòir stad a chur oirre Seonaidh.”

“Cha dèan a fear sin bacadh sam bith a chur oirre, a ghràidh.


[TD 39]

Tha Seonaidh bochd ’na sgalag aice. ’S e a tha dèanamh a h-uile sìon am broinn an taighe – nigheadaireachd is nighe shoithichean agus còcaireachd glè thric nuair a tha ise a’ clabadaich air feadh na sgìre. ’S ann a tha eagal ormsa gun toir i Seonaidh chon na bochdainn.”

“Dè bhochdainn?”

“Nach eil ’fhios agad fhèin an cron a nì e air duine a bhith dèanamh obair nam boireannach.”

“Dè ’n cron a nì e?”

“Dhia beannaich mi. ’S cinnteach gun dh’innis iad dhuit a’s an oilthigh mu dheidhinn na sexihomicans.”

“Dh’innis iad mu dheidhinn homosexuals ach cha robh guth aca air obair nam boireannach.” Bha e feuchainn gun gàire a dhèanamh oir bha tuilleadh fealla-dhà air aire. “Robh m’ athair ’na sgalag agaibh?”

“Cha robh gu dearbha. Chumadh e ’n teine beò nam bithinn a-muigh, ’s nigheadh e na soithichean nam bithinn tinn, ’s nam bithinn air falbh fad seachdain ’s dòcha gu sguabadh e làr…”

<eng>“Big deal,”<gai> ars an Ulpag.

“Tha diofar eadar sin agus mar a tha Seonaidh.” Thàinig i faisg air an Ulpag a thoirt sanas dha. “’M beil fhios agad gum beil e toirt dhi a bracaist a’s a’ leabaidh?”

Cha do fhreagair an Ulpag oir chunnaic e Seonaidh a’ tighinn le cabhaig agus chaidh e ’na choinneamh chon an dorais. “’M beil na balaich a-staigh?” dh’fhaighnich Seonaidh.

“Chan eil a ghràidh,” ars a mhàthair, “cha tainig iad a-steach an-diugh idir. Feuch mas ann aig an dàm a tha iad.”

Ach cha b’ann aig an dàm a bha iad agus glè aithghearr bha fhios aig a’ bhaile gu robh iad air chall. Chaidh daoine a-mach bàrr nan creagan, agus cha b’fhada gu faca iad nach robh sgial air geòla a’ mhuilleir. Bhiodh e ga fàgail air an tràigh aig bun a’ ghlinne.

Bha glainne-amhairc aig a’ Ghreusaich, agus ’s e a’ chiad duine a chunnaic a’ gheòla, ach bha i cho fada air falbh ’s nach dèanadh e a-mach a robh na balaich innte.

Chaidh eathar a’ Phurp a chur air bhog – sgoth ochd troighean deug le einnsean – agus chaidh am Purp, an Greusaich, an Ulpag agus mi fhìn air bòrd. Cha robh sinn fada bho thìr nuair a thòisich an t-uisge a’ dòrtadh. “Tuiltean a’ Lùnasdal,” ars am Purp, agus rinn e fhèin agus an Greusaich gàire, ach cha do thuig mi aig an àm carson.

Bha na balaich ann an droch shuidheachadh. Cha robh a’ fear a b’òige ach deich bliadhna, agus a bhràthair bliadhna gu leth nas


[TD 40]

sine, agus cha robh orra ach aodach an t-samhraidh. Bha iad fliuch, fuar, agus eagalach, oir chaill iad na ràimh agus bha a’ ghaoth agus an tìde-mhara gan toirt a-mach dhan a’ chuan.

Bha iad sàbhailte aig an taigh nuair a thàinig Angela dhachaigh agus bha an caoch oirre nuair a chuala i mar a thachair. Sgrìobh i chon a’ phàipear-naidheachd, a’ càineadh a’ mhuilleir agus ag innse cho beag diù ’s a bha aige do bheatha clann a’ bhaile. Thubhairt i cuideachd cho beag seagh ’s a bha daoine Stobarrag nach robh dèiligeadh ris a’ cheist.

Nuair a thàinig am muillear chon na sràid leis a’ bhan bha i dhà. Bha feadhainn eile aig a’ bhan ach cha do chuir sin bacadh oirre. Rinn i trod – ’s ann dhi a b’aithne. “Chan eil thu càil nas fheàrr na murtair,” ars ise mu dheireadh.

“Nam biodh smachd agad air do chlann,” ars esan, “cha chuireadh iad dragh air cuid dhuine eile. Agus nam biodh tu aig do dhachaigh ’n àite a bhi nad oinnseach a’ sgaoileadh bhreugan air feadh na sgìre bhiodh fhios agad càite robh iad.”

Bha Angela a’ dol a thoirt ionnsaigh eile air ach thubhairt am Purp rithe i dhol dhachaigh, agus bhrùth e air falbh bhon a’ bhan i.

Sheall i ris le iongnadh. “Bha dùil a’m,” ars ise, “ma bha cnàimh droma ann an duine idir…” Ach mar gum biodh i air mothachadh do rudeigin ’na shùilean a chuir ’na tamh i dh’fhalbh i.

“Tha thìd’ aig cuideigin a ceannsachadh,” ars am muillear. “Tha nathair nimhe a’s an nead agad a charaid.”

“Ge bith dè mar a tha sin,” ars am Purp, “dh’fhaodadh tusa an t-eathar a ghleidheadh còmhla ri càch far am beil slabhraidh ris an ceangaileadh tu i.”

“Agus dh’fhaodadh tu an dàm a thraoghadh cuideachd,” ars an Greusaich.

Sheall am muillear o dhuine gu duine, tàir agus fanaid ’na shùilean. “Bidh m’ eathar agus mo dhàm,” ars esan, “mar a chì mi fhìn iomchuidh, agus cha bhi mi air mo riaghladh le turraisg à Sasainn.” Chaidh e dhan a’ bhan mas d’fhuair duine a bha làthair air freagairt.

Thàinig tuil mu dheich latha an dèidh seo agus dhòirt an t-uisge a-nuas fad là agus oidhche. Anns a’ mhadainn bha dàm na muille tioram. ’S cinnteach gun e sealladh uabhasach a bh’ann, na bha siud de bhùrn a’ dol sìos an gleann caol, domhainn.

Seach nach deachaidh beathaichean a chall bha a h-uile duine toilichte ach bean a’ Ghoill agus am muillear. Bha bean a’ Ghoill ag ràdh gu robh rabaidean, radain is luchainn air am bàthadh. Ach ged a bha a’ mhòr chuid cinnteach gun e tuiltean a’ Lùnasdal a


[TD 41]

bhris an dàm bha am muillear ag ràdh gun e a bh’ann obair dhaoine.

Dh’fhalbh a’ sruth ud leis a’ gheòla agus chaidh i ’na caoban air na creagan.

Nuair a thàinig am poileas-lorg cha b’ann gu Angela a chaidh iad idir. Bha am muillear air innse dhaibh nach robh càil air aire Sheonaidh ach iasgach agus leughadh leabhraichean. Chan aithnicheadh e stob dinimit bho ghrenèad. Agus ged a bha Angela mar a bha i cha robh i comasach air rud dhen t-seòrsa a dhèanamh.

“’Se am Purp,” ars a’ muillear, “an aon duine dham b’aithne seo a dhèanamh.”

Ach nuair a thàinig iad gu Ann China dhearbh i dhaibh nach robh gnothaich aig a’ Phurp ris. “Mas e duine a rinn e?” ars ise. “Dè mu dheidhinn na thuit a dh’uisge an oidhche sin?”

“Chuala bean a’ mhuilleir fuaim mu thrì uairean sa’ mhadainn,” ars am poileasman.

“Bha tàirneanaich ann.”

Bha am Purp air falbh on taigh o chionn seachdain. Bha e aig oighreachd a’ mhorair Curton mu dhà fhichead mìle o Stobarrag, far a robh e a’ togail gàrraidhean cloiche. Cha robh mòran anns an dùthaich gam b’ aithne seo a dhèanamh ach e fhèin.

Cha b’urrainn a’ lagh a dhol na b’fhaide. Thubhairt am poileasman gun rinn a’ sruth a leithid a mhilleadh ’s nach robh e comasach dèanamh a-mach an e spreadhadh a rinn an call.

Ach a’ mhadainn ud chaidh mi, agus iomadach duine eile, a choimhead air a’ chall agus anns an raineach chunna mi spliuchan tombaca. Bha ainm air agus thug mi chon a’ Ghreusaich e. “Càite an d’fhuair thu e”?, ars esan.

“Air cùl an taigh.”

“Nì thusa feum fhathast a ’s a’ Phàrlamaid – aghaidh onorach agus beul breugach.”

Dh’innis e dhomh an uairsin am plana a rinn e fhèin agus am Purp, fada mas tàinig Angela. ’S e tuiltean a’ Lùnasdal an t-ainm a bha aca air. Fhuair am Purp an dinimit anns a’ chuaraidh agus nuair a bhiodh e air falbh chuireadh an Greusaich am maidse ris – a’ chiad dòrtadh uisge a thigeadh. Cha do chuimhnich duine gu robh an Greusaich anns an R.A.F. a’ dèiligeadh ri bomaichean.

Bha am muillear againn mar chomhairliche airson iomadach bliadhna an dèidh seo, ach bha dà rud nach deach a riamh air an ‘agenda’ aige – càradh an dàim agus ceannach geòla ùr.


[TD 43]

AIR AR SLAINTE!
le Iain Mac a’ Ghobhainn (Dun Eideann)

Tha luchd-àrsaireachd na h-Eiphid ag innse dhuinn, am measg iomadach ùr-sgeul eile, gum bitheadh muinntir na dùthcha sin a’ dèanamh lionn dhaibh fhèin le bhith grùdaireachd eòrna, glè fhaisg air dòighean a’ latha’n-diugh fhèin. Tha chùis sin follaiseach gu leòr anns na deilbh a dh’fhàg na rìghrean ’s na h-uaislean aca air ballaichean an tuamain (i.e. uaighean), agus cuimhnich gu robh an obair sin mar chleachdadh cumanta aig an t-sluagh, mìltean bliadhna R.C.

Agus, a-rèir coltais, bhiodh daoine ’g ullachadh ’s ag òl deoch-làidir air choreigin, fada mas deach eachdraidh a sgrìobhadh idir; agus chan eil mòran dùil gun sguir iad bhon uair sin. Dh’fheuch iad iomadach dòigh air lionn is fìon a dhèanamh troimh na linntean, is anns gach ceàrnaidh, agus tha gu leòr sgrìobhte agus air aithris mu dheidhinn; feadhainn ag ràdh, cus. Bitheadh sin mar a bhitheas, chan eil teagamh sam bith nach robh daoine riamh a’ faighinn sòlas is beothachadh is misneachd, ann an deoch-làidir; air a’ làimh eile, feumar aideachadh gum bì, an dràsda ’s a-rithist, a’ mhadainn mhàireach gu math dòrainneach an dèidh “oidhche, chridheil, choibhneil…” Mar a their facal-suaicheantais Chlann Mhuirich: “Na slìob an cat ach le miotag.”

Co-dhiù, ma bheir sinn fa-near ar dùthaich fhèin, tha fios math aig an t-saoghal gu lèir gur e uisge-beatha an deoch-slàinte againne, agus cuideachd, nach eil a leithid ri fhaighinn ann an àite sam bith eile air thalamh ach “tìr nam beann, etc.”, ged tha gu leòr thall ’s a-bhos a’ feuchainn an dìcheall ri atharrais a dhèanamh air. Tha iomraidhean ann tha deanamh dheth gur e teachdairean manachail a’ chreidimh Chrìosdail a thug dòighean-tarraing deoch-làidir an toiseach gu Alba, agus tha feadhainn a’ gabhail sin mar dhearbhadh air a’ bharail gur ann à Nèamh fhèin a thainig an deoch-slàinte air am beil “uisge-beatha” againn mar ainm an-diugh; gun teagamh sam bith tha feadhainn eile ann nach eil uile gu lèir sàsaichte leis a’ bheachd sin; ach leigidh sinn leotha…


[TD 44]

A dh’aindeoin cho fiosrachail ’s a dh’fhàs daoine riamh air gach dòigh is innleachd a tha co-cheangailte ri cinneadh deoch-làidir tha e rèisde ’na iongnadh cho fad’s a bhatar a’ feitheamh ri dòigh à stèidheachadh airson àireamh sònraichte chur ri neart deoch-làidir; dòigh a bhiodh sìmplidh is furasd a thuigsinn don mhòr-shluagh, gus am biodh iad riaraichte leis na gheibheadh iad air an cuid airgid. Ged a tha chùis sin an-diugh nas soilleire na bha i, a-rèir ùine mhòr ’s ann glè throimhe-chèile bha i. Chan eil nì air thalamh a thogas barrachd breislich ann an inntinn luchd-òil na ’n cuspair ris an canar “proof strength”. Bha dòighean eadar-dhealaichte aig muinntir Ameireagaidh is sinn-fhèin is muinntir na Roinn-Eòrpa, ach a-nis, ma tha duine airson ciall deimhinn a chur air a’ chùis, chan eil aige ach comhairle ghabhail bho Achd na Cusbainn (1962); seo na dearbh bhriathran:–

<eng>“Spirits shall be deemed to be at proof if the volume of the ethyl alcohol contained therein made up to the volume of the spirits with distilled water has a weight equal to that of twelve thirteenths of a volume of distilled water equal to the volume of the spirits the volume of each liquid being computed as at 51 degrees Fahrenheit.”<gai>

Siud agaibh a-nis e! ’S iongantach mar a biodh na misgearan gu math domhainn ann an imcheist a’ feuchainn ri seòrsa de bhreithneachadh a chur ris a’ cheann-teagaisg ud; agus a’ co-dhùnadh gur e fìor eucoraich a bh’ann a muinntir a’ Chusbainn, no luchd-obraich an taigh-staile, airson a leithid a dh’ amaideas do-thuigsinn a leigeil fo sgaoil mu ghnothaich cho cuidreamach.

Ach ciamar a riamh a dh’èirich a’ facal “proof”? Tha fios aig duine glic sam bith gur e “dearbhadh” a’ Ghàidhlig a th’air, ach carson “dearbhadh”? Bho chionn fhada, tha e coltach gu robh dòigh àraid aca air “dearbhadh” neart an uisge-bheatha; bha iad ga mheasgachadh le fùdar-gunna agus a’ cur teine ris; na lasadh e, bha e làidir gu leòr, agus a-rèir barail, bha e “dearbhte”; mar a robh a làidir gu leòr, cha lasadh e.

Chan eil mòran eile ri ràdh mu dheidhinn a’ chleachdaidh ud, ach ’s mathaid gu robh e driomag bheag na bu chiallaiche na ’n dòigh a bh’aca bho chionn fhada airson feuchainn neart lionn. Bhiodh a’ “fear-dearbhaidh” a’ dòrtadh làd lionn air uachdar bòrd fiodha; bha e ’n uair sin a’ dol ’na shuidhe air a’ bhòrd, air mullach a’ lionn; bha màs leathar air a’ bhriogais aige; le bhith feuchainn ri èirigh, bha dùil gun toireadh e eirmis air neart a’ lionn a-rèir an


[TD 45]

tarraing a bhiodh eadar a’ lionn is màs a’ bhriogais!

Chùm daoine air adhart leis na seann dòighean sin gus mu dheireadh b’i boireannach a rinn grìogagan gloinne (falamh) leis an tòimhsear neart deoch-làidir; bha sin a-rèir an deidheadh na grìogagan fodha no fuireachd air uachdar; bha iad diofar meud agus àireamh sgrìobhte orra, a dh’innseadh neart na deoch.

Chleachd uisge-beatha bhith ga reic le, can, “70 proof” sgrìobhte air bileag a’ bhotail, ach chan eil an àireamh sin idir ag innse dè ’n uimhear alcol a th’ann; feumar an àireamh 4/7 a chur ri àireamh “proof” airson faighinn neart a’ “chreutair”; mar eisimpleir tha “70 proof” a’ ciallachadh 40% alcol. ’S e seo an àireamh a chithear an diugh air bileagan botail; tha sin a’ sealltainn gu bheil sinn beagan is beagan a’ teannadh ri cleachdaidhean na Roinn-Eòrpa, agus leis an fhìrinn innse, tha iad nas fhasa thuigsinn na “proof” mar a bha e cheana.

Nuair a theid an t-uisge-beatha tharraing anns an taigh-staile, tha iad ga chur ann am baraillean daraich fad thrì bliadhna air a’ chuid as lugha, agus glè thric mòran nas fhaide. Fad na h-ùine bhitheas an t-uisge-beatha anns na baraillean tha beagan dheth a’ falbh ’na dheatach suas don iarmailt; sin as coireach gur e “cuid nan ainglean” a their iad ris an deatach seo. Tha feadhainn ag ràdh gur ann air sgàth seo a tha àile na h-Alba cho fallainn; feadhainn eile a’ cumail a-mach gu bheil barrachd aingealan ag itealaich os cionn taighean-staile na h-Alba na àite sam bith eile air thalamh. Chan eil fhios nach d’fhuair feadhainn aca sealladh air na h-aingealan, no UFO air choreigin, às dèidh gabhail droma no dhà…no trì…

Ann an grunn àiteachan air feadh na dùthcha gheibhear iomradh air an dòigh anns an robh daoine tarraing uisge-beatha dhaibh-fhèin uaireigin mas do thòisich a’ Riaghladh a’ cur cìs air a’ ghnothaich agus a’ toirmisg do dhuine sam bith a bhith ris an obair sin, ach a-mhàin na taighean-staile mòra. Feumaidh iad an t-uisge-beatha chumail ann an taigh-tasgaidh, glaiste bho gach neach ach maoir a’ Chusbainn. Tha an Riaghaltas a’ faighinn gu leòr cìs às, mòran a bharrachd air a’ chiad chosgais. Ach ’s e cheist dè mar a thòisich daoine air uisge-beatha dhèanamh bho thùs? Chan urrainn dhuinn an-diugh a bhith cinnteach ach tha luchd-eirmis a’ dèanamh dheth gur ann ri linn luchd-nan-uamhan a bha e; nuair a bhitheadh iad a’ bruich lite eòrna bha ’n deatach ag èirigh gu mullach na h-uaimhe; agus mhothaich fear aca gu robh uisge air choreigin a’ sileadh sìos air a mhuin; agus shuath e chorrag air an t-sileadh; agus chòrd am blas ris, nuair a chuir e chorrag ’na bheul; agus bhon uair-sin cha robh ’n còrr mu


[TD 46]

dheidhinn ach cumail air adhart…agus seall an ìre aig am beil an gnothaich an-diugh…fiach milleanan pùnnd Sasannach gach biadhna.

Ged a tha a’ chuid mhòr de na Gaidheil mar as tric dèidheil air blas na tha’m broinn nam botail, chan urrainn e bhith nach bi feadhainn aca, uaireannan, a’ smaoineachadh gum bu chòir na h-ainmeannan air bileagan nam botal a bhith beagan nas fhaisge air blas na Gàidhlig na tha iad. Mar eisimpleir “Glen Fiddich”: chan eil facal sam bith ann an Gàidhlig le dà “D” còmhladh ri chèile, ged tha gu leòr anns a’ Chuimris. Dè tha ’n t-ainm seo a’ ciallachadh? An e “fiadhach”? no “fiadhaich”? no “fithich”? no dè? Agus “Bunnahabhainn”: ’s cinnteach gum bu chòir seo a bhith sgrìobhte “Bun na h-aibhne” … “Tomnavulin” – “Tom a’ mhuilinn”; agus mar sin air adhart. Tha gu leòr ainmeannan eile air feadh na dùthcha chan e mhàin air botail uisge-bheatha, ach cuideachd air mapaichean, nach eil sgrìobhte mar bu chòir dhaibh anns a’ Ghàidhlig; agus tha feadhainn cho fada bhon a’ Ghàidhlig ’s gur e cuis-ghàire th’annta. Ach, ’s ann mar siud “a chaidh an càl a dholaidh aig na bodaich Ghallda” nuair a bha iad a’ feuchainn ri ainmeannan Gàidhlig a sgrìobhadh: càite riamh a robh na bodaich Ghaidhealach?

[Sanas]


[TD 56]

AGALLAMH SHEUMAIS
le Dòmhnall Iain MacIomhair

Fhuair Seumas cuireadh bruidhinn mu a bheatha fhèin air aon den t-sreath agallamhan a bhatar a’ craobh-sgaoileadh air an rèidio. Bha e air a bhith ag èisdeachd ri cuid de na h-agallamhan, agus bha iad inntinneach. Nach iongantach mar a bha beatha gach neach cho eadar-dhealaichte, bhitheadh e a’ smaoineachadh. Agus nach b’ iongantach cuideachd mar a thogadh daoine dealbhan air nithean a thachair riutha fhèin le camara na cuimhne ’s mar a chuireadh iad na dealbhan sin ann am briathran fa chomhair an t-sluaigh.

“Dè a’ chiad rud nad bheatha air a bheil cuimhne agad?” dh’fhaighnich i, an dèidh innse don t-saoghal co ris a bha i a’ bruidhinn.

Abair ceist! Smaoinich e airson mionaid. Bha fhios gun gearradh iad a’ mhionaid sin às an agallamh. Mionaid de thosd.

“’S e mo chiad chuimhne,” arsa Seumas, “a bhith a’ faicinn piseige a’ crònan rithe fhèin agus riumsa, ’s a’ cluiche le bàlla snàtha, ga reubadh ’s ga thoirt às a chèile. ’S mar bu troimhe-chèile a bha an snàth a’ dol, b’ ann a b’ àirde a bha a crònan, crònan an toileachais. Agus, ged bha mi òg, smaoinich mi cho coltach ’s a bha a’ phiseag ris an duine, a’ sìor fhaotainn toileachais a bhith a’ sgrios. A-riamh bhon uairsin bha mi mothachail air milleadh ’s air sgrios.”

“Agus d’ òige? Tha fhios gu bheil cuimhneachain gu leòr agad air làithean d’ òige.”

“Tha,” ars esan. “Nuair bha mi òg bha grian anns an adhar, ’s bhitheadh na flùraichean a’ gàireachdainn ris a’ ghrèin. Bhitheadh an t-uisge ag ùrachadh an t-saoghail ’s cha b’ ann ga bhàthadh. ’S cha bhitheadh an sionnach a’ sabaid ris a’ mhadadh-allaidh. Bha soisgeul anns na h-eaglaisean agus ceòl anns na laoidhean, ’s bha ’n t-adhar làn de ùrnaighean. Bhithinn a’ faighinn chairtean le RSVP orra, ach an-diugh tha na cairtean bàn eagal ’s gun gabh mi ri na cuiridhean. Na h-ùbhlan òga bha iad neochiontach, ach


[TD 57]

dh’fhàs iad abaich agus doirbh an cagnadh. Chunnaic mi iomadh aisling cuideachd agus corra uair dh’fhiosraich mi trom-laighe. Sa’ chumantas bha na h-aislingean bòidheach agus milis, ach dh’fhalbh iad uile air sgiathan an dùsgaidh.”

“’S a bheil aislingean agad fhathast?”

“O tha gu dearbha. Nach innis mi dhut mu aon aisling a bh’agam bho chionn ghoirid … Bha mi ’nam sheasamh air carragh ann an achadh làn fhlùraichean le dath’s le boltraich agus bha teas na grèine a’ dòrtadh às na nèamhan. Bha mo ghàirdean deas sìnte a-mach romham ’s mi ’nam sheasamh anns a’ ghrèin. Thàinig eun beag iomadhathach air chuairt ’s shocraich e e fhèin air cùl mo dhùirn. Bhruidhinn an t-eun rium. Dh’fhaighnich e dhomh carson a bha mo ghàirdean sìnte a-mach, an ann a’ feitheamh ri rudeigin a bha mi ach an gabhainn grèim air nan tigeadh e. Dh’aithnich mi gun robh an t-eun air a bhith a’ leughadh mo chridhe, agus dh’innis mi dha gun robh mi air a bhith an siud fad bhliadhnaichean a’ feitheamh ach an stadadh neamhnaid. Gach là bha an neamhnaid a’ tighinn ’s gach là bha i a’ gabhail seachad, prìseil, bòidheach, drùidhteach. Sheall an t-eun rium le seòrsa de chianalas ’na shùilean, ’s thuirt e rium gur e bha sin aisling ann am broinn aislinge. An uairsin chuir e a sgiathan beaga air ghleus agus thug e leis iad gu ceann-uidhe nach b’ aithne dhomh. ’S tha mise fhathast ’nam sheasamh an siud am measg nam flùraichean, a’ feitheamh ’s a’ feitheamh gun fhios nach stad an neamhnaid.”

“Tha fhios agam gum bi thu a’ sgrìobhadh,” ars ise, “ach dè mu leughadh? Dè is toigh leat a bhith a’ leughadh?”

“Bithidh mi a’ leughadh dhaoine is lusan is chreagan is chuantan,” fhreagair Seumas. “’S iomadh rud a ghabhas a leughadh a bharrachd air leabhraichean. Uaireannan chì mi òran gaoil air bilean nan ròs agus òran cogaidh air uachdar a’ chuain. ’S toigh leam na h-òrain gaoil. Tha brìgh shònraichte annta ’s tha iad làn de fhaireachdainn. Tha cuid dhiubh cho faisg orm. ’S bithidh mi a’ leughadh leabhraichean cuideachd. An-dràsda tha mi a’ leughadh leabhair air a bheil Saoghal mo Shaoghail, leabhar anns a bheil sgrìobhadair a’ feuchainn ri rian a chur air a bheatha fhèin. Ach tha rudeigin daonnan ga bhacadh agus a’ cleith a’ choileanaidh air. ’S bithidh mi a’ leughadh a’ Bhìobaill. ’S còir dhuinn uile a bhith a’ leughadh a’ Bhìobaill gun fhios dè tha a’ feitheamh oirnn nuair thig an là mòr.”

“Agus sgrìobhadh? Innis dhuinn beagan mud sgrìobhadh.”

“Tha sinn uile a’ sgrìobhadh fad na h-ùine,” arsa Seumas. “Chan fheum thu peann agus pàipear. Chan fheum thu ach do fhradharc, d’ aislingean agus do chridhe. ’S iomadh droch dhàn air


[TD 58]

deagh chuspair a tha sgrìobhte agus snaidhte air mo chridhe. ’S iomadh sgeulachd a th’ ann cuideachd, feadhainn dhiubh nach do dh’innis mi do neach eile a-riamh. Ach na rudan a bhitheas mi a’ sgrìobhadh le peann, ’s e tha sin feadhainn eile. ’S bithidh mi a’ feuchainn ri rudan fhalach am measg nam briathran, ach uaireannan chan eil mi cho math air rudan fhalach.”

“Thuirt thu gum bi thu a’ leughadh a’ Bhìobaill. Am bi thu a dol don eaglais?”

“Cha bhi. Cha bhi mi a’ dol don eaglais. Thèid mi don eaglais nuair a choileanar na h-aislingean. Ma thèid thu don eaglais feumaidh d’ aire uile a bhith air an t-soisgeul, ’s tha na h-aislingean gam bhacadh bho sin a dhèanamh. Chan eil math dhut a bhith a’ smaoineachadh air adan chàich. ’S bithidh mi aig amannan a’ faighneachd dhomh fhìn dè tha a’ cur cuid de dhaoine innte. Chan eil mi gan càineadh idir, ach a-mhàin gan ceasnachadh.”

“Tha mi cinnteach,” ars ise, “gum bi thu a’ siubhal. ’S cinnteach gum faca tu iomadh ceàrnaidh den t-saoghal.”

“Chunnaic,” fhreagair e. “Chunnaic mise pàirtean den t-saoghal nach fhaca neach eile a-riamh. Nuair bhitheas mi a’ siubhal leam fhìn, bithidh mi uaireannan a’ cruthachadh àite a tha dìreach mar tha mi ga iarraidh. ’S cha bhi ann ach daoine maille ris a bheil mi ag iarraidh a bhith. ’S iomadh grian a chunnaic mi ag èirigh ’s a’ dol fodha. Chunnaic mi beanntan air dhath an òir agus cuantan a’ dol ’nan teine. Chan eil fada bho shiubhail mi gu rìoghachd air nach bi ainm, rìoghachd àlainn chunnartach làn chraobhan is fhlùraichean. Bha mi a’ coiseachd tro na craobhan ’s tro na flùraichean, ach cha robh mo chasan a’ suathadh anns an talamh. Agus thachair aingeal rium. Bha an t-aingeal a’ seòladh cuideachd. Bha aithne agam air an aingeal, oir b’ e seo aingeal nan iomadh aisling. Sheòl sinn còmhla sìos chun a’ chladaich ’s sheall sinn a-mach ris a’ mhuir a bha a’ deàlradh mar bhoinneagan criostail anns a’ ghrèin. Cha do bhruidhinn sinn ri chèile idir, oir cha robh feum air briathran. Bha mi san rìoghachd fad biothbhuantachd ach chaidh a’ bhiothbhuantachd seachad ann an tiotadh … Agus, a’ bruidhinn air siubhal, bithidh mi cuideachd a’ dol gu àitean eile, bailtean mòra cruaidhe agus eileanan mara. ’S anns a’ bhaile mhòr chì mi sluagh gun chrìoch, a’ falbh ’s a’ tighinn gun fhios carson. Tha iad ann de gach seòrsa. ’S bha mi a’ bruidhinn ri tè bho chionn ghoirid, agus a bheil fhios agad dè thuirt i rium? Uill, thuirt i rium gur e clann Dhè a bha annta uile! ’S co aige tha fhios nach robh i ceart? Ma bha i ceart, tha sin a’ ciallachadh gum buin sinn uile don aon teaghlach. Tha sin duilich


[TD 59]

a chreidsinn. Ach tha mi a-nise a’ fiaradh bho do cheist.”

“A bheil aon neach ann,” dh’fhaighnich i, “aig an robh buaidh ort thar neach sam bith eile, ’s ma bha, cò agus ciamar?”

“Tha,” fhreagair Seumas. “Chan innis mi dhut cò – fàgaidh mi sin aig an t-saoghal ri oibreachadh a-mach – ach innsidh mi dhut ciamar … Bha mi a-muigh aon oidhche air a’ mhonadh aig toiseach aon foghair, ’s bha lòchran na gealaiche a’ taomadh solais air an t-saoghal. Chan eil fhios dè a stiùir mi chun a’ mhonaidh am feasgar ud, agus bu bheag m’ fhios cuideachd mu smuaintean an dàin. Mun cuairt orm bha fèath a bha do-ainmichte agus am monadh mar gum bitheadh e air a dhol a chadal. Cha chuimhne leam buileach dè cho fada ’s a thug mo choiseachd mi nuair a nochd i. Nochd i às an t-sàmhchair agus à neo-ni. ’S tha cuimhne agam air gach nì a thachair dhomh bhon uairsin. Bha slat, coltach ri slat draoidheachd, aice ’na làimh. Bhuail i mi leis an t-slait …”

“Agus?”

“Nan cuirinn-sa na thachair ris an agus, bhitheadh sgeulachd fhada uabhasach agam ri h-innse. Fàgaidh sinn an còrr taisgte ann an eachdraidh.”

“Ceart, mas e sin do mhiann. Ach ’s cinnteach gu bheil fhios aig cuid air an eachdraidh roimhe.”

“O tha, tha fhios aig cuid oirre, ach chan eil fhios aig mòran oirre.”

“Nam faigheadh tu cothrom air aon rud sònraichte a dhèanamh, dè an rud a bhitheadh ann?”

“Bu toigh leam,” ars esan, “àite-còmhnaidh nan sìdhichean a lorg. Bu chaomh leam a dhol a dhannsa còmhla ri na sìdhichean. Agus faodaidh tu do bhreithneachadh fhèin a dhèanamh air sin.”

Cha do leudaich i air a’ cheist ’s cha do leudaich esan air a fhreagairt.

“Cuspair eile matà,” ars ise. “A thuilleadh air leughadh ’s air sgrìobhadh, dè na cur-seachadan eile anns am bi thu an sàs? Dè eile is toigh leat a bhith a’ dèanamh?”

“Tha mi uabhasach dèidheil air a bhith a’ treabhadh,” ars esan air a shocair.

“A’ treabhadh ?” ars ise.

“Seadh,” ars esan. “A’ treabhadh.”

“A bheil thu a’ tarraing mo choise?” ars ise.

“O chan eil,” arsa Seumas, “Ged dhèanainn sin nam faighinn an cothrom! Smaoinich thusa a-nise air treabhadh. A’ dùsgadh na talmhainn ’s ga ullachadh airson an t-sìl. An talamh nach treabhar chan fhada gus an tèid e bàn. ’S co-dhiù bu chòir dhuinn daonnan a bhith a’ treabhadh an t-saoghail le crann ar tuigse, ga dhùsgadh


[TD 60]

agus ga ullachadh. ’S faodaidh sinn an uairsin sìol a chur ach am faic sinn am fàs bàrr às. Uaireannan fàsaidh, agus uaireannan eile chan fhàs. Tha e an crochadh air ciamar a bhitheas sinn ag altram ’s a’ beathachadh an t-sìl. ’S feumaidh sinn na luibhean coimheach a spìonadh gus nach tachd iad an sìol ’s gus nach mùch iad am bàrr a tha sinn a’ sireadh. Feumaidh na freumhan a bhith fallain.”

Chuir i stad air.

“An ann a’ bruidhinn air gàirnealaireachd a tha thu?” dh’fhaighnich i.

“Chan ann a-mhàin,” ars esan. “Tha mi a’ bruidhinn air gach nì a nì sinn rè ar beatha. Ma chumas tu a’ treabhadh, chan fhairich thu an tìde a’ dol seachad ’s cha laigh do bheatha air do làmhan.”

“’S iongantach mur eil ciall an sin an àiteigin,” ars ise. “A bheil cur-seachadan annasach eile agad?”

“Tha cur-seachadan agam, ach chan eil mise gam meas annasach. Tha am biadh annasach don neach a tha a’ bàsachadh leis an acras, ach chan eil sin a’ ciallachadh gur e rud annasach a th’ anns a’ bhiadh. Ach, a chum do cheist a fhreagairt, tha cur-seachadan eile agam. ’S toigh leam a bhith a’ cruinneachadh shaighdearan dèideige. ’S bithidh mi gan cur a shabaid, ag ath-bheothachadh cogaidhean mòra eachdraidhe agus a’ deilbh chogaidhean nach robh fhathast ann. Tha na cogaidhean ag innse mòrain dhomh mu ghnè an duine. Dheasaich mi aon chogadh eadar dà rìoghachd bu anns nach deach saighdear a mharbhadh idir; ’s ann a bha iad a’ cur càch a chèile às an ciall. Agus bhuannaich an rìoghachd bu lugha aig an robh de shaighdearan gòrach air fhàgail aig deireadh an latha. ’S e cur-seachad a th’ ann, nach e?

Agus, a bheil fhios agad, gu bheil pìos agamsa an ìre mhath den h-uile baile san dùthaich as fhiach an t-ainm?”

“’S cinnteach gu bheil thu a’ tarraing mo dhà choise a-nise,” ars ise. “Ciamar is urrainn dhut sin a bhith agad?”

“Gach uair a tha mi a’ siubhal gu àite anns nach robh mi roimhe,” arsa Seumas, “bheir mi cuimhneachan dhachaigh. Bheir mi leam clach bheag, ’s tha na ficheadan dhiubh agam ann am preas le dorsan gloinne agus bileag ri taobh gach cloiche ag innse co às a chaidh a togail. ’S iomadh cur-seachad a dh’fhaodas a bhith aig duine.”

“Theirinn-sa,” ars ise, “gu bheil iad sin fìor annasach. Ach tha ùine againn airson ceist no dhà eile. Dè do bheachd air an òigridh an-diugh?”

“Bhàsaich iad bho chionn fhada,” fhreagair e.

“Dè tha thu a’ ciallachadh le sin?” dh’fhaighnich i.

“Tha iad beò, mas e sin a their thu ris, ann am prìosanan a


[TD 61]

dheasaich iad fhèin, glaiste ann am feallsanachdan coimheach a tha gan sgrios, an dùil nach ann le fallas gnùise a dh’itheas iad an t-aran. Chan eil sealladh aca air an t-saoghal mhòr ach na gheibh iad bhon teleshealladh, ’s tha iad ’nan tràillean aig fuaim ’s aig ceòl.”

“A bheil thu gan sadail uile don aon phoca?” ars ise an uairsin.

“O chan eil,” arsa Seumas. “Bha uair a bhitheadh sinn ag ràdh gun robh caora dhubh anns gach treud. Ach ’s dòcha gur e tha fìor an-diugh gu bheil caora bhàn anns gach treud. Tha dhà no thrì den òigridh beò fhathast. Sin boillsgeadh dòchais.”

“Agus dè tha thu a’ faicinn romhad fhèin agus ron t-saoghal anns na bliadhnaichean ri teachd?”

‘Tha thu a-nise ag iarraidh orm fàidheadaireachd a dhèanamh. Romham fhìn chì mi rathad corrach, càm a thig gu crìoch far an crìochnaich na rathaidean uile. Ach mus ruig mi ceann an rathaid, bithidh mi daonnan a’ ruith ’s a’ stad. ’S corra uair tuitidh mi cuideachd, caillidh mi mo chasan air cnap-starra no dhà agus aig amannan bithidh an rathad rudeigin sleamhainn. Bithidh duine no dithis eile air an rathad an-dràsda ’s a-rithist. Ach cò? ’S i sin a’ cheist mhòr. ’S dòcha gum bruidhinn iad rium agus mise riutha, ’s air an làimh eile ’s dòcha gum bi mi a’ siubhal ’nam aonar. ’S iomadh rud a dh’fhaodainn a ràdh ach chan eil math dhomh mo bheatha a chur ann an cunnart. Agus feumaidh mi a bhith a’ leughadh agus a’ sgrìobhadh agus a’ treabhadh, ach ’s dòcha gum bi feum agam air crann ùr agus air each èasgaidh.

Agus an saoghal? O, cumaidh an saoghal air a’ dèanamh adhartais, ’s bithidh daoine daonnan ag ithe nan ùbhlan dearga a tha cho milis agus cho meallta. Bithidh cuileagan ann a bhitheas cho mòr ri iolairean, ’s bithidh iad a’ sgiathalaich anns na taighean agus gan gànrachadh. Bithidh uisge de gach dath a’ dòrtadh às na speuran a’ cur a dhreach fhèin air na cuantan ’s air an fhearann. ’S ann a tha mi a’ feuchainn ri ràdh gum bi an saoghal cho troimhe-chèile ri mo bheatha. ’S dòcha nach fhaic thusa an saoghal sin, an saoghal a tha mise a’ faicinn. ’S dòcha nach fhaic duine e ach mi fhìn. Mar sin, cha thairbhe ro mhòr e feuchainn ri a mhìneachadh.”

“Labhair sinn mu ghrunn chuspairean bho thòisich sinn,” ars ise. “Ach tha aon rud eile a dh’fheumas mi chur riut san dealachadh. ’S math dh’fhaodte gun canadh cuid ag èisdeachd rid fhreagairtean gu bheil cuibhreann ded chiall air a dhol air seachran ort. Dè a theireadh tu ri neach a chuireadh sin às do leth?”

“Cha shaoil mi gum b’ urrainn dhomh a dhol gu tur às


[TD 62]

àicheadh,” fhreagair Seumas. “A dh’aindeoin sin, chan eil ann an ciall ach rud do-fhaicsinneach nach gabh tomhais, rud a thig agus a dh’fhalbhas a-rèir an t-suidheachaidh anns am bi thu. Nithean a bhriseas an cridhe bheir iad cuibhreann cèille leotha cuideachd. Ma tha thu a’ meas mo fhreagairtean ’nan comharraidhean air tomhais de dhìth cèille, tha mi duilich. Cha robh e comasach dhomh an toirt dhut ach mar a bha iad agam. Càite bheil dìth cèille an sin?”

Thug i taing do Sheumas am fianais an t-saoghail, agus thàinig caibideil bheag eile gu ceann ann an leabhar toinnte, buaireasach a bheatha.


[TD 79]

Oran an Udail
bho Thormod E. Dòmhnallach

Tha beul-aithris ag innse dhuinn gun robh, anns na linntean a dh’fhalbh, ann an Uibhist-a-Tuath, dà mheur de na Dòmhnallaich. Theirte Sìolach Mhurchaidh agus Sìolach Ghoiridh riutha. Bha Sìol Mhurchaidh a’ còmhnaidh ann a Hòsta anns an taobh a deas agus bha Sìol Ghoiridh a’ fuireach ann an Udal anns an taobh a tuath.

Bha iad fo thùs an uganan a chèile. Bha na Gorraich ag ràdh nach robh mac aig ceann-feadhna nan Dòmhnallach riamh ris an cainte Murchadh. Chanadh Sìol Mhurchaidh rud iongantach, gun deach ceannard nan Gorrach (a’ chiad fhear) fo lannsa dotair airson tinneas a bha air agus air sgàth sin nach robh comas aige air sliochd a bhith aige.

Thàinig an gnothach gu ùpraid agus gu sabaid agus aig an deireadh cha mhòr nach do chuir iad às dhaibh fèin.

Aon turas bha na fir aig na Gorraich a’ cur bàrr aig Udal. Bha fir à ochd-deug de theaghlaichean ag obair leis a’ chas-chrom. Thàinig Sìol Mhurchaidh orra gun fhiosda. Dh’èalaidh iad gu socair timcheall nan dùn gainmheach agus leum iad orra mar madaidhean am measg chaorach agus mhurt iad iad. Chuir iad bonaidean nam mairbh air cinn nan cas-chrom, airson nam mnathan a bha a’ tighinn le biadh a mhealladh. An sin rinn iad air an rathad dhachaigh gu Hòsta.

Thàinig na mnathan le biadh agus iad a’ seinn gu h-aighearach, mar a b’àbhaist. Nuair a chunnaic iad a h-uile cas-chrom le bonaid oirre shaoil iad gun robh na fir ri fealla-dhà.

Air dhaibh fhaicinn an sgrios, am murt agus an fhuil a chaidh a dhòrtadh ghuil iad le cridheachan troma.

Bha aon de Shìol Ghorraidh a’ fuireach air a’ Pheighinn Bhoireach, faisg air Udal ann an Grèinetobht. Chuir esan mu dheidhinn am beagan a bha air fhàgail de chàirdean a chur fo arm. Leis cho beag ’s a bha air fhàgail de na Gorraich, b’eudar dhaibh a bhith seòlta an àite a bhith neartmhor.


[TD 80]

Bha Sìol Mhurchaidh a’ còmhnaidh ann an gleann beag, far am bheil an-diugh Loch Hòsta. Os a chionn bha Gleann Iallaidh a tha ag èirigh gu cas agus mu thrì chairteal a mhìle air falbh bha Locha eadar Beinn Cliatrabhal a tuath agus Beinn Cliatrabhal a deas.

Leis an sgrios a rinneadh air na Gorraich chaidh e ’nam beachd an gnothach a dhèanamh air an nàimhdean ann an dòigh eile seach le lamhachas-làidir.

Chaidh iad am falach anns a’ bheinn agus air feadh na h-oidhche gheàrr iad taobh na locha a bha os cionn taighean Sìol Mhurchaidh. Dh’obraich iad gu cruaidh agus mu dheireadh, gun fhios do an nàimhdean, a bha ’nan cadal, bhris iad troimh bhruaichean Loch Cliatrabhal agus dhòirt an tuil sìos air na taighean.

Sgriosadh iad uile ach aon ghille a chaidh a ghiùlan leis an tuil gu taobh thall an locha a bha air tòiseachadh ri lìonadh, ’s e sin Loch Hòsta, mar a tha i an-diugh.

Thogadh an gille seo le Aonghas MacBhiocair, ris an canadh iad Aonghas Mantach. B’e Mant aon de na ceithir sgìrean ann an Uibhist-a-Tuath anns na seann linntean agus mura b’e gun do thàrr an gille às bha Sìol Mhurchaidh air a dhol à bith.

A-rèir Ruairidh MhicCoinnich, saor a bha a’ còmhnaidh aig an t-Struan ann an Sollas, anns a’ bhliadhna ochd ceud deug trì fichead ’s a deich, ’s ann aig deireadh an t-siathamh linn deug a thachair an ùpraid seo, eadar an dà fhreumh.

B’e Aonghas Mhanta aon de na ceithir mic aig Dòmhnall MacBhiocair ris an canadh iad Am Piocair Mòr. Tha beul-aithris ag ràdh gur ann bho na Cruithnich a thàinig Am Piocair Mòr ach tha sgeul eile ag innse gur ann às an t-seann Danmhairg a thàinig a chuideachd.

’S ann le Clann a’ Bhiocair a bha a’ mhòr-chuid de dh’Uibhist-a-Tuath gus an tug na Dòmhnallaich bhuapa e. ’S e duine mòr foghainteach a bha anns a’ Phiocair Mhòr. Bha e ’na fhear de na Gillean Mòra aig Dòmhnall Mòr Shlèibhte.

An dèidh bàs a h-athar, Aonghas Dòmhnallach, chuireadh Catrìona a nighean, fo chùram bràthair a h-athar, Dòmhnall Gorm Mòr. Bha i air gealladh pòsaidh a thoirt do Cheann-feadhna Chlann Raghnaill. Ach bha Dòmhnall Gorm airson grèim a chumail oirre fhèin agus air a cuid airgid. Thug e air a’ Phiocair Mhòr grèim a ghabhail oirre agus a truailleadh airson nach b’urrainn dhi duine eile a phòsadh. Nuair a thachair seo ’s ann a phòs iad agus bha iad a’ còmhnaidh ann an Gearraidh nan Curran, anns a’ Bhaile-shear.

Chan eil na seanachaidhean idir cinnteach an ann bhon dithis


[TD 81]

sin neo bhuaithe fhèin agus bho bhean eile a phòs am Piocair Mòr, a thainig ceathrar mhic agus siathnar nighean.

Bha Uibhist-a-Tuath air a roinn eadar na mic. Bha sgìr Chàirnis aig Dòmhnall Odhar, aig Aonghas Mantach, bha na còig peighinnean deug, ’s e sin Baile an Loch, Baile Mhàrtainn agus Baile an Lòin, aig Eachann, bha Caolas Bheàrnaraigh, Baile MhicPhàil agus Baile MhicConain ann an Sgìr Shannd agus aig Iain am mac a b’òige bha am Baile-sear agus Eaval. Chanadh iad anns na seann làithean, Fearann Chàirinis, Fearann Mhant, Fearann Shannd agus Fearann a’ Bhaile-shear ris na sgìrean sin.

B’e Uisdean MacIlleasbuig Chlèirich bàillidh Uibhist aig an àm airson Dòmhnall Gorm. B’e duine borb aineolach a bha ann agus shaoil leis gun robh tuilleadh ’s a chòir de chumhachd aig Clann a’ Phiocair ann an Uibhist. Mhurt e na ceithir mic agus fhuair e sealbh air a’ chuid mhòr den eilean. B’e seo murt cho an-iochdmhor ’s a thachair ann an eachdraidh Tìr a’ Mhurain. Rinn tè de na peathraichean cumha a tha tiamhaidh, duilich airson a bràithrean.

Anns na seann làithean bhiodh boireannaich aig nach robh biadh airson an cuid chloinne neo aig an robh fir a bha ro leisg airson sprèidh a chumail, ri faobh bhleoghainn. Bhiodh iad, air feadh na h-oidhche, neo tràth anns a’ mhadainn, mun èireadh daoine, a’ dol don chuidhe agus a’ bleoghainn crodh chàich.

Uaireannan b’ e am peanas a bha air a chur air na truaghain bhochda, a chaidh a ghlacadh, an làmhan a ghearradh dhiubh.

Eadar Udal agus Aird a’ Bhorain, tha bad far an do thiodhlaiceadh, agus i beò, boireannach a fhuaireadh ri faobh bhleoghain air crodh muinntir Udal.

An Tuiream.

Oran an Udail.
Oho i-u ao ri u
Oho i-u ao ri u
Oho i-u ao ri u

Latha dhomh ’s mi ’g iarraidh chaorach
Chaidh mi’n tràigh ’s cha d’rinn mi maorach.

. . . . . . . . . . . 

Mar do rinn gun d’rinn mi caoineadh.
Cha b’e bàs a’ chruidh san Fhaoilleach
Cha b’e bàs nan gamhna caola
Ach bàs nam fearaibh geala, caoine
Bàs nan àrmann, bàs nan laochraidh.
Chunnacas bàta ’staigh an caolas


[TD 82]

Ceathrar oirre ’s fear ga taomadh
Fear ’na deireadh ’s e sior ghlaodhaich
Bean ’na toiseach ’s i sìor chaoineadh
Saoil sibh fhèin nach mòr an t-adhbhar
Mo thriùir mhac ’s iad marbh gun fhaotainn
’S am fear dhan d’rug mi naoinear
Fhuair mi do chùl donn aig faoileig
’S craiceann cùl do chinn air a h-aodann
’S craiceann do bhonndubh air a h-adhbrann.

(Chuir Iain MacCoinnich, à Motherwell, pàipearan a bha aig athair Am Bàillidh MacCoinnich à Uibhist, don Record office an Dun Eideann. ’Nam measg tha alt air a sgrìobhadh le Alasdair MacIlleMhìcheil do Uilleam Skene, air Sìol Goiridh agus Sìol Mhurchaidh. Chuir mi Gàidhlig air pàirt den alt. Tha MacIlleMhìcheil rudeigin teagmhach an ann mu sgrios nan Gorrach a tha an t-òran  – Tormod E. Dòmhnallach).


[TD 83]

AM POIDSEAR
le Ceiteag NicGhriogair

Bha ’n Srathgorm mar a tha iomadh àite dùthchail eile. Bu shuarach an tachartas a dhèanadh annas do dhaoine.

Rachadh seachdainean seachad gun dad a b’iongantaiche thachairt na Coinneach Ruadh is Dòmhnall Friseal a bhith aig rèite. Ach an uair sin bhristeadh rudeigin an t-sàmhchair.

Mar a bha an oidhche thug am poidsear am bradan à Poll an t-Sagairt. Chan e gur h-e a’ chiad uair a thugadh iasg à linne san t-Srathghorm. ’S fhada bhuaithe! Ach, gu mì-shealbhach, an oidhche ud cò theab an t-iasgair a ghlacadh ach an t-uachdaran ’s e a’ gabhail sràid air bruaich na h-aibhne gus a dhìnnear a chnàmh.

Chaidh an ceòl air feadh na fidhle ’s abradh sibhse nach ann le teangaidh ro mhìn a ghabh an t-uachdaran dhan gheamair air a’ fòn a chionn nach robh e mach a latha ’s a dh’oidhche a’ dìon a chuid èisg-san!

An làrna mhàireach eadar an t-uachdaran a’ gabhail a’ chaoich a’ piobrachadh a’ gheamair ’s an geamair a’ dol às a bheachd a’ fiachainn ri riarachadh bha ’n Srathgorm air bhoil le ceistean ’s le connsachadh.

Bha amharas fhèin aig a h-uile duine mu mhèirleach a’ bhradain. Bha Coinneach Ruadh a cheart cho cinnteach gur h-e Dòmhnall Friseal a rinn a’ chrois ’s a bha Dòmhnall gu robh an t-iasg aig Coinneach le bhreiceast.

Bha Tormod Bàn a’ guidhe beannachdan air a’ phoidsear ge be cò e. ’S nan robh e fhèin fichead bliadhna na b’òige bha e air a bhith cuide ris!

Nuair a thàinig am post cha robh iarraidh air litrichean ach an cual e ’n d’ fhuaras ròs air a’ phoidsear?

Cha robh na sgeilpichean aig Seònaid na Bùtha riamh cho falamh ’s daoine tighinn air lethsgeul gnothaich fiach cò thachradh riutha ’s dè chluinneadh iad. Thàinig an t-Urramach Dòmhnall


[TD 84]

Grannd fhèin a cheannach ùnnsa tombaca ged a fhuair e dà ùnnsa an latha roimhe siud. Thuirt e le guth sòlaimte ris a’ chòmhlan sa’ bhùthaidh gur h-e cuis mhulaid a bh’ann gu dearbh an call mòr a chaidh air an uachdaran. Cha mhòr nach toireadh Seònaid a mionnan gun do ghlac i e a’ briobadh a shùla rithe.

Nam b’e oidhche eile ach Diciadain a thachair am poidseadh ’s dòcha gu robh an sagart air rudeigin fhaicinn san linne fon taigh aige. Ach ’s math a bha fios aig a’ phoidsear gu robh Maighstir Iain a h-uile oidhche Chiadain sa’ Mhansa a’ cluich tàilisg cuide ris a’ mhinistear.

A’ greimeachadh air seo ’s ann a chuir na toirmisg an ceann a’ gheamair gu feumadh e sùil gheur a chumail air Linne na h-Eaglaise oidhche Dihaoine seach gum biodh bean a’ mhinistir a-muigh aig an W.R.I. agus am ministear fhèin a’ dol gu shuipear a thaigh an t-sagairt.

Nuair a thàinig feasgar Dihaoine cha robh daoine dad na b’fhaisge air am poidsear a bha ’nam measg aithneachadh ’s bha ’n geamair a’ deisealachadh airson faire aonaranach a chumail aig Linn na h-Eaglaise.

Aig a’ cheart àm thall an taigh an t-sagairt cha robh ’n geamair no iasgair a’ bhradain a’ dèanamh dragh sam bith do Mhaighstir Iain no dhan mhinistear ’s iad air thuar suidhe aig bòrd suipearach a dh’fhàg a’ bhean-taighe aca làn dhen h-uile seòrsa.

Tharrainn iad a-steach an cathraichean ’s thog Maighstir Iain am mullach far an truinnsear mhòr a bha an teis-meadhan a’ bhùird. “Nach seall thu air, a Dhòmhnaill!” arsa esan ris a’ mhinistear. “Nach eil e brèagh?” “Eireachdail, Iain!” fhreagair am ministear. “Dìreach eireachdail!”

“Fuirich mionaid mus dèan thu altachadh!” thuirt an sagart. “Tha drùthag de dh’fhion àraid agam an seo a thug mi dhachaigh às an Fhraing an uiridh.”

Thug e mach botal às an dreasair ’s lion e gloinne an urra. “Bi ’na do sheasamh, a Dhòmhnaill” thuirt Maighstir Iain “’s òlaidh sinn deoch slàinte.”

Sheas iad, fear air gach taobh dhen bhòrd. Thug iad gliong air na gloinneachan.

“Am poidsear!” arsa Maighstir Iain.

“Am poidsear!” arsa ’n t-Urramach Dòmhnall.


[TD 89]

AN SGEILP LEABHRAICHEAN
Transactions of the Gaelic Society of Inverness, Leabhar LVI. (Inbhir Nis. 571 dd. 1991.)

Tha Leabhar 56 air nochdadh bho Chomann Gàidhlig Inbhir Nis, is e tomadach is inntinneach mar as àbhaist. Cha dèan sinn an seo ach ruith chabhagach a thoirt air pàirt de na rudan feumail a th’ ann.

Tha Iain MacAonghais ann, le corra sgeulachd is òran à Ratharsaigh, agus beagan inneis air corra ainm-àite. Tha rudan inntinneach aige ri ràdh mu ‘Oran Mòr Sgorabreac’, agus tha e a’ toirt dhuinn sreathan a chuala e bhon Bhean-phòsda Ceit Pheutan à Portrìgh timcheall air 1950. Tha Coinneach MacFhionghuin a’ sgrìobhadh, mar as àbhaist dha, mun t-sluagh-chùnntas bho 1881 go 1981. Tha cùnntas gu math mionaideach aig Dòmhnall Eàirdsidh MacDhòmhnaill air mar a ruith Seasaidh Bhaile Ràghaill air falbh le Dòmhnall Mhogastad ann an 1850. Chaidh Dòmhnall a thoirt air beulaibh cùirte ann an Inbhir Nis, agus tha làn iomradh an seo air mar a fhuair e saor bhon chùirt, agus tha litrichean ann a tha ag innse pàirt den sgeulachd. Ach a dh’ aindeoin sin, chaidh leudachadh gu mòr air an sgeulachd ann am beul-aithris Uibhist is Na Hearadh. Tha MacDhòmhnaill a’ coimeas nan iomraidhean sin. Cha bu mhisde Dàibhidh Craig a bhith air pàipear an Dòmhnallaich fhaicinn mus do sgrìobh e an cùnntas rapach aige anns an leabhar On The Crofters’ Trail. Tha pàipear fada aig Alasdair Moireasdan mu dheidhinn Ruairidh MhicLeòid, a bha ’na fhear-lagha an Dun Eideann anns an ochdamh linn deug. Tha mòran fiosrachaidh anns a’ phàipear, ach b’ fheàirrd e sgioblachadh, air tha e a’ dol bho chuspair gu


[TD 90]

cuspair gun is dòcha rian gu leòr; tha pàirt dhen t-seann bhàrdachd a th’ ann cuideachd a ghabhadh sgioblachadh is barrachd mìneachaidh. Tha Ruaraidh MacThòmais a’ feuchainn ri rian a chur air bàrdachd phoiliticeach Alasdair Mhic Mhaighstir Alasdair, bho is dòcha 1725 gu 1750. Tha W.K. Maclean ag iomradh air a’ chòimhstri a bha eadar Clann GhillEathain Mhuile agus Clann Dòmhnaill Ile: bha seo mu dheidhinn fearann ann an Ile, agus chan e teisteanas ro mhath a tha e a’ toirt air na cinn-feadhna sin.

Tha iomradh aig Seumas MacShithich Grannd air Leòdhas agus an lagh, ’s e a’ gabhail taobh nan Leòdhasach mar a bhiodh dùil againn; agus tha pàipear eile aige air triùir de luchd-siubhail à Leòdhas (Seumas Moireasdan, a bha air an long air a robh am Bounty, Cailean MacCoinnich, a bha iomraiteach anns na h-Innseachan, agus Alasdair MacCoinnich, air a bheil an abhainn mhòr ann an Canada air a h-ainmeachadh). Tha Dòmhnall Meek a toirt dhuinn eachdraidh fhada inntinneach nan eaglaisean Baisteach agus Neo-eisimeileach, gu h-àraid ann an Siorrachd Pheairt ’s an Srath Spè. Tha an Dotair Màrtainn Whittet a’ cuimhneachadh dhotairean annasach a b’ aithne dha, eadar Aonghas MacNaoimhein à Muile agus Gartnavel agus Ailean Dòmhnallach a bh’ ann an Uig an Eilein Sgitheanaich: tha sgeulachdan matha an seo.

Tha cruinneachadh luachmhor aig Dòmhnall MacPhilip de ainmean chreagan, sgeirean, bodhachan is eileanan eadar Uibhist is Na Hearadh. Tha e air leth feumail gun dèanadh daoine cruinneachaidhean den t-seòrsa seo fhads a tha na h-ainmeannan air chuimhne.

Tha pàipear aig Uilleam MacGill ’Iosa mu dheidhinn a sheanair, Liam MacGill ’Iosa, a bha athair a’ cur ri chèile mus do chaochail e. Agus tha pàipear aig Iain Kerr air Clann Donnchaidh Ghlinn Eireachtaidh, agus aig Dùbhghlas Mac a’ Ghobhainn air an obair a rinn a bhean Iseabail le òigridh anns na h-Eileanan.

Tha am poca làn mar as àbhaist. Tha ar taing aig Uisdean Baran, a tha a’ gabhail an uallaich seo air a dhruim bho bhliadhna gu bliadhna.

Ruaraidh MacThòmais.


[TD 91]

Jacqueline Hayes, Aisling Màiri (Gairm. 40dd. ISBN 1 871901 10 3. £5.70. 1991)

’S e seo leabhar-cloinne cho eireachdail ’s a nochd o chionn fhada, agus chan e clann a-mhàin a gheibh toileachas às. Bithidh e freagarrach an dà chuid airson cur-seachad aig an taigh, le pàrantan ga leughadh don chloinn, agus airson obair na sgoile, anns a’ bhun-sgoil. Tha fhios gum bi fèill mhòr air ann an sgoiltean na Gaidhealtachd ’s nan Eilean agus cuideachd ann an sgoiltean Gàidhlig eile agus ann an cròileaganan air feadh na dùthcha.

Tha Màiri ag aisling air latha brèagha foghair, agus chì sinn a h-athair ’s a màthair, a’ bhò ’s an cat ’s na caoraich, a’ dèanamh mar am beatha air uamh mara, air eagal gum beir am Fuamhaire Mòr no an t-Each-uisge orra.

Ach gu h-iongantach, tha an dithis sin a’ fàs cho mòr aig a chèile ’s nach eil iad a’ dol a chur dragh sam bith air Màiri ’s air an teaghlach aice. Chì sinn anns an leabhar na dòighean annasach anns a bheil seo a’ tighinn gu ìre.

’S e sgeulachd ùr-nodha tha seo. Cha do nochd i ann am Beurla no ann an cànan eile (ao-coltach ri mòran de na leabhraichean-cloinne tha tighinn a-mach an dràsda), ’s tha na dealbhan air an dèanamh a dh’ aon ghnothaich airson an leabhair seo, le Jacqueline Hayes, ùghdar na sgeulachd, agus ùghdar leabhar brèagh eile Bàrnaidh an Tarbh. Tha sinn moiteil à Clò-bhualaidhean Gairm, a chuir an dà leabhar sin an clò.

Mar a thubhairt mi, leabhar cho eireachdail ’s a nochd o chionn fhada.

Iain Una MacAoidh Rennie.


Catherine Kerrigan, <eng>An Anthology of Scottish Women Poets<gai> (Edinburgh University Press. xlv + 366 dd. ISBN 0 7486 0125 2. £30.00 (cruaidh), £14.95 (bog). 1991)

Tha Catrìona Kerrigan a’ leantainn fasan an latha ann a bhith a’ cumail a-mach gu robh na boireannaich, gu o chionn ghoirid, air an cumail sìos ’s air an cùbadh, ach chan e sin buileach teisteanas litreachas na Gàidhlig, mar a chì duine eadhon anns an leabhar seo fhèin. Rud eile a tha i ag ràdh, gun mòran ùghdarrais, ’s e gu bheil a’ bhàrdachd seo a’ dol air ais chun an ochdamh linn. Is dòcha gu bheil corra chruth is corra smaoin, ach chan eil aon dàn air leth a’ dol air ais faisg idir air an àm sin. A dh’ aindeoin nam puingean sin, tha i air obair fheumail a dhèanamh anns a’


[TD 92]

chruinneachadh seo.

Dh’ iarr Kerrigan air Meg Bateman taghadh a dhèanamh bho bhàrdachd Ghàidhlig le mnathan, agus tha roimh-ràdh goirid aicese cuideachd, anns a bheil i a’ cur bàrdachd Ghàidhlig nam boireannach anns na roinnean eachdraidheil dam buin a’ bhàrdachd sin. A’ sgrìobhadh mu ath-bheothachadh ùidhe anns a’ Ghàidhlig, tha i a’ smaoineachadh gu bheil seo nas ‘uaine’ na tha e ‘nàiseantach’, ach dh’ fheumadh duine a bhith rudeigin ‘uaine’ gus seo a chreidsinn.

Tha taghadh math de dh’ òrain Ghàidhlig an seo, a’ tòiseachadh le ‘Tàladh Dhomhnaill Ghuirm’, ged a tha rud gòrach anns a’ chiad shreath den eadar-theangachadh (Nàile bho hì air eadar-theangachadh ‘Nàile from Iona’), agus a’ toirt a-steach òrain leithid ‘Bothan àirigh am Bràigh Raineach’, ‘Craobh an Iubhair’, ‘Clann Ghriogair air fògradh’, ‘Cairistìona’, ‘Ailein Duinn’ (le corra shreath nach eil cumanta) 7c. Tha an uairsin taghadh ann de òrain le ùghdairean ainmichte, eadar boireannaich a bha a’ sgrìobhadh ann an nòs nam bàrd ionnsaichte (m.e. Aithbhreac Inghean Coirceadail is Iseabail Ní Mheic Cailéin) agus feadhainn a bha ri dèanarnh òran as bith a robh foghlam sgrìobhaidh aca no nach robh, m.e. Màiri Nighean Alasdair Ruaidh is Sìleas na Ceapaich is Màiri Mhòr nan Oran, agus mu dheireadh bana-bhàird bhon linn seo fhèin, leithid Catrìona NicGumaraid, Meg Bateman fhèin, is Anna Frater.

Tha Catrìona Kerrigan an uairsin a’ toirt dhuinn grùnn math de na seann baileadan no sgeul-òrain Ghallda, feadhainn aca le ùghdairean air an ainmeachadh, is feadhainn eile air an ainmeachadh air seinneadairean leithid Jeanie Robertson. Tha i an uairsin a’ dol gu ùghdairean ainmichte bhon Bhàn-righ Màiri (‘Sonnets from the Silver Casket’) gu bana-bhàird an là-an-diugh. Tha ceithir fichead ’s a h-ochd anns an t-sreath seo.

Tha beairteas dha-rìribh anns a’ chruinneachadh, agus cuiridh e seachad iomadh uair a thìde dhut. An dèidh sin ’s ’na dhèidh, tha mi ’n dòchas nach tig bleigeard fireannaich air adhart a chlò-bhualadh leabhar bàrdachd anns nach eil aon sreath bho bhoireannach.

Ruaraidh MacThòmais.


[TD 93]

An Aghaidh na Sìorraidheachd/In the Face of Eternity. Ochdnar Bhàrd Gàidhlig/Eight Gaelic Poets. Duanaire dà-chànanach deasaicht le Christopher Whyte. (Polygon. Dun Eideann. xxvii + 221. ISBN 0 7486 6091 7. £9.95. 1991).

Is math leabhar ùr de bhàrdachd Ghàidhlig fhaicinn uair sam bith. Chan eil uibhir againn dhiubh fhathast is gun leig sinn a leas tàire a dhèanamh – ged nach biodh na tha annta an còmhnaidh ùr, neo annasach. ’S e cruinneachadh de bhàrdachd bho dhifear bhàrd a tha an seo agus ged nach eil na tha ann ùr uile cha bhiodh dùil ris sin ’na a leithid de dhuanaire. Ach tha annas ann agus tha cuid mhath dheth cuideachd anns am bheil ùrachadh, ged nach eil ach aon dhe na bàird nach deachaidh leabhar (feadhainn barrachd air a h-aon) neo bloigh leabhair de bhàrdachd Ghàidhlig leotha fhoillseachadh mu thràth.

Tha sinn eòlach air a’ bhàrdachd aig leithid Chatrìona NicGumaraid, Aonghais MhicNeacail, Mhaoilios Chaimbeul agus Fhearghais MhicFhionnlaigh bho chionn fhada an t-saoghail (saoilidh sinn). Bho chionn ghoirid tha Meg Bateman, Màiri NicGumaraid agus Cristopher Whyte (a dheasaich an leabhar cho math ri earrainn de bàrdachd a chur ris) air leabhar bàrdachd Gàidhlig fhoillseachadh. Agus chunnaic sinn a’ bhàrdachd aig Anna Frater ann an Gairm.

Ann an cruinneachadh mar seo, ge-tà, tha sealladh ùr againn air obair nam bàrd sin: tha tuilleadh air a chur rithe nach fhacas gu ruige seo, a’ leudachadh a raoin, agus tha an cothrom againn air obair gach neach fhaicinn an co-chur ri obair chàich.

Anns a’ chiad àite cha shaoil mi gum bheil a’ chuibhreann a tha an seo às ùr bho na bàird a’ dèanamh ath-leasachadh mòr sam bith air an dealbh a bha againn orra a cheana. Tha Aonghas MacNeacail a’ togail a phàtranan diamhair rannaigheachd, Fearghas MacFhionnlaigh a’ cur an cèill a dhealas inntleachdail is Maoilios Caimbeul an sàs gu bitheanta an ceistean sòichealach. Saoilidh mi gur ann an cùisean sòichealach cuideachd a tha ùidh Anna Frater an seo. Tha fhios gum bheil na cùisean sin air an coilionadh aig gach neach (mar as trice) an lùib suidheachaidhean a tha pearsanta agus gur e an fhaireachdainn a tha sin am fàgail annta a tha a’ cur beò na h-ealain annta (mar as trice). Ach chan eil iad ‘pearsanta’ anns an dòigh anns am bheil a’ bhàrdachd aig a’ cheathrar eile. Tha i sin a’ tighinn beò an suidheachadh pearsanta agus ’s ann mu dheidhinn an t-suidheachaidh sin fhèin a tha i: ’s e sin as cuspair dhith dha-rìribh – a dh’aindeoin ’s gum bi i a’ togail chuspairean eile ’na lùib. Saoilidh mi gum bheil sin fìor mu gach neach aca,


[TD 94]

ged a tha iad ga chur an cèill ’nan dòighean eugsamhail fhèin.

Saoilidh mi cuideachd, a’ coimhead ris a’ chruinneachadh gu cruinn, nach eil, a bharrachd air caiteagoiridhean leathan dhen t-seòrsa a thog mi (is tha fhios gum beil iad ao-dìonach!) mòran de choimeas ri dhèanamh eadar an luchd compàirt. Cha b’ann o chionn ’s gun robh coimeas coilionta, mion, litreachasail eatarra a thugadh iad cruinn, ach dìreach o chonn ’s gun robh iad ann, a’ sgrìobhadh bàrdachd a tha ùidheil, agus anns a’ Ghàidhlig.

Gu nàdarrach, mar sin, tha an cruinneachadh a’ togail cheistean mu bhàrdachd anns a’ Ghàidhlig: Dè tha e a’ foillseachadh mu bhàrdachd na Gàidhlig agus mu a gnàthas? Co-ris a tha dàimh agus ceangal na bàrdachd seo? Agus eile. Saoilidh mise gu bheil mòran dhen bhàrdachd seo nach eil glè Ghaidhealach ged a tha i sa’ Ghàidhlig, aig nach eil mòran ceangail ris an traidisean, ri gnàthas na Gàidhlig. Chan ann a thaobh cànain gu sònraichte a tha mi a’ bruidhinn. Tha call is buannachd air an taobh sin. ’S e a’ bhuannachd an leudachadh aithnichte air facail a’ riochdachadh coincheapan ùra agus an t-saorsa leis am bheil iad air an cleachdadh; agus ’s e an call an lapachd agus am mì-amladh a tha ri fhaicinn gu sònraichte san deilbheachd. Tha an gearradh as motha ri mhothachadh eadar bun-riochd na bàrdachd-sa agus bun-riochd na bàrdachd ghnàthasaich – agus eadar blas na dhà aca; ’s dòcha gur e cùis cànain a tha an sin! 

Tha an t-atharrachadh blas sin ri fhaighinn a dh’aindeoin an atharrais air a’ ghnàthas agus air an ‘nua-bhàrdachd’ Ghàidhlig a tha ri fhaicinn air feadh an leabhair (ach ’s dòcha anns a’ bhàrdachd aig Christopher Whyte). Ged a rinn a’ bhàrdachd ùr sin, mar a chithear i san duanaire eile Nua-bhàrdachd Ghàidhlig, mar eisimpleir, cruth-atharrachadh ann an iomadh dòigh, cha do chaill i idir blas a’ ghnàthais. ’S e ceum air falbh uaidhe a tha am mòran dhen leabhar-sa.

Ach chan eil an sin ach rud nàdarrach. Tha a’ Ghàidhlig, agus a cuid bàrdachd, ga tarraing a-mach do shruth an t-saoghail mhòir le a luchd cleachdaidh, gach cuid an luchd dùthchais agus an luchd ionnsachaidh. Bheir sin a bhlas fhèin oirre. Agus is dòcha, ri tìde, gun stèidhich i traidisean ùr. Ged nach eil sin fhathast aig ìre gum breathnaich sinn a chumadh tha uibhir de annas, agus de adhbhar smaoineachaidh anns a’ chruinneachadh seo agus gun cùm e còmhradh agus cagnadh fada rinn (Ciod e eadar-theangachadh, mar eisimpleir?). Tha toileachas inntinn ann cuideachd, de iomadh seòrsa, ma leughas sinn e le inntinn fhosgailt agus shùbailte…

Dòmhnall MacAmhlaigh


[TD 95]

Tormod Caimbeul, Cathal Dearg agus a’ Hearach (Druim Fraoich. Drochaid Sguideil. 20 dd. ISBN l 8740 22 00 3. 1991)
Tormod Caimbeul, Aisling Chatrìona (Druim Fraoich. 20 dd. ISBN 1 8740 22 02 X. 1991)
Tormod Caimbeul, Doileag Anna Mhìcheil (Druim Fraoich. 24 dd . ISBN 1 8740 22 02 2. 1991)

Tha na sgeulachdan beaga seo làn fealla-dhà, is iad cho nàdurrach, le cainnt an latha, is daoine neònach nach eil duilich an aithneachadh: an Siarach mòr tiugh le guth sgairteil, le nàdur fanaid air a Hearach bochd a lorg e anns an dìg nuair a bha e ag obair leis an digear taobh Uige. Is ged a tha Cathal garg tha taobh bog air cuideachd, co-dhiù nuair a chì e ìomhaigh bhrèagh na nurs a thàinig anns an ambaileans (nach ann air a’ Ghàidhlig a thainig an dà là: ’s e ambaileag a bhiodh aig daoine air an inneal seo uaireigin). Agus ceann Chathail làn de bhloighean òran cuideachd.

Tha Aisling Chatrìona a’ toirt na sgeulachd pìos air adhart, le na h-aon charactairean is corra dhuine eile, agus tha iad sin anns an leabhran Doileag Anna Mhìcheil cuideachd. Is dòcha nach eil na dhà seo buileach cho math ri Cathal Garg agus a’ Hearach, ged a tha iad den aon ghnè. Is dòcha gu robh e air a bhith na b’ fheàrr na trì sgeulachdan a chur dhan an aon leabhar. Co-dhiù, shaoilinn gun còrdadh iad glè mhath ri òigridh Ghàidhlig ann a Leòdhas gu h-àraidh, oir ’s ann anns an eilean sin a tha iad air a suidheachadh, le boillsgeadh de Shandy Matheson ’s de Chapaldi a’ nochdadh unnta. Tha gu leòr de dh’fhaclan unnta a tha nas cumanta air bilean na tha iad air pàipear, leithid tofaidh-bò is troibhle is spliathartaich is bioch (Bheil thu a’ leughadh seo, a Dhwelly chòir?).

Tha na trì leabhranan air an sgeadachadh le deilbh choimic le Màiri Nic a’ Ghobhainn. Mar sin ’s e leabhraichean gu math Niseach a th’ annta, oir tha iad cuideachd air am foillseachadh le Alasdair Caimbeul, bràthair Thormoid.

R. McT.
