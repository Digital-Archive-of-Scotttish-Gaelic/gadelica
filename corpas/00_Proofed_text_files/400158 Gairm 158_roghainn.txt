[TD 112]

SEANCHASAN A STOBARRAG (15):
AM MURT COILEANTA
le Dòmhnall Alasdair

Thachair rud oillteil aig seada na Maodail, a rinn Stobarrag ainmeil air feadh na rìoghachd. Bha dealbh na seada anns a h-uile pàipear-naidheachd. Ach cha robh an fhìrinn gu h-iomlan anns na pàipearan idir. Cha do thuig duine aig an àm cho cianail ’s bha chùis.

’S e truaghan a bh’anns a’ Mhaodal – e toirt teachd-an-tìr bochd à crùbagan agus faochagan, agus a’ cur seachad cus de bheatha anns na taighean-seinnse. ’S ann mar seo a thàinig e tarsainn air P.D.G. Taylor – Sasannach a bha ag obair aig companaidh-urrais anns a’ bhaile mhòr.

’S e duine glè neo-choltach ris a’ Mhaodal a bh’ann am P.D.G. – mar a bhiodh iad ga ainmeachadh. Bha e mòr, làidir, agus a’ coimhead soirbheachail, agus a’ rud a b’fheàrr idir ann a’ sùilean na Maodail, bha e fialaidh leis an uisge-beatha. Bhiodh e ruith air a’ sgìre ann an càr mòr dubh a’ tional airgead-urrais.

Aon fheasgar, bha e fhèin agus a’ Mhaodal anns a’ “Stag’s Head” agus bha P.D.G. a-mach air an droch bhean a bha aige. Cha b’e seo a’ chiad uair a thog e an cuspair sin, agus cha b’e seo a’ chiad uair a dh’innis a’ Mhaodal dha mu bhean fhèin – mar a bha e ’na sgalag aice. “Tha i ceart coma ged a bhithinn marbh,” ars esan. “Thubhairt mi rithe aon là gu robh e cho math dhòmhsa a’ sgian a chur air m’ amhaich, ach ’s e thubhairt ise rium mi dhol dhan t-seada bheag ga dhèanamh mas gànraichinn an cidsin.”

“Tha sinn a ’s an aon eathar,” arsa P.D.G. “Tha mo shuidheachadh fhìn a’ dol nas miosa a h-uile là. Cha chaill i cothrom uair sam bith airson innse dhomh cho bochd ’s a tha mo phàigheadh agus cho truagh ’s a bhithinn mar a b’e ’n t-airgead aice-se. Feumaidh mi crìoch a chur air a’ chùis air neo buinidh i ri mo chiall.”

“Crìoch a chur air?”

“Cha b’ann an-diugh no ’n-dè a thòisich mi a’ smaoineachadh


[TD 113]

air, agus tha ’m plana deiseil a-nis.” Thug e a-mach leabhar beag, dearg às a phòcaid. “Tha e sgrìobhte agam a’ seo. Plana nach gabh a dhol ceàrr.”

“Dè tha thu dol a dhèanamh?”

“Dè tha sinne a’ dol a dhèanamh. Chan fhaigh mi air a dhèanamh ’nam aonar.”

“Tha thu ’g iarraidh ormsa do chuideachadh airson do bhean a chur air falbh.”

“Agus do bhean fhèin. Nach eil sinn le chèile ag iarraidh ar mnathan às ar rathad. Seo am plana airson murt coileanta.”

Rinn a’ Mhaodal gàire; bha dùil aige gun e fealla-dhà a bha seo. “’S ioma là,” ars esan, “a smaoinich mi air a’ bhungaid a thoirt cuairt bàrr nan creagan....”

Chrath P.D.G. a cheann. “Dòigh glè amh a bhiodh a’ sin,” ars esan. “Ach cuiridh am plana agamsa às dhan dithis aca agus cha bhi fhios aig duine beò gun deachaidh murt a dhèanamh.”

“Cha bhi gnothaich agam ri murt,” ars a’ Mhaodal, ga fhaireachdainn fhèin a’ dol gu uisge domhainn.

“Uill, mas ann mar sin a tha, tha mi duilich gun bhruidhinn mi air.” Thug P.D.G. pacaid às a phòcaid agus chuir e air a’ bhòrd i. “Tha mìle not’ a’ sin,” ars esan. “Tha fhios ’am nach eil urras agad air do bhean, agus ’s e rud math a tha sin. Cha bhi amharas aig duine ort. Chan eil mi ’g iarraidh ort mo chuideachadh an asgaidh. Gheibh thu mìle eile nuair a bhios a h-uile càil seachad.”

“Dà mhìle not”’ ars a’ Mhaodal. ’S e fortan a bh’ann. Ach chaidh P.D.G. a cheannach tuilleadh deoch mas d’fhuair a’ Mhaodal air an còrr a ràdh. Nuair a thill e thog e a’ phacaid.

“Dè tha thu ’g iarraidh orm a dhèanamh?” ars a’ Mhaodal.

Chuir P.D.G. a’ phacaid air a’ bhòrd. “ ’S e làr crèadh a tha anns an t-seada agad?”

“ ’S e.”

“Chan eil agad ach sin a chladhach agus cuiridh sinn corp mo bhean fhìn ann, agus cuiridh tu làr saimeant ann.”

“Carson a tha thu dol ga cur dhan t-seada agam-sa?”

“Cò thèid a lorg mo bhean-sa a ’s an t-seada agad-sa? Sin agad cridhe mo phlana. Nuair a thig an t-àm ceart thèid corp do bhean-sa a thiodhlacadh a ’s an t-seada agam-sa. Cò thèid ga lorg a’ sin?”

“Sheall a’ Mhaodal ri charaid le meas ùr. “Cha chuala mi riamh plana cho math ris,” ars esan, agus thog e a’ phacaid.

“Pàighidh mi fhìn a’ h-uile càil. Cuir thusa sin air falach agus na cuir làmh air gum bi a’ chùis coileanta. Tha bucas a fòn ri do thaobh agus cuiridh tu fios thugam nuair a bhios tu deiseil airson mo bhean a ghabhail.”


[TD 114]

“Am bi i ann an ciste?”

“Ann am poca. Tha poc’ agam airson do bhean-sa cuideachd.”

“Abair poca! Tha sia clachan deug innte. ’S dòcha gum b’ fheàrr dhomh dà leth a dhèanamh oirre.”

Chrath P.D.G. a cheann. “Dh’fhàgadh sin fuil air a’ làr. Bidh mi fhìn còmhla riut. Feumaidh seo a bhith mar obair na sia làithean.”

“Dè na sia làithean tha sin?”

“Nach do rinn Dia a’ saoghal ann a’ sia làithean agus chunnaic e gu robh e maith. Feumaidh seo a bhith nas fheàrr na sin. Feumaidh e bhith coileanta.”

“Agus dè mar a mharbhas sinn ’ad?”

“ ’S e sin as fhasa a th’ann.” Thug e mach à pòcaid a sheacaid botal beag uaine – cha robh òirleach a dh’àirde ann – agus thug e dhan a’ Mhaodal e. “Cuir sin dhan teatha aice,” ars esan.

“Am marbh seo i?”

“Cha mharbh. Ach cuiridh e seachad i ann am mionaid, agus nì thu fhèin an còrr.”

“Mi fhìn?”

“Tachd i. Cha bhi fuil na càil ann.”

“Cha ruig mo làmhan air an amhaich aice.”

“Nì pìos ròpa a’ chùis. Co-dhiù chan eil diofar ann. Cha bhi a’ saimeant fada ga mùchadh.”

“Dè chanas sinn ri daoine?”

“Nach can gun dh’fhalbh do bhean ’s nach do thill i. Tha e tachart tric a h-uile bliadhna. Ma leanas sinn am plana cha chuir a’ lagh dragh oirnn.”

Chaidh a’ Mhaodal dhachaigh. Bha a bhean agus Uisdean Beag air a dhol a chadal, agus bha cothrom aige a’ phacaid a chur air falach. Leis a’ sgian-phòcaid thug e breice às a’ cheann-simileir agus chuir e a’ phacaid dhan toll. Bha àitichean falach eile aige ach b’e seo a’ fear bu shàbhailte.

Shuidh e greis ris an teine a’ smaoineachadh air a’ phlana. Thug e a-mach am botal beag uaine agus sheall e ris le uabhas agus eagal. Ach nuair a chuimhnich air an fhortan a bha aige fhuair e faochadh.

Anns a’ mhadainn dh’innis e dha bhean gu robh e dol a chur làr saimeant dhan t-seada, agus thòisich e a’ cladhach. Abair gu robh a bhean toilichte. Nuair a chuala Ann China a naidheachd thubhairt i “Taing do Dhia. Nuair a tha duine a’s an dìg chan eil dòigh aige a dhol ach an àirde.”

“Tha airgead as na crùbagan,” ars am Purp.

“Tha fhios gum beil làmh fhada aige. Cha chuirinn dhìom nach ann à sin a thàinig an t-airgead.”


[TD 115]

Thàinig Uisdean Beag dhachaigh às a’ sgoil agus dh’fhaighnich e dha athair: “Carson a chaidh sibh cho domhainn?”

“Feumaidh mi faighinn grùnnd cruaidh mas dòirt mi a’ saimeant ann,” ars a’ Mhaodal.

Agus cha b’fhada gun tàinig làraidh le saimeant, gainmheach agus inneal measgachaidh. Cha robh aige a-nis ach a bhith foighidneach gu Diardaoin, a’ là a bhiodh a bhean a dol a chèilidh air a piuthar – Ann China – agus b’e seo cuideachd a’ là a bhiodh Uisdean Beag a’ dol gu cleasachd anns a’ sgoil. Chuir e fòn gu P.D.G. gun e seo a’ là.

Bha iomadh rud a’ dèanamh dragh dha. Dh’fhaodadh droch thìde a bhith ann, no tinneas, no tubaist....Ach bha P.D.G. air smaoineachadh air a h-uile càil dhen t-seòrsa sin. Nan deidheadh a’ rud bu lugha ceàrr cha robh aige ach a’ solas a bha a-muigh fhàgail air agus sheachnadh P.D.G. an taigh agus dh’fheuchadh iad an ath sheachdain.

Cha deachaidh càil ceàrr. Bha feasgar breàgha ann, agus mar sin ’s e frith-rathad bàrr nan creagan a ghabhadh a bhean. Bha e mòran nas giorra na a’ rathad mòr. “Siuthad dèan teatha,” ars ise “fhad’s a bhios mise ag ullachadh airson falbh.”

Bha Uisdean Beag anns a’ chlòsaid – b’e seo a’ rùm aige fhèin – agus dh’èigh athair air nuair a bha an teatha deiseil, agus thubhairt e ris copan a mhàthar a thoirt thuice anns a’ chùlaist.

“Mar obair na sia làithean,” ars a’ Mhaodal ris fhèin, a’ smaoineachadh air a’ là a chuireadh e am puinnsean dhan teatha.

Cha b’fhada gu robh e ’na aonar, agus thòisich e a’ dèanamh saimeant. Nuair a thuit an oidhche thainig P.D.G. le poca mòr dubh aige anns a’ chàr. Bha e glè choltach ri mult, smaoinich a’ Mhaodal. Ann an ùine ghoirid bha e aca fon làr anns an t-seada bheag, agus dh’fhalbh an dithis dhan bhaile a ghabhail glainne.

“Siud a’ chiad earrainn dhan phlana,” arsa P.D.G., “Nise, cha dèan sinn càil gus am bàsaich an ùpraid sìos.”

’S e droch àm a bha seo dhan a’ Mhaodal. ’S tric a tha an t-eagal nas miosa na ’n cogadh. Nuair a dheidheadh e dhan t-seada smaoinicheadh e air a’ chorp a bha fo chasan. Nuair a bhiodh e ’na shuidhe ris an teine an dèidh do chàch a dhol a laighe shealladh e ris a’ bhotal bheag uaine le uabhas. Aig aon àm bha e smaoineachadh gun a dhol na b’fhaide leis a’ chùis, agus aig àm eile thàinig e a-steach air iarraidh tuilleadh airgid air P.D.G. air neo….Ach bha fhios aige gu robh e fhèin a-nis cho ciontach ri P.D.G. agus bha beachd aige cuideachd nach saoileadh a’ fear sin càil a mhurt. Bha e mar bheathach anns a’ ribe.

Aon fheasgar thubhairt a bhean: “’S e càr a’ phoileasman a tha


[TD 116]

siud,” agus leum e null ri taobh. “’N ann a seo a tha e tighinn?” ars esan.

Chunnaic e gun ann. Chunnaic e cuideachd gu robh èideadh a’ phoileas air. “Can ris nach eil mi aig an taigh,” ars esan, agus chaidh e dhan a’ chlòsaid.

“Dè ’n eucoir a rinn thu a-nis,” ars a bhean, a’ dol chon an dorais.

“Tha mi dol a rùsgadh poll-mònach,” ars am poileasman, “Ach tha mi air a’ spaid a bhriseadh. ’N dùil a faighinn iasad....”

“Gheibh gu dearbha; tha i a ’s an t-seada.”

Chaidh am poileasman dhan t-seada a dh’iarraidh na spaid agus thill e. “’M beil e fhèin a-staigh?” ars esan.

“Chan eil. Tha e air a’ chladach an dràsda. Robh thu airson a choimhead?”

“Uill, seach g’ eil e cho tric air a’ chladach bha mi airson a ràdh ris e sùil a’ chumail a-mach airson corp a’ chreutair bhochd ud a tha air chall anns a’ bhaile mhòr. Chan eil dùil againn a faighinn beò a-nis co-dhiù.”

“Chan eil siud a’ cur nàire ort,” ars a bhean nuair a thàinig a’ Mhaodal a-mach às a’ chlòsad. “Nach eil làn thìd’ agadsa a bhith rùsgadh poll no dhà.”

“Dè tha e dèanamh le èideadh poileas a’ rùsgadh mòine?”

“Cha tèid e siud a mhùn gun èideadh a’ phoileis. Coinnich thusa e nuair a thilleas e agus thoir uaithe a’ spaid ’s dèan rudeigin a dh’fheum leatha.”

Mar a thubhairt am poileasman ’s ann ri corp a bha dùil aige, ach cha robh duine ann a’ Stobarrag aig a robh dùil ri sin fhèin. Bha fhios aca gu robh sruth làidir mu Rubha Nan Eun agus gun chailleadh duine eadar sin ’s am baile mòr nach do thog ceann a riamh.

Bha bean P.D.G. car neònach. Bhiodh i tric a’ coiseachd bàrr nan creagan a’ coimhead air eòin is lusan, agus cha b’fhada gus an deachaidh co-dhùnadh gu robh i air a bàthadh. Thàinig mu dheireadh thall a’ là a thubhairt P.D.G. gu robh a thìde a dhol air adhart leis an dàrna earrainn dhen a’ phlana. “Chan eil agad ach fòn a chur thugam agus bidh mi agad ann an cairteal na h-uaireach.”

Nuair a thàinig Diardaoin bha a h-uile càil mar a b’àbhaist. Bha Uisdean Beag ’na rùm fhèin le leabhraichean na sgoile, bha a mhàthair ag ullachadh airson falbh a chèilidh air Ann China, agus rinn a’ Mhaodal an teatha. Thàinig caraid Uisdein chon an dorais ach chan fhaigheadh e air fhosgladh – bha e cho teann. ’S e a’ Mhaodal fhèin a rinn e agus bha an t-saorsainneachd mar a bha i.


[TD 117]

Chuir a’ Mhaodal copan a bhean air a’ bhòrd agus a chopan fhèin agus copan Uisdean air bòrd beag ri taobh an teine. Thàinig Uisdean Beag a-mach às a’ chlòsaid agus fhad ’s a bha athair a’ fosgladh an dorais thug e suas an copan teatha gu mhàthair.Thubhairt e nach b’urrainn e fuireachd ri teatha agus dh’fhalbh e còmhla ri charaid gu cèilidh a bha anns a’ sgoil. “Cha do rinn mi càil a riamh cho furasd,” ars a’ Mhaodal ris fhèin, a’ togail a’ chopain.

Nuair a thill Uisdean Beag dh’aithnich e gu robh rud ceàrr fada mas do ràinig e an taigh. Bha solais chàraichean ann. Thàinig Ann China ’na choinneamh agus cha do leig i dha a dhol a-steach. “Tha d’athair a ghràidh air tuiteam. Thàinig tuainealaich air no rudeigin agus bhuail a cheann a ’s a’ chagailt.”

Chaidh an corp a thoirt gu ospadal a’ bhaile mhòir agus lorg iad a’ sin dè thug an “Tuainealaich” air a’ Mhaodal. Bha de phuinnsean anns an teatha aige na bha air tuainealaich a thoirt air dà each. Bha e soilleir gun e cur às dha fhèin a rinn e.

Cha b’fhada gus na lorgadh an t-airgead anns a’ cheann-simileir agus rinn a’ bhantrach àite còmhnaidh ceart leis. Chaidh i fhèin agus Uisdean Beag a dh’fhuireachd ann an taigh a’ Phurp gum biodh an taigh ùr deiseil. ’S ann a’ seo a bha iad nuair a lorg a luchd-obrach corp bean P.D.G. anns an t-seada.

Bha dath eile air a’ chùis a-nise. Glè aithghearr bha P.D.G. ann an grèim agus bha a’ leabhar beag dearg aige ann a’ làmhan a’ phoileis. Thuig sinn an uairsin carson a chuir a’ Mhaodal às dha fhèin. “A’ Mhaodal a’ dol a dhèanamh murt!” chanadh feadhainn. “Cha robh de sheagh a ’s an duine sin na mharbhadh càil ach crùbag.”

Cho fada ’s as aithne dhomh tha P.D.G. ann an taigh-chaoich air choreigin ann a Sasainn, ach chaidh iomadach bliadhna seachad mas d’fhuair mi deireadh mo sgeulachd. Chaidh Uisdean Beag a chall aig muir, agus seach gu robh a mhàthair air bàsachadh, ’s ann gu Ann China a thàinig na pàipearan aige. Tha e follaiseach gu robh am balach comasach air coimhead a h-uile càil a bha tachairt .anns a’ chidsin, troimh sgàineadh a bha anns an tallan. Chunnaic e athair a’ falach an airgid, a’ coimhead ris a’ bhotal uaine, agus a’ cur a’ phuinnsean ann an copan a mhàthar. Tha e cuideachd soilleir bho sgrìobhadh fhèin gu robh deagh fhios aige dè bha e a’ dèanamh nuair a dh’fhàg e an copan sin aig athair. “Rinn mise murt coileanta,” sgrìobh e, “mas robh mi dà bhliadhna dheug, ach tha dòchas agam gun toir Dia mathanas dhomh oir cha b’e m’athair a mhurt a rinn mi ach mo mhàthair a shàbhaladh.”


[TD 125]

AN CLUB
le Dòmhnall Iain MacIomhair

’S e rud àraid a bha anns a’ chlub. ’S iongantach gun deach an club a stèidheachadh a dh’aon ghnothaich idir. Dh’fhàs e mar a dh’fhàsas lot air nach tèid cungadh leigheis. Agus cha robh barrantas sònraichte air iarraidh air neach airson a bhith ’na bhall den chlub, ach a-mhàin creideas ann fhèin gun dèanadh e no i rud sam bith na b’ fheàrr na neach sam bith eile. ’S mur an robh an creideas sin aig neach nuair dheidheadh e don chlub, cha b’ fhada gus am biodh e air a bhuileachadh air.

A-nise bha feadhainn ann agus cha bhiodh iad sa’ chlub gu bràth. Agus bhiodh muinntir a’ chluib a’ dèanamh tàir air an fheadhainn sin. Bha caochladh adhbharan ann airson nach biodh iad gu bràth sa’ chluib. Dh’fheumadh trì sùilean a bhith annta, oir bha muinntir a’ chluib uabhasach lèirsinneach. Bha iad uabhasach tuigseach cuideachd. A thuilleadh air sin, dh’fheumadh iad a bhith math air fèin-mholadh. Cha b’ e gun robh riaghailtean aca sa’ chlub. Ach nuair a chitheadh iad neach le easbhaidh, mar eisimpleir neach anns nach robh ach dà shùil, a’ togail a chinn, thòisicheadh iad a’ gaireachdainn.

Cha robh e ceadaichte do dhuine bruidhinn mu nì ris am biodh muinntir a’ chluib a’ dèiligeadh. Chan fhaodadh beachd a bhith aig duine ach aca fhèin a-mhàin.

Aon là thàinig beachd gu Seumas. Chan eil fhios co às a thàinig am beachd, ach nochd e co-dhiù. Agus dh’fhoillsich Seumas am beachd. Chaidh faighneachd do mhuinntir a’ chluib dè am beachd a bha aca air beachd Sheumais. Cha robh Seumas ’na bhall den chlub.

“Chan eil againn ach beachd bochd air a’ bheachd,” arsa riochdaire bhon chlub.

Agus chaidh an riochdaire air an rèidio agus do na pàipearan-naidheachd a chàineadh Sheumais agus a chàineadh a’ bheachd.


[TD 126]

“Ciamar is urrainn dhut èisdeachd ris an duine sin?” ars an riochdaire. “Cha deach an duine sin don aon sgoil ruinne. Chan eil e anns a’ chlub.”

Bha comasan sònraichte aig cuid de na bha sa’ chlub. Bha aon tè ann agus bhiodh i a’ sgrìobhadh gu Là Monde ged nach do dh’ionnsaich i facal Fraingis ’na beatha. Agus rud a b’ iongantaiche, bhiodh cuid de na Frangaich ag èisdeachd rithe. Bhiodh i a’ toirt comhairle dhaibh mu chaochladh rudan a bha a’ tachairt san Fhraing. Boireannach comasach. Boireannach cunnartach, theireadh cuid, nan gabhadh iad sin orra.

Bha fear eile sa’ chlub agus b’ e fàidh a bha ann. Bhiodh am fear seo ag innse mu rudan mìorbhaileach a bha a’ dol a thachairt san t-saoghal. Ach bha e na b’ fhasa dha sealltainn roimhe na bha e dha sealltainn às a dhèidh, oir cha robh e a’ faicinn gun deach na nithean sin a dhèanamh bho chionn bhliadhnachan le daoine nach robh idir sa’ chlub.

’S e club neònach a bha ann ceart gu leòr. Bhiodh iad a’ sgrìobhadh gu <eng>Santa Claus<gai> agus thigeadh esan a chèilidh orra. Cha b’ ann aig an Nollaig a thigeadh e idir, oir bha e ro thrang mun àm sin a’ dèanamh nithean gun bhrìgh mar a bhith a’ lìonadh stocainnean do pheasanan cloinne. Nuair thigeadh Santa chun a’ chluib, bhiodh cèice aige. Chuireadh e an cèice air a’ bhòrd. Uaireannan bhiodh siùcar-uachdrach air a’ chèice, ’s bhiodh e na bu duilghe a ghearradh.

“Chan fhaigh sibh an cèice gu lèir idir,” arsa Santa. “Feumaidh sinn beagan fhàgail do chàch.”

“Cho fad’ ’s gur e beagan a dh’fhàgar,” ars an club. “Chan eil math dhuinn a bhith a’ biadhadh nan tuath-cheatharnach.”

Agus dheidheadh an cèice a roinn ’na dheich sliseagan, naoi sliseagan gu leth don chlub agus leth sliseig do na bochdaibh. Ach cha robh an club a’ tuigsinn gum bu mhò a’ bheatha na ’m biadh agus nach robh fallaineachd idir an crochadh air lìonmhorachd na bhatar a’ slugadh.

Cha deach ainm a thoirt air a’ chlub a-riamh. Agus ged a bhiodh iad ag obair bho chaochladh oifisean, cha robh àrd oifis aca fhèin idir. Bha fathann a’ dol aig aon àm gun robh cuairtlitir aca a bhiodh iad a’ sgaoileadh air daoine iomchaidh. B’ iad na daoine iomchaidh sin an fheadhainn a bha fhios aca a bha sa’ chlub agus feadhainn eile a dh’fhaodte, ’nam beachd-san, a thàladh don chlub. Ach bha a’ chuairtlitir uabhasach diamhair.

Aon là tha e coltach gun d’ fhuair Seumas, an duine truagh aig an robh am beachd, grèim air dreach de aon chuairtlitir. Mas fìor briathran Sheumais chòir, bha liosta de ainmean dhaoine sa’


[TD 127]

chuairtlitir. B’ iad seo daoine a bhabh orra beachdan a nochdadh bho àm gu àm. Bha iad gu bhith air an cruinneachadh còmhla agus dheidheadh am peilear a chur annta. Bha Seumas ag ràdh gur e ainm fhèin a’ chiad fhear a bha air an liosta. Ach cha deach an club às àicheadh.

Aon turas rinn cuideigin sa’ chlub òran. Oran don chlub. Seo mar a bha a’ chiad rann de Oran a’ Chluib a’ dol:

Hì ho rò gur sinne na daoine, hì ho rò gur sinn iad,
Hì ho rò gur sinne an saoghal, hì ho rò gur leinn e,
’S le hì ho rò gur againn tha còir
Bhith riaghladh sluaigh air slighe na glòir’,
Le hì ho rò fad linntean.

Chuir cuideigin fonn ris an òran. Cuideigin de mhuinntir a’ chluib. Fhuair e cuireadh prògram a dhèanamh air rèidio, a’ taghadh ’s a’ cluiche nan deich òran Gàidhlig a b’ fheàrr leis. Ach nach ann a chluich e Oran a’ Chluib deich turais! Fhuair feadhainn nach robh sa’ chlub an cuireadh ceudna. Ach chluich iadsan òrain mar An Eala Bhàn agus A Pheigi a Ghràidh agus Moladh Beinn Dòbhrain. Cha do chluich fear no tè dhiubh Oran a’ Chluib. Cha do chòrd sin idir ri muinntir a’ chluib. Bha iad a’ cur às an leth gun robh iad sean-fhasanta.

Ach rinn feadhainn eile òrain cuideachd, feadhainn a bha a’ fàs rudeigin sgìth den chlub agus dhiubhsan a bha an sàs ann. Seo aon rann à fear de na h-òrain sin:

’S e ’n club a rinn ar sàrachadh,
’S e ’n club a rinn ar sàrachadh,
’S ma chì iad sinn le beachd no dhà
Cha dèan iad càil ach ar nàrachadh.

Ach chan aidich buill a’ chluib gu bheil an club idir ann. ’S e bhios iad ag ràdh gum bu chòir dhuinn uile a bhith a’ dèanamh air an aon cheann-uidhe agus a’ tarraing air an aon ràmh, ach aig a’ cheart àm gu bheil easbhaidh mhòr air na daoine dà-shuileach.

Uaireannan bidh an club a’ coinneachadh ann an taigh-òsda. ’S nuair bhios na coinneamhan seachad, bidh piseach mòr air an t-saoghal.

Cha bhi mise gu bràth ’nam bhall den chlub. Cha bhi, às dèidh na sgeulachd seo co-dhiù. A leughadair, a bheil thusa ag iarraidh a bhith nad bhall den chlub? Tha mòran an crochadh air do fhreagairt. Fàilte ort don chlub nach eil sa’ chlub. Tha an saoghal a’


[TD 128]

gluasad. Nach math sin. Chì mi aig a’ Mhòd thu. Saoil am bi an club aig a’ Mhòd? Am biodh Mòd ann nam biodh an toil fhèin aig a’ chlub? Carson a tha mi a’ crìochnachadh le ceist? Ceist eile!

Bha mi ’n-dè ’m Beinn Dòbhrain, ’s ’na còir cha robh mi aineolach...Obh, obh...Cha chòrdadh sin ris a’ chlub. Beinn Dòbhrain? Beinn Shioin? Beinn a’ Bhuna? Beinn a’ Chluib? Cus cheistean? Cha do chrìochnaich mi fhathast. Cha chrìochnaich mi gu bràth. Cho fad’ ’s a bhios an club ann.

’S e ’n club a rinn mo shàrachadh,
’S e ’n club a rinn mo shàrachadh,
’S ma chì iad mi le beachd no dhà
Cha dèan iad càil ach mo nàrachadh.

Amen. Agus amen.

[Sanas]


[TD 141]

DUILLEAG AIR A SEIDEADH
LEIS A’ GHAOITH
le Eilidh Watt

Cha tèid a’ chiad turas a mhothaich mi dhi às mo chuimhne ri ’m mhaireann; ach dh’iarrainn an dàrna turas a chunnaic mi i a dhubhadh às m’ inntinn gu tur nam b’urrainn sin domh.

Seo mar a bha.

Aig an àm ud bha mi ’nam dhuin’ òg, dòcha ceithir bliadhna thar fhichead agus mi a’ teagasg ann an sgoil far am faodadh clann a bhith suas ri seachd is ochd bliadhn’ deug, gillean is nigheanan. Air an latha mu dheireadh den ràithe roimhn Nollaig bha sinn air obair a chur seachad agus an ìre seo cha robh sinn ach ri cur seachad tìde. Thachair gun robh fear eile de na maighistearan far obrach is b’eudar dhòmhsa a’ bhuidheann aige a ghabhail, buidheann air nach robh mi eòlach. Cha robh a’ chlann a bha sa’ ghrunnan seo ach a’ feitheamh gus am bitheadh iad aois an sgoil fhàgail is gus an tìde a chur seachad thuirt mi riutha: “Fhads a bhitheas sibh modhail, rianail, tha cead agaibh a bhith cur seachad tìde gu spòrsail, ri ceòl is dannsa is ri fealla-dhà.”

B’ann mar sin a bha iad gu mear, bruidhneach, gus an duirt cuideigin, “Dannsaidh Stella dhuinn.”

Cha do dh’fheith ise ri siuthadanadh, ach gu suairc socair, chaidh i gu meadhon an ùrlair. Sheas i gu slaodach airson mionaid ’na seann aodach air an robh sgalan bìdh, ach mu h-amhaich bha sgòid de shìoda tana buidhe-dhearg.

’Na h-aodann bàn bha sùilean mòra donna is a’ tuiteam gu slinneanan bha falt crasgach ruadh. B’e cuilean sionnaich a chuimhnich i dhomh is i ’na seasamh, a ceann caran air a thaobh ag èisdeach ceòl bhon tromp. Ach ann am mionaid dhanns i is ann an dà mhionaid bha sinn fo gheasa aice mar bha ise fo gheasa aig ceòl a bha ise a-mhàin a’ cluinntinn.

Agus dhanns ise. Co ris a shamhlaicheas mi i? Bha i mar dhuilleig chrìon air a sguabadh le oiteig an Dàmhair, mar isean


[TD 142]

nise nach d’rinn marbhadh dha fhèin fhathast ach a bha a’ gluasad gu h-aighearach ann an oisean grianach ann an saoghal dha fhèin. Thàinig tuigse thugam air an dìomhaireachd a thug bonn do na sgeulachdan aig na Greugaich is na Ròmanaich bho shean. Airson mionaid lìonadh mi le spiorad nam bàrd innleachdach is bha ceòl binn na cruinne a’ dùsgadh annam. Air chùl sin uile chluinninn guth fear stiùraidh anns a’ cholaisd, guth làn feallsaidh sheirbh a’ robhadh na fir òga. “Pill mo shùil,” theireadh e. Ach cha do mhiannaich mise i idir. Dòcha ri tìde, oir aig an àm fhuair mi saorsa nuair a bhuail an glag is bha sinn uile air ar seunadh.

Chaidh aon da no trì bhliadhnaichean seachad mun cuala mi iomradh air Stella a-rithist. Bha mi ’nam shuidhe, trang a’ leughadh is a’ ceartachadh obair nan sgoilearan, nuair a thàinig Teàrlach, maighistir-sgoile eile a-steach is thog e pàipear-naidheachd. Ann am beagan tìde leig e sgal às, “A chiall nach eil Stella air a phòsadh!”

“Stella? Cò Stella?” arsa mise is m’inntinn fhathast air na leabhraichean fosgailte mum choinneamh.

“O Mhaitheasaich! Cha robh ach an t-aon Stella ann.”

Thainig a h-ìomhaigh air ais thugam is thuirt mi, “Co is i fhèin?”

“Cò ach Bernstein?”

“Bernstein? Bernstein an seudair? Tha ’n duine sin cho sean ri h-athair!”

Rinn Teàrlach lasgan gàire. “Chan e an seudair a phòs i idir ach athair an t-seudair, banntrach.”

Chuir mi sìos mo pheann is choimhid mi gu às-creideach air is fios agam gum bitheadh e ri fealla-dhà. An ceartuair bha e làn stòldachd is lean e air. “O làn dhuine gasda th’ann, ach aosda, aosda.”

Nar a bha e cinntich gun robh m’aire aige lean e air. “Theagamh gum bheil thusa an ceartuair nas eòlaiche air an t-seudair le fhàinnichean is a leithid, is nach eil thu a’ coimhead air àirneis taighe. Bha uair a bha mise mi fhìn mar sin gus an do chuir mi eòlas air seann Bhernstein. Tha bùth athar ri taobh bùth an t-seudair. Tha mi ’m beachd gur ann leotha a tha còrr is leth na sràide. Tha iad beartach, beartach. Ach co-dhiù chaidh mi fhìn is Sìneag – is lugha oirre a bhith ag èigheach Sìneag oirre – chaidh sinn a-steach gu bùth an t-seann duine is thuirt Sìne ri fear frithealaidh gum bu mhath leinn sùil a thoirt mun cuairt mun ceannaicheamaid. Fhreagair a’ chùis seo an seann duine ach tha mi ’m beachd gun robh e a’ farchluais air Sìne is i a’ toirt a beachd gun tilleadh. Bha an dàrna bad a’ coimhead saor leatha is bad eile


[TD 143]

glè mhath ach daor is bad eile air a dhroch chur ri chèile is ged a chuir sinn cuairt air an t-seòmar cha robh dad a’ tighinn rithe gus mu dheireadh bha sinn air ais aig an dasc aig an doras far an do dh’innis Sìne dha nach fhac i bad a bha tighinn rinn. Bha seann Iàcob a’ tuigsinn agus ro dhuilich nach deach aige air ar riarachadh Ach bha sinn cha mhòr a-mach an doras nar a thuirt e, mar gun robh an smuaint air ùr bhualadh air, “Is an robh sibh san rùm chùil?”

“Cha robh,” thuirt Sìne.

“Chan amais feadhainn nach eil eòlach air an àite seo air. Chan eil mi ag ràdh nach eil bad neo dhà ann a fhreagaireadh ur cùis.”

Thionndaich Sìne gu dòchasach is gun fhacal an còrr choisich esan air falbh, Sìne ’na dhèidh is mise gu h-athaiseach air an cùlaibh. Aon uair is gun robh e san rùm seo dh’ atharraich a ghiùlan, is dh’atharraich Sìne i fhèin. Fad na tìde ’s gann gun tug a h-aon seach aon diubh sùil ormsa.

Anns an rùm seo cha mhòr air muin a chèile bha badan de sheann àirneis a cheannaich e fhèin aig roupan feadh na dùthcha. Chan e mhàin gun robh fiodh math annta ach aig àm a chaidh seachad shaoraich fear-ceairde sgileil rin dealbh is ghabh e tlachd ’na obair. Las aodann Sìne suas nar a leag i a sùil air gach bad is i ga dealbh fhèin a’ dustadh is a’ deàrrsadh is a’ gabhail tlachd annta. Cha deach dad de seo far sùil Bhernstein. Mu dheireadh thuirt Sìne is i a’ cur a làmh air bad, “Dè phrìs a bhitheadh seo?” Rinn esan gàire fann is thuirt e, “Dè bheir thu air?/”

Thug Sìne sùil ormsa ach cha duirt mise ach, “Tha fios agad fhèin dè ’n t-suim a tha againn.”

Dh’ainmich Sìne suim is mhothaich mi gun robh an t-suim na bu lugha na bha againn. Rinn esan gàire is shuidh ise is esan–oir bha esan a’ fàs sgìth ’na sheasamh – is sgrìobh e sìos na badan a dh’fheumamaid. Bha mi fhìn a’ fàs sgìth cuideachd is nar a thuirt Bernstein, “Ma dh’fhàgas sibh e gus an ath Disathairne bithidh a h-uile bad air a chur air leth is faodaidh sibh taghadh a dheanamh” dh’aontaich mi gum b’e an deagh sceam a bh’ann.

Cha do mhothaich mise gun robh an t-seachdain slaodach ach tha mi ’m beachd gun robh Sìne trang a’ meas is a’ coimeas feadh a’ bhaile. Airson an fhìrinn innse nar a thàinig an t-àm b’i fhèin is Bernstein a rinn na cùmhnantan is a-rèir coltais bha an dithis aca riaraichte leis an rèite, esan cho riaraichte air a thaobhsan is gun dug e gibht bainnse dhi. Aig amannan an dèidh dhuinn pòsadh rachadh ise staigh don bhùth san dol seachad is dh’òladh i cupa cofaidh còmhla ris. Is ann bhuaipese a chuala mi gun robh Stella ag obair sa’ bhùth aige. Cha chreid mi gun robh i a’ dèanamh


[TD 144]

mòran ach gun canadh i, “Am feith sibh mionaid gus am faic mi am bheil Mgr. Bernstein aig saorsa an ceartuair?” Dhèanadh i gàire ciùin, taitneach.

“Ach tha e mì-nàdurra, fear aoise is pàisd òg.”

“Ach tha mealladh san airgead. Cuimhnich thusa gum bheil e cho beartach ri duine an taobh seo. Bha ise bòidheach is tha tlachd aigesan ann an grinneas. Faodaidh e a sgeadachadh air mhodh is gum bi farmad anns gach sùil a thuiteas oirre. Is mòr sin do dh’fhear aoise.”

Bhuail an glag is thuirt Teàrlach, “A bheil air ais chun a’ chath,” is e a’ falbh gu sùnndach.

Ach cha do thog mise mo pheann airson greis is mi a’ dealbh an t-atharrachadh a thigeadh air Stella le airgead a bhith aice. Bhitheadh am falt crasgach ruadh air a nigheadh is air olaigeadh, air a shuaineadh ’na chrùn loinnreach mu ceann neo fuasgailte ’na dhualan mu slinneinean, an amhaich ghrinn air a cuartachadh le ròp de neamhnaidean boillsgeach. Ach nar nach b’urrainn domh m’inntinn a dhèanamh suas co-dhiù a b’fheàrr aon chearcall no dhà mu h-amhaich thog mi mo pheann is chaidh Stella às mo chuimhne.

Ach chan e sin idir deireadh na sgeòile. Aon dà bhliadhna an dèidh seo bha mi a’ sireadh taic bhòtan às leth caraid a bha a’ seasamh mar bhall ann an Comhairle a’ Bhaile. Bha feasgar àlainn toiseach samhraidh ann is mi tadhal air taighean anns a’ bhad a b’fheàrr den bhaile, far an robh dachaighean feadhainn a bha gu math dheth, taighean claiche le uinneagan àrda a bha an ceartuair air an lasadh le grian an fheasgair.

Dhìrich mi na còig no sia cheuman chun an dorais is ann am mionaid chluinnear an glag a’ bualadh feadh an taighe mar gun robh an taigh fàs. Ach cha robh e fàs idir oir ann am beagan tìde chluinninn sàilean biorach a’ glagadaich air fiodh cruaidh is thàinig fiamh a’ ghàire orm is mi cuimhneachadh air Ealasaid bheag agam fhìn a chuireadh oirre brògan a màthar nar gheibheadh i an cothrom. Chrom mi mo cheann is choimhid mi air na pàipearan ’nam làimh a bha ag innseadh co aig an robh bhòt anns gach taigh. Dh’fhosgail an doras is chunnaic mi casan caola ann am brògan a bha ro mhòr dhaibh is thog mi mo shùilean gu aodann a’ bhoireannaich. Ann an aodann bàn bha dà shùil dhorch, sùilean air an do chuir làmh gun teòmachd cearcaill dhubha a thug ’nam chuimhne am panda aig Ealasaid. B’e an aon làmh gun sgil a liac na gruaidhean le dath dearg. Ged b’e samhradh a bh’ann bha froga de mhelmheit throm air dhath na fala ga còmhdach bho h-amhaich gu h-adhbrannan is, chionns


[TD 145]

nach b’ann dhi a chaidh a dhèanamh, e air a chruinneachadh mu meadhon le crios.

Agus am falt? Dòcha gum b’i fhèin a ghabh deamhais dha oir bha am falt air a ghearradh cho neo-chothromach is gum faicinn badan de chraiceann geal air a claigeann. Air fhiaradh air mullach a cinn bha currachd geal.

Choimhid sinn air a chèile.

“Ooh, Ooh!” ars ise ach gu geanail.

“Stella!,” arsa mise gu às-creideach.

“Mgr. Scott! Nach tig sibh a-staigh.”

Cha robh còir agam a dhol a-staigh ach ghabh mi ceum thar na starsaich is fads a bha i dùnadh an dorais dh’innis mi mo cheann gnothaich dhi, mi fhathast caran teabadach.

“Tuigidh Mgr. Bernstein cùisean nas fheàrr na nì mise,” ars ise is le na facalan dh’èigh guth fireannaich, “Cò th’agad an sin, Stella?”

“Thigibh a-steach,” ars ise riumsa.

Chaidh mi às a dèidh far an robh seann duine ’na shuidhe ann an seuthar mòr ach a dh’èirich le taic maide nar chaidh mi a-steach is a sheas fads a bha e a’ cur fàilt’ orm.

‘Iàcoib, seo agaibh Mgr Scott a bha ’na mhaighistir-sgoile anns an sgoil anns an robh mise; agus seo m’fhear-cèile, Mgr Bernstein. Innsidh Mgr. Scott fhèin a cheann gnothaich.”

“Nach dèan sibh suidhe,” ars esan gu cùirteil is nar a rinn mi sin chithinn cò bh’agam ged nach robh ach solas fann feadh an ruma chionns gun robh cùirteinean troma ann air an leth tharraing.

Fads a bha mi a’ mìneachadh carson a ruig mi a dhoras bha cothrom agam beachd a ghabhail airsan.

B’e seann duine a bha seo. Chithinn an craiceann tioram, tana, air an làimh leis an robh grèim aige air a’ mhaide, na cuislean dorcha air an at ’nan cnapan. Bha ceap àrd de mhelmheit dhubh air ceann maol, ach ged bha an duine air cromadh is air crìonadh leis an aois cha b’fhada gus an do thuig mi gun robh inntinn beothail aige is chuir e ceistean a dhearbh sin domh. Bha e a’ dian choimhid orm, a’ gabhail mo thomhas ged bha mealshuilean caiteineach, liath, ions a’ falach a shùilean. Ach is eudar gun do chòrd ar còmhradh ris, còmhradh anns nach do ghabh Stella pàirt, oir an ceann greiseig thuirt e, “Nach gabh sibh glainne fìona?” Ach dhiùlt mi ag agairt gun robh taighean eile ri ’n tadhal.

Mun d’fhuair mi falbh thàinig Isaac, a mhac, an seudair a-staigh. Ar leum gun tug e sùil fhada, làn mìothlachd, air Stella ged bha e gu cùirteil rium fhìn is ri athair is an dèidh beagan bruidhne


[TD 146]

mu stait na dùthcha thug esan e fhèin fiathachadh dhomh mi thighinn air an ath sheachdain. Bha an cuireadh cho blàth, càirdeil, is gun do gheall mi tighinn air ais air feasgar sònraichte. Ged be Dihaoine a bu fhreagarraiche dhòmhsa rinn an t-Agh gun do sheachainn mi am feasgar sin.

Dh’fhalbh mi ach cha do thadhail mi air taigh eile. Ach cha robh m’inntinn falamh is dà smuaint gam bhuaireadh: Ealasaid bheag agam fhìn le brògan a màthar is an Rìgh Dàibhidh ’na sheann aois is na h-òighean.

Air an fheasgar a rèitich sinn chaidh mi air ais gu dachaigh Iàcob Bhernstein. Bha Isaac an seudair is a mhac Lennidh an sin romham. Ar leam gun robh a h-uile nì na bu bheothaile, na bu shoilleire, na bha e am feasgar roimhe.

Chuir iad fàilte bhlàth orm is chuir Iàcob crìoch air a’ chòmhradh a bha eadar e fhèin is an t-ogha is thathann Isaac glainne fìona dhomh. Nis ged ghabhas mise glainne fìona an uair ainneamh a bhitheas mi aig dìnneir mhòir is e plonk a bhitheas sinn ag òl agus aig àm eile is ceart cho math leam siuga leann, ach thug mi taing dha. Mhothaich mi gun dug e sùil air athair mun deach e gu preas às an dug e botal cutach, dorch. Chuir e taosg sna glainnichean is ghuidh sin làithean fada, sona da chèile. Mun dug mi balgam às an fhion thug mi an aire gun robh fàileadh ròsan dheth ach spìosrach. Ghabh mi balgam, balgam a loisg mo ghoile is a chuir gaoir ’nam chuislean gu bàrr mo mheòir. Mhothaich gun robh fiamh toilichte air aodainn chàich is iad a’ snotach is a’ blasad is a’ cur sìos na glainne. Ghabh mi fhìn balgam eile is dh’èirich Isaac is chuir e drùbhag ’nam ghlainne mun do chuir e an àrc gu teann sa’ bhotal a chuir e air ais don phreas. Chuir e iongnadh orm dè cho tlachdmhor is a bha e a bhith suidh an siud is ged bha mo theanga maol ar leam gun robh mi na bu gheur chuiseach na b’àbhaist dhomh. Cha robh mi air mhisg ged bha mi a’ blasad air an fhìon an dràsd is a-rithist.

Cha do mhothaich mi cuin a dh’fhàg Lennidh sinn ach is dòcha nach robh ùidh aige ann a bhith a’ rèiteach an t-saoghail ach bha mi fhìn trang ris a’ cheart chleas sin nar thàinig gliong bho phiàno às rùm an ath dhoras. Leis a’ chiad phuinc thog Iàcob aire bho mo bheachdan is thàinig fiamh gàire air. Ann am mionaid bha sinn uile nar tosd ag èisdeach ri nàdur de chaisimeachd a bha cho beothail, smiorail, is mun robh i ach letheach bha mi cho misneachail is gun robh mi a’ creidsinn gun gabhadh gach eucoir anns an t-saoghal a cheartachadh is mus tàinig an ceòl gu chrìch bha mi’m beachd gun rachadh agam fhìn air an saoghal a cheartachadh le m’innleachd fhìn.


[TD 147]

Bhlais mi air an fhìon a-rithist is bha sinn sàmhach, làn carthannachd.

Thòisich ceòl a-rithist. An toiseach bha e fann teabadach ach an uair sin – Gus an latha ’n-diugh cha mhionnaich mi am b’ann fo bhuaidh an fhìona a dh’òl mi a bha mi neo an do ghabh an ceòl thairis mi is a dhealbh dhomh suidhichean air nach do chuir mac an duine eòlas bhon thàinig cron don t-saoghal. Thuig mi na mithean is na beachdan aig na Greugaich a bha ann bho shean nar a bha an duine gun chionta is, nar a dh’èireadh an dealan-dè iomadh-dhathach ag itealaich bho bhàrr gèige gu bàrr gèige, cha robh nàmhaid ga mhaoidheadh.

Shìolaidh an ceòl ach mhair an t-sàmhchair fhoiseil is ar leam gun robh Iàcob ’na chadal. Nar a dh’èirich mi gus falbh cha do chuir iad bacadh orm.

Cha do mhothaich mi cuin a dh’fhàg Stella sinn ach thill i is chaidh i chun an dorais còmhla rium, a ceap air fhiaradh. Sheas sinn mionaid aig an doras gun ghuth, ise a’ slìobadh ròs, a dhuilleagan fhathast paisgte gu teann, mun duirt i ann an guth làn bròin, “Iàcob truagh, tha e a’ call a fhradhairc. Esan a bha cho measail air gach nì àlainn.” Rinn i osna chiùin ach thàinig fiamh gàire air an aodann bhuaicte is dhealaich sinn.

Ruith tìde ach aon latha thuirt Teàrlach, leis am bu mhath a bhith leughadh cò chaochail, “Chì mi gun dh’eug Iàcob Bernstein. Dh’ fhàgadh e cnap airgid. Saoil ciamar a thèid a roinn. Bithidh fèill gu leòr air Stella thruagh.”

Chionns nach dug mise iomradh air na chunnaic mi ann an dachaigh Bhernstein cha do dh’iarr mi leudachadh air a bheachd.

Ach chunnaic mi Stella aon turas eile.

Anmoch air feasgar bha mi dol seachad air talla far am bitheadh ceòl-chluich air an cumail. Fo na solais làidir aig an doras mhothaich mi do Lennidh. Bha e a’ bruidhinn gu fileanta, beothail, a làmh is a mheòir a’ gluasad gus am barrachd dearbhhaidh a dhèanamh air a’ phuing. Bha ban-chompanach aige a bha a’ deoghal a-staigh gach facal. Stella. Stella ùr. Bha i ceannruisgte, a falt a-nis òr-dhearg, ’na dhualagan gu tiugh, tiugh, ri ceann. Bha gùn uaine oirre ann am fasan an latha. Ach dè an t-adbhar aoibhneis a las a h-aodann bàn?

Bha esan ga stiùradh le grèim air a h-uilinn gus an deach iad às mo shealladh.
 
Ach ann am mionaid sheas mi ’nam bhuinn is thuirt mi rium fhìn, “A chiall! a sheanamhair!” Ach chuimhnich mi nach robh boinne de ’fuil annsan. Ghrios mi dhachaigh.


[TD 153]

CLANN MHIC SUIBHNE

(A-measg nam pàipearan aig a’ Bhàillidh MacCoinnich, tha aithisg mu Chlann Mhic Suibhne, sgrìobhte am Beurla. Chuir Tormod E. Dòmhnallach Gàidhlig air, mar a leanas.)

Tha beul aithris ag ràdh gur ann bho rìgh às an t-seann Danmhairg, ris an cainte Suibhne, a thàinig Clann Mhic Suibhne, an Alba. Bha e anns a’ chòigeamh linn a’ creachadh taobh an iar Alba agus ceann a tuath Eirinn agus na dhèidh sin bha e a’ còmhnaidh an Caisteal Suinn, an Earra Ghaidheal.

Ann an sgrìobhadh Eireannach ann an <eng>Collectanea De Rebus Albanicis<gai> tha e sgrìobhte gun d’fhuair Connal Mac Suibhne buaidh aig blàr Cindelgen, ann an A.D.622, agus gun do bhàsaich Suibhne Mac Suirtre, Abaid Eilean I, an A.D.657.

Anns an Leabhar aig Deadhan Lios-Mòir, tha e air a ràdh gur e Caisteal Suinn, aig beul loch Suinn, ann an Cnapadal, an Caisteal aig Suibhne, à Earra Ghaidheal, a bha a’ riaghladh an fhine anns an treas linn deug.

Ann an sgrìobhadh Eireannach eile, tha e air innseadh gun do chaochail Suibhne Mac Choinnich, Righ GallGael, ann an 1034.

Chan eil teagamh sam bith nach robh sealbh aig Clann Mhic Suibhne air pàirt do Chinntìre, chun an treas linn deug. Tha e coltach gun d’fhuair Iarla an Teadhaich làmh an uachdair orra, agus ann an 1310, rinn Clann Mhic Suibhne oidhirp, a bha mì-shealbhach, air an cuid seilbh fhaighinn air ais.

Anns an Leabhar aig Deadhan Lios-Mòir, tha a’ bhàrdachd a leanas, le Artair Dall Mac Gurcaigh. Tha e a’ toirt iomradh air Clann Mhic Suibhne.

Dál Chabhlaigh ar Chaistéal Suibhne,
suairc an eachtra i nInis Fáil;
marcaigh ag tráchtadh na dtonna,
glántair bárca donna dháibh.
………………..


[TD 154]

Cia so lé seóltar an cabhlach
ar Chaisléan Suibhne Sliabh Truim?
fear sreangach nach seachnann saighde
leathchrann sgorach codad cruinn.
………………..
Eoin Mac Suibhne seól na loingse
ar druim an chuain, cruaidh an ceann.
………………..
Gabhais aon acarsáid aoibhinn
i n-ucht Chnapadail, cuairt.
………………..

An dèidh do Chlann Mhic Suibhne fàilneachadh Caisteal Suibhne fhaighinn air ais dhaibh fhèin, cha robh uiread buaidh aca an Alba. Dh’fhan feadhainn dhiubh ann an Earra Ghaidheal agus bha iad fo smachd aig na Caimbeulaich.

Tha e coltach gun do thòisich fear dhiubh air obair do Chlann Mhic Leòid, an Dunbheagain. Thug MacLeòid dha talamh aig Ròdhag agus thug e dha obair mar Fhear Gleidhidh air Caisteal Dhun Bheagain.

Ann an 1557 dh’fhiach na Caimbeulaich ri an cuid talamh a thoirt bho na Leòdaich, an Dun Bheagain. ’S e Torcull Mac Suibhne, Fear Gleidhidh a’ Chaisteil, a bha os cionn nan Leòdach, a rinn an gnothach orra.

B’e Iain Dubh an dàrna ceann-feadhna deug aig na Leòdaich. Chaidh a thilgeadh a-mach agus ghabh Torcull, ris an cainte Torcull Mòr, compàirt anns a’ ghnothaich seo. Tha e coltach gun robh e beò eadar 1490 agus 1565.

An dèidh Thorcuill, chan eil guth air an teaghlach, gus an do phòs Dòmhnall Mac Suibhne Flòraidh (<eng>Florence<gai>), an nighean aig Ruairidh Mòr MacLeòid, Dhun Bheagain. Bha siathnar mhac aca, Suibhne, Donnachadh, Dùghall, Ruairidh, Tormod agus Uilleam, agus còignear nighean, Flòraidh, Anna, Ceit, Mòr agus Màiri.

Fhuair Suibhne an tac aig Ròdhag agus pìos de thalamh Iodraigil an dèidh athair. Phòs e Anna, an nighean aig Iain Bethune, à Lobhairgill. Bha còignear mhac aca, Dòmhnall, Uilleam, Coinneach, Ailean agus Iain agus triùir nighean, Màiri, Mairead agus Mòr.

Dh’fhàg athair an tac aig Dòmhnall agus phòs e nighean Mhic Phearsain à Orbost agus bha dà mhac aca, Iain agus Dòmhnall. Rugadh Dòmhnall ann an 1692. Chaidh e do Oilthigh Obar Dheathain, far an tug e a-mach ceum M.A. ann an 1711. An sin thug e a-mach dreuchd mar mhinistear agus chaidh a phòsadh ri


[TD 155]

coithional Strath Dheathain ann an 1718. Phòs e Mairead, an nighean aig an Urramach Tòmas MacAlasdair agus b’e an teaghlach aca Ben, Uisdean, Ealasaid agus Eilidh. Chaochail Dòmhnall ann an 1730.

Phòs Donnachadh, an dàrna mac aig Domhnall à Ròdhag nighean Fear Os agus bha dà mhac aca, Suibhne a bha ’na mhinistear ann an Cill Bheiridh agus Aonghas a chaidh a dh’fhuireach anns na Hearadh. Phòs e Mòr Urchadan agus a-measg an teaghlaich aca bha Iain Ruadh, a phòs Anna Chaimbeul à Srannda. Bha còignear mhac agus còignear nighean aca agus ’s ann bhuapa a thàinig Clann Mhic Suibhne na Hearadh agus Scalpaigh.

A’ tilleadh gu Ròdhag, an dèidh Dòmhnall Mac Suibhne, ghabh a mhac Iain an tac. Bha e pòsda aig Seònaid à Os agus b’iad an teaghlach aca Dòmhnall, Alasdair, Niall, Suibhne, Iain agus Oighrig. Rugadh Iain ann an 1826 agus Oighrig ann an 1830. An sin ghabh am mac a bu shine, Dòmhnall, an tac. B’e sea an tac mu dheireadh oir rinneadh croitean dhith ann an 1811.

Phòs Dòmhnall an nighean aig Fearchar Bethune agus aca bha a’ chlann, Iain, Curstaidh, Fearchar, Dòmhnall, Raghnall agus Màiri.

’S e Raghnall a fhuair a’ chroit an dèidh athair agus às a dhèidh thàinig a mhac Niall. Bha Raghnall, am Mac aig Niall seo, ’na mhisionairidh ann an Sìldeag. Tha mòran a thàinig a Chlann Mhic Suibhne à Ròdhag air an sgapadh air feadh Bhreatainn. Canaidh feadhainn dhiubh an-diugh, MacSwan riutha fhèin.

Chaidh feadhainn dhiubh dha na h-Innseachan agus shoirbhich leotha. ’Nam measg bha Alasdair MacSuibhne a bha ’na bhritheamh ainmeil agus bha feadhainn eile dhiubh anns an arm.

[Sanas]


[TD 158]

CURSTAIDH
le Dòmhnall MacDhòmhnaill

Cho luath is a dhùineadh i an doras, thòisicheadh Seanag oirre “Gu dè bha gad chumail? Tha mi ’n dòchas nach deach thu ro fhaisg air na geodhaichean? Do chùm thu air falbh bhon bhogaich? Ciamar tha ’n teine? Bheil e air a dhol às?” Lathaichean cha chanadh i diog ach thilgeadh i a’ chluasag oirre cho luath is a thigeadh i steach. An-diugh cha tubhairt a’ chailleach facal. Bha anns an leabaidh dìreach mar a dh’fhàg i i. Cha robh na plangaidean no na cluasagan air an gluasad. Cha robh nì troimh a chèile.

“Seanag,” bha i deònach a ràdh agus i faicinn na filleagan fuilt liath a’ nochdadh bhon chluasaig is na plangaidean a bh’air an draghadh suas gu h-ard leatha fhèin o chionn uairean a thìde ais. “Seanag. Bheir mathanas dhomh airson na rinn mi mun deach mi mach. Cha robh nì dona nad aghaidh ’nam chridhe nuair a rinn mi e. Tha mi duilich. Bruidhinn rium.” Bha fios aice mur a canadh a sean-mhathair facal an-dràsda gum bitheadh lathaichean ann mum bruidhneadh i rithe. Bhitheadh i leatha fhèin, nas aonaraiche na bha i riamh. Is dòcha nach tigeadh diog aisde chun an tilleadh Papaidh is a bràthairean dhachaigh o Tir Mòr nuair a thòisicheadh am pleòdag, a’ cur stad air gearradh is dlùthadh nan craobh. An-diugh cha robh cluasag no càineadh air a thilgeil oirre.

Gu socair is gu sàmhach chuir i sìos an sneap, dha no tri bhuntàta agus a’ bhìdeag phrìseil loch-bhlèin. Bhitheadh Seanag a’ gearain gun sgur gun robh i fuar, eadhon air na làithean bu bhlàithe. Le muragan nas gainne air cladach is gun air fhàgail ach smùr is caorain am bonn na cruaich-mhòine dh’fheumadh i toirt air na fir barrachd cruinneachadh agus gearradh a dhèanamh mum falbhadh iad air an earrach-sa tighinn a’ tilleadh gu coilltean taobh an deas. Dh’fheumadh iad, ma bhitheas Seanag gach uile bliadhna ag iarraidh barrachd teas sa’ bhothan.

Bhitheadh i fhèin trì bliadhn’ deug an uairsin agus nam bitheadh e ’n comas dhi muragan-fiodha nas motha is nas truime a dhraghadh dhachaigh, bheireadh sin cothrom do na fir an tobar
ùr, air an robh iad a’ bruidhinn o chionn bhliadhnaichean,


[TD 159]

chladhach. Bheireadh sin an t-uisge gu ceann a’ bhothain no eadhon a-staigh. Cha bhitheadh aice an uairsin dhol don t-seann tobar trì uairean san latha le dà bhucaid. No, co-dhiù, dh’ fhaodhadh na fir balla-dìon a chur mun cuairt a’ ghàrraidh a chumadh a-mach na coineanaich a rinn uiread milleadh air a chàl, na currain, agus a’ bhiotais am bliadhna. Is gann gun robh grèim bidhe san tigh no sa’ ghàrradh airson a’ gheamhraidh. Agus a bharrachd, is gann gun robh sgillinn air fhàgail san sporan. Dh’fhàg eadhon a bhith smaoineachadh mu dheidhinn nas acraiche i ’na bha i riamh.

A’ toirt an aire nach laigheadh a sùilean air a’ chaillich, oir ghabhadh Seanag an caoch nuair a ghlacar i gabhail snuachdan, rùisg i am buntàta, shlis i an snèap, gheàrr i an fheòil is chuir i phrais gu goil air an teine. A’ lìonadh na praise chunnaic i gu robh bucaid uisge eile falamh. A’ teannachadh a guailleachan mun cuairt oirre, thog i oirre chun an tobar. Nan gabhadh i am bealach air a socair is dòcha gum bitheadh nas lugha ùine ann nan dùisgeadh Seanag is i trod a dhèanamh troimh àm cadail. Co-dhiù, nach robh e nas fheàrr a bhith muigh leat fhèin, a’ smaoineachadh ’s a’ breisleach, a chiad rionnag bhiorach a’ nochdadh anns a’ chiaradh is corran na gealaich ùir ’na laighe air a chliathaich. Bha anail chùbhraidh air a’ ghaoith; an taobh a-staigh a’ bhothain bha am fàileadh neo-thlachdmhor. Ann an latha no dhà, ’s dòcha roimh deireadh na seachdain, bithidh Papaidh is a bràithrean a’ tilleadh is bithidh nithean nas fheàrr an uairsin.

Cha robh Seanag cho greannach nuair bha na fir aig an taigh. Thuirt Papaidh rithe an uiridh, “Nam bitheadh tu fhèin air leabaidh, is casan gun fheum air prìosanach a dhèanamh dhìot, saoil nach bitheadh thusa cuideachd aimhreiteach, a’ gearain agus geur an-dràsda is a-rithis?”

Ma thuirt Papaidh e feumaidh gun robh e fìor. Oir nach b’esan an t-athair as fheàrr a chuir riamh cas air an t-saoghal? Ga cuideachadh gu sgrìobhadh agus cùnntas ionnsachadh air iomadh feasgar dorcha geamhraidh. Bha i nis gu fileanta air leughadh ach nach do leugh i ann an leabhran beag thug Papaidh dhachaigh aon fhoghar “Feumaidh gach neach obair a’ dhèanamh a-rèir a chomais truiseidh.” Cha robh Seanag a’ dèanamh car. Thuirt Papaidh aig a h-aois gun robh sin nàdurra; ’na latha is iomadh beul a shàsaich i.

Nuair thilleadh na fir-dhachaigh, bhitheadh crìoch dhi air na madainnean dorcha nuair a dh’fheumadh i èirigh gu socrach bho thaobh Sheanaig, an eighe air a phlaid-uisge ged bha fòd-smàlaidh a’ cumail an teine beò troimh ’n oidhche. An uairsin a’


[TD 160]

deasachadh brochan, an dèidh a’ phoit crèadha a chur fo Sheanag. Uairean bhitheadh Seanag cho fada air a’ phoit is gun robh e ga cur fhèin ’na cabhaig airson gach nì eile a bha aice ri dhèanamh fad an latha. No bhitheadh gearain ann nach robh an leabaidh air a dhèanamh ceart no nach robh na cluasagan air an rèiteachadh gu còmhnard.

Ach an tigeadh Papaidh is a bràithrean air an t-seachdain seo? Ma chuir sneachd is liath-reothadh crìoch tràth air an obair, cha bhitheadh uiread airgid ’nam pòcaid. Nan tilleadh iad an-dràsda bhitheadh iad mìos nas tràithe na ’n uiridh. Bha cuimhne aice mar a thill iad aig toiseach a’ gheamhraidh-sa chaidh. Ochdnar aca a tighinnn a-nuas Udraid an t-Sruthain a’ seinn aig àird an guth, a ruith nuair a chunnaic iad i a’ smèideadh feuch cò chiad fhear a ruigeadh i airson a tulgadh bhar a casan, a’ tachdadh a sgiamhan lem pògan is len caidreibh, gun chabhag sam bith orra a fàgail chun an ath-fhear air a chùlaibh. Thug i an aire nach robh aon aca a’ dèanamh ruith no leum gu Seanag fhaicinn. O nach math nan tilleadh iad tràth am bliadhna ged bhitheadh geamhradh fada a’ ciallachadh gum bitheadh feadhainn ann a’ bàsachadh le goirt is fannachadh. Is dòcha feadhainn anns an sgìr aca fhèin.

Cò às an teaghlach aicese a dh’fhaodadh bàsachadh? Chan e Papaidh co-dhiù oir bha e cho fallain is cho treun. No na bràithrean cuideachd. Bha gach aon den t-seachdnar aca cho luath ri fiadh is cho slàn ri ròn. No Seanag nas motha, oir ged nach robh i slàn no treun, ’s i bu righinne dhiu uile. Nach tric thuirt Papaidh sin. A h-uile uair a chuireadh i air a mac a’ cheist, “Cò againn as làidire san teaghlach?,” fhreagradh e. “Thusa Sheanag, a ghràidh.” Agus air dhi sin a chluinntinn bhitheadh Seanag ag aomadh a cinn, sproill gàire a’ tighinn oirre, is na mannasan dubha aice rim faicinn gu soilleir. Thòisicheadh na fir ri caithream is a chionn gun robh Papaidh an còmhnaidh ’na sheasamh far nach bu lèir do Sheanag e, bhriobadh e shùil rithe fhèin nuair bha e freagairt, a’ sealltainn gu dè bha gu fìrinneach ’na chridhe.

Ach ma bha iadsan uile slàn is treun cha robh sin a’ fàgail ach aon nighean bheag luideach aig nach robh an neart fiodh-teine gu leòr a thrusadh, nach b’ urrainn mòine a ghearradh no thogail no dhlùthadh, agus a bhitheadh a’ gearain cho fad ’s a bhitheadh Seanag air a’ phoit a h-uile latha. Is nach robh i cuideachd iargalta a’ toirt uisge-nigheadh chuice gach madainn is a’ cur air dòigh an t-aodach-leapa is a’ chluasag throm, chruaidh fon cheann liath. Bha lathaichean a ghabhadh i truas oirre. Cha robh innte ach cailleach shean, chripleach ’s gun feum aig duine oirre. Ach bha e doirbh truas a ghabhail oirre nuair a bha i gun sgur a’ gearain is a’


[TD 161]

sgreuchail agus droch fhàileadh dhith. Ma bha i a’ saoilsinn an rud ’s lugha bhith ceàrr thilgeadh ì a’ chluasag ort. Dìreach mar a rinn i air a’ mhadainn seo.

Bha i ’na seasamh ri taobh an tobair is na bucaidean làn. Ach cha robh i deònach tilleadh dhachaigh. Gu dè bhiodh a’ feitheamh oirre? Sgreuch no chluasag air a tilgeil mu cluasan? Gearain no òrduighean? Agus gu dè thachradh nan dèanadh i fhèin sgal air ais? No nan togadh i chluasag a’ toirt sgailc air a seana-mhathair a-rithis? Nach bitheadh e nas fheàrr a h-ùine ghabhail a-muigh an seo fon ghealaich ùir is na rionnagan chun an tilleadh Papaidh is na gillean?

Nuair a thigeadh iad cha bhitheadh iarrtas sam bith oirre dhol a-mach. Bhitheadh gàire is cèilidh is ceòl san taigh agus le aon de na gillean air an fhidheal is fear eile air a’ bhocsa-ciùil is Papaidh a’ bualadh a bhoisean le faram, dhannsadh càch ruidhle is an uairsin, aon as dèidh aon, chuartaicheadh iad an t-ùrlair leatha fhèin. Is ann mar siud a bhitheadh e cha mhòr a h-uile oidhche den t-seachdain ach air an oidhche choisicheadh iad sìos chun a’ bhothan airson gloinneachan liunn is còmhradh ris na fir eile.

Nam fannaicheadh ise le acras air a’ gheamhradh seo, cò bhitheadh aca airson dannsa? Rinn i beagan buralaich is smuchanaich, a’ tiormachadh a sùilean is a sròin le iomall a guailleachain. Is dòcha nach robh e cho dona bhith measg na mairbh. Ann an nèamh chitheadh i mu dheireadh coltas a màthar ged bha feadhainn a’ cumail a-mach nach robh leithid a dh’àite ann ri nèamh. Nuair a thog i an imcheist ri Papaidh thuirt e, “’S dòcha nach eil ach is e aingeal a bha nad mhàthair.” Ach nuair a cheasnaicheadh i e, shaoileadh i nach robh fhios aige an robh i air a bhith ciatach is grinn, mòr na tana: cha robh air inntinn ach gun robh, i iomlan dha-san, agus nach tachradh a leithid air gu bràth. Aig àm mar sin bhitheadh Seanag ag ràdh gu searbh nach robh boireannach fon ghrèin a b’airidh air uiread gràidh, le duine a’ toirt suas a chridhe cho buileach. Co-dhiù gu dè am feum a bh’aig am mac aicese air an dara bean nuair thug a’ chiad bhean seachd ceatharnaich mhic dha? Dè rinn an dara bean ud dhaibh riamh ach am miolainn nighinn seo fhàgail aca mar athsmuain? Bha e cho math gun do chaochail i ann an saothair-breith. Nach robh an t-isean beag ud ag itheadh na shàsaicheadh dithis? Uairean nuair a bhitheadh Seanag ag iomrall mar siud mu nighnean beaga, lag, bha uiread gràin aice fhèin oirre ’s gum bu mhiann leatha a goirteachadh is a ciùrradh.

Dà bhliadhna air ais, nuair a bha i ag èirigh às an leabaidh far an robh i cadal còmhla ri Seanag thuit a’ chailleach às an leabaidh.


[|TD 162]

Thàinig Papaidh ’na leum mun cuairt a’ chùrtair bha roinn a’ bhothain. Ghabh i fhèin uiread eagal ’s gun do chuir i a h-òrdag ’na beul, nì nach do rinn i o chionn bhliadhnaichean. Bha Seanag sìnte, a sùilean dùinte is i ag analaich cho trom is gun saoileadh tu gun robh i ri sranndalaich. Nuair chaidh Papaidh air a ghlùinean ri taobh, dh’fhosgail na sùilean, agus a’ dèanamh comharrachadh le meòir thuirt i, “ise...ise bha ann...phut i mi.” Nuair a chuir iad a dh’iarraidh Alasdair Saighdear, a dh’ionnsaich beagan ligheachdais nuair a bha e air falbh sa’ Chogadh Frangach, thuirt e gun robh Seanag air stròc a ghabhail is nach robh e comasach an còrr a’ dhèanamh. Dh’fhaodadh a crìoch tighinn aig àm sam bith. Nan gabhadh i eagal, nan tigeadh ionnsaigh ro ghrad oirre, no cha mhòr nì sam bith, dh’fhaodadh an cridhe gèilleadh. No dh’ fhaodadh i maireachdainn mar bha i airson bliadhnaichean. Bha i fhèin deònach a’ cheist èigheadh “Ach dè mum dheidhinn-sa? Bha gach samhradh duilich gu leòr mar bha iad ach nan gabhadh Seanag a leabaidh bhitheadh iad ceud uairean nas miosa, nuair bhitheadh na fir air dhol gu deas. Dà bhliadhna air ais. Is bha Seanag air leabaidh gach latha fad na h-ùine sin. Bha e cho fada ri sìorraidheachd. Mura bitheadh trod is càineadh ann bhitheadh na sàmhachdan osnalach, fada eatorra. Thòisich Seanag ri a bìdeadh troimhn oidhche, a’ bruthadh gu cruaidh air cluais, no gàirdean, no sliasaid. Oidhcheannan chuireadh Seanag i cha mhòr às a ciall is bha fhios aice fhèin gun robh i air fàs geal ’na gruaidh is coma-co-dhiù ’na dòigh le cion cadail. Uairean phutadh i Seanag air falbh bhuaipe ach cha do thuit i riamh a-mach às an leabaidh a-rithis.

Chaidh crith roimhpe. Bha e fàs fuar, a’ seasamh an siud aig taobh an tobair. Rinn i air an doras, ach nuair a ràinig i e, stad i airson mionaid gun fhios aice dè bha mu coinneamh. Am bitheadh sgiamh ann is an tigeadh a’ chluasag air a tilgeil oirre? Ach bha Seanag ’na laighe dìreach mar a dh’fhàg i i. Cha robh i air gluasad. Bha a’ chluasag air a h-aodann mar a bha i bho tràth mhadainn.

Chuir i sìos na bucaidean gu faiceallach. Thog i a’ phrais bhar an t-slabhraidh agus le liagh lìon i a cuach le brot. Ghlac i an spàin adhairc agus chòrd gach balgam rithe.

Cha robh gluasad bhon leabaidh. Gun eadhon sùil oirre, dh’èirich Curstaidh, chop i an còrr den bhrot ’na cuaich, is thòisich i air a ghabhail.

(Tha mu dheich bliadhna fichead ann bho bha an sgeul mu dheireadh againn bhon Urr. Dòmhnall ann an Gairm, is bha sin fo ainm-pinn, Rarlon Seixias – Fear-deasachaidh).


[TD 163]

Na h-Iùdhaich – Creideamh is Eachdraidh (1)
leis an Urr. Coinneach Ros (nach maireann)

Chaidh a ràdha (Bertrand Russell “<eng>The History of Western Philosophy<gai>”), agus tha e soilleir, gun robh trì phrìomh-nithean sa’ chreideamh Chrìosdaidh, mar a thàinig e nuas o shaoghal na Ròimhe, gu tràth-lìnntean na h-Eòrpa. B’iad na trì nithean sin; beachdan feallsanach – a’ chuid mhòr dhiubh à Plato agus na Stoicich; sealladh air eachdraidh is moraltachd o na h-Iùdhaich; agus teagasgan àraidh mu shaoradh-anama, a bha ùr sa’ Chreideamh, ach a chaidh cuid dhiubh, am pàirt, air ais gu creideamhan Orphiceach agus Meadhon-Shearach.

A thaobh èifeachd nan Eabhrach air a’ Chreideamh Chrìosdaidh dh’fhaodamaid mòran nithean ainmeachadh; tha Lagh, is Iarmad-Thaghte le Dia, Ceartas, is teagasg mun a’ Mhessiah, Rìoghachd Dhè (a bha, an dòigh, aig na Greugaich cuideachd), agus tròcair air daoine bochda, a-measg nan nithean as cudthromaiche a thug an Creideamh bhuapa.

A-mach o chùnntais an t-seann Tiomnaidh, tha tùs-eachdraidh nan Iùdhach car dorcha, ach tha e soilleir gun tàinig iad a-staigh mar threubhan a bhuineadh do Linn-an-Umha, don tìr air an tugadh Palestine (as dèidh nam Philisteach), agus gun do dh’fhàs iad an tìm gu bhith ’nan Rìoghachd shaidhbhir. Bhon aon Rìoghachd thàinig a dhà, Israel san tuath, agus Iùdah san deas. Chuir na h-Assinianaich an taobh tuath fon casan ann a 722 R.Ch., a’ toirt air falbh am braighdeanas a’ chuid mhòr den t-sluagh. Thàrr Iùdah às, air èigin, an uair ud, ach ann a 586 R.Ch., chuir Nebuchadnezzar Bhàbiloin (aig an robh a nise Assinia) Ierusalem fo smachd, a’ sgrios an Teampaill agus a’ giùlan air falbh a’ mhòr-chuid den t-sluagh ’nam prìosanaich gu Bàbilon. Thuit rìoghachd Bhàbiloin ann a 538 R.Ch, nuair a ghabhadh Bàbilon le Cyrus, rìgh nam Medeach ’s nam Persianach. Ann a 537 R.Ch., chuir Cyrus a-mach òrdugh a’ toirt cead do na h-Iùdhaich tilleadh dhachaigh, rud a rinn mòran dhiubh fo stiùireadh Nehemiah agus Eyra; thogadh an Teampall às ùr agus thòisich creideamh Israeil air fàs is tighinn gu ìre.

B’ ann an uair a bha iad ’nam fògarraich, “làimh ri aibhnichean Bhàbiloin”, far nach b’urrainn iad “òran an Tighearna” a sheinn, a


[TD 164]

[Dealbh]
Coinneach Ros, nuair a bha e fhèin agus Màiri a bhean ann am Moscow a chionn grùnn bhliadhnachan

dhaingnicheadh creideamh Israeil, agus a thàinig e gu bhith sònraichte seach creideamhan eile. ’S an tùs roimh àm an fhògaraidh, b’e dia treubhail a bha ann a Iehòbha, a’ fàbharachadh Chloinn Israeil a-mhàin, ged a dh’aidich iad gu robh diathan eile ann, mun cuairt orra san dùthaich; thàinig iad air ais gu dùthaich an athraichean: tìr a’ gheallaidh do dh’Abrahàm, Isaac agus Iàcob. Leis a’ gheàrr-iomradh sin, gan toirt am fradharc, mar-gum-biodh thoireamaid sùil nas dlùithe air “sluagh an Leabhair”.

Bho chladhach nan àrsairean, (tha sinn ’nan comain-san airson a’ bheagain as aithne dhuinn mu thràth-eachdraidh Phalestine thàinig e am follais gum b’ e treubhan seilg is iasgaich, a’ tàmh an uamhan, a bha an ciad phoball na dùthchadh ud. Cha do dh’àitich iad an Talamh, ni mò a bha sprèidh aca; cha robh eòlas aca air criadhadaireachd no air fighe, agus b’ann de chloich a bha an innealan-obrach ’s an airm-cogaidh. Cha mhò a bhuineadh iad don t-sliochd Shemiticeach, dam buin na h-Eabhraich; bha cleachdaidhean aca mar a bha losgadh an cuid mairbh, rud a bha


[TD 165]

gràineil leis na h-Eabhraich, agus cuideachd tha e colach gum bu chanabalaich iad. Tha cuid de sgoilearan am beachd gum b’ iad siud an sliochd <eng>Horite<gai> air am bheil iomradh an Leabhar Deutoronomi, a chionn gum bheil am facal “<eng>Horite<gai>” a’ ciallachadh “uamh-dhaoine”. Tha tràth-sgrìobhaidhean Eipheiteach a’ toirt iomradh mu shluagh Phalestine fon ainm “Charu”, a tha a’ ciallachadh “<eng>Hebrew<gai>” ach tha na h-iomraidhean mu Horitich gan dèanamh Semiticeach; chan eil mar sin cinnt am b’iadsan luchd-nan-uamh.

Co-dhiù, dh’fhàg na prìomh-dhaoine ud às an dèidh clachan-mòra, ’nan cearcaill is eile, – mar as aithne dhuinn nar tìr fhìn; tha e coltach gu bheil an t-ainm-àite “<eng>Gilgal<gai>” a’ ciallachadh “<eng>Cromlech<gai>” (cromchlachraidh) – cearcall chlach. Faodar clachraidhean den t-seòrsa a lorg fad is farsaing a-mach o Bhreatainn gu na h-Innsean is Africa-a-tuath, agus dh’fhaoidte gum b’ e pàirt den t-sliochd Indo Gearmanach a bha an ciad-shluagh Phalestine; tha e soilleir nach robh iad den t-sliochd Shemiticeach, oir chan e mhàin gun do loisg iad an cuid mairbh, ach chan eil na h-ainmean-àite a dh’fhàg iad a-rèir nan cànain Semiticeach.

Ge bith ciamar a bha a thaobh tùs-shluagh Phalestine, b’ ann Semiticeach a bha sluagh an t-Seann Tiomnaidh, – air an ainmeachadh às dèidh Shem, mac Nòah (Gen: 10); den t-sliochd Shemiticeach bha na h-Assirianaich, na Babilònaich, na h-Aramaeich, na h-Arabaich – agus corra shluagh eile – a thàinig uile o thù                                                                                                                                s à fàsaichean Aràbia. Ann an eachdraidh, bha dachaigh nan slògh Semiticeach san “Leth-chearcall Thorrach”, bad den t-saoghal a tha fìor-iomraideach an eachdraidh an t-saoghail-an-iar.

Chaidh a ràdh gur e th’ann an eachdraidh a’ Chearcaill Thorraich “aon strì bho chian eadar sluagh nam beann san tuath is sluagh an fhàsaich san ear, gus seilbh fhaotainn air an fhearann”. A-rithist ’s a-rithist, nuair a dh’fhàs sluagh an fhàsaich lìonmhor, no a thuit tart orra san dìreabh, bhrùchd iad a-staigh ’nan sgaothan air talamh torrach a’ Chearcaill. Thachair aon imrich mhòr sa’ cheathramh millenium, nuair a dhòirt iad ’nam mìltean thairis air Mesopotamia agus Siria; thachair imrich eile nuair a thàinig an sluagh Semiticeach a-staigh gu tìr Chanàain. Tha iomradh orrasan an seann sgrìobhadh mar an sluagh “<eng>Amurru<gai>”, bhon tàinig am facal, “<eng>Amorite<gai>” san t-Seann Tiomnadh. Mìle bliadhna às dèidh sin, thàinig slòigh eile ’nan sgaoth a-staigh a dh’àiteachadh dà thaobh na h-aibhne Iòrdan, na h-Edomaich, na Mòabaich, na h-Ammonaich, agus – an sliochd a bu lìonmhoire, – na h-Eabhraich fhèin.

Tha an t-iomradh a th’againn san t-Seann Tiomnadh (Deut. 26)


[TD 166]

air tùs nan Eabhrach mar shluagh, a’ dol mar seo: “Bu Shirianach air sheòl a bhith caillte (air sheacharan, no air fhalbhan) m’athair, agus chaidh e sìos don Eiphit, agus bha e air chuairt an sin le beagan cuideachd, agus dh’fhàs e ’n sin ’na chinneach mòr, cumhachdach agus lìonmhor. Agus bhuin na h-Ephitich gu h-olc ruinn, agus shàraich iad sinn, agus chuir iad daorsa chruaidh oirnn. Agus ghlaoidh sinn ris an Tighearna, Dia ar n-aithrichean, agus dh’èisd an Tighearna ri ar guth, agus thug e mach sinn às an Eiphit le làimh chumhachdaich….Agus thug e sinn don àite seo, agus thug e dhuinn am fearann seo”. Chan eil, air a shon sin, an sgeul cho sìmplidh sin idir; chaidh cunntasan Genesis is Ecsoduis, – ged a tha beagan dearbh-eachdraidh annta – a sgrìobhadh às dèidh an fhògaraidh am Bàbilon: chan e sin a-mhàin, ach tha gnè-sgeòil is dòighean-ìnnsidh annta a tha coitcheann am beul-aithris chinnich eile – an aon sgeul mu dh’atharrachadh dhaoine agus innsidhean eadardhealaichte air an aon sgeul. Ach ged a tha caochladh-bheachd a-measg sgoilearan, mu dhaoine, mu ainmean, mu aman, mu chùnntasan ’s mu bheul-aithris an t-Seann Tiomnaidh, faodaidh sinn co-dhùnadh gun mhòran teagaimh gu bheil sgeul Abrahàim – an imrich à Ur nan Caldeach, a’ dèanamh dàil grathann aig Hàram, – stèidhichte air aithrisean earbsach; agus ged nach eil fìor chinnt air cuin a thachair an imrich ud, – a-rithist, tha caochladh bheachd ann, – faodar àm-eigin eadar 2050 agus 1650 R.C. a ghabhail.

Mothaichidh sinn sna h-earrannan ud à Deutoronomi – agus tha seo fìor mu thràth-sgeulan an t-Seann Tiomnaidh uile – an dlù-dhàimh a tha air a cur eadar na h-Eabhraich agus an Eiphit. A-mach o sgeulan Mhaois agus an Ecsoduis, (agus is e focal Eiphiteach a tha ann a “Maois”), tha Abrahàm, Iàcob, agus Iòseph air an dealbhachadh a’ tàmh san tìr ud. A-rithist, tha caochladh bheachd ann a thaobh fèich eachdrachail nan sgeulan ud, ach chan eil teagamh ann nach do dh’fhuiling pàirt co-dhiù den t-sluagh Eabhrach fo dhaorsa san Eiphit; agus bho àm glè thràth bha treubhan falbhanach a’ dol thar chrìochan na tìre ud, a’ sireadh feuraich dan cuid sprèidh.

Ma bha “taigh-na-daorsa”, a tha air ainmeachadh cho tric ann an t-Seann Tiomnadh, fìor agus domhainn an eachdraidh ’s am beul-aithris nan Eabhrach, tha rud eile a’ tighinn am fradharc bhuaithe sin: b’ e ’m pàirt a bu chudthromaiche den chinneach – agus bha corra threubh eadar-dhealaichte sa’ chinneach – a dh’fhuiling san Eiphit, agus a chùm mar sin am fiosrachadh ud air chuimhne agus beò, an eachdraidh ’s am beul-aithris na nàisean. Cuideachd, tha e soilleir gun robh tachartasan mòr agus sòn-


[TD 167]

raichte an lùib saoraidh a’ phobaill à làimh nan Eiphiteach; chumadh cuimhne troimh na linntean air na tachartasan sin, mar eisimpleir air tròcair Iehòbha air a dhaoine fhèin. Bha na tachartasan sin, am pàirt co-dhiù, a’ sruthadh bho nithean a bha gabhail àite san Eiphit fhèin, – èirigh agus tuiteam nan rìghrean Hyksos. Bha na rìghrean seo an dàimh chinneachail ris na h-Eabhraich agus chaidh gu math le Clann Israeil fhads a bha iad a’ riaghladh; nuair a thuit na Hyksos mu 1600 R.C., thàinig ceann-trom a’ ghnothaich air na h-Eabhraich, agus a-mach à sin thàinig imrich an Ecsoduis. Chan eil cinnt an robh mòran Eabhrach a’ tàmh san Eiphit romhpa-san a dh’fhàg fo Mhaois.

A thaobh creidimh Israeil chaidh a ràdha – agus chreideadh e gu coitcheann – gun do dh’fhàs an creideamh sin na bu spioradaile mar a chaidh tìm seachad; chan eil sin buileach ceart, air a shon sin; bhiodh e na b’fhaisge air an fhìrinn a ràdh nach robh mòr-chràbhadh a-measg an t-sluaigh gu coitcheann aig àm sam bith – ged a sheall iad air Iehòbha mar an Dia fhèin, car mar a sheall can, na Mòabaich air Chemosh an dia fhèin. Ach ri taobh a’ chreidimh choitcheanta seo, bha creideamh is modh-adhraidh a b’àirde, agus a bu spioradaile – mum faod sinn am facal “fàisneachail” ùisinneachadh; ach feumaidh sinn cuimhneachadh gum b’e seo creideamh a bh’aig àireamh bheag de dhaoine spioradail. A chionn an dà chreidimh sin a bhith ann, taobh-ri-taobh, chan eil e furasda dealbh shoilleir fhaotainn air cùrsa is tighinn-gu-ìre creidimh an Israel. Tha duilgheadas eile ag èirigh a chionn ’s gun tàinig leabhraichean an t-Seann Tiomnaidh mar a tha iad againn, thugainn o dhaoine a bha ’nan luchd-leanmhainn den chreidimh fhàisneachail chràbhach, no a bhuineadh don Iùdaidheachd dhian a dh’èirich às, às dèidh fògaraidh Bhàbiloin. Leugh na fir-deasachaidh rudan a bha tachairt ’nan latha fhèin air ais dha na lìnntean a bh’ann.

Air a shon sin, tha corra nì a’ tighinn am follais. Sa’ chreidimh choitcheanta, bha iomadh rud a bhuineadh do chreideamhan Semiticeach air fad, agus mòran a bhuineadh do thìmean roimh-eachdraidheil. Bha mar eisimpleir, gnàthasan am beatha nan Eabhrach a tha furasda am mìneachadh mar fhàgailean on chleachdadh ris an can sinn “<eng>Totemism<gai>”; bha an cleachdadh aosda seo co-cheangailte ri ainmhidhean de gach seòrsa.

(Ri leantainn)

(Chuir Coinneach Ros, a bhuineadh don Eilean Sgitheanach, a-mach leabhar de aistidhean, air cuspairean na bu phearsanta, fon ainm  Aitealan Dlù is Cian. Tha an leabhar seo ri fhaotainn fhathast bho Ghairm, aig prìs dà nota.)


[TD 170]

BRUAICH NA h-UIDHE
le Iain Mac a’ Ghobhainn (Dun Eideann)

Cha ghann iomradh a chaidh a riamh a chur an cèill mu dheidhinn na thachair anns na cogaidhean mòra a dh’èirich anns a’ linn seo fhèin air feadh an t-saoghail; mar sin dheth, chan eil feum air cus a ràdh mu dheidhinn ann an eachdraidh Alasdair, ach a-mhàin cùis-iongnaidh no dhà a thàinig ’na lùib fhèin, gu h-àraid an dèidh dha an t-saighdearachd a leigeil seachad. (Cha b’e Alasdair an t-ainm baiste a bha air, ach nì e chùis dhuinn an dràsda.)

Co-dhiù, uaireigin troimhn a’ chogadh mhòr, air madainn chiùin, a’ ghrian gun èirigh, is deàlradh na camhanaich air feadh an iarmailt aig briseadh-latha, chaidh an t-òrdugh a-mach gu buidheann Alasdair a dhol air adhart mu chuairt air ceud slat airson glacadh neo cur às do ghrùnn beag nàimhdean aig an robh beart-ghunna ann a sloc air mullach cnoc ìosal. Thòisich iad air a socair a’ dol crùibte suas a leathad; bha fèath nan eun air a’ mhadainn; shaoileadh duine gu robh a’ chruinne gu lèir sàmhach ’s a’ feitheamh gun deò anail; is chùm iad air adhart, a h-uile fear air a bheul-fodha ’s a’ snàgadh troimh’n fheur....an aodach fliuch le dealt....

Fhuair feadhainn aca air tilleadh; seadh, feadhainn. Cha robh mòran dhiubh-san nach robh leòinte; airson a’ chuid eile cha robh dùil riutha thighinn air ais a chaoidh. Uine às dèidh sin, chaidh iadsan an càradh ann an cladh cèin, fada bho àite an àraich, clach rèidh ghlas os cionn gach fear le ainm ’s a rèiseamaid snaidhte innte.

Fhuair Alasdair às le bheatha ach chaidh a leòn air an t-sliasaid cheàrr; thog iad e gu ospadal far na dh’fhuilig e pian is anshocair fad ùine mhòir; le sin bha an t-saighdearachd aige-san seachad, agus mu dheireadh thàinig e dhachaigh gu bhaile fhèin, ’s e saor bhon Arm. Fad a bheatha às dèidh sin bha e coiseachd cuagach le bat ’na làimh. Ach ged a dh’fhuilig e truaillidheachd gu leòr air blàr a’ chath, agus le leòn às dèidh sin, b’e tighinn dhachaigh air a’


[TD 171]

cheann-thall a theab a’ chùis a dhèanamh air gu buileach. B’ann an iomall fear de na bailtean-mòra bha dhachaigh ’s a dhaoine, agus nuair a ràinig e, bha ’n t-sràid gu h-iomlan agus mòran eile air an cur ’na smùid ri talamh le lèir-sgrios bhomaichean às an adhar. Cha robh sgeul air duine beò de theaghlach neo chàirdean neo ’chaileag don tug e gealladh-pòsaidh mas do dh’fhalbh e thar sàile; cha d’fhuair e riamh lorg sam bith air gin aca. Chaidh e troimhe-chèile gu ìre glè fhaisg air a chiall a chall.

Air ceann sreath, chuir e cùl gu tur ris a’ bhaile-mhòr is rinn e dachaigh dha-fhèin ann am baile beag iomallach leis a’ bheagan airgid a fhuair e bhon Riaghaltas. Ach bha e fàs beagan is beagan nas dùinte ’s nas duirche ’na inntinn; sguir e bhruidhinn ri muinntir a’ bhaile-bhig ach na dh’fheumadh e; bha e sìor dhol fodha ann a’ sloc eu-dòchais; lean e mar sin ùine mhòr agus mu dheireadh thòisich e smaoineachadh air cur às dha-fhèin….

Bhitheadh e uairean a’ dol cuairt leis-fhèin sìos gu bàrr nan creagan a bha faisg air. Bha iad sin gu math cas agus àrd; sgeirean aig am bun is doimhne mhòr sàile. Agus bha tarraing mì-nàdurrach annta dhà-san. Cha leigeadh e leas ach beagan dànachd….cha bhiodh fhios aig duine beò ach b’e tubaist a bhiodh ann….sean duine cuagach air barr nan creag…. feur fliuch sleamhainn….furasd gu leòr a dhol leotha…co-dhiù nam bitheadh sùrd air a’ ghaoith….dh’fheumte beachdachadh.

Ach feumar aithris gu mìorbhuilleach, an àite fèin-mhort ’s ann a fhuair Alasdair còir saoradh bho bhruaich na h-uidhe bha faighinn buaidh air; iompachadh nach fhacas a riamh a leithid a-rèir cuimhne aig duine sam bith anns a’ sgìre gu lèir. Chan e gun tàinig an ath-bhreith sin air gu h-obann; thug e ùine dol troimh ghàbhadh-inntinn a bha fìor dhuilich. Ach mu dheireadh thòisich e dol am measg nan nàbaidhean ’s a’ gabhail tlachd anns na bha dol air adhart anns a’ bhaile cho fad’s a b’urrainn dha; dol don eaglais; a’ cèilidh; ag iasgachd; mach air mòintich latha na faing; obrachadh mòine dha-fhèin is càch; cha robh mòran nach do dh’fheuch e ris eadhoin leis a’ chas chuagach; agus fhuair e muinntir a’ bhaile “uile càirdeil, cridheil, bàigheil, mar bu chòir”.

A riamh bhon uair sin gus do chaochail e, ’s e ri streap suas ri ceithir fichead ’s a deich, bha iomradh air fad is farsaing mar dhuine carthannach, blàth-chridheach, iriosal, a chuireadh e-fhèin gu ìre sam bith, cha mhòr, airson cuideachadh no togail-inntinn a thoirt air nasgaidh do dhuine aig a robh feum air; bha chuid mhòr aca cruinn còmhladh aig an amhlacadh, is deòir gu leòr a’ sileadh.

Grunn uairean rè a bheatha chaidh e air chuairt dh’fhaicinn a’ chladh anns a robh chompanaich ’na laighe, sreath an dèidh


[TD 172]

sreath, cho dìreach ’s cho còmhnard, gun charachadh, mar gu robh iad air parèid a’ feitheamh ris. Agus a h-uile turas chuala e àrd-oifigeir air choreigin a’ cur a-mach na briathran àbhaiseach an dèidh don triumpaid sèideadh “<eng>Last Post<gai>”:–

“Chan fhàs iadsan aosd,
Mar a dh’fhàsas sinn, th’air fhàgail, aosd.
Cha shàraich an aois iad,
’S cha dhìt dol-seachad nam bliadhnaichean iad.
Aig dol-fodha na grèine, agus anns a’ mhadainn,
Bidh cuimhne againn orra.”

Bhiodh uairean feadhainn a’ faighneachd dha dè b’adhbhar don ath-leasachadh a thàinig air, ach cha robh e idir deònach sin innse; bhatar a’ cumail a-mach nach bu dùraig dha, gun fhios an creideadh iad gur e ’n fhìrinn a bh’aige. B’e seann eildear nach maireann a leig ris gun tug Alasdair dha iomradh air a’ chùis ùine ghoirid mas do bhàsaich e. Ann am briathran Alasdair fhèin seo rudeigin mar a bha a’ sgeul sin:–

“Nuair a thàinig mi’n toiseach don bhaile bheag-sa, cha robh mi ’g iarraidh gnothaich a ghabhail ri duine sam bith ach na b’fheudar dhomh; b’fhèarr leam bhith ’nam aonar; a’ cuairteil a-null ’s a-nall; no leughadh am broinn an tighe. Am measg na leabhraichean a bha san taigh, bha “Obraichean Mgr. Shakespeare” agus ged nach tuiginn-sa na h-uimhear dheth, bha earrainnean a bha cho ionmholta ’s nach robh e comasach an dì-chuimhneachadh.

Feumaidh mi aideachadh gu robh mi aig an àm ud cho domhainn ann an eu-dòchas is gu robh mi làn co-dhùinte cur às dhomh-fhèin, is càite b’fheàrr na creagan a’ chladaich? Bhithinn an dràsda ’s a-rithist shìos air bàrr nan creag a’ cnàmh na cìre leam fhèin; agus air uairean thigeadh rann no dhà a-steach air mo chuimhne, à leabhar a’ Bhàird, gu h-àraid an fheadhainn-sa a leanas; bha iad seo anabarrach freagarrach ri staid m’inntinn aig an àm sin:–

“Fantainn beò, neo caochladh, – sin a’ cheist – 
Dè is fheàrr, fulang san inntinn
Cruinn-tabhaill is saighdean freasdail chlaoidhtich,
Neo gabhail buill-airm an aghaidh làdach bhuairidhean,
Agus le strì cur às dhaibh? Gu bàsachadh – gu cadal –
Sin uimhear; agus le cadal ag ràdh gun crìochnaich
Am briseadh-cridhe is am mìle tubaist nàdurrach
Is buailteach don fheòil – b’e siud coilionadh
A b’fhiach miannachadh dha-rìribh.”

….Cò tha deònach eallach a ghiùlain,


[TD 173]

A’ dèanamh gnòsail ’s a’ cur fallas dheth
Anns a’ bheatha chlaoidhte-sa
Mar eil feagal air dè leanas am bàs –
An dùthaich falaichte sin, le crìochan
Bho nach do thill fear-turais a riamh.

Na’m biodh a’ chùis crìochnaichte
nuair a bhitheas i deis,
’S cinnteach gu’m b’fheàrr i bhith seachad gun dàil.
Na’m b’i seo a chrìoch ’s a cheann-uidhe –
Ann a’ seo-fhèin air bruaich is tanalach tìm –
Leumadh sinn thairis air a’ bheatha tha ri teachd.

Co-dhiù, latha de na làithean, ’s mi ’na mo shuidhe anns an àite àbhaiseach air bàrr nan creag, mhothaich mi mar gum biodh cuideigin air mo chùlaibh, is thionndaidh mi airson fhaicinn; ach b’ann a bha mo laoch eadar mi is fìor oir na creige; duine seang, àrd, gun bhearradh, le craiceann rudeigin dorch, agus aodach car luideach. “Nach eil thu beagan ro fhaisg air oir na creige?” ars esan anns an dol-a-mach, ’s e bruidhinn cho socair. Ghabh mi uimhear a chlisgeadh ris ’s nach d’fhuair mi air faighneachd dha cò è no ciamar a thàinig e orm cho grad; agus leis an fhìrinn innse, b’fheàrr leam gun toireadh e chasan leis a cheart cho obann ’s a thàinig e. Ach chùm e dol a’ còmhradh, ’s e chùm; mata, gur e bha beulach! “Dè mu dheidhinn cuairt a ghabhail sìos chun an tràigh?” ars esan. Bha mar gu robh buaidh àraid aige orm, nach b’urrainn dhomh cur ’na aghaidh, agus b’e bhuil a bha seo gun do dh’fhàg sinn na creagan agus dh’fhalbh an dithis againn sìos a’ mhachair, esan a’ cumail eadar mi ’s a’ chreag fad an t-siubhail. Bha an tìde-mhara eadar dhà-làn agus a’ ghainmheach car fliuch, bog; mar sin cha robh choiseachd ro fhurasd dhòmhsa leis a’ chas chuagach ’s am bat’, is cha robh e uabhasach fada gun do dh’fhàs mi sgìth; thubhairt mi ris an fhear a bh’ann gu robh mi airson tilleadh dhachaigh. Agus saoilidh mi an-diugh gur ann am measg na bh’aige ri ràdh air an t-slighe a fhuair mi a’ chiad sradag misneachd a phill mi bho fèin-sgrios, agus a chuir mo bheatha gu lèir an dèidh sin air cùrs ùr.

Co-dhiù, stad mise is leig sinn beannachd le chèile, ach chùm esan air adhart. Sheas mi tiotadh beag a’ coimhead às a dhèidh. Bha ceò-mara a’ tighinn a-steach bhon ear-thuath ’s a’ cur sgleò eatarrainn. Cha do chlaon e null no nall. Lean e dìreach far an robh am muir a’ tòiseachadh a’ lìonadh. Cha do sheall e air ais fiù’s aon uair, ’s ann an ùine ghoirid dh’fhàs e doilleir leis a’ cheò. Abair


[TD 174]

rium gu robh mi ga mo mhealladh fhèin, ach shaoilinn-sa gu robh e coiseachd air uachdair an uisge....An ath shealladh a thug mi, cha robh sgeul air. Thòisich mi tilleadh dhachaigh.

Nise, cha do dh’innis mi bhìdeag seo a leanas do dhuine riamh: air an t-slighe dhachaigh ghabh mi an dearbh raon air an tàinig sinn; mar sin bha làraich mo bhrògan ’s am bat’ air a’ ghainmhich; a’ chas dheas a’ fàgail sloc dhomhainn ’s an tè chuagach a’ dèanamh slìobadh air a h-uile ceum. Bha mi greis air an t-slighe mas do mhothaich mi le crith is fuar-fhallas nach robh lorg-coise sam bith eile air an tràigh ach m’fheadhainn-sa fhèin.”


[TD 177]

AN SGEILP LEABHRAICHEAN

Na Guthan, le Iain Mac a’ Ghobhainn (Gairm. Glaschu. 88dd. ISBN 1871901 13 8. £6.00. 1991).

’S e guthan gu math eadar-dhealaichte a chluinneas sinn a’ bruidhinn ruinn anns a’ chruinneachadh seo de sgeulachdan-goirid. Tha clann agus seann daoine, Gaidheil agus Goill, agus a h-uile duine le sgeulachd ri innse. Ach, mar a tha a’ tachairt gu tric ann an sgrìobhaidhean Iain Mhic a’ Ghobhainn, chan eil a h-uile càil buileach cho sìmplidh ’s a shaoileadh sibh, oir tha inntinn an duine a tha ’g innse na sgeulachd againn ri leughadh còmhla ris an eachdraidh a tha e a’ toirt dhuinn.

Uaireannan, tha sinn a’ faighinn a-mach mu dheidhinn rudan bho chuideigin a chunnaic iad, agus a tha a’ toirt beachd orra, agus ann an sgeulachdan eile, tha sinn a’ coimhead cùisean troimh shùilean an fheadhainn a tha a’ gabhail pàirt annt. Glè thric, cuideachd, tha an sgeulachd air innse dhuinn ann am briathran neach a ghabh pàirt ann, ged is e guth eile a tha ga aithris ruinn. ’S ann mar seo a tha ‘Esan ’s an Cù’; tha bodach ag innse sgeulachd a bheatha, agus an aithreachas a th’ air nach do dh’ fhuirich e ann an Canada, ach ’s e an duine a dh’ èisd ris a tha ag innse dhuinn dè thubhairt e. Ann an ‘Oidhche na Bainnse’, ’s e cailleach a tha ag innse sgeulachdan a h-òige do ‘fhear a’ Bh.B.C.’, is tha sinne mar gum biodh sinn ag èisdeachd aig an doras.

Aig amannan eile, saoilidh sinn gur e Mac a’ Ghobhainn fhèin a tha sinn a’ cluinntinn, ach – – – an e? An do thachair e riamh ris an truaghan a tha nochdadh ann an ‘Ciamar a tha e beò?’: no ‘Am Bàrd’ às an Roinn Eòrpa Earail, a chaidh a chur dhan phrìosan airson a chuid sgrìobhaidhean; no am ‘fear-siubhail’ a tha teicheadh roimhn Pholl Tax? Agus ma thachair, an robh iadsan ann le fuil is cnàmhan, no ’n robh iad dìreach ’nan guthan ’s ’nan ìomhaighean ’na cheann? Chan eil e ag innse seo dhuinn, ach tha e ag innse na sgeulachdan a bh’ aca.

Tha an aois, agus na bheir i leatha, mar chuspair ann an cuid de na sgeulachdan. Tha ‘Boireannach Araid’ agus ‘Dìth Cuimhne’ a’


[TD 178]

dèiligeadh ri na dòighean anns a bheil an inntinn a’ fàilligeadh, fhads a tha ‘Aig a’ Chèilidh’ ag innse mu dheidhinn atharraichidhean a’ chuirp agus mar a tha an inntinn gan àicheadh. Ach, anns an sgeulachd ‘Mo Mhàthair ann an Glaschu’, ’s ann air ais a tha tìm a’ dol. Tha an guth a tha ’g innse na sgeulachd dhuinn a’ fuireach anns an là-an-diugh, mar thaibhs ann am beatha a mhàthar, ’s e ga coimhead cho òg, ’s cho beothail, mar a bha i mus do bhàsaich athair, mar a bha i mus do dh’ aithnich esan e fhèin i.

Tha dalm-bheachd agus claon-bhàigh a’ togail an cinn ghrannda ann a ‘M’uncail à Africa-a-deas’ agus ‘An Uilebheist’, agus tha smuaintean air an seòrsa buil gus an tig na beachdan sin rim faicinn anns ‘An Ròs’, mu dheidhinn Eirinn-a-tuath. Ann an seo, cluinnidh sinn guth corporail as an Arm a th’ air tilleadh bho ‘<eng>tour<gai>’ ann an Eirinn.

Tha gaol agus eud ’nan cuspairean anns a’ chruinneachadh seo cuideachd, glè thric còmhla. Ann an ‘Dealachadh’, tha sinn a’ cluinntinn mu dheidhinn fear a dh’ fhàg a bhean airson t’ èile – bean an duine a tha ag innse dhuinn mun chùis. Tha e eudach, chan ann airson gun do dh’ fhalbh a bhean le fear eile, ach airson gun do lorg i gaol, rud nach do bhlais e fhèin a riamh. Ann an ‘Oidhche na Bainnse’, tha gaol a’ cur smachd air an eud, ged nach eil e a’ cur às dha buileach, agus ann a ‘<eng>Niagara Falls<gai>’, tha eud agus eagal còmhla a’ toirt air dithis a bhith teagmhach mu dheidhinn an gaol, ach tha an gaol a’ buannachadh mu dheireadh – no an e eagal a bhith air fhàgail ’na aonar a tha a’ toirt air Teàrlach gluasad? Tha a h-uile sgeulachd a’ fàgail ceist.

Tha tòrr a bharrachd air na rudan a tha mi air a ràdh ri lorg anns Na Guthan, ach chan urrainn dhomh geàrr-chunntas a dhèanamh air a h-uile guth a tha ri chluinntinn, no a h-uile cuspair a tha ri lorg; tha na sgeulachdan ‘sìmplidh’ seo ro dhomhainn agus ro eadar-dhealaichte. Ged a nochdas an aon chuspair uair no dhà, chan e an aon sgeulachd a th’ ann; agus ged a shaoileas sinn uaireannan gu bheil sinn a’ cluinntinn guth a chuala sinn mu thràth, mar am bodach a cheannaich ‘deise ùr air deich tasdain’ mus do dh’ fhalbh e gu Canada a th’ anns ‘A’ Bhocsa’ agus ‘Esan ’s an Cù’, tha sinn a’ coimhead gnothaichean troimh shùil eile, bho thaobh eile.

’S e an rud as fheàrr mu dheidhinn na sgeulachdan-goirid seo gur e guthan a tha sinn a’ cluinntinn: guthan dhaoine a tha a’ bruidhinn ann an dòigh nàdurrach, mar gum b’ ann a’ còmhradh ruinn a bhiodh iad, agus gur h-ann troimh chòmhradh a tha a’ chuid as motha de na sgeulachdan air an innse.

Anna Frater.


[TD 179]

Calum Greum agus Donnchadh MacIllIosa (eadar-theangairean), Thall ’s a-bhos (Gairm. Glaschu, 89 dd. ISBN 1 871901 16 2. £6.00. 1991).

Tha mi a’ smaoineachadh gur e seo a’ chiad chruinneachadh de sgeulachdan goirid – eadar-theangaidhean bho chànanan eile – a chunna mi. Tha na sgeulachdan de gach seòrsa agus à iomadh ceàrnaidh:·Alba, Ameireaga-a-Deas, na Stàtaichean Aonaichte, Eirinn. Cò shaoileadh gu faicte Borges neo Joyce neo Malamud anns a’ Ghàidhlig Leòdhasaich? Agus cò shaoileadh gun deidheadh iad cho math ann an Gàidhlig?

Tha Borges innleachdach, ioma-fhillte, ach a dh’aindeoin sin thug an dithis seo ionnsaigh mhath air an sgeulachd a th’anns an leabhar seo. Shaoilinn gu robh Grassic Gibbon is Singer is Joyce is Niall Rothach is ’s mathaid Malamud na b’ fhasa oir thàinig iadsan a-mach à beul-labhairt mar nach do rinn Borges a tha nas litricheil.

Dè ’s coireach gu bheil na h-eadar-theangaidhean cho math? ’Nam bheachd fhìn ’s e as coireach ris gu bheil stoidhle (’s e sin tè Leòdhasach) domhainn anns an dithis a chuir an leabhar ri chèile, ’s ged a tha iad a’ toirt dhuinn smior gach sgeulachd tha iad a’ dèanamh seo à gnathas-cainnt co-chòrdach. Chan e mhàin gu bheil iad a’ toirt dhuinn brìgh na sgeòil ach le blas Leòdhasach cuideachd.

Bhiodh e furasd agus gun fheum eadar-theangachadh litireil a dhèanamh, ’s e sin fear a bhiodh a’ gleidheil dòighean-labhairt coimheach, ach ’s e a’ mhìorbhail buileach gu bheil an stoidhle stèidhichte air ar cànan fhìn agus air dualchainnt Leòdhasach. Mar a thubhairt mi, bhiodh seo tòrr na bu duilghe le ùghdaran litreachail, coltach ri Eanruig James, neo, can, Tòmas Mann, ach chan eil e buileach cho duilich le ùghdaran a thàinig a-mach à beul-aithris, a shamhail Singer is Grassic Gibbon.

Chì sinn anns an leabhar seo facail is dòighean-labhairt mar a leanas: col’ach: Smocaigeadh: Là na Sàboint: slàraigeadh: suaimheid: tha ’m boban ann a sheo (far a bheil ‘boban’ a’ cillachadh ‘athair’): fèir: a bhalgaire chac: ’s mar sin air adhart.

’S e sàr sgeulachdan a tha am follais an seo gu lèir, a’ chuid as motha dhiubh coimic neo dòchasach, ’s iad uile stèidhichte air a’ bheatha dhùbailt anns a bheil sinn beò. Chan e mhàin a rèisd gu bheil an leughadair ag ionnsachadh taghadh de sgeulachdan mòr an t-saoghail, ach tha an t-ùghdar Gaidhealach ag ionnsachadh dòighean-labhairt a tha freagarrach air an linn anns a bheil sinn beò.

Nuair a bha mi leughadh an leabhair seo thàinig an nobhail Deireadh an Fhoghair a-steach orm. Anns an leabhar eirmseach


[TD 180]

sin, rinn Caimbeul an aon rud – ’s e sin ri ràdh chleachd e cànan Leòdhasach (mar a tha i ga bruidhinn gu làitheil) air feadh an leabhair gu lèir, agus ’s e am blas sin a rinn an rosg cho nàdurrach.

A-nise chan eil mi idir ag ràdh gur e an dualchainnt Leòdhasach air am bu chòir do eadar-theangaidhean a bhith stèidhichte ach gu feum an t-eadar-theangachadh a bhith co-chòrdail air dhòigh ’s gun cluinn sinn chan e mhàin guth an ùghdair a’ bruidhinn, ach guth an ùghdair nar cànan fhìn agus comhfhurtail leatha. Shaoilinn ann an dòigh gu bheil e nas doirbhe sin a dhèanamh le sgeulachdan na le bàrdachd – chan e a-mhàin gu bheil sgeulachdan nas fhaide, ach tha, mar as tric, còmhradh annta.

Chuir e an t-iongnadh bu mhotha orm cho math ’s a chaidh leotha le Borges, oir bha mi den bheachd gum biodh e do-dhèanta eadar-theangachadh a dhèanamh air ùghdar cho litricheil. Ach rinn iad an deagh oidhirp.

’S e leabhar feumail a tha seo, ann a bhith lorg a-mach dòighean-labhairt freagarrach, agus a’ tarraing ar n-aire gu sàr sgeulachdan an t-saoghail. Nì e feum don leughadair is don ùghdar le chèile, agus tha an obair dhùbailte seo airidh air moladh.

Iain Mac a’ Ghobhainn


<eng>The Galliard Book of Shorter Scottish Poems<gai>, deas. Ruth McQuillan (Galliard. Dùn Eideann. 72 dd. ISBN 1 872859 07 0. £6.95. 1991)

’S e leabhar rudeigin annasach a tha seo. Cha bhi duine cinnteach an toiseach co dhà a tha e air a chur ri chèile, oir tha measgachadh ann de shìmplidheachd ’s de sgoileireachd. A-rèir coltais, tha e air a dheasachadh airson oideachadh a thoirt seachad, is dòcha do chlann-sgoile anns an àrd-sgoil, agus anns an dòchas gun cuirear barrachd cudthrom anns na sgoiltean air bàrdachd na h-Albainn. Mar seo, tha iomradh air meadaireachd nan dàn, agus fiosrachadh mun dòigh-sgrìobhaidh a bha ga chleachdadh le clò-bhualadairean anns na seann làithean. Ach tha gu leòr de shoilleireachadh ann cuideachd air ciall is eachdraidh nan dàn, le duilleag den fhiosrachadh seo mu choinneamh gach dàin.

Tha cuideachd spiorad nàiseanta a’ nochdadh ann. Tha Ruth NicUilleim (mas e sin an t-ainm ceart aice) a’ cur nar cuimhne gu làidir na freumhan againn: inbhe na Gàidhlig ann an Albainn, an


[TD 181]

diofar is an ceangal eadar Albais is Beurla, gu robh Laideann ga cleachdadh gu ‘nàdurrach’ le bàird uaireigin ann an Albainn. Mar sin tha measgachadh math anns an leabhar.

A’ tòiseachadh (1) leis a’ Ghàidhlig, tha ceithir dàin aice bhon dualchas seo (le Iseabail Ní Mheic Cailéin, Uilleam Ros, Somhairle MacGill-Eain agus Ruaraidh MacThòmais), (2) aon ann an Laideann (le Seòras Bochanan, Gaidheal eile), (3) agus an còrr ann an Albais sean (leithid Barbour, Dunbar), meadhonach sean (Montgomerie, Boyd), agus ùr (mar Burns, Garioch, MacDiarmid), agus Beurla (leithid Scott, Bruce, MacCaig, Morgan).

Uaireannan, nuair nach eil mòran aice ri ràdh mu dhàn, tha Ruth NicUilleim a’ lìonadh na duilleig le cur-a-mach, agus cus iomraidh, is dòcha, air meadaireachd, ach tha i a’ cur mòran solais air cuid de na dàin, a’ mìneachadh cainnt far nach eil i soilleir, a’ cur eachdraidh nar cuimhne, agus a’ toirt, corra uair, a breith fhèin is breithean eile air luach na bàrdachd. Mar sin tha mòran a bharrachd de dh’ fhiosrachadh anns an leabhar na dhùilicheadh sinn bho dhuanaire, agus bidh luchd-teagaisg agus oileanaich òga no sean buidheach dhi.

R. McT.


Crìsdean Whyte, Uirsgeul/Myth (Gairm. 85dd. ISBN 1 871901 06 5. £8.70. 1991)

Fàilte air leabhar ùr bàrdachd – a’ chiad leabhar on ùghdar seo – ged is dòcha nach e buileach ‘bàrdachd’ bu chòir a ghabhail air ach ‘filidheachd’ no a leithid sin. A-rèir na còmhdaich ’s e ‘<eng>poems in Gaelic with English translations<gai>’ a tha ann: às aonais an fhiosrachaidh chan innste, tha mi an dùil, cò an taobh an tàinig an t-eadar-theangachadh air neo, faodaidh e bhith, shaoileadh an leughadair gun tàinig a’ Bheurla agus a’ Ghàidhlig còmhla bhar na beairte ’nan seòrsa de chur-is-dlùth. Chan eil an t-eadar-theangachadh an còmhnaidh buileach co-ionnan, facal air an fhacal, ach cha bu chòir sin a bhith ’na adhbhar iongantais ann an eadar-teangachadh sam bith.

Aona phuing an co-bhuinn ri sin, ge ta. ’S e Uirsgeul tiotal an leabhair an Gàidhlig agus <eng>Myth<gai> ann am Beurla. Ach chan eil co-ionnanachd eadar an dà fhacal a tha sin a thuilleadh air gu faodar an cleachdadh le chèile anns an t-seagh ’naidheachd gun mhòran brìgh; gun mhòran susbaint: abair, mar a their sinn, ‘Bha dùil agam gur e naidheachd fhìrinneach a bha siud ach fhuair mi mach nach robh ann ach uirsgeul’. Ach ’s e an seagh ùiseil, domhainn,


[TD 182]

chan e an seagh faoin, a tha Crìsdean Whyte a’ toirt f’ar comhair le <eng>Myth<gai> is Uirsgeul gach cuid. ‘Tha uirsgeulan a dhìth orm, is mi/ an dùil fear ùr a thionnsgal’, tha e ag innse dhuinn. ‘Rannsaich mi creideamhan an t-saoghail/ gun shamhladh fhaighinn a dhèanainn feum dheth ---- Tha mi air gach aon dhiubh fheuchainn/gun a bhith socrach ’nan èididh --- Cha do dh’fhoillsich mi ’nam measg/pàtran a shàsaicheadh mo rùn,/ is chuir mi romham sgeul ùr a sgrìobhadh,/ uirsgeul, is tusa suidhichte ’na mheadhan. (Dàn 13; dd. 38-9).

Cò an ‘thusa’ ris a bheil agalladh? A-rèir coltais tha gràdh de chaochladh gnè. Feumaidh mar sin an Uirsgeul seo (no an ‘t-uirsgeul’, mar a their Whyte – agus Dwelly cuide ris) mòran a thoirt leatha. Seo aona seòrsa: Mànran (d. 62): ‘Thusa mo chànain/ (is tha mi gun fhios/ am fear no boireannach thu),/ dè an sgeul seo, ràbhanach is daor,/ san deach mo ribeadh?’.

Seòrsa eile agus e toirt sanas dhuinn: (Dàn 3, dd. 5-7) ‘Dìreach, bha eagal orm gum biodh an t-aon/ dàn agam a bh’ aig a’ chlàrsair Ghreugach:/ buill mo chuirp air an sracadh o chèile/ is m’ fhuil a’ còmhdachadh nam bruthaichean./ Eagal ro bhoireannaich, a’ leanmhainn/ dè eadar-dhealaicht’, is gam ruagadh/ ’nan eug-bhoil a chionn ’s gu robh mo bhriathran,/ ’s mi sireadh rèit’ is sìth, ’nan toibheum aca?’

’S e an clàrsair Orpheus: ann an rann eile tha am filidh ag ainmeachadh Euridiki; ach ged nach eil againn ach sanas, tha e soilleir gur h-e gràdh eadar fhireannach aon de na h-eileamaidean a tha cur chuige nan dàn seo. Tha sin ùr, nodha, tha mi creidsinn, ann am bàrdachd Ghàidhlig.

Tha creideamh ga nochdadh fhèin ann an cùl-ri-creideamh; ciont is èibhneas is dùbhlan. Faodaidh e ràdh (Dàn 8; dd. 31-3) ‘Thug thu cead dhomh/ os cionn gach bacaidh/ a fhuair mi bhom theaghlach,/ mo sgoilearachd ’s mo Dhia/ (an Dia sin a sheargaich)/ rè feasgairean san do thrèigeadh e/ am faileasan a rìoghachd dhuibh ---- air glaisneulachd nan altairean----’. Agus is urrainn dha a ràdh cuideachd (d.47)‘ Ràinig mi mo cheann-uidhe. Bha/ mo bhàta beag, neo-fhreagarrach,/ ach faodaidh mi a tarraing suas/ gu sàbhailt air a’ mhol ghlas mhìn/ agus bhur coinneachadh gu misneachail,/ a shagartan, a naidheachdairean,/ a bhreitheamhan, a thidsearan ---- thug mi teisteas onorach/ air m’ fhaireachdainn is air mo màdur,/ air an dia thachair rium/ agus air brìgh a thurais dhomh ----’.

’S e an ‘teisteas’ sin brìgh na bàrdachd aige, agus ged a tha e ag aideachadh gu bheil ‘fhìrinneachd fhèin aig gach aon ---’, tha e ag agairt gu bheil dìlseachd eile aige-san a tha toirt bàrr air dìlse


[TD 183]

shagart is thidsearan is eile: dìlse ’do dh’ fhìrinneachd na daonndachd is nan rann’.

Tuigear on a sin, ma tha luathghair sam bith ri fhaotainn sna dàin seo, gur e ceòl gu math deifrichte o chaithream na seann bhàrdachd a bhios ann. Ach thall ’s a-bhos gheibhear a leithid seo (Dàn 2, d. 18): ‘An Glaschu, sa Ghearran fhuar/ cha d’ fhuair mi fios gu robh thu tighinn’ – ged a tha am meadar an sin ag atharrachadh air ball. Neo gheibhear (Dàn 5, d.7) an dàn a’ fosgladh le ‘Latha siubhal mòintich dhomh’ – sreath à òran-luaidh – ged is e rudeigin a’ teannachadh ’na mo chliabh/ ag iarraidh an rathaid suas --- na h-ath shreathan. An dràsd is a-rithist tha am bàrd a’ sealltainn, ann an guth beag sèimh, gur h-aithne dha an dùthchas (d.23): ‘Bu chraobh-ubhail nam buadh thu,/ m’ fhiùran fonnmhor, aigeant’, seang,/ gad stèidheachadh an sìtheanan on tug thu neart is biathadh’. Mun bhliadhna 1645 thuirt bàrd gun urrainn gur h-e ‘sliochdchrainn a sìodhuibh’ a bha sna Gaidheil.

Tha Crìsdean Whyte de sheòrsa a tha sìor fhàs cumanta: sgrìobhadairean (gu ruige seo, luchd Beurla) a dh’ ionnsaich a’ Ghàidhlig an dèidh dhaibh tighinn gu ìre agus a tha an dàrna cuid a’ sgrìobhadh anns an dà chànan air neo a’ sgrìobhadh ann an Gàidhlig a roghainn air Beurla. Tha a’ chuid as motha dhiubh sin fo bhinn is fo smachd na Beurla, rud a tha nàdurra gu leòr: ’s e duilgheadas nan uile a tha ri sgrìobhadh nodha gu feum iad saoghal a chaidh a dhealbh dhaibh ann am briathran Beurla a-nis a chur an cèill ann an Gàidhlig. Chan eil Whyte air a chuingealachadh chon na h-aon ìre is a tha feadhainn dhe a chomhaoisean. ’S e fear ealanta chànan a tha ann, agus eòlas farsaing air litreachas aige, mar a tha Patmos (Dan 15; dd. 43-5) aig Hölderlin agus Thugadh dhomh colann -- aig Mandelstam a’ sealltainn. Mar as leotha am fòghlam is ann as fheàrr ach chan eil mi cinnteach gu bheil a chuid fiosrachaidh ann fhèin air an ceann is na guaillean a thoirt do Chrìsdean Whyte air feadhainn eile. Creideam gu math gun tig sin ach tha a’ Bheurla aige nas èasgaidhe is nas sùbailte na tha a’ Ghàidhlig. Tha mòran dhen ‘teisteas onorach’ aige ri thoirt dhuinn fhathast – teisteas a dh’ fhaodas a bhith de mheud a’ chruinne-chè – agus bidh gach duine a tha cur diù ann an litreachas ar latha a’ faoilteachadh ris gach dàn ùr a thig uaidhe.

Iain MacAonghais.

