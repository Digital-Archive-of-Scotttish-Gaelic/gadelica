[TD 283]

Air An Spiris

THA an àireamh so de Ghairm a’ cur crìch air an ochdamh bliadhna bhon a thòisich sinn. Agus bhon a thòisich sinn tha sinn an dùil gur h-ì a’ bhliadhna so mu dheireadh bliadhna cho misneachail agus a chunnaic an coileach.

Bha a’ bhliadhna misneachail do Ghairm a chionn ’s na comharran a chunnaic sinn air saoghal nas fheàrr do ’n Ghaidheal. Dùsgadh beag an sud. Plap beag an so. Neartachadh ann am buille na cuisle.

Seallaibh air cuid de na rudan beaga a thachair.

Thòisich Iain Rollo (tapaidh riamh as leth na Gaidhealtachd) a’ cladhach diatomite ann am Beàrnaraigh Leódhuis. Chuir MacGilleathainn-Fullarton obair fighe air chois ann an Tobar Mhoire. Chuireadh ban-fhigheadairean Leódhuis agus Na Hearadh ann am buidhinn gus geansaidhean eileanach fhighe agus a reic air feadh an t-saoghail. Thòisicheadh air trèanadh a thoirt do bhalaich far an taobh siar ann an iasgach sgileil le innealan an la ’n diugh.

Faodaidh nach eil na rudan sin mór annta fhéin, ach tha iad cudthromach. Leth-dusan duine a’ faotainn obrach an sud no an so. Tha sin a’ ciallachadh leth-dusan teaghlach a’ faotainn teachd-an-tìr as aonais am feumadh iad imrich. Tha na h-obraichean sin beag, ach is ann beag as fheàrr iad. Chan eil feum air coigrich a thoirt a steach. Chan eilear a’ cur dragh air gnè a’ chomuinn no air a’ chànain.

Chunnaic Gairm Coimisean nan Croitearan a’, dol an uidheim. Chuir Gairm fàilte air a’ Choimisean, ach bha teagamh anns an fhàilte. “Coimisean gun ùghdarras.” Sin an t-eagal a’ bha òirnn. Tha an Coimisean fhéin ag aontachadh leinn a nis, agus ag aideachadh nach urrainn dha a chuid obrach a dheanamh gu coimhlionta as aonais an tuilleadh ùghdarrais. Tha sinn an dòchas gu faigh e sin.

Anns an iomradh mu dheireadh a chuir an Coimisean an clò sheall e dhuinn cho leibideach agus a tha cùis na croitearachd. An treasa cuid de chroitean na Gaidhealtachd fàs no gun a bhith air an obrachadh ceart. An treasa cuid! Leis an dìlseachd a tha e mar thà a’ nochdadh, agus leis an ùghdarras a tha e a nise a’ sireadh, tha sinn an dùil gun toir an Coimisean buaidh mhìorbhaileach air cor na Gaidhealtachd.

Chunnaic sinn rudan mì-fhortanach a’ tachairt cuideachd. Tha e tuilleadh is tràth tomhais a dheanamh air a’ bhuaidh a bheir obair nan rocaidean air beatha nan Uibhistean. Tha a h-uile coltas gun tòisich obair mhór fo ùghdarras N.A.T.O. ann an Leódhus. Chan urrainn dhuinn casg a chur air “aobhar an rìgh” ach mar as treise a tha sinn mar shluagh air ar talamh fhéin is ann as fheàrr a sheasas sinn gach cunnart a bhagras ar beatha ’s ar cànan.

[TD 285]

“Fas Is Crionadh”
IAIN MACARTAIR

BHA dìreach càil an latha glas earraich ann an uair a smuaislich Dòmhnall as a chiad chadal. Chitheadh tu a leus air uinneig na cùlaiste, ged nach robh a shoilleireachd fhathast air fuadach sgàil nan cùiltean no a’ foillseachadh doilleireachd an tughaidh. Ach bha eadar-sholus na madainn earraich mar eadarsholus an fheasgair fhoghair—mar chloich le gleann. Shìos aig an teine chitheadh e breacadh deirgead air oirean nam fàdan tasgaidh is duibhead a’ choire an achlais na griosaich. Chitheadh e gilead na beinge is an lìon-càraidh a’ taomadh bho spàrr is a’ cuaileanachadh anns an oisein aice.

Thilg e dheth a’ chuibhrig, thog e chuid-aodaich fo achlais is, ás a leine, shnàig e sìos seachad air leabaidh athar ’s a mhàthar. Bha a chridhe ’na bheul gum fidreadh iad e ach cha do ghluais iad, is srann aig athair a chuireadh na h-eich as a’ choirce. Nan caidleadh an cù a nis! Ach aig dorus an tallain thòisich an sporghail is thainig Oscar a chur furan na maidne air, ’ga shearradh fhéin is ag imleachd aghaidh. Bhrùth Dòmhnall air falbh e le “laigh ” fo anail is liùgair an cù asteach fo ’n bheing air ais.

Chaidh Dòmhnall ’na chuid-aodaich cho luath is a dheidheadh aige air, is a’ dol a null chun an dreasair a bha ris an tallan, thog e làn pòla bainne-togalaich as a’ mhèis is chuir e slige barra as a’ chrogan ruadh ’na cheann. Fhuair e truibhle aran-corca is shlìb e cnuaic ime air le òrdaig mhóir dìreach mar a bha cuimhne aige a sheanmhair a dheanamh. Shluig e sin mar an sùlaire oir bha cabhag air, is lorg e am bonnach-lice tiugh eòrna a chaidh a bhruith ri cloich an cois na grìosaich air tàille nan caorach a bha gu breith, is chuir e ceathramh dheth ’na phòcaid.

Bha e deis a nis, is bha thìde aige chasan thoirt leis air neo bhiodh cuideigin eile roimhe aig na caoraich. B’ e àm nan uan a bh’ ann, is bha ugh mu choinneimh gach caora le duine eile a gheibheadh tu air ùr-bhreith, is bha strì mhór ach có bu mhotha a gheibheadh. Cha do rinn duine de na balaich a’ chùis airsan fhathast.

Thàinig grìs fhuachd air an uair a dh’ fhosgail e an dorus is bha a’ mhadainn na bu duirche na shaoil leis a bhiodh i, ach bha deagh fhios is cìnnt aige dé an taobh a stiùireadh e. Dh’ fhàg e an raoir iad an cliathaich Hòl ann an ciaradh an fheasgair is ged a bheireadh corra chaora leis a’ mhulad astar math aisde cha bhiodh gin aige-san a dheidheadh na b’ fhaide na Allt-na-Muilne co-dhiùbh. Bha caoraich a’ bhaile air an toirt gach oidhche steach air na crìochan is mar a bha a shùilean a’ co-fhreagairt na doilleireachd chitheadh e geal an sud ’s an so iad. Ruith e ach am fàsadh e blàth is mar a bha e teannadh ris an treud dh’ eubh e “ciora; ciora.” Thainig mèile chuige an sud ’s an so as an aon chròiligean is rinn e air an eubha.

Cha robh aon aca a nis nach tàinig ’na choinneimh, ceum stadach, teadhaireach aig an fheadhainn le uain, is ceum glan, siùbhlach aig an h-òisgean. Ach bha aon a dhìth air, a’ chaora chùlanach a chuir athair air a sheilbhidh fhéin. Bha i air a’ chiad uan is bha tìde ann. Chunnaic e pìos bhuaithe i is i ’na slaod ’s a casan sìnte bhuaipe. Thog i ceann is thug i an t-sùil thiamhaidh sin air an uair a sheas e os a

[TD 286]

cionn. Cha robh air ach feitheamh a nis, is a buachailleachd bho na fithich is na h-arspagan.

Pìos air falbh bhuaidhe bha caora le Dòmhnall Choinnich ag imleachd an uain is esan a’ strì ri dhol air na casan fada, camagach, nach giùlaineadh fhathast cudthrom a chuirp. Chaidh Dòmhnall suas thuige. Uan fireann! Cha b’e dol á caoraich mult ach b’e dol á clòimh e. Bha ugh na breacaist aige co-dhiùbh.

An uair a thìll e air ais bha uan brèagha, boireann aig a’ chaora aige fhéin. Bhuic e leis a’ ghàirdeachas is dh’ fhalbh e ’na dheann a’ dol a dh’ innseadh d’ a athair, ach bhuail e chuige gu robh a’ chaora fhathast ’na sìneadh is nach tug e càil dhi. Thill e rìs, bhris e pìos bonnaich ’na phòcaid is chùm e rithe e ach cha leagadh i beul air. Dh’ fheumadh i dhol air a casan co-dhiùbh oir b’ e sud a’ chiad rud a chaidh a chur roimhe le athair a bu chòir dha dhèanamh is b’ e a’ chiad rud a dheanadh e fhéin an còmhnaidh. Cha robh e ro chìnnteach carson, ach chan fhaodadh tu a fàgail ’na sìneadh. Rug e air dhà adhairc oirre; “Eirich, a chiora, éirich!” ach le aon spìonadh thug i a ceann as a làmhan. Chaidh e gu cùlaibh is dh’ fhiach e ri a togail ach cha robh e ach na naoi bliadhna is cha deidheadh aige air. Chaidh e ’na bhòilich an uair a dh’ fhidir e gun deanadh i chùis air, is thòisich e draghadh ’s a’ bruthadh ’s ag eighachd ’s na deòir ’na shùilean leis an eagal is an tàmailt. Leig e fead, ma b’ fhìor, air Oscar, ach ged a chlisg càch cha do chairich ise. Thug e an ath stair air a’ draghadh ’s a’ bruthadh. Shuidh e mu dheireadh is glug a’ ghuil ’na amhaich, anail ’na uchd is fallus a ghruaidh is na deòir a’ dalladh a fhradhairc.

Bha e ’na shuidhe mar so car ùine, a’ strì ri cumail air, an uair a leig a’ chaora mèile chràiteach aisde. Sheall e rithe is bha ceann an ath uain air nochdadh. Leum e àirde fhéin—dà uan gu bhith aice! Is ann aige a bhiodh an naidheachd dhachaidh ach cha thogadh athair a chrot ris: “Tha aon fhéin cus is na thogas caora an t-sléibhe,” ’s e chanadh e. Mà thà mo thogair, bha bainne gu leòr aice, is bha an dà bhoin a’ bleoghan. Cha robh ach an ath stair a thoirt a’ buachailleachd.

Mhothaich e an sin nach robh an t-uan a’ tighinn ceart; cha robh tighinn ach an ceann is aon chas, is bha a’ chaora ’na h-éiginn. Thruisich e a dhà mhuilchinn is chaidh e air a dha ghlùin. Gu h-athaiseach, ciùin, mar a chunnaic e bhith dèanamh, bhrùgh e an ceann air ais le aon làimh is leis an te eile thòisich e ri lorg na coise eile. Fhuair e i is thug e air adhart i na bu luaithe na thug athair a riamh oir bha làmh-san cho beag is cho bog airson na cùise. Cha robh aige an uair sin ach feitheamh sgrìoba is beagan cuideachaidh thoirt dhi is bha an dàrna uan air an talaimh.

Bhrùchd gàirdeachas is taingealachd troimhe mar uisge na h-aibhne as déidh na dìle. Sheas e is nigh e a làmhan ann an lòn uisge ri thaobh, a’ faireachdainn cho mór is ged a bhiodh bliadhna no dhà air a dhol ri aois ann am mionaid a thìde. Thug e am bonnach-lice ás a phòcaid is bha am bonnach am broinn na caorach is uan mór, dubh-cheannach, boireann a’ deoghal air gach taobh dhith mus tug e ceum ás dachaidh. Thadhail e a dh’iarraidh an uighe air a shlighe is sìth àraid is riarachadh mór air inntinn.

[TD 287]

Bha fead aig a’ bhainne sa’ pheile an uair a thog e an clàimhean ’s a dh’ fhosgail e an dorus. Shìos air an todhar bha a mhàthair a’ bleoghan is bha athair air ùr-éirigh is grìosach dearg aige ri dotail na pìoba an uair a lìrig a naidheachd. “Tha dà uan aig a’ chaora chùlanaich agam fhìn is ’s e mi fhìn thug bhuaipe an dara fear. Sud ugh mo bhreacaist bho Dhòmhnall Choinnich,” ars esan anns an aon anail. Thug athair sùil air. “’S math a fhuaras tu” ars esan le fàite gàire air aodann.

Ach theich an fiamh gàire bho aodann athar is sheas e aig an uinneig bhig a’ sìor choimhead ach gun a bhith faicinn, oir ’s ann a bha shùil a steach is thug na chunnaic e dubhachas air inntinn. Bha da fhichead bliadhna nis co-dhiùbh bho sheas esan air stairsnich is an dearbh naidheachd a bh’ aig Dòmhnall aigesan g’ a athair fhéin, is bhiodh e glé iongantach mura robh i roimhe sin aig athair-san ’s aig a sheanair ’s a shean-seanair. Oir bha an caithe-beatha an uairsin neo-chaochlainteach, gun mhuthadh bho àl gu àl ach na bheireadh tìm is aimsir mun cuairt. Mar a bha na daoine a’ crìonadh le aois bha lìnn eile a’ fàs co-ionnan ás na freumhan ceudna.

Ach, an diugh, bha bras-shruth an t-saoghail air siabadh a steach air marbh-shruth tòb na beatha sin is cha robh anns a’ chlachan ach crìonadh gun fàs . . . na h-eathraichean ’nan criathar air an Sgaoilteach is lotaichean bàna is cagailtean fuara. Cha tigeadh tuilleadh bith-beò ás a’ chroit is thigeadh air Dòmhnall, mar air òigridh a’ bhaile, an saoghal a thoirt fo cheann, is a dhol a measg Ghall is choigreach le cànain coimhich agus gu beatha cho tur eadar-dhealaichte ris na b’ aithne dhaibh is far nach biodh móran cothrom aca air a’ mhór-eòlas a dh’fhoghlum iad sa’ chlachan a chur an céill. Nach bu mhath do Dhòmhnall, is a shùilean laiste le ìongnadh breith is beatha, nach robh mothachadh aigesan air a’ chrìonadh is am bàs.

[Sanasan]


[TD 288]

Eunabal (Embo)
ALASDAIR CALDER

“ANN am fichead bliadhn’ eile cha bhi Embo ann.” Sin agaibh mar a labhair aon de bhuill Comhairle Riaghlaidh Chataibh ann an 1950, agus gu dearbh, aig amannan, tha sinn ullamh air a bhith a’ creidsinn gun tig a bhriathran fìor agus gun teid am bail-iasgaich so a bha aon uair cho ainmeil air an aon slighe ri iomadh bail’ eile anns a’ Ghaidhealtachd. Ann an coimeas ri móran de bhailtean Gaidhealach, chan eil Embo ach òg, oir chan eil iomradh againn air fiù aon tigh anns a’ cheàrn so roimh fhuadach an t-sluaigh, no na <eng>“Clearances”.<gai> Mar tha fios agaibh shuidhich Diùc Chataibh móran de ’n t-sluagh a dh’ fhuadaich e ás na glinn air airthir na siorramachd. Rinneadh fàsach bheanntan agus mhòintichean de ’n a’ chuid mhòir de ’n t-siorramachd, agus bha na croitearan bochda—móran diubh aig nach robh eòlas sam bith air iasgachd—air an suidheachadh air fearann cruaidh creagach ri taobh na mara.

B’e clann Mhic Aoidh á Gruimbeg ann an Srath-Nabhair a’ chiad luchd-còmhnaidh a bha ann an Embo agus tha a’ chiad tigh a chaidh a thogail fhathast ’na sheasamh agus MacAoidh agus a theaghlach a’ còmhnaidh ann. Lean iomadh MacAoidh eile a’ chiad teaghlach a thainig do dh’ Embo air chor is gun robh am baile air ainmeachadh orra—“Baile Chlann MhicAoidh.” Do bhrìgh is nach robh talamh aca a ghabhadh àiteachadh, thionndaidh iad do’n mhuir agus le dol seachad nam bliadhnachan thainig sluagh am follais a dhearbh iad féin mar iasgairean fulangach, calma agus comharraichte. Bha na daoine sin air ais agus air adhart eadar Embo agus bailtean-iasgaich taobh an ear Siorramachd Rois—Inbhir, Portmahomaig agus Bail’-an-Todhair. Chan e mhàin gun tug na fir mnathan pòsaidh as na bailtean sin ach thainig fir á bailtean Rois do dh’ Embo a dh’ iarraidh bana-chompanaich a bhiodh air an ceangal riutha ann an snaim urramach a’ phòsaidh. Mar sin gheibhear sliochd nan Rosach, nam Frisealach agus nan Cuimeineach ann an Embo gus an latha ’n diugh.

Bha soirbheachadh leis an iasgach, agus dh’ fhàs am baile. Ann an 1900 bha àireamh an t-sluaigh mu chóig ceud, barrachd agus a bha ann am Baile Dhòrnaich a tha cho faisg air làimh. Dh’ innis am maighstir-sgoile a bha romham agus a thainig do Embo ann an 1902, nach robh bail-iasgaich air taobh an ear na h-Albainn a bha cho soirbheachail ris. Bha eadar cóig agus deich ar fhichead de bhàtaichean beaga ann agus ochd bàtaichean móra a bha a’ dol gach bliadhna do bhailtean-iasgaich Shasuinn agus do eileanan an iar Albainn. Bha an sluagh air leth gnìomhach, agus a dh’ aindeoin gach cruadail bha iad sònraichte sona. Bha iad beò ann an tomhas mór dhaibh féin, agus bha iad a’ labhairt an cànain féin. Cha robh a’ Bheurla air a bruidhinn aig leac an teinntein no leis a’ chloinn ’nan cleasachd aig an sgoil. Gidheadh, cha robh maighstir-sgoile aig an robh eòlas air ar cànan Gaidhealachd anns a’ bhaile gu 1933. Bha sin tuilleadh is anmoch gu bhith “ag aiseag nam bliadhna a dh’ ith an lòcust.”

Sin mar a bha Embo gus a’ chiad Chogadh. An sin thòisich cùisean

[TD 289]

[Dealbh]
Eunabal, bho’n Chidhe

ri dhol air ais. Cho luath agus a dh’ fhàgadh balach an sgoil, ghabhadh e anns an R.N.R. agus ann an 1914 ghairmeadh seachd fichead ’s a deich de dhaoinibh òga gu seirbhis rìgh agus dùthcha. Bha móran de na bàtaichean leis an robh iad a’ cosnadh an lòin ann am puirt eile. Cha robh ann dhaibh ach falbh agus cha b’urrainn do na seann daoine na bàtaichean a thoirt dhachaidh.

Dheònaich an Riaghaltas na bàtaichean a cheannach airson sgrìobadh nam mèinn. Reic na daoine còire na bàtaichean anns an dòchas an uair a bhiodh an Cogadh seachad, gum biodh e ’nan comas feadhainn eile a chur ’nan àite. Fhuair iad prìs mhath orra, agus chuireadh air leth an t-airgead airson an aobhair a dh’ainmich sinn. Chrìochnaich an Cogadh ach bha prìsean air éirigh cho àrd ’s nach robh e ’nan comas ceannach agus air sgàth sin thainig crìoch air là nam bàtaichean móra ann an Embo.

Ach thill na balaich a bha air falbh—nach mór an aobhar iongantais agus molaidh gun urrainn duinn a ràdh gur e a mhàin aon duine de’n seachd fichead ’s a deich a dh’ fhalbh nach do thill, agus chan ann aig muir a chaill e a bheatha ach a’ sabaid air blàran na Frainge—agus chuireadh làmh a rìs ri iasgach nan lìn bheaga agus bha cùisean a’ dol gu math gu 1930. Aig an àm sin bha fir òga Embo air an tàladh do na bàtaichean marsantachd a bha a’ dol do thìrean céin. Cha robh an cosnadh cho cruaidh ’s a bha e air na bàtaichean iasgaich, agus a thuilleadh air sin, bha iad cinnteach ás an tuarasdal. Lean na boireannaich air a bhith a’ dol gu cutadh an sgadain ann an Inbhir-Uig, ann an Yarmouth agus air taobh siar na dùthcha. Ach cha robh càil sam bith aca a bhith a’ tilleadh do ’n tràigh a thrusadh biadhadh lìn bheaga agus a’ siubhal nan sgìre le cléibh air an dromannan. A thuilleadh air na nithean sin thainig na bàtaichean sgrìobhaidh no na tràlairean a steach do na bàighean brèagha agus sguab iad leò na bha air na

[TD 290]

leapaichean far an robh an t-iasg a’ sìolachadh. Ann an 1937 cha robh ach aon bhàta ann an Embo agus ann an 1939 cha robh a h-aon féin ann. 1818, toiseach a’ bhaile, 1821 toiseach an iasgaich, 1939 bail-iasgaich gun iasgach idir.

Sin agaibh ’nam bharail-sa na h-aobharan airson dol sìos Embo mar bhail-iasgaich. Ach bha móran de na seann daoine a bha de ’n bheachd nach robh am baile idir freagarrach airson bail-iasgaich agus mar sin nach maireadh an t-iasgach. A rèir na daoine sin, chaidh am baile a shuidheachadh anns an àite cheàrr. Chan eil teagamh nach robh brìgh anns a’ bharail sin oir nan robh am baile air a shuidheachadh aig “A’ Phort Bheag” aig ìochdar abhainn Fleet dh’ fhaodadh gum biodh cùisean na b’ fheàrr. Airson aon rud tha fios againn gun gabhadh caladh fhreagarrach agus shàbhailte a thogail an sin. Bha na bàtaichean móra ann an acarsaid a’ Phuirt Bhig dà mhìle air falbh bho ’n a’ bhaile. A thaobh nam bàtaichean beaga, cha robh ann ach a bhith ’gan cur gu sàile agus ’gan toirt gu tìr leis na làmhan. Agus cha bu shoirbh an obair sin, gu sònraichte anns a’ gheamhradh nuair a dh’ fheumadh na mnathan na fir a ghiùlan a mach chun nam bàtaichean.

Ged a b’ i a’ Ghàidhlig cànan an t-sluaigh chan fhaighear ’nam measg gnàthan cumanta luchd-labhairt na Gàidhlige. Cha robh céilidh ann idir agus cha deach agam air sgeul no òran a’ lorg a thainig gu bith anns a’ bhaile. Cha robh ann ach obair, obair, agus obair chruaidh aige sin. Mar sin cha robh tìm ann airson aigheir agus spòrs ach aig bainnsean agus air dà là aig a’ Bhliadhn’ Uir.

Sin agaibh Embo mar a bhà e. Gu dé mu dheighinn an là an diugh? Far an robh cóig ceud duine chan eil an diugh ann ach beagan is dà cheud. Càit a bheil iad? Thà ann an Canada, ann an New Zealand agus ann an Ameireaga. Sin far am faighear an dachaidhean. Agus có chuireadh coire orra? Chan eil iasgach no obair eile ann gu an cumail aig baile. Tha prasgan beag ann a tha a’ faotainn cosnaidh aig Bòrd nan Craobh. Tha mu chóig duine deug de na fir as òige air bàtaichean iasgach nam muc-mhara ann an Georgia mu Dheas. Anns an t-samhradh tha móran de na boireannaich ag obair anns na tighean-òsda agus anns na tighean eile a bhitheas a’ gabhail a steach luchd-turuis. A bharrachd air sin, gheibh iad corra là cosnaidh aig obair an Earraich agus an Fhoghair. Tha a’ Ghàidhlig an impis a dhol bàs. Chan eil i air a cleachdadh anns na dachaidhean agus is ann ainneamh a tha i air a labhairt le duine fo leth cheud bliadhna a dh’ aois. ’S e fìor chorra fhacal a tha aig a’ chloinn, agus a thaobh a bhith ’ga teagasg, bhiodh sin cho doirbh ri teagasg cànan nan Ròmanach no nam Frangach. Agus is duilich leam a ràdh nach eil suim aig na pàrantan gu bheil a’ chùis mar so. Gidheadh ’s e Embo daingeach mu dheireadh na Gàidhlig air taobh an ear Chataibh, ach, och! och! tha na ballachan a’ tuiteam ’s e tha ’na aobhar bròin dhuinn cho beag ag urrainn duinn a dhèanamh mu dheighinn.

[TD 291]

Banais Aighearach Eile An Eirisgeidh
Le Mgr. AILEIN DOMHNALLACH

<eng>“Rhyme made for an elderly couple both of the name of MacMillan who got married in January, 1899.”<gai>

Leughtar san <eng>Eriskay Register<gai> an earrann so:—

<eng>“Ewen MacMillan, widower, Creagchuilebhrat, and Mary M‘Millan, Ruban, were after due proclamations of banns married by me in the Oratory Ru Ban Eriskay on Tuesday, 10th January, 1899, in presence of Dougal M‘Millan and Marion McRury both of Ru Ban.

ALLAN MCDONALD.”<gai>

Bha ’bhanais so ainmeil aig an àm. Rinn Mgr. Ailein an duan so airson na bainnse:—

Slàinte Eóghain! Slàinte Mhàiri!
’S cha d’ òl mi slàinte b’ fheàrr a chòrd rium,
An aona chùis a tha mi gearain
Nach deach sibh bho chionn fhada còmhla!
5. Bothan réidh is leóbag fearainn,
’S duine fearail chuireadh dòigh air
Miann gach òigh’ a tha san àite-s’,
’S a Mhàiri, bhiodh tu buileach gòrach
Nan dianadh tu tuilleadh dàlach
10. Dhol am pàirt ris fhad ’s beò thu.
Nach deach sibh ann o chionn fhada
’S e tha mise faicinn neònach,
Gun fhios dé leithsgeul bha ’gur bacail,
No cur grabadh air ur sòlas;
15. Faodar coire chur air dòchas,
’S ioma cùis a tha ’ga lorg air,
Sibh Chlann ’ic ’Ille Mhìcheil le chéile,
Bhith fadalach bu bheus do ’n phòr ud!
Ach thigeadh dhuinn a bhith ’nur comain
20. Sibh a thogairt a dhol còmhla,
’S ioma fleasgach anns an Eilein
Bha car leasg mu dhol an òrdan;
’S maighdean bha dol far na féille,
Togaidh an leum thug sibhs’ an dòchas!
25. ’S an fhine dha ’m bheil sibh le chéile
Cha bhi éis orra mu chòrdadh,
’S mun tig Carghas oirnn no Inid
Fàsaichear spirisean gu leòr dhuinn,
’S òlar galan leann na dhà dhiu
30. Oidhche bainnse Màiri Móire!
(“Och tha mi creidsinn” arsa Màiri)

[TD 292]

’S ann a tha mi ’ga rìribh
Ged nach ìnns’ mi aimn an òigeir.
Is creidibh sibhse, chuideachd rùnaich,
Nach bi Dùbhghall an cùl na còmhladh,
35. ’S bho ’s e th’ ann an duine tùrail
Cha toir e sùil air leòmaig Dhòmhnaich,
’S an luath air Luan ’na gruaig ’s ’na sùilean,
’S a cluasan làn de smùr na mòna!
Ach taghaidh e maighdean cho grinn diubh
40. ’S a chithear an taobh-sa ’n Eòrpa,
Gheibh e ragha am Bun a’ Mhuilinn
Aite fuireach nam ban bòidheach,
’S ma cheannaicheas e bola mine
Bidh ’m “bola” sin aig’ as gach seòrsa
45. ’S math am “bola” far am bì e,
Biodh e dh’Innseineach no dh’ eòrna,
Ach mo bheannachd seachd-fillt’ air a’ bhola
Thogadh dhuinn fhìn anns a’ mhòintich,
Cha tig airc no gart no dìth ort (a Dhùbhghaill!)
50. Fhad ’s ’ios h-aon diu ’nad thigh-còmhnaidh——
’M bodach glas ud, fhios tha greann air,
’S mir’ an dannsa air an òigridh,
’S fheàrr dhomh ceann chur air an rann so,
’S àm dhomh tilleadh far na thòisich!
55. Slàinte Eóghain! Slàinte Mhàiri!
Slàinte ’s fallaineachd dhuibh còmhla!
Buaidh is piseach, rath is sonas,
Inntinn thoilicht’, ’s cuibheas stòrais!
Saoghal fad’ gun dad de thrioblaid
60. Guidhe na cuideachd tha mu ’n bhòrd dhuibh!
’S ged chuirinn anns a’ chrannaig smùid dhiom
Ann an diùmb ri luchd na pòite,
Tràghaidh mi ’n t-slige so gu sunndach,
Ann an dùrachd dha na phòs dhibh.


SANASAN

34. Dùbhghall. B’ e sin a’ cheart fhear ris an do thachair sinn reimhid ann an “Gaisgeach fo Uidheam Réitich,” Dùbhghall Mac Thormaid. Bha ainm air a bhith beagan diùid.

44. Am “bola.” A réir Mhgr. Ailein fhéin “Canar na ‘Bolachan’ ri nigheanan Bhun a’ Mhuilinn aig cho leathan ’s a tha iad.” Tha tri fichead bliadhna bho ’n uair sin, tha sibh a’ tuigsinn.

FEAR CHANAIDH.

[TD 293]

Posadh Mairi
AONGHUS T. MACLEOID

CHA robh fhios aig Seònaid bho rian gu dé a seòrsa litir a thug am post thuice bho chionn ghoirid an so. ’S ann a bha i an toiseach de ’n bheachd gur e sumanadh a bha ann airson nach robh i air cìs a ràdio a phàidheadh. Chan e gu robh Seònaid chòir a’ dol a phàidheadh airson an ràdio. Mar a thubhairt i fhéin. “Mar a bheil iad airson mise a chluinntinn faodaidh iad a ghearradh dheth.” Agus bha i fhéin is Curstaidh Néill glé chinnteach nach b’ urrainn dhut a ràdio a chreidsinn, no uaireannan co-dhiùbh. Thainig iad uair no dhà chon a’ cho-dhunaidh nach e an aon rud a chuala an dithis air a ràdio a bha stigh aca. Ach cha b’ e sumanadh a bha so idir ach fiathachadh gu pòsadh Màiri nighean a peathar ann an Glaschu. “Abair pròis,” arsa Seònaid, “ nuair a phòs mi fhìn agus Ruairidh cha robh càil mar so ann.” Cha do thuig Seònaid bhochd air fad gu dé a bha sgrìobhte air a’ chuireadh, gu seachd àraid dé a bha R.S.V.P. a’ ciallachadh, ach bha Ruairidh a’ smaoineachadh gur ann ceàrr a chaidh iad agus gun e R.I.P. a bu chòir a bhith ann—<eng>“Write in ink please.”<gai>

Cha tainig smaointinn gu Màiri gun tigeadh Seònaid chun a’ phòsaidh; na robh tha mi glé chinnteach nach robh i air an cuireadh fhaighinn. Ach smaoinich Seònaid gun deidheadh i fhéin is Ruairidh ann chionn bha comanachadh ann an Glaschu an aon seachdain, agus “bha cheart cho math dhuinn seachdain mhath a dheanamh dheth,” arsa Seònaid.

Abair ùpraid nuair a thòisich Seònaid air ullachadh airson a turais. Fhuair i aodach ùr—còta dubh a dheanadh an comanachadh agus am pòsadh, ad liath agus ite bhuidhe innte a bha aig Mèarag Chaluim anns a’ bhùtha bho linn cogadh nan con, brògan dearga agus bucaill ruadha annta bho fhear a chunnaic i anns an <eng>Exchange and Mart.<gai> Fhuair Ruairidh deise ùr dhubh agus brògan buidhe.

Mu dheireadh thall thog iad rithe an déidh a’ bhó agus na cearean fhàgail fo chùram Curstaidh Nèill, ach chan fhaigheadh iad duine aig am fàgadh iad an cù chaorach agus b’ fheudar dhaibh thoir leotha.

Ràinig an triùir aca Glaschu gun tubaist. Bha Màiri ’nan coinneamh (bha i air tulagram fhaighinn anns a’ mhadainn sin fhéin—“Tha mi <eng>arriving, me and<gai> Ruairidh”) agus bha sin cho math, oir chaidh Seònaid agus am bodach a thug bhuaipe a ticead a mach air na h-aon deug. Shìthich Màiri i agus dh’ fhalbh i chun an tighe, ach gu tubaisteach chaidh iad suas an staidhre air a’ bhus gus am faiceadh Seònaid am baile na b’ fheàrr, agus nuair a chunnaic Seònaid nach robh ‘sgiobair’ ann, mar a thuirt i fhéin, chaidh i gu ùpraid.

Bha Ruairidh agus Seònaid latha anns a’ bhaile roimh ’n a’ phòsadh, agus a chionn gu robh Màiri cho trang ag ullachadh bha iad air an treòiristean fhéin. Bha Seònaid airson a dhol a thadhal air seann fhear ’ga feadhainn. Dh’ innis Màiri dhi mar a gheibheadh i ann—a <eng>subaway<gai> mar a theireadh Seònaid fhéin a ghabhail gu Kelvinbridge. Dh’ fhalbh i fhein is Ruairidh agus an cù—am beathach bochd bha e gus a dhol ás a chiall. Chuir Màiri air a <eng>subway<gai> iad, ag ràdh rithe fhéin nach b’ urrainn iad a dhol ceàrr, ach is beag a bha fhios aice có bh’ aice. Chaidh Seònaid agus Ruairidh a chath dhith anns an dearbh àite anns an do thòisich iad

[TD 294]

an déidh a bhith timcheall trì uairean. Bha Seònaid glé chinnteach nach deach iad seachad air Kelvinbridge, ach cha robh bodach nan ticeadan de ’n bharail sin idir.

Bha e tàmailteach le Ruairidh agus Seònaid a’ tilleadh dhachaidh cho tràth, agus seach gu robh aig Ruairidh ri lìon sgadain a cheannach dh’ fhalbh iad air a tòir. Mu dheireadh ràinig e bùth mhór uabhasach a bha, ann am briathran Seònaid, “na bu mhotha na Eaglais Cheann a Loch.” Dé bha so ach bùth mhór Lewis, agus chuir Seònaid agus Ruairidh seachad am feasgar innte a’ lorg lìon sgadain, rud nach robh innte. Ach gu tubaisteach nuair a bha iad a’ dol a dhèanamh air an tigh ’s ann a leig Ruairidh ás an cù agus e dol a lasadh a phìob, agus an ath shùil a thug e cha robh sgeul air. Sheall iad thall ’s a bhos, shìos agus shuas, a’ faighneachd do dhuine an sud is an so am faca iad “Caileag.”

Mu dheireadh thall thainig àm dùnadh na bùthadh agus cha robh for air a’ chù. Nuair a chaidh Ruairidh agus Seònaid a mach chun na sràide chunnaic iad poilisman an sin agus còta fada geal air, agus chaidh Ruairidh a dh’ fheòrach dheth am fac e Caileag. Cha b’ e freagairt a b’ fheàrr a fhuair e. “Feumaidh,” arsa Seònaid, “gur e <eng>Communist<gai> a bha ann.”

Cha robh aig Seònaid agus Ruairidh ach a dhol dhachaidh gu trom tùrsach agus an déidh ochd busaichean a ghabhail ràinig iad gu tèaruinte tigh Màiri air an ath shràid.

Bha Ruairidh airson SOS a chur air a <eng>wireless<gai> airson a’ choin, ach cha leigeadh Màiri leis, ach chuir iad dh’ an a’ phaipear e agus madainn a’ phòsaidh bha fear aig an dorus leis.

Chaidh Ruairidh agus Seònaid chun a’ phòsaidh ann an taxaidh, agus b’ fheudar dh’ an duine a bha leis a’ charbad so a charbad a thionndadh agus a dhol a mach ceann eile na sràide, oir cha deidheadh Seònaid thairis air pìos dh’ an rathad a bha aig a’ cheann eile, chionn gu fac i daoine ’ga chur sìos air latha Sàbaid an uair mu dheireadh a bha i anns a’ bhaile ann an 1926.

Cha robh Màiri air a dòigh an seòrsa aodaich a bha air Seònaid ach cha b’ urrainn i càil a dheanamh dheth. Ach cha leigeadh i leotha an cù a thoir leotha idir. Cha do chòrd an t-searmon ri Seònaid idir. Cha b’ urrainn i faighinn seachad air a’ phiàno a bha iad a’ cluiche anns an eaglais.

An déidh a’ phòsaidh chaidh iad do thigh-òsda mór agus “abair thusa,” arsa Seònaid, “fidenalls.” Bha duine ann thall agus a bhos ag éirigh a bhruidhinn. Cha robh Seònaid gu bhith air a fàgail air dheireadh, agus dh’ éirich i fhéin is thug i facal comhairle air an òigridh agus dh’ innis i dh’ an chuideachd mar a chaidh i fhéin iompachadh leis a’ Mhinistear Ruadh.

Bha Màiri air a maslachadh ach bha ’n còrr gu tighinn. Chuir Seònaid crùn air a h-uile càil a bha ann nuair a shéid i sròin leis a’ phìos pàipeir a bha anns a’ ghloinne air a’ bhòrd.

Ach feumaidh sinn Seònaid agus Ruairidh fhàgail anns a’ bhaile, oir tha iad ann fhathast agus tha e a’ còrdadh glan riutha mura biodh an t-eagal a tha orra gun caill an cù a’ Ghàidhlig.

[TD 295]

T.B. Ann An Leodhus
IAIN M. MACLEOID agus IAIN M. MACMHAOILEIN

THA Màrtainn Màrtainn ag innse dhuinn nach robh na Hiortaich buailteach do ’n chnatan idir, ach cho luath agus a thigeadh bàta-tadhail gu lamraig air an Eilean gun robh na Hiortaich, eadar bheag is mhór, a’ glacadh a’ chnatain. ’S e b’ aobhar do ’n so gun robh luchd-àiteachaidh an Eilein iomallach agus nach robh dian-cuirp aca airson gleac an aghaidh ghalairean coimheach.

Anns a’ chiad leth de ’n naoidheamh linn deug cha robh móran comuinn na comhluadair eadar na h-Eileanan an Iar agus Tir-Mór, ach mu 1840 thòisich na h-iasgairean a’ tadhal Taobh Sear na dùthcha agus thòisich a’ chlann-nighean ri dol air mhuinntireas gu bailtean móra na Galltachd.

Mar a bha an cnatan ann an Hiort bha “galair an t-srainnseir,” mar a theirte ris, a cheart cho annasach mu ’n àm so sna h-Eileanan an Iar. Chan eil e, réisd, ’na aobhar iongantais nuair a thàinig na h-iasgairean agus a’ chlann-nighean dhachaidh, nach b’ e a mhàin gun robh cuid dhiùbh fhéin air an galair a ghlacadh ach gun do sgap iad e an measg an cuideachd is an càirdean.

Ma ghabhas sinn a nis beachd air cor nan Eileanan aig an àm chì sinn cho soirbh is a bha e do ’n ghalair sgapadh.

Mar a thubhairt sinn a cheana cha robh dian-cuirp aig na h-Eileanaich mu choinneamh an tinneis so, agus thuilleadh air a sin cha do mheas iad gun robh an galair gabhaltach. A rithist, bha na h-àiteachan-còmhnaidh aca ’nam meadhon-sgapaidh air, oir bha an tigh-dubh blàth agus cha robh móran soluis ’na bhroinn. Bha, mar bu bhitheanta, tuilleadh is na bu chòir a’ cadal san aon seòmar, agus cha robh móran de àile ghlain nam beann a’ ruighinn cùiltean is oiseanan nan tighean dubha.

Aig an àm so bha lighichean da-rìribh tearc anns na h-Eileanan agus cha robh e furasda do na bh’ ann siubhal eadar bailtean a choimhead air luchd an tinneis, agus co-dhiùbh is e an fhìor éiginn a bheireadh air duine sam bith cur air tòir an dotair, oir bha an sgillinn ro ghann.

Tha e coltach gun glac duine tinneas tuilleadh nas luaithe ma tha e sìos ’na chorp agus cha robh a h-uile duine cho math dheth o chionn ceud bliadhna is a tha iad an diugh, agus mar sin bha e na b’ fhasa do ’n t-sìol-tinneis gréim a ghabhail.

Bha aobhar eile ann cuideachd, agus b’ e sin gu robh nàire air daoine aideachadh gu robh an galair aca, eadhon an déidh dhaibh toirt fainear gun robh e gabhaltach. Cha robh daoine a’ tuigsinn dé an seòrsas galair a bh’ ann agus bhitear a’ bruidhinn air ann an sanais. Mu dheireadh ’s e a’ chaitheamh an ainm a chaidh a thoirt air agus chuireadh e tàmailt mhór air duine a ràdh ris gu robh a’ chaitheamh anns na daoine aige.

Air eagal bruidhinn na nàbachd cha deidheadh duine a ghlacadh i chur air leth idir, agus ’s e bun a bhiodh ann gun glacadh an teaghlach gu léir i—no co-dhiùbh a’ chuid mhór dhiùbh.

[TD 296]

Aireamh Sluaigh Leodhuis

Dealbh–cunntais 1
[Dealbh]
Aireamh an t-sluaigh

Anns a’ chiad dealbh-cunntais chì sinn gu robh àireamh-sluaigh Leódhuis a’ sìor fhàs anns an leth mu dheireadh de ’n naoidheamh linn deug agus gun do ràinig e àirdead mu 1910. Mu ’n àm so bha cùisean a’ soirbheachadh san Eilean againne oir bha 8000 an sàs anns an iasgach air dhòigh air choreigin anns a’ bhliadhna 1893. Ged a bha sin mar sin cha do mheudaich àireamh an t-sluaigh agus bha tuilleadh is cus de dhaoine a’ fuireach anns gach tigh.


Aireamh-Bàis

Dealbh-cunntais 2
[Dealbh]
Aireamh de bhàsan anns a’cheud mhìle (100,000)

Ma bheir sinn sùil air an dara dealbh-cunntais chì sinn gu h-ann mu ’n àm so cuideachd a dh’fhalbh a’ chaitheamh le barrachd, a réir

[TD 297]

àireamh-sluaigh, na aig àm sam bith eile an eachdraidh ar n-Eilein. Mar sin saoilidh sinn gu robh cus sluaigh sna tighean-còmhnaidh ’na phrìomh aobhar-sgapaidh air a’ ghalair. Tha am beachd so air a dhaingneachadh ma choimheadas sinn ris an treas dealbh-cunntais far am faic sinn gun do ràinig an galair àirdead ann am baile Steònabhaigh timcheall air da-fhichead bliadhna mun do rinn e sin air tuath a’ bhaile (An Rudha ’s am Bac).


Aireamh-Bàis

Dealbh-cunntais 3
[Dealbh]
Aireamh de bhàsan anns a’ cheud mhìle
Baile Steòrnabhaigh
An Rudha ’s am Bac

Chan eil teagamh sam bith nach robh tighean-còmhnaidh na b’fheàrr ’gan togail an Steòrnabhagh bliadhnaichean mun deach an togail air an tuath, agus mar a b’ fheàrr na tighean is ann bu lugha a bha bàsachadh leis a’ chaitheamh.


Aireamh a rèir gach seòmair

Dealbh-cunntais 4 (Baile Steòrnabhaigh)
[Dealbh]

Le sùil a thoirt air a’ cheathramh dealbh-cunntais chì sinn gu robh na bu lugha is na bu lugha de dhaoine mu choinneamh gach seòmair am am baile Steòrnabhaigh mar a bha na bliadhnachan ri dol seachad, ach air an tuath cha deachaidh móran thighean geala chur suas gu ás déidh 1924 nuair a thug Achd Pàrlamaid cuideachadh do na croitearan airson tighean ùra thogail.

[TD 298]

Aireamh-Bàis

Dealbh-cunntais 5
[Dealbh]
Aireamh de bhàsan anns a’ cheud mhìle (100,000)
Firionnaich
Boirionnaich

A nis nach coimhead sinn ris a’ chóigeamh dealbh-cunntais far am faic sinn (a dh’ aindeoin cho duilich is a tha e dhuinn aideachadh!) gu bheil am boireannach tòrr nas righinn na am fireannach. Bha móran a bharrachd de dh’fhireannaich a’ bàsachadh leis a’ chaitheamh aon uair is gun do dh’ fhàs na boireannaich rudeigin cleachdte ris a’ ghalair. Tha na boireannaich righinn da-rìribh!

Anns an àite mu dheireadh coimheadaidh sinn air ais air an dara dealbh-cunntais agus chì sinn gu soilleir gun robh an àireamh ás a’ cheud mhìle a bha a’ bàsachadh leis a’ chaitheamh a’ sìor dhol na bu lugha o chionn còrr is lethcheud bliadhna. Dé a b’ aobhar do ’n so?”

’S e am prìomh aobhar, mar a chunnaic sinn, an leasachadh a bhatar a’ dèanamh air na tighean-còmhnaidh ach bha gnothaichean eile ann a bha cuideachadh.

Bha bainne a’ chruidh anns an latha againne nas fallaine, oir thatar a’ dèanamh oidhirp mhór air a’ chaitheamh a chur á bith am measg crodh na rìoghachd, agus mar sin chan eil daoine cho buailteach a togail as a’ bhainne.

Tha an “X-ghath” air cuideachadh mór a dhèanamh oir is iomadh neach a lorgadh air an dòigh so mun d’fhuair a’ chaitheamh cus gréim air, agus mun d’ fhuair i cothrom air sgapadh gu daoine eile. Eadhon ged a bhitheadh a’ chaitheamh air gréim fhaighinn air duine an diugh tha tigh-eiridinn ann an Siorramachd Obar-Dheadhain far a bheil lighichean cho ealanta leis an sgithinn is gu bheil iad a’ leigheas na mór-chodach a tha dol fo’n làmhan.

[Sanas]

[TD 299]

Bho dheireadh a’ chogaidh tha cungaidhean ùra air an lorg mar <eng>“streptomycin,” “isoniazid”<gai> agus “P.A.S.” a tha marbhtach air a’ chaitheamh, agus an so feumaidh sinn facal a’ ràdh mu Dhotair Doig, a tha air a bhith toirt B.C.G. do ’n chloinn o chionn bhliadhnachan a nis. Bha e air fear de ’n chiad fheadhainn a thòisich air an obair so, agus chan eil teagamh sam bith nach eil an obair aige a nis a’ sealltainn a toraidh, agus tha an Eilean againn fada ’na chomain airson a theòmachd agus a dhìlseachd san obair chliùitich a ghabh e os làimh.

Chan eil e cho fada bho bha Taigh-eiridinn na Siorramachd air bràigh Steòrnabhaigh làn a mach air a bheul le feadhainn air an robh a’ chaitheamh, ach tha uimhir de leapaichean falamh ann a nis is gu bheil pàirt de ’n aitreabh air a cur gu feum eile.

Nach ann a bhios an latha ann nuair a thig an duine mu dheireadh a mach air a’ chachaileith air a leigheas, agus ’s e ar dùrachd ’s ar dòchas nach eil an là sin ro fhada as, oir is iomadh fleasgach is òigh, a bha glé ghealltanach, a chaidh a ghearradh as ’nan òige le galair grànda an t-strainnseir.

[Sanasan]

[TD 300]

Sùil Air Ais
SEORAS MACLEOID (Alanais)

(An Eaglais ann am beatha muinntir Roscuidnidh anns an ochdamh linn deug.)

IS mór agus is ùidheil an eachraidh a tha againn air eaglaisean an t-seann aimsir, agus tha taisgeach nach eil beag ann an leabhraichean cléire thall ’s a bhos. Bheir sinn criomag no dhà á cunntasan cùirtean eaglais Roscuidnidh ann am meadhon na h-ochdamh linne deug.

Rinn cogadh Phrionnsa Teàrlach léir-sgrios air eaglaisean nan sgìrean eile anns a’ choimhearsnachd—an Cille-Mhoire agus an Alanais—ach thàrr Roscuidnidh ás gu h-iongantach, agus trì eaglaisean ann a’ feitheamh searbhadas a’ Chogaidh. Tadhailidh sinn air aon diùbh—Eaglais an t-Sruthain.

Goirid an déidh a’ Chogaidh (1715) rinn muinntir an àite móran dìchill gu cùisean na h-eaglaise so a leasachadh. Chithear fhathast an làrach aice, agus ged nach eil dealbh againn dhith, tha fios gum b’ e clach a thog na ballachan, gu robh iad air an dèanamh réidh a muigh ’s a stigh agus air an aoladh. Bha am mullach de fhiodh le còmhdach mhath de fhraoch. Bha an clag-thigh cho àrd os cionn na binneige ’s a thigeadh aca air a chur. Bha gach mìr de ’n làr fo leacan móra còmhnard. Cha robh dìth luaidhe, ullagan, no gloine air na h-uinneagan—ged a thàinig orra dealachadh ri £8 19s 11d airson gloine an teampuill gu léir! B’ iad a bha cùramach mu na gloinichean sin oir leughaidh sinn a leithid so anns a’ Chunntas Bhliadhnail—“10/6 airson stoban iarainn gu cumail slaodairean bho bhith suidhe anns na h-uinneagan”!

B’e cuid de obair a’ mhaoir-eaglaise taobh a stigh nam ballachan aoladh bho àm gu h-àm, an làr a sguabadh gu tric, agus dèanamh cinnteach nach robh dìth àile ghlan air an luchd adhraidh. Feumas e bhith gu robh am bodach aig an am so anabarrach dìchiollach oir bha e gu tric ag iarraidh sguaban ùra. Tha e coltach gu robh e air a shàrachadh gu mór le uisge a bha laighe air làr na h-eaglaise; bu bheag an t-iongnadh ’s i an cliathaich bruthaich. Cha robh móran airgid a’ tighinn thuige bho ’obair mar mhaor-eaglaise ach bha e cinnteach á sia sgillinn airson an clag a bhualadh. B’ ann aige a bha ris na h-uaighean a chladhach agus bha a thuarasdal a réir an inbhe an neach a bhàsaich: tasdan airson uaigh dhuine bhochd—rudeigin eu-domhainn; uiread eile airson fear no té an inbhe mheadhonail; agus bha na h-uaislean a’ toirt seachad ceithir tasdain airson doimhne neo-àbhaisteach. Cha robh am bàs fhéin a’ dèanamh co-inbhich dhiùbh! Bha leth-chrun air a chur air leth eadar e fhéin agus an Ceisdear airson caisbheairt!

B’ e sgrùdadh an t-sluaigh air eòlas litreachail na Fìrinn agus an ceasnachadh air Leabhar-Aithghearr nan Ceisd obair dhligheach a’ Cheisdeir. Bha e mar fhiachan air an Fhìrinn a leughadh do shean is

[TD 301]

òg, oir cha robh leughadh ach aig a’ bheagan. Cha b’ e idir dad de dhleasdanas-san na Sgriobtairean a mhìneachadh—b’ e sin achadh dìoghluim an teachdaire a mhàin.

Bha aig an àm ud Ceisdear am Portmaholmaig a rinn àrdachadh ain-dligheach air inbhe. Bha e car làn dheth fhéin agus cha b’ e am furasda chumail ’na àite. Thàinig a reasgachd gu cluasan na cléire agus cha b’ fhada gus an deach an glas ghuib a chur air ar caraid. Goirid an déidh so bha e a rithist le a bhonaid ’na làimh—iad a’ cur ás a leth gu robh e a’ cur dragha air an t-seirbhis le bhith seinn àird a’ chlaiginn le fonn eadar-dhealaichte ’s a bha aig càch. Fhuair e achmhasan geur, ’s a leabhraichean ’na chois! So am meas a bha a’ chléir a’ cur air cuideachadh Mhurchaidh a’ Cheisdeir ás leth leasachadh na seinn!

An uair a thàinig Dàniel Bethune gu Roscuidnidh anns a’ bhliadhna 1717 bha cùisean na diadhachd glé ìosal. Chan fhaca e freagarrach Bòrd an Tighearna a fhrithealadh fad cheithir bliadhna an déidh a phòsadh ris a’ choimhthional. Aon eildear cha robh aige agus mar sin bha e gun seisean. B’ e duine anabarrach diadhaidh a bha an Dàniel agus mun do chaochail e thug e a chumadh fhéin air móran de ’n sgìre.

Bha e fhéin agus am fear a thog àite a’ caitheamh móran de ’n ùine ann an oidhirp air leasachadh cor ìosal nam bochd, agus bhatar a’ crìochnachadh iomadh seisean le greiseag air “Airgead nam Bochd.” So a bha ac air là mar siud—

1. Banntrach a’ Phìobaire Dhoill, 2/6.
2. Aobhar feumail,1/2¾.
3. Sìne a’ Mhuilleir (Sìne Allaban), 2/6.
4. Bean Chuthaich a’ Mhuilleir, 1/-.
5. (Bliadhna an déidh sin.) Banntrach Gharg a’ Mhuilleir, 4/- (chaidh an truaghan fodha fo chudthrom na deuchainn).
6. Seòras Rothach, 1/- (air uairean).
7. Seann Seòladair, l/-.
8. Caileag Bhochd Swanson, 1/-.

Aon cuis-thruais eile—agus cha b’ ann air dheireadh bu mhath leam e bhith—Uilleam Amadan. Thigeadh e bliadhna an déidh bliadhna, bho bhràighean grianach Chulcàirn, a dha làimh gu dòchasach sìnte mach airson a shia sgillinn, is deàlradh ’na ghnùis fo ghàire neònach na h-inntinn nach robh làidir.

’S math gu bheil fhathast againn sgàthan anns am faic sinn mhuinntir a’ bh’ ann, is an rian beò a bh’ aca. Is mór an caochladh a thàinig air cùisean bho ’n là ud. Tha daoine gu mór nas soirbheachaile, ach, ma thà, chan eil teagamh nach eil éire-thruim ’na chois. Chunnaic iadsan tròcair Dhé suainte suas ann an drap de ’n uisge fhuar; faiceamaid-ne a làmh fhialaidh ann am meadhon ro-lìonmhorachd ar sochairean.

[TD 307]

An t-Eilean Céin
GARBHAN MACAOIDH (Manchester)

AN sin thàinig a’ chamhanach. Agus cha robh a’ mhadainn sin mar mhaidnean eile. Bha i cho dearg ri fuil agus cho geal ri mearadh-loisgeach. Nuair a thàinig na luing bha cuid diubh mar ialtagan agus cuid eile mar chearbanan airgid. Agus bha sgiobaidhean annta: fir throma, stòlda agus fir chaola, bhòsdail. Thàinig iad le fuath agus le comh-eud agus le glòir-mhiann. B’ e long dhearg a ràinig air a’ phlanaid air tùs agus lean gach neach eile gun dàil. Thàinig an long-iarmailt ghorm gu tìr agus leum an sgiobair a mach leis a’ bhrataich ghuirm ’na làimh, ach bha e ro anamoch. Bha bratach dhearg an sin cheana. Ach bha an sgiobair dearg ro anamoch mar an ceudna. Bha gach uile fhear a bha anns na luing iarmailt ro anamoch.

Bha creutair dà chasach a’ seasamh air a’ phlanaid. Sheall na sgiobairean air le iongnadh.

“Mhoire!” arsa an sgiobair gorm. “Dé tha sin?”

Mhionnaich an sgiobair dearg.

“’S e duine th’ ann!” thubhairt an sgiobair gorm. “Creutair-talmhainn.”

Mhionnaich an sgiobair dearg a rìs. “Chan urrainn sin a bhith. Chan eil beatha air a’ phlanaid so idir. Chan eil àile-bheathail ann.”

’S e fear òg a bha ann. Fear òg agus aodach cròchach air. Sheall e gu geur orra agus labhair e. Labhair e gu mall anns a’ Bheurla Shasunnaich.

“Tha . . . àile-bheathail . . . an so.”

“A bheil Beurla agad matà?” dh’ fhaighnich an sgiobair gorm. “Ciamar a tha Beurla agad?”

Dh’ amhairc an sgiobair dearg orra le gruaim. “Chan eil mi a’ tuigsinn. Dé tha an creutair ag ràdh?”

“Thubhairt e gu robh àile-bheathail—<eng>oxygen<gai>—ann. Tha a’ chànan Ameireaganach aige.”

“Unsinn. Chan eil mi a’ creidsinn sin. Bu mhise an ceud-fhear air a’ phlanaid so. Nuair a bhitheas cànan talmhainn an so ’s e cànan mo dhùthcha a chluinnear. Goirear Mosco Nuadh de ’n àite so, agus ma bhitheas dùthchasaich eile ann, bithidh iad ’nan Comunnaich. Nì sinn tuathanas cuideachdail agus pàirtidh neartail.”

“Chan eil ur cànan agam-sa,” thubhairt am fear òg. “Tha leabhraichean agam agus is iomadh cànan a tha annta, ach cha chuala mi na cànanan sin riamh. Cha chuala mi ach beagan Beurla a bha aig mo sheanair.

Rinn am fear òg snodha gàire. “Ach thigibh còmhla rium a nis, a dhaoine uaisle. Chan fhaca sinn riamh daoine o ’n talaimh agus feumaidh sinn aoigheachd a thoirt dhuibh.”

Chaidh an triùir tarsainn machair mhóir bhuidhe gus an d’ràinig iad air togail gheal bhrèagha far an robh seann duine stàtail a’ feitheamh anns an dorus. Thog an seann duine a làmh agus labhair e ann an cànan nach do thuig na sgiobairean.

“Thubhairt e, ‘Fàilte oraibh, a chàirdean’,” arsa am fear òg.

[TD 308]

“Is e so Athair ar Sluaigh agus Ard-rìgh na Tìre, ach is duine caomh agus iorasal e.”

Chaidh iad a steach gu seòmar aoigheachd mór far an robh cuirm air a’ bhòrd. Bha móran dhaoine a’ seasamh mun cuairt agus fir-ciùil a’ cluich agus a’ gabhail òran. Rinn na caipteanan suidhe agus thòisich a’ chuirm.

“Tha na seirbhisich a’ cluich gu ro mhath,” thubhairt an sgiobair gorm.

Rinn am fear òg gàire. “Chan eil seirbhiseach air a’ phlanaid so. Is fir shaor iad agus tha iad a’ deanamh ciùil a chionn gu bheil spéis aca dhi.”

Mhionnaich an sgiobair dearg a rìs, ach cha robh fearg air. Bha e an imcheist. “Ciamar a thainig iad an so? Có an sluagh tha so? Chan eil mi a’ tuigsinn idir.”

Bha a h-uile duine a’ bruidhinn a nis, agus bha fuaim an cainnt mar bhorbhan uisge agus mar chagair na gaoithe. Bha an seòmair làn, ach bha e cho sàmhach ri ceòl na clàrsaich.

“Dè a’ chànan tha sin?” dh’ fhaighnich an sgiobair gorm.

“Dè a’ chànan a tha iad a’ labhairt?” dh’ fhaighnich an sgiobair dearg.

“Is e ar cànan—Gàidhlig Albanach,” fhreagair am fear òg.

“Ciod a thubhairt e?” dh’ fhaighnich an sgiobair dearg.

“Thubhairt e gu bheil iad a’ labhairt Gàidhlig Albanaich.”

“A’ chànan Albanach?”

“Seadh.”

“B’ i cànan ar sinnsear,” ars am fear òg.

“Ach ma tha,” dh’ éigh an sgiobair gorm, “Is cànan mharbh a’ Ghàidhlig. Sgriosadh Alba anns a’ chogadh mhór atomach sa’ bhliadhna 2001 nuair a thuit na bomaichean fuilbheanach air Breatann.”

Sheall am fear òg air le uamhann. “Am bheil sin fìor? Alba air a sgriosadh? Cha robh fios againn. Cha robh fios idir . . . Rugadh mi air a’ phlanaid so, agus m’ athair romhamsa.”

“Is e so an rud a chaidh a chur a mach do na h-Albanaich,” ars an sgiobair gorm. “Ged a chuir iad cath cruaidh sgriosadh iad gu léir.”

“Tha mi ’gad leantainn,” fhreagair am fear òg. “Shàbhail am Freasdal sinn, matà.”

“Cha do thuig mi an clò”, thubhairt an sgiobair dearg. “An dubhairt e gur Albannach e?”

“Thubhairt agus cha dubhairt,” ars an sgiobair gorm. “Seall so, a fhir òig, ciamar a ràinig sibh an reul-shiùbhlach so?”

“Dh’ innis mo sheanair dhomh gun dàinig sinn ann an soitheach an Iùdhaich.”

Rinn an sgiobair gorm gàire. “Soitheach an Iùdhaich! Agus dé air an t-saoghal tha sin?”

“Innsidh mi dhut,” thubhairt am fear òg. “An do leugh thu riamh sgeul nan sàsairean itealach?”

“Leugh,” thubhairt an sgiobair gorm.

“Nuair a chunnacas na sàsairean air tùs, chreid móran nach robh annta ach eathraichean-àile no mealladh. Ach bha sàsairean siùbhlach ann agus chaidh iad a dh’ ionnsaigh na talmhainn o phlanaid eile.”

[TD 309]

“Cia as, matà?” dh’ fheòraich an sgiobair gorm.

“Chan eil fios agam,” thubhairt am fear òg.

“As a’ phlanaid so?” dh’ fhaighnich an sgiobair gorm, eadar fhìrinn is mhagaireachd.

“Chan ann,” fhreagair am fear òg. “Ach anns a’ bhliadhna 1958 thuit sàsair o ’n speur agus thachair oileadair Iùdhach air. Chuireadh an sàsair ’na theine leis an tuiteam dhian agus cha robh duine ann, ach bha an t-inneal gluasadach sàbhailt. Chuir Koch—b’ e sin ainm an oileadair—an t-inneal ann an sobhal agus fad nam bliadhnachan rannsaich se e gus an d’ fhuair e a mach rùn-dìomhair nan sàsairean.”

“Huh!” ghlaodh an sgiobair gorm. “Dé bha sin—rùn-dìomhair nan sàsairean?”

“’S e tarraing-dhealain, no mar a theireadh na leabhraichean feallsanachd anns a’ Bheurla, <eng>electro-magnetism.<gai> Bha an sàsair ann an dà roinn—uachdar deimhneach—no <eng>positive<gai>—agus ìochdar diùltach—no <eng>negative<gai>—mar dhà phól na cloiche-iùil. Bha an soitheach a’ gluasad eadar an dà raon (no <eng>fields<gai>), gun chothrom agus gun deuchainn. Cha robh stuth spraidheach ann mar ann an rocaid agus b’ urrainn dha gluasad gu sìorruidh.”

“Ach carson a thàinig sibh anns an t-sàsair?” dh’ fhoighnich an sgiobair gorm.

“Ah, is ann neònach a tha an sgeul,” thubhairt am fear òg. “Bha mo shinnsear a’ fuireach ann an eilean beag ann an Gaidhealtachd Albainn, ach bha am beatha a’ fàs cruaidh mar a bha beatha nan Hiortach. Thagh an t-Iùdhach sinn a chionn gu bheil e aonarach agus an-iochdmhor anns an iarmailt agus is ann mar sin a bha beatha nan eileanach. Cha robh sluagh air an t-saoghal a bha cho iomchuidh do aonaranachd na h-iarmailt agus do bheatha air planaid iomallach agus a bha muinntir nan eileanan. Air an aobhar sin chuir Koch na h-eileanaich uile a steach do ’n t-sàsair mar a chuir Noah a theaghlach a steach do ’n àirc, agus ghabh iad an crodh, an eich, an cearcan, an crainn-àraidh agus an cuid uile leo. Agus an sin dhùin Koch dorus an t-sàsair agus thilg e a shoitheach-iarmailt a mach anns an speur gus an do ràinig mo shinnsear an reul so. Rugadh mo phàrantan agus mise an so, agus chan fhaca mi riamh saoghal sam bith ach an saoghal so.”

“Nach uabhasach sin?” thubhairt an sgiobair dearg ris an sgiobair ghorm.

“Tha a’ bheatha math an so,” ars am fear òg.

“Huh! Beatha bhrùideil,” thubhairt an sgiobair gorm.

“Tha a’ bheatha math,” thubhairt am fear òg a rìs. “Tha sgoilean matha againn—sgoil-bhàrdachd agus sgoil-chiùil agus oilthigh. Tha leabhar-lann mór againn, oir tha móran sgrìobhadairean agus bhàrd againn, agus sgrìobhar iomadh leabhair leò. Fad an t-samhraidh tha obair gu leòr ann agus spòrs agus mire an déidh ar n-oibre. Sa’ gheamhradh tha cuirmean agus féillean againn.”

“Am bheil telebhisean agaibh?” dh’ fheòraich an sgiobair gorm.

Rinn am fear òg snodha gàire. “Leugh mi leabhraichean mu dheighinn a’ chian-amharcain no telebhisean ach chan eil e againne.

[TD 310]

[Sanas]


[TD 311]

“A bheil dealbh-thighean agaibh?” dh’ fhaighnich an sgiobair gorm dheth.

“Chan eil,” fhreagair am fear òg. “Tha sinn bochd agus chan eil móran innleachd againn, ach tha iomadh tigh-cluiche air a’ phlanaid agus tha dibhearsain gu leòr ann. Tha sinn sona co-dhiùbh.”

Thainig a’ chuirm gu crìch agus thog an t-Ard-rìgh a làmh. “Labhraidh ar n-aoighean a nis,” ars esan.

“Feumaidh sibh labhairt a nis,” thubhairt am fear òg anns a’ Bheurla. “Am bheil Laideann agaibh?”

“Tha beagan,” thubhairt an sgiobair gorm, “Ach chan urrainn dhomh òraid a dheanamh ann an Laideann.”

“Laideann?” ars an sgiobair dearg. “Tha e agam-sa. Dh’ ionnsaich mi i anns an oilthigh.” Dh’ éirich e agus sheall e air an Ard-rìgh. “A chàirdean, is mac dùthcha móir mi—chan eil dùthaich nas motha no nas cudromaiche air an talamh. Tha sinn beairteach agus làidir agus tha mi a’ faicinn gu bheil sibhse bochd agus gun ghoireas nan stàitean móra. Ach, a chàirdean, nuair a bhitheas riaghladh Ruiseanach an so bithidh ur beatha nas fheàrr. Bithidh tuathanas cuideachdail agus tighean-oibreach móra air ur planaid.”

“Le bhur cead,” ars an t-Ard-rìgh, “Chuala sinn gu leòr. Eisdidh sinn ris an sgiobair eile a nis.”

Dh’ éirich an sgiobair gorm. “Well, a dhaoine-uaisle, chan eil agam ach a’ Bheurla Ameireaganach ach tha mi an dòchas gum bi ar caraid òg a’ cur ur cànain air na their mi. Tha mi glé thaingeil airson na fàilte a chuir sibh orainn agus airson na cuirme flathail so. Ach, a chàirdean, tha mi a’ faicinn nach eil sibh cho fortanach ruinne. Tha ur beatha mar a bha beatha ar sinnsear, bochd agus brùideil. Nuair a thig na h-Ameireaganaich bithidh factoraidhean brèagha agaibh. Nithear innealan telebhisein agus carbadan leathan. Bithidh biadh-cagnaidh agus deoch <eng>Coca-Cola<gai> agaibh. Bithidh an t-<eng>American Way of Life<gai> agaibh.”

“Gu leòr! dh’ eubh an t-Ard-rìgh, “Chuala sinn gu leòr. Mas toigh leibh, deanaibh ur beatha an so agus fàilte. ’S e ur beatha. Is teaghlach mór sinn agus tha àite ann airson bhall ùra. Co-dhiùbh, cha bhi na h-Ameireaganaich no na Ruiseanaich a’ togail tighean-oibreach an so. Ma bhitheas telebhisean no carbadan againn, ni sinne iad. Cha bhi ur beatha mar a tha i air an talamh. Fanaibh an so ann an sìth.

Chuir am fear òg Beurla air òraid an Ard-rìgh.

“Dé?” ghlaoidh an sgiobair gorm. “Chan fhan sinn an so. Tha sinn a’ dol air ais leis an naidheachd agus thig iomadh long ’nar déidh.”

“Tha mi a’ dol air ais mar an ceudna,” thubhairt an sgiobair dearg.

“Bhitheadh sin cunnartach,” ars an t-Ard-rìgh. “Choisinn sinn ar saorsa agus ar tìr gu duilich agus gleidhidh sinn i.”

* * * * *

Agus an sin bha buaireas mór ann. Dh’ éirich an sluagh uile agus rug iad air na seòladairean-iarmailt agus chuir iad gu bàs iad.

An sin thàinig am feasgar. Agus cha robh am feasgar sin mar fheasgairean eile. Bha e cho dearg ris a’ chamhanach agus shil an fhuil mar uisge. Agus bha sìth ann.

[TD 314]

A’ Chiad Uair A Dh’Fhàg Mi Uibhist
(mar a dh’inns Bean Nill do dh’ Fhear Chanaidh)

A’ CHIAD trip a dh’ fhàg mi an t-eilein, cha robh mi ach gu math deireannach. Bha mi ag obair foghar ann an Ormaclait, agus ’s e tasdan san latha a bh’ agam, agus rinn mi ’m foghar ann; ach co dhiù, gun do chuir mi not gu taobh. Agus bha iomadach rud agam ri fhaighinn leis an not; bhiodh dreas a dhìth orm, agus bhiodh a h-uile rud a dhìth orm. Neo ’r thaing nach robh mi faicinn feodhainn eile leòmach, ’s gun rathad agam fhìn air sian fhaighinn; agus bha mi cumail agam an not.

Bha sin ann Di-Dòmhnaich, agus chaidh mi dha ’n eaglais; nuair a sgaoil an eaglais, thànaig nighean a mhuinntir Staonaibrig a mach, agus thuirt i:

“Bheil duine ’n seo théid a chosnadh deagh-thuarasdal idir” ors ise “no do dheagh-àite?” Cha robh gin no duine ag radha guth. Thuirt mise air mo thurrag, on a bha mi car abaich:

“Théid mis’ ann.”

“O, m’ eudail, hugainn” ors ise “tha mise falbh am màireach, ’s bi falbh còmhla rium, ’s chì mis’ thu air ùrlar tigh do mhaighstir, agus théid mi latha sa bith ’gad choimhead ann.”

O, siod an rud a bha math agamsa. Ach dh’ fhalbh mi còmhla rithe sìos dha ’n tigh aca fhéin, gu ruige Staonaibrig, agus dh’ inns mi gu robh not agam, dùil a’m gura mi bha beairteach, nach teirigeadh e idir dhomh! Well, ’s e crùn a bhiodh an uair sin oirnn a dhol dha ’n Oban leis an <eng>steamer<gai>. Dh’ fhalbh mi madainn Di-Luain, ’s thug mi leam na badan a bh’ agam ann an oisein bhig, a h-uile bad a bh’ agam, tha mi cinnteach gu robh e umam co dhiù. Well, nuair a ràna sinn an t-Oban, bha ise Gàidhealach gu leòr, ach nuair a rànaig i sin, cha chluinneas ach Beurla, ’s cha robh Beurl’ agamsa, ’s cha robh sgoil agam. Cha robh mi ach truagh.

“O” ors ise “gheobh thu rud sa bith a bhios a dhìth ort ann am bùth an seo gu ’m bi <eng>term<gai> ann; ach” ors ise “bheir dhomhsa beagan thasdan fiach an déid mi a stigh a phàidheadh umbaralla a chuir mi ’ga chàradh ann a sheo nuair a bha mi dhol dhachaidh a bhrist mi.”

O, thug mise siod dhi, ’s mi bha math dheth. Chaidh i stigh do sheop liom ann a shin agus thuirt i “Am faigh searbhanta an seo rud gu <eng>term?<gai>

“O, gheobh” ars am fear sin, “agus litir a maighstir aice.”

Siod rud nach robh agams’ ann. Cha robh mise foighneachd airson maighstir, ’s i fhéin a’ dol dha m’ fhàgail ann. Cha robh mi airson mo chur am fhaicinn. Bha seo ceart gu leòr, ach chaidh sinn an seo air an trèan. Cha robh fios agamsa cà robh mi dol, ach gu robh mi ’ga leanail-sa. Agus nuair a stad an trèan an Loch Obha ann an sin, thog ise uinneag na trèin’, agus thòisich i air smìdeadh. Agus bha bàta dol a thighinn a nall air an locha, air Loch Obha, ’ga h-iarraidh; bha ise ceart gu leòr, bha i tilleadh dha ’n à’ ’n robh i reimhid. Thionndaidh i rium agus thuirt i:

“Well” ors ise “thig thusa aisde a nist air an ath-stàisean, neo

[TD 315]

mura dig, ’s ann aig Dia mór tha brath cà ’n déid thu.” Thòisich mise air caoineadh an uair sin. Cha robh fios agam dé chanainn, no dhianainn.

“Tha mise tighinn aisde ann a seo” ors ise “agus mura dig thus’ aisde an uair ud, aig Dia tha brath cà ’m bi thu!”

Thionndaidh an seo té dha na boireannaich a bha sa’ chearraids, agus thuirt i:

“A bheil sgoil agad, a ghalghad?”

“Chan eil” orsa mise.

“Bheil Beurl’ agad?” ors ise.

“Chan eil.”

“Dà, ’s truagh leam thusa gun sgoil gun Bheurla.”

Cha robh mise ach a’ caoineadh. Dh’ fhalbh iad sin, a h-uile duin’ aca, mach as a’ chearraids; ach gun dànaig fear obrach a stigh. Shuidh e mar sin mu’m choinneamh air an taobh eile. Bha mise caoineadh. Theireadh esan an dràsd ’s a rithist:

“Teann a nall goirid domh, gun fhios a ’m nach tu as bean domh fhéin.” Cha robh mise ach a’ caoineadh.

“Bheil airgiod agad?” ors esan.

“Chan eil” orsa mise.

“’S cà’il thu dol?” ors esan.

“Chan eil fhios a ’m gu dearbh, chan eil fios a ’m cà’il mi dol, ach g’ eil agam tighinn amach aig an ath-stàisean.”

“Well, tha mise tighinn a mach an sin cuideachd” ors esan. “Agus an ann gu cosnadh a tha thu dol?”

“’S ann” orsa mise.

“Well” ors esan “chan eil agad ach bruidhinn ris a’ phoilisman nuair a thig thu mach as an trèan.”

“Dà, chan eil bruidhinn agam dha ’n phoilisman ann, tha mi gu don’ air.”

“O” ors esan “chleachd e Gàidhlig a bhith aige.”

Well, nuair a ràna sinn Dail-Mhàilidh, thàna mise a mach, ’s thànaig am fear sin a mach. Dh’ fhalbh e far an robh ’m poilisman, ’s thànaig am poilisman. Bhruidhinn e rium, ’s dh’ fhoighneachd e dhiom cà’ robh mi dol, ’s thuirt mi gu robh mi dol gu fear MacFhilib. Bha e treiseag a’ coimhead orm. “O” ors esan, “’s e crathadh a chinn, “chan eil duine dha ’n ainm sin an seo ach aoinfhear, ’s chan eil e gleidheadh searbhanta idir. Chan eil searbhanta idir aige uair sa bith,” ors esan. Cha robh mise ach ’nam ghurraban ann a shin.

Thànaig an sin am fear sin a bha còmhla rium, thill e agus bha pacaid bhriosgaid aige dhomh agus flasg aige ’na phòca, agus thug e orm balgam a thoirt as a sin. Dh’ fhalbh am poilisman agus dh’ fhàg e ’n sin mi; agus thànaig e seo an ceann treiseig a rithist.

“O” ors esan “tha mi nist, a chaileag, a’ tuigsinn cà’il thu dol. Thig a mach. Seall am faic thu am bad coilleadh tha ’n sin.” Bha e cóig mìle bhuam, am bad coilleadh ud, ach gu dearbh bha e mór, agus bha e car air leath o ’n chòrr. “Siod” ors esan “far eil thu dol, siod far eil an tigh far eil thu dol, far eil am bad coilleadh ud.” Ach cha robh mise deònach carachadh air a shon sin as an à’ ’n robh mi, cha robh fhios a ’m cà’ ’n robh mi gus a dhol.


[TD 316]

[Sanas]


[TD 317]

Thànaig an sin dà chnapach ghille agus thuir fear aca rium:

“An ann á Uibhist a tha thu?” ors esan.

“’S ann” ors mise.

“’N e Raonaid Dhòmhnallach thug gu tighinn thu?”

“’S i” orsa mise.

“O, well” ors esan “’s ann còmhla ruinn bhios tu falbh.” Dh’ fhalbh mi an uair sin còmhla riutha ’n sin, ’s cha robh agams’ air ruighinn an àite sin ach pàipear sgrìobhte ’s dhà no trì stampaichean, tasdan no dhà, sin na bh’ agam dha ’n not, ’s cha robh mi ann ach sia mìosan, ’s gu dearbh cha robh mi ro-thoilichte ann. Sin mar a thachair dhòmhsa a’ chiad fhalbh a rinn mi!

(Tha Bean Nill ceithir fichead ’s a trì deug am bliadhna. B’ann sa’ bhliadhna 1882 a thachair so.)

[TD 324]

[Dealbh]
Feachd Ghearrloch de Chomunn na h-Oigridh ann an cladh Ghearrloch a’ coimhead air an t-seann chloich air uaigh Uilleim Rois.

Oigridh Ghearrloch ’S A’ Ghaidhlig
LE CEITEIREIN NICMHATHAIN (Inbhir-àsdail)

Bha riochd is dreach an àite so ’gam thàladh thuige riamh,
Beanntaichean is gàrraidhean is màigh aig bun an t-sliabh;
Fhuair mi sìth is sàmchair, am measg chàirdean bàigheil fial
Sa’ chlachan san deach m’ àrach an Sgir Gheàrrloch, Rois-an-Iar.

SIN mar a labhair Bàrd òg Inbhir-àsdail agus ’s e an aon smuain a réir coltais a tha ruith troimh inntinn a’ chuid as motha de òigridh Sgìr Gheàrrloch an diugh. Tha an òigridh a’ sìor thilleadh dhachaidh ma gheibh iad an cothrom air obair fhreagarraich idir is tha am barrachd dhiubh a’ fuireach aig an tigh na fhad’s is cuimhne dhomh-sa. Ach dé tha ’gan tarraing air ais? Chan e na cur-seachadan ùra co-dhiùbh, air a bheil òigridh nam bailtean a’ tighinn beò, bhon chan eil iad ann dhaibh. Ach tha de thoinisg aca a nì toileachas-inntinn dhaibh fhéin, a’ toirt feart air an t-sean-fhocal “is buaine dùthchas na oilean.” Is tha mise de ’n bheachd gu bheil iad cho sona is cho toilichte le ’n suidheachadh ri òigridh ann an ceàrnaidh sam bith de Albainn.

Beus na tuath—“far am bithear ’s e nithear,” is tha e fìor an so, oir ged a tha móran sluaigh air tighinn a steach dha ’n sgìre bho ’n Ear is bho Dheas chan aithnicheadh duine an diugh air a’ chloinn nach robh iad riamh anns an Sgìre. Gu dearbha fhéin tha na feadhainn sin nas deònaiche na na Gaidheil gun ionnsaicheadh a’ chlann aca a’ Ghàidhlig agus té de na sgoilearan Gàidhlig as fheàrr ann an sgoil an Leothaid, far a bheil an cànan gu math beò ’s ann á Deas a thàinig a cuideachd.

Ach ged a tha beusan nan Gaidheal aca, cia mheud a tha a’ gabhail suim anns a’ chànain. Bheil a’ Ghàidhlig beò fallain a measg an

[TD 325]

òigridh ann an Sgìr Gheàrrloch an diugh? Tha mi duilich ri ràdh nach eil. Ach tha mi toilichte ri ràdh gu bheil iad a’ cur còrr diù air a’ Ghàidhlig na bha iad bho chionn iomadach bliadhna.

’S e mo bheachd-sa gur e an rud as cronaile do adhartas na Gàidhlige a measg an òigridh, chan e a mhàin ann an Geàrrloch ach anns a’ Ghaidhealtachd air fad, an t-aineolas a measg na feadhna a bhruidhneas i gu fileanta a bheir orra a bhith fanoid air luchd-ionnsachaidh ma nì iad mearachd ann am fuaim facail no an gnathasan-cainnte. Bu chòrr dhaibh cuimhneachadh an rud a fhuair iad fhéin an asgaidh gu bheil an luchd ionnsachaidh a’ cur fada bharrachd luach air na tha iad fhéin is gu bheil iad ag obair gu math cruaidh airson a chosnadh. Is an àite bhith dèanamh cuis-mhagaidh dhaibh bu chòir dhaibh a bhith toirt gach cobhair dhaibh, bhon ’s e na dearbh fheadhainn a tha gabhail an dragh ri ar cànan ionnsachadh a tha dèanamh oidhirp mhór airson a’ Ghàidhlig ath-bheothachadh—rud nach ruigeadh iad a leas mur b’ e gun do ghabh na Gaidheil cho beag suim de an dìleab fhéin. Chan eil suim neo foighidinn agam airson nan Gaidheal ’nar measg a tha mar sin, ach tàir is truas airson an an-fhios. Agus airson na feadhna eile a tha de ’n bheachd nach eil iteagan bòidheach ach air eòin fad as chanainn riutha “ged is grinn an sìoda is coma leis có air am bì e.”

Stiùirear a’ chlann le ceithir nithean sònraichte gu bhith gabhail tlachd de ’n Ghàidhlig.

1. An Eaglais

Gun teagamh ’s e a’ Ghàidhlig a tha air a cleachdadh mar is trice anns na seirbhisean is na coinneamhan-ùrnuigh ach mach air a sin chan eil Comunn airson na h-òigridh no buidheann airson fir togail an fhuinn idir ann—rud a dhèanadh cuideachadh mór.

2. An Dachaidh

’S dòcha gum faigh mi mo chàineadh, agus ma gheibh mo thogair, ach tha e follaiseach nach d’ rinn a’ chuid as motha de na pàrantan an dleasdanas gu toirt a’ chànain a fhuair iad fhéin mar chòir-bhreith do ’n cloinn. Chan eil ach aon ghille nis ann an Aird-Sgoil Gheàrrloch a tha fileanta sa’ Ghàidhlig. Ach tha aon bhaile beag anns an Sgìre nach eil mi cur cuide ris na feadhainn eile. Is e sin Mealbhaig, far a bheil a’ Ghàidhlig cho fallain a measg sean is òg is a tha i ann an gin de na h-Eileanan an Iar, is guma fada mhaireas i mar sin. Aon chleachdadh a tha dol as anns na dachaidhean nach eil a’ deànamh cuideachadh do ’n Ghàidhlig a chumail beò a measg an òigridh ’s e adhradh teaghlaich. Tha fios agam fhìn gur e bhith leantainn an adhraidh a dh’ ionnsaich dhomh a’ Ghàidhlig a leughadh an toiseach is tha mi glé chinnteach gun robh móran òigridh coltach rium. Bithidh sinne a’ cluinntinn móran leisgeulan aig pàrantan carson nach eil a’ Ghàidhlig aig an cloinn ach tha mi fhìn de ’n bharail gur e an reusan as bitheanta an leisg agus nach gabh iad an dragh.

[TD 326]

3. Camp Comunn na h-Oigridh

Tha Càmp bhliadhnail Comunn na h-Oigridh aig Cnoc nan Ròs, Baile Dhubhthaich, glé mheasail aig a’ chloinn. Tha iad glé dhéidheil air a dhol ann, agus gu dearbh bha fìor-chliù math orra bho na h-inbhich as gach ceàrn a bha air ceann na càmpa. Chaidh seachd pearsa deug á Geàrrloch do Chnoc nan Ros an uiridh agus cha robh aon diubh sin a bheireadh droch ainm d’ a dhùthaich air a bheatha. Is dòcha gum bi an còrr a’ dol ann am bliadhna. Is mór is fheàirrd a’ chlann a bhith a’ coinneachadh ri cloinn eile; tha iad a’ faicinn gu bheil na h-Eileanaich nas fileanta na iad fhéin is tha sin a’ toirt orra oidhirp nas motha a dhèanamh nuair a thilleas iad dhachaidh. Tha iad ag ionnsachadh na Gàidhlige a h-uile madainn aig a’ champ, agus amhrain Ghàidhlig is ceòl gach là. Is mór an nì sin oir ann an sgìre Gheàrrloch chan eil neach a tha oileanaichte ann a bhith a’ teagasg ciùil dhaibh.

4. An Sgoil

Chan eil ach aon sgoil a nis anns an sgìre far nach eil ceann-teagaisg Gaidhealach agus tha an sgoil mar sin bho chionn bhliadhnachan is cha chluinnear facal Gàidhlig aig a’ chloinn as a’ bhaile bheag sin ged a tha iad glé dheònach air a’ Ghàidhlig ionnsachadh nuair a thig iad do ’n sgoil mhóir. Tha rud eile a’ dèanamh cron mór air aobhar na Gàidhlige. ’S e sin: ma tha sgoilear math tha e air a chur gu Inbhir-pheofharain aig dà bhliadhna dheug, baile a tha nas Gallda na a’ Ghalldachd. ’S chan eil misneachd sam bith air a toirt dha ’n chloinn bho ’n taobh an Iar spéis a ghabhail anns a’ chainnt mhàthaireil aca fhéin. Ach air an làimh eile tha a’ Ghàidhlig air a teagasg gu cruaidh ann an cóig sgoilean ann an sgìre Gheàrrloch agus tha trì feachdan de Chomunn na h-Oigridh air a stéidheachadh san sgìre.

(a) Ann an sgoil an Leothaid fo stiùireadh Anna Nic an Rothaich, bana-Ghàidheal a tha air uabhas obrach a dhèanamh fad a beatha as leth na Gàidhlige.

(b) Feachd a measg 12-15 bliadhna dh’ aois ann an sgoil Gheàrrloch far a bheil fìor Ghaidheal ’na mhaighstir-sgoile, Donnchadh MacLeòid as a’ Chóigich a tha ag oibreachadh gu cruaidh is a’ toirt gach cuideachadh do gach gnothaich a bhuineas do ’n Ghàidhlig anns an sgìre.

(c) Feachd 8-12 bliadhna dh’ aois ann an sgoil Gheàrrloch a tha cho deònach air a’ Ghàidhlig is pìobaireachd ionnsachadh ’s gu bheil iad a’ tilleadh an déidh àm na sgoile airson leasanan. Is nuair a tha mi a’ faicinn a’ ghinealaich a tha ag éirigh suas cho dùrachdach air an cainnt mhàthaireil ’s na cleachdainnean Gaidhealach, bu mhiann leam cur fo chomhair am pàrantan agus an linn do ’m buin mise na faclan aig “Fionn” nach maireann ann an òraid do na Gaidheil ann an 1908—

“Cuimhnich orra-san a thig ’nad dhéidh is dèan buil cheart de na fhuair thu, oir ma leigeas tu a dholaidh an oighreachd luachmhor so, éiridh ginealach as do dhéidh a mhallaicheas thu airson mar a chuir thu a dhìth oighreachd “Chlanna nan Gàidheal.”

[TD 329]

“Ad A Bhuairidh”
MAIRI TAILLEAR

BHA cuairt Pheigi agus Annaig an Obaireadhain gu bhith seachad, agus na sporanan aca air fàs glé aotrom nuair a chunnaic iad <eng>“SALE”<gai> ann an té de bhùthan Sràid Sheòrais.

“Nam faighinn” arsa Peigi “ad shaor do m’ mhàthair bhithinn sona. Chan eil tòrr agam dhi agus thubhairt i rudeigin mu ad.”

Steach gun deach iad agus dé chunnaic iad ach cnap adan air tasdan an tè. “A chruthaidheachd!” dh’ éigh Peigi. “Seall an tè dhubh ud. Nach i bhiodh freagarrach do ’n chaillich, ma tha i mór gu leòr.”

Thug Annag misneachd do Pheigi an ad a cheannach—ad a bhiodh ’na bargan air a’ phrìs a bha sgrìobht’ oirre—seachd is sia sgillinn.

Ràinig iad fhéin agus an ad Leódhus gu sàbhailte, agus chaith Annag beagan làithean aig dachaidh Peigi mus do ghabh i slighe chun an Taobh Siar.

Bha fàilt banntrach Iain, màthair Pheigi, cho blàth ’s a b’ àbhaist, measgaichte ged robh i le beagan trod ri Peigi airson cho fad’ is a thug i caitheadh a cuid sa’ bhaile mhór.

Chòrd na cupanan ùra gu ro mhaith ris a’ chaillich, ach cho luath is a laigh a sùil air an aid bha port eil’ aic’.

“Dé ’n ceann circ do ’n d’ cheannaich thu ’n ad?” ars ise.

Is e Annag a fhreagair. “Tha i car math mór do Pheigi, agus is cinnteach gu freagair i sibhse. Nach eil ceann nan Rothach air Peigi cuideachd?”

“Chan eil no ’n ciall,” thuirt a’ chailleach, is e placadh na h-aid air mullach a cinn. Móran na b’ fhaide sìos cha deidheadh i agus cha mhotha bha i tighinn dhi air dhòigh sam bith. Diomb ann no as, cha b’ urrainn a’ chlann-nighean gun bhriseadh air an gàire agus an sin chuala iad “Co uaithe air an t-saoghal a thug mo ghineal-sa a bhith cho beag suim m’an cosnadh?”

“Abair cosnadh!” arsa Peigi. “Seachd is sia sgillinn!” Theib i innse eachdraidh fhìor na h-aid, ach bha fhios aice nan innseadh gum biodh a là dubh thuice airson rud cho suarach a thoirt do ’n àrdaich.

Có nochd asteach sna focal ach Mòr Dhonn, le muga blàthaich.

“Fàilte air na siubhailearan,” ars ise, agus a’ tionndadh ri bean an tighe: “Meal is caith na cupanan agus an ad ùr a Mhàiri.” Nuair a fhreagair seabhadair na h-aid, “Ge be có chaitheas i, chan e mise,” thuig Mòr nach robh ’n ad freagarrach agus thubhairt i “Nach bochd gu bheil am bodach agamsa air mothachadh lìonmhorachd nan ad san tigh. Chan eil ach dà là o’n dubhairt e rium gur ann aige bhitheadh an aoil bheatha nam biodh boireannach mu choinneamh gach ad san àrdaich. Mur a b’ e sin cheannaichinn sa’ bhad i.”

Air sàil Mòir thainig Niall Mór, bràthair Màiri, le gad leóbaig ’na làimh, agus an aoighealachd àbhaisteach ’na ghnùis.

An déidh fàilte chridheil a chur oirre fhéin agus air Annaig thionndaidh e ri phiuthar agus thubhairt e—“Bithidh sibh ag iarraidh barrachd leóbag an nochd ’s an teaghlach air fàs mór.” Dh’ aithnich e air a freagairt nach robh i air a dòigh: “Tha thus’ ’g iarraidh tuilleadh airgid mar as àbhaist.”

[TD 330]

“Dé,” ars esan, “tha dol g’ad riarachadh. Peigi air a thighinn, mise le gad mór léobag, Mòr le muga blàthaich, agus tha mi ’faicinn cupanan ùr agus ad ghrinn air a’ bhòrd.”

Thuig e chùis nuair a thuirt Peigi, “Nach garbh a mheud a tha ’n cinn nan Rothach co-dhiùbh.”

“O ghràidh ort” ars esan, “an e ’n ad fàth na h-a-sìth.” Air dhà priobadh air Peigi dh’ fhoighnich e d’ a màthair co mheud leóbag a chosgadh an ad, ’s a shùil innte airson na caillich aige.

“Thu féin ’s do leóbagan” fhreagair Màiri, is i ’sguabadh na h-aid leatha suas a staidhir. “’S mairg a chitheadh spàgaire dhe do leithid a’ coiseachd ri taobh.”

San dealachadh chomhairlich Niall do Pheigi leigeil oirre gu robh i feir a siubhail agus gun tigeadh fiath. Mar a thubhairt, thachair. Lean Màiri a’ gearain gus an duirt Peigi, “An ainm an t-sealbh eisdibh. Tha mi coma ged bhitheadh sibh féin agus an ad an tòin Tigh Eitheasaidh.”

Dh’ isd an trod an uair sin agus chaidh cùisean na fàrdaich air adhart gu dòigheil.

La ’na mhàireach bha bean an tighe ann am fonn math nuair a nochd i le cupan tea. “Na cairichibh,” ars ise “gus an àill leibh féin. Tha mise falbh suas am baile air ceann gnothaich agus thig mi aig meadhon là.”

Cha robh meadhon là glé fhad ás an uair a ghluais iad, agus dh’ fhàg sin iad cho trang ’s nach robh sìde aca fiù ’s ainmeachadh cuspair na h-aimhreit.

Ameasg nan ultaichean leis an do chuidich Annag Màiri o ’n bhus, dé chunnaic iad ach poca na h-aid! “Carson” arsa ise, ’s a h-aghaidh air Peigi, “nach deanadh tu fhéin do ghnothaich cho toinisgeil ri do mhàthair?”

Amach as a’ phoca thug i ad bhriagha <eng>“velour.”<gai> “Sin agaibh ad!” dh’ éigh i gu greadhnach,” ’s cha do phàidh mi sgillinn ruadh oirre.” “Mo chreach-sa thàinig,” arsa Peigi. “’S cinnteach nach do dh’ iarr sibh a leithid sin a dh’ ad an iomlaid na te shaoire.”

“Cha tig do chreach a chaoidh tromhams’, mo chaileag,” fhreagair a màthair. “Eisd ri deireadh mo sgeòil agus thoir fainear.”

An sin dh’ innis i dhaibh mar a thug i ’n ad gu a deagh bhana-charaid am bùth nan adan. Ged a dh’ fhàg i phrìs oirre, thairg a’ bhana-cheannaiche dusan tasdan oirre, ag ràdh gum biodh moit gu leòr air te-eigin leatha nuair a dheidheadh loinn oirre le beagan fhlùraichean, agus nach cailleadh ise sgillinn oirre.

Air dhaibh foighneachd prìs na te <eng>“velour,”<gai> thuirt Màiri, “Bhiodh i nota paipeir air duine sam bith ach mi fhìn, ach fhuair mise i air sia tasdan deug—ceithir tasdan agus ad Obaireadhain.”

“Tha iomadh sgillinn ruadh ann an ceithir tasdan,” ars Peigi.

“Gu tà,” fhreagair a màthair, “b’ àill leatha an dusan ugh àbhaisteach na ’n t-airgead.”

<eng>“What per cent. profit?”<gai> dh’ eubh Annag, le lachan mór gàire. “Coma leibh de Bheurla an duine dhuibh,” thuirt a’ chailleach. “C’àite bheil mo bhiadh? Cha bheathaich ad <eng>‘velour’<gai> duine.”

[TD 331]

Aili Mal
ISEABAIL NICNEACAIL
(Cill Fhaolain)

[Dealbh]

’S e a’ chiad chuimhne a tha agam air Aili Mal a bhith falbh air madainn bhrèagha shamhraidh còmhla ri mo phiuthar a dh’ amharc air an aiseal aige. ’S ann orm fhéin a bha an sùrd ’s mi ’na mo nighinn bhig mu cheithir bliadhna a dh’ aois, oir an uair ud ’s e beathach fìor iongantach dhòmhsa bh’ ann an aiseal. B’ e ar ceann-uidhe an Càrn Feàrna, far an robh dà bhràthair, Alasdair is Dòmhnall MacAoidh, agus am piuthar Ealasaid, a’ còmhnaidh. Ach ’s e theireadh sinn riutha an Cinn t-Sàile Aili Mal, am Bàrd, agus Lìsidh. Bha an tigh beag tughaidh aca ’na sheasamh ’na aonar ri taobh frith-rathaid, letheach slighe eadar Camus Laoinidh agus Coille Rìgh ann an Gleann Eilcheig, agus an abhainn a tha toirt a h-ainm do’n ghleann mhaiseach so a’ ruith faisg air an dorus aca.

Chan eil duine de ’n teaghlach so beò an diugh agus chan eil air fhàgail de ’n dachaidh aca ach na ballachan. Ach nam b’urrainn do na ballachan bruidhinn nach iomadh sgeul a dh’ innseadh iad! Ged nach robh an fhàrdach ach beag bha meas mhór aig gach sean is òg sa’ ghleann a bhith tadhal innte. Gheibheadh iad fàilte bhlàth is furan agus dibhearsain gu leòr. Bhiodh Aili ag aithris nan euchdan treuna aige fhéin, am Bàrd a’ gabhail òran éibhinn a rinn e do chuideigin, agus Lìsidh a cheart cho eirmseach agus cho geur air a teangaidh ri càch. Bha iad eòlach air gach gnothach iongantach a bha dol feadh na dùthcha, oir cha robh tigh eadar dà cheann na sgìre anns nach biodh Aili agus am Bàrd a’ céilidh. Nach dubhairt Lìsidh aon latha ri gèidsear a dh’ fhaighnich aig an dorus a robh fear-an-tighe a stigh, “Chan eil fear-tighe a so ach tha fear ann a bhios a’ falbh nan tighean.”

[TD 332]

Cha robh duine anns na dùthchannan mun cuairt nach robh eòlach air Aili Mal, oir cha robh féill no banais no coinneamh sam bith ceart gun e bhith ann. Bha e ’na dheagh òranaiche, agus làn a chlaiginn aige de sheann òrain agus iomadh seann sgeulachd cuideachd.

Ged nach e duine mór a bh’ ann an Aili, bha e dèante ’na phearsa agus cho tapaidh agus cruadalach ri duine bha ri linn an Cinn t-Sàile. Bha ùidh mhór aige ’na neart fhéin agus cha robh e airson aideachadh gun toireadh duine sam bith buaidh air. Nuair a bha e an tréine a neart bha e air a chuartachadh le Cloinn ’Ic Rath. Bha e sgìth bhith cluinntinn bhuapasan cho làidir ’s cho foghainnteach ’s a bha na daoine aca thar chàich. Shealladh esan dhaibh gu robh e cho math ris an fhear a b’ fheàrr dhiubh. Nach tric a theireadh e fhéin, “Tha mi da fhichead òirleach ’s a sia timcheall am broilleach rùisgte, agus có fear anns a bheil barrachd?” Ma bha curaidh sgoinneil sam bith ann de Chloinn ’Ic Rath a bha math air ruith, leum no gleac, sin am fear a dh’ fhiachadh Aili.

Bha e cuideachd cho math air snàmh ri breac. Bliadhna ’s e ’g obair air a’ Phait, ’s e an spòrs a bh’ aig a chompanaich a bhith toirt e fhéin is cù-eun a mach ann am bàta air Loch Monar. Am meadhon an locha thilgeadh iad an cù a mach as a’ bhàta, agus a mhaighstir air a’ chladach ag éigheach ris. Mach as déidh a’ choin leumadh Aili rùisgte a’ strì có bu luaithe ruigeadh tìr.

Feumaidh mi aideachadh nach robh ùidh mhór aig Aili ann an obair fearainn. B’ fheàrr leis fada a bhith a’ toirt bradan as an linne no a’ sealg an daimh chròcaich. Cha robh còir laghail aige air a h-aon dhiubh ach có ’n geamair a chumadh bhuaithe iad? Mar a dh’ fhaodas sibh a thuigsinn cha robh gaol mór sam bith eadar e fhéin is na geamairean, oir bhiodh sitheann is bradan gu leòr aige ge b’ oil leotha. Nam biodh iad an cruinneachadh sam bith, thigeadh Aili ’nam measg agus seann seacaid air le druim dearg le fuil féidh. Bheireadh e deagh aire gun tionndaidheadh e a chùl riutha gu math tric airson tàmailt a chur orra.

Nis ged a bha Aili Mal ’na dhuine còir, gasda, agus ann an dòighean eile cho onarach ri fear a bha riamh an Cinn t-Sàile, bha tlachd mhór aige a bhith sabaid an aghaidh luchd-ùghdarais. Thug e fad a bheatha a’ còmhstri ri uachdarain is an cuid bàillidhean, agus a’ toirt a’ char as geamairean is gèidsearan. Carson a bhiodh esan umhail dhaibh? Cha robh e ’na nàdur a bhonaid a thoirt a nuas do dhuine geal.Cha robh croit idir aige air a’ Chàrn Fheàrna, cha do phàidh e sgillinn mhàil riamh, agus mar sin cha robh còir aige air òirleach fearainn. A dh’ aindeoin sin bha mo liadh a’ cumail trì mairt, aiseal, cearcan agus, mu dheireadh, suas ri dà cheud caora. Bha an tigh aige anns a’ chrìoch eadar Camus Laoinidh, baile chroitearan, agus Coille Rìgh, a bha an toiseach ’na thuathanas. ’S iomadh cath mór airson talamh a sheas e an aghaidh bodaich Chamus Laoinidh air an aon taobh, agus an aghaidh an tuathanaich a bhiodh an Coille Rìgh air an taobh eile. Chumadh Aili trod riutha, agus aig an aon àm bhiodh am Bàrd a’ deanamh aoirean nimheil dhaibh.

Nuair a chaidh Coille Rìgh a chur fo fhéidh agus frìth a dheanamh dheth, bhiodh na caoraich aig Aili daonnan a’ cur na seilge aig na

[TD 333]

[Dealbh]

h-uaislean bun os cionn. ’S iomadh oidhirp a thug maoir is fir-lagha airson fhuadach de ’n Chàrn Fheàrna ach cha robh anns an t-saoghal mu ’n iadh a’ ghrian a chuireadh air falbh e.

Aon latha thainig an t-uachdaran e fhéin air a thòir. Bha na caoraich aig Aili ’ga shàrachadh agus bha ’n dearg chuthach air. Thòisich an trod agus abair thusa trod. ’S e duine mór calma a bha anns an uachdaran is e òirlich thairis air sia troighean a dh’ àirde, ach ’s beag eagal a bh’ aig Aili roimhe, agus le cuaille mhór bhata a bh’ aige ’na làimh mhaoidh e bheatha air. Cha robh Beurla aig Aili, no Gàidhlig aig an fhear eile, agus bha sin cho math. ’S e geamair a bha còmhla ris an uachdaran bha ’na eadar-theangair. Bha am Bàrd ’na fhalach air cùl pris ag éisdeachd, oir cha robh esan ’na shaighdear idir cho math ri bhràthair. Mu dheireadh thall b’ fheudar do ’n uachdaran teicheadh agus Aili ag éigheachd as a dhéidh, “Their ris gun sùil no dùil a bhith aige gun cuir e mise air falbh agus mi so trì cheud bliadhna roimhe fhéin.”

Tha iad beò fhathast an Cinn t-Sàile ’s an Loch Aillse a chuir seachad oidhche chridheil, thoilichte còmhla ri Aili Mal ann an tigh-dubh. ’S math a b’ aithne dha an stuth cruaidh a dheanamh agus bha “an deoch Ghaidhealach aig Aili Mal,” mar a theireadh iad rithe an Cinn t-Sàile, ainmeil fad is farsaing. Ged bu tric a ruith e gu math caol cha deachaidh a ghlacadh riamh.

Aon gheamhradh bha tigh-dubh aig Aili ann am badan coille ri taobh Allt-an-Daimh air oighreachd Cille Fhaolain. Thachair gu robh geamair Gallda a bha ann an Cille Fhaolain a’ siubhal a’ mhonaidh aon latha, agus mar a rinn am mì-shealbh thainig e air an tigh-dhubh. Chuir e fios cabhagach do na gèidsearan agus an ath mhadainn thàinig iad. Bha am Bàrd agus companach a’ cumail teine ris a’ phoit dhuibh. Aon tarraing eile ’s bha an t-uisge-beatha ullamh. Bha Aili aig an tigh

[TD 334]

ach gu fortanach chunnaic e na gèidsearan a’ tighinn. Ruith e cho grad ’s a rinn e riamh a’ feadail ’s ag éigheach airson rabhadh a thoirt do ’n dithis a bha san tigh-dhubh. Chuala iad e, agus is math a thuig iad dé a bha ceàrr. Mach a thug iad cho luath ’s a bheireadh an casan leotha—am Bàrd leis a’ chliath ’s am fear eile leis a’ phoit dhuibh. Rinn iad air an taobh fhéin de ’n abhainn agus mach ris a’ mhonadh os cionn Choille Rìgh ghabh iad. ’S e duine beag caol a bh’ anns a’ Bhàrd ach bha e cho luath ri earb ’s a chompanach a cheart cho ealamh. Dh’ fhàg na seòid na gèidsearan fad as an déidh. Nuair a fhuair e cothrom chuir am fear a bha a’ giùlain na poite duibhe i fodha ann an glumaig dhomhainn an Alltan Liridh, ach airson a’ Bhàird ghabh e eagal cho mór ’s gun robh an oidhche dhorcha ann mun do dhùirig e thighinn gu srath. Thill na gèidsearan do’n tigh-dubh agus dhòirt iad seachd gallain deug. Ach ’s e latha na dunadh do’n gheamair Ghallda a bha san latha rinn e a’ chasaid agus roghnaich e mu dheireadh an dùthaich fhàgail.

Bhiodh Lìsidh air a sàrachadh le na gèidsearan a’ tighinn do ’n tigh a cheasnachadh agus a rannsachadh. Aon uair lìon i trì pigeannan le fual. Chuir i corcais annta agus fhalaich i iad ann an cùil dhorcha. Bha iad an sin airson beagan sheachdain. Thàinig na gèidsearan a rithist a ruarach agus cha robh a stigh ach am Bàrd agus Lìsidh. Mu dheireadh laigh sùil fear dhiubh air na pigeannan. Shlaod e fear a mach, thug e as a’ chorcais agus chuir e a shròn ris. Ach ma chuir cha dheanadh e rithist e. Theab am fàileadh a chaidh suas a chuinnleanan a thachdadh. ’S ann air a bha an fhearg, gu h-àraidh nuair chunnaic e am Bàrd a’ dìdearachd air agus snodha ghàire air aodann Lìsidh.

Latha eile cha dainig na gèidsearan follais idir, ach air dhaibh a’ chreag air cùl a’ Chàrn Fheàrna a dhìreadh, laigh iad anns an fhraoch a’ cumail sùil gheur air dé bha dol air adhart gu h-ìosal. Seòlta ’s ga robh iad, ’s math bha fios aig Aili gu robh iad an sud. Chuir e fios air balach òg a bha fuireach an Coille Rìgh a thighinn a nuas le bocsa-ciùil a bh’ aige. Thàinig an gille, thug Aili a mach e gu lianaig air beulaibh an tighe, chuir e ’na shuidhe e air cloich agus dh’ òrdaich e port aighearach. Thòisich e fhéin air dannsa ’s air “luchail” agus air éigheachd gus an cluinneadh na gèidsearan e, “’S e ’n deoch Ghaidhealach fhéin a chuireas spionnadh ann am balach.”

Bha Aili fialaidh leis an uisge-bheatha aige agus bha e air òl air iomadh banais shunndach an Cinn t-Sàile, agus cha tigeadh Callainn gun deurag de shùgh an eòrna bhith air a riarachadh air a’ Chàrn Fheàrna.

Bha e fhéin an dùil nach laigheadh an aois air gu bràth, agus bhiodh e daonnan a’ cantainn gu robh e smaoineachadh gum biodh e beò gus am biodh e sia fichead, ach dh’ eug e aig aois tri fichead ’s a dhà dheug. Tha fichead bliadhna a nis bhon a chaochail e ach tha muinntir a dhùthcha ’ga chuimhneachadh ’s ’ga ionndrain fhathast. Nach iomadh gàire cridheil a rinn iad air a sgàth, agus dh’ fhalbh cridhealas agus fealla-dhà ás Gleann Eilcheig an uair a shiubhail e.

[TD 335]

Tigh Còmhnaidh An Innse-Gall 1777
TORMOD MACLEOID.

Bha a’ ghaoth a’ séideadh thar Innse Gall.

Bha na h-eileanaich eòlach air a’ ghaoth.

Thog iad an tighean còmhnaidh, agus gach togalach eile air cumadh iosal rèidh ionnas gun éireadh a’ ghaoth thairis gun mhaille ’s gun deidheadh i seachad gun dlòth tughaidh thoir leatha. ’S ann a shaoiliste le coimhead orra gu robh na tighean a’ greimeachadh gu daingeann ris a’ chruitheachd air eagal ’s gu sguabadh a’ ghaoth á bun iad.

Bha balla an tighe eadar 4 agus 6 troigh a thiughad agus eadar 7 agus 9 troigh a dh’ àirde. Bha aodann a muigh agus aodann a stigh a’ bhalla de chlach nach fhac òrd. Eatorra bha clacha beaga, morghan agus ùir. Bha clachan a’ bhalla muigh air an claonadh gus an t-uisge chur a mach agus bha clachan a’ bhalla stigh air an claonadh chum ’s gun cuireadh iad uisge na tobhtach steach dh’ an a’ bhalla far an sùigheadh an t-uisge air feadh na h-ùireach. Mu dheireadh na 19mh linn bha am balla stigh air a chriadhadh agus uisge aoil neo paipeir sgaoilt ’ga sgeadachadh.

Gu ruig mu thimcheall 1850 b’ ann de fhiodh cladaich a bha cabair an tighe. Bha bun nan casan-ceangail suidhichte air bàrr a’ bhalla stigh. Bhiodh tiughad dà throigh de thughadh air muin nan cabair agus bha liad dha no tri throighean de mhullach a’ bhalla lom. Casan a bha so, bharr na tobht, a bha ro fheumail aig àm tughadh an tighe an déidh na buain agus a rithis mu mheadhon an t-samhraidh nuair a bhiodh na sparran ’ga rùsgadh air sgàth an t-sùithich. Bha an sùithich ’ga sgaoileadh am measg bàrr maoth a’ bhuntàt airson a mhathachadh.

TUGHADH.—Bun a’ bheum eòrna, b’ e sin an tughadh. Bha an t-eòrna air a spìonadh as a fhriamh. An déidh do ’n arbhar uile a bhith teàruint fo shìoman san iodhlann thigeadh latha sgathaidh .i. latha gearradh nam bunan, latha crathadh nam bunan o’n cuid ùir; thigeadh latha tughaidh an tighe, dìreadh suas nan staidhreachan le eallach bhunan, chun na tobhta, far am biodh fear an tigh, a’ sgaoileadh an tughaidh agus ’ga chlapan, leis a’ mhaide slathaig.

Dh’ fheumadh dithis a bhith sìomanachadh an tighe, fear air gach taobh; cha bu mhisd an obair triùir: an trìtheamh fear am mullach an tighe. Bha a’ cheirle shìomain fhraoich neo lùib dh’ an t-sìoman ’ga thilgeadh bho thaobh gu taobh agus acraichean .i. leacan cloiche, ’gan cur anns gach lùib. Bha leac eile .i. clach bun-bac, fo gach acair. Bha clach bun-bac ’na seasaibh air an tobht, sìnte an aird ris an tughadh. Ann an cuid de thighean bhiodh sgrath fo ’n tughadh ri bun-bac. Bha na sgrathan air an cur gu feum mar chòmhdach air bothain, air tighean-chaorach agus air àirigh. Bhiodh luachair mar thughadh air cuid de thighean, bhiodh agus fraoch fhéin.

Bho chionn lethcheud bliadhna b’ ann de chriadh a bha làr an

[TD 336]

tighe. Criadh air muin chlacha beaga, a bha air muin chlacha móra ris an abarar: stéidheachadh an ùrlair.

Tigh Choinnich MhicRuairidh (1777) am Bradhagair, Eilean Leódhuis

LARACH 1777.—Chan e làrach a mhàin a tha ’n so. Tha am balla togte fhathast ionnas gum faicear rian na togalaich. Rinneadh dealbh agus tha a mheud agus a thomhais air. Tha iomall an sud ’s an so a dhìth air an làrach ach rinneadh an deablh iomlan bho beul-aithris san nàbaidheachd.

Tha aghaidh an tighe ris an àirde deas. A cheann ris an àirde ’n ear. Tha uchdan talamhain ag éirigh thun na h-àirde ’n ear-thuath air cùl an tighe a’ cur fasgadh air an tigh bho ghaoith ghreannaich fhuair an earraich.

Bha aithneachadh de leathad air an àilean mu thimcheall an tighe leis an ruitheadh bùrn éirigh no uisge na speur. Cha robh tighinn fodha no thairis air an ùrlar. Bha an làr tioram seasgair fo ’n cois. Cha robh sileadh dubh mu ’n ceann, fhad ’s ghabhtair gu math mu ’n tigh le tughadh tiugh bhunan dubha agus sìoman fraoich na mòintich.

AIG AN TEINE.—Aig an teine: b’ e so meadhon an tighe agus b’ e an teine a theis mheadhon. Bhiodh leac an teinntein daonnan blàth. Mun deidheadh an tigh mu thàmh, bha an teine ’ga thasgadh, b’ e sin, fòid air an sàthadh air an ceann a steach am measg nan éibhleag ’s na luaithre. An àm éirigh sa’ mhadainn bha an luaithre ’ga cur a thaobh, na h-éibhleagan air an cruinneachadh an glaic a chéile, fòid agus caorain mun cuairt agus bha teine lasrach loinnireach ris a thiotadh.

SOLUS.—B’ iad corr-fhàd agus mòine-bhàn tasgadh, ach b’ e an caoran dubh a thogadh solus geal an fheasgair. O shean bha an crùisgean ann le ola éisg agus sifeag luachrach a’ deanamh leus beag soluis. Thàinig an sin an ola ghuail ann a’ làmpa dhubh nan ceàirdean, cumadh cluig a bh’ air an làmpa dhubh agus dubhan àrd an àird aist’ gu a crochadh air taraig no air spàrr. Thàinig an sin làmpa mhór bhrèagha as a’ bhùth (1900-1930). Bha sin Tilley ann agus Aladdin, gus mu dheireadh an d’ fhuaireadh solus an dealain. Bha bho thùs uinneagan tughaidh am bàrr a’ bhalla, agus craicionn glan chaorach orra. Bha sin mìr gloine rithe. Mur a bitheadh leigeadh an toll ceò na mònach a mach.

CULAIST.—Bha cailbh’ fhiodha gu àirde a’ bhalla a’ dealachadh na cùlaist. B’ e a’ chùlaist an àite cadail agus a thuilleadh air leapaichean bha ann cisteachan anns am biodh aodach agus ionmhasan.

LEABAIDH BHALLA NO CRUB.—Cùil a bha so, leth chruinn, 5½ troigh steach dh’ an bhalla, 4 troigh a leud aig a beul, air an làr, agus 3½ troigh a dh’ àirde, aig a beul: casan a steach agus ceann a mach ri blàths an teine. Ceann leac a bh’ air a chrùb. Leac air muin lic ’ga toirt a steach gus an deach an leac-mhullaich orra. Bha seorsa eile ann de leabaidh-bhalla: air fad a’ bhalla. Bhiodh an leabaidh so aon troigh na b’ àirde na làr an tighe, 6 troigh air fad, 5 troigh air leud aig a ceann agus 2½ troigh aig na casan. ’S e ceann leac a bhiodh orra. Thainig na leapaichean dùinte fiodha mu 1850 agus chaidh na leapaichean balla á cleachdadh.


[TD 337]

[Dealbh]
Sealladh sìos air leabaidh chruinn a’ bhalla.

TEINE
balla
cinn
casan


[Dealbh]
Sealladh bho a taobh air leabaidh chruinn a’ bhalla.

làr
cinn
casan


[Dealbh]
Sealladh sìos air leabaidh bhalla air fad a’ bhalla.

TEINE
balla
cinn
casan


[Dealbh]
Sealladh bho a taobh air leabaidh bhalla air fad a’ bhalla.

leac mhullaich
làr


[TD 338]

TALLAN.—Bho thùs, an àm nan creach, cha robh air an starsaich ach an Leac Urlarach ’na seasamh taobh nan daoine dh’ an dorus. Bha na daoine agus an crodh steach agus a mach air an aon dorus, dorus beòil an tighe. San dol a mach ’s san teachd a steach bha an crodh a’ tionndadh aig a’ Leac Urlarach; mach tre dhorus an fhosglain, no steach, sìos air an todhair. Linntean an déidh sin, chuirear streath chlach air an starsaich agus an déidh sin leth-bhalla. Ach bha sùil fear an tighe air na beathaichean. B’ fheudair dhà. Lean cleachdadh an leth-bhalla, linntean eile, leis an leisgeul gum b’ fheàirrde an crodh an teine. Chaidh ceud bliadhna seachad agus togail nam bò agus creach nam bailtean gun chuimhne orra nuair a dh’ éirich an tallan suas chun na sparran agus a thugair an teine bho ùrlair an tighe gu taic an tallain, ann an simileir le fàrlus.

AN TIGH UARAICH (E).—Bha dorus an tigh-uaraich fa chomhair an teine. Dh’fhóghnadh blàths agus solus an teine dh’ an tigh-uaraich. Bhiodh leabaidh no dhà ann, tè anns gach ceann dh’fhaoidte, cisteachan eudaich agus ciste mhór le min airson aran agus ciste mhór le càth airson làghan. Bha an trìtheamh ciste mhór le feòil: sia muilt air an sgoltadh air am fad, air am brùthadh air muin a chéile ann an salainn. Ann an ceàrnan de ’n Ghaidhealtachd theirteir tigh-uaraich ris an tigh-bhainne.

SABHAL (F).—Bha dorus an t-sabhail air an todhar. Bha cruach eòrna no cruach choire, tè mu seach, ’ga cur a steach dh’ an t-sabhal. Bha an t-arbhair ’ga bhualadh le sùiste .i. làmhchrann 5′ × 2″, iall a chraiceann caorach, buailtean 3′ × 2½″. Bhiodh an sìol air a thiùrradh ri leac an t-sil .i. leac 6′ × 3″ a bha togte air a taobh am balla an t-sabhail chum ’s nach caillear an sìol ann an tuill a’ bhaile. Bha a dh’ àird air dorus a stigh an t-sabhail gum faigheadh duine troimhe le ultach no mùillean arbhair a riarachadh nam beathaichean ’nan tràth

TOLL AN T-SABHAIL.—Ach dorus a muigh an t-sabhail, cha robh ann ach toll: 2′ × 3″ tre an robh an t-arbhar, am bad coirc no am beum eòrna ’ga thilgeadh a steach gu fear a thilgeadh e a rithis gu fear a stéidheadh e. Bha toll an t-sabhail ’na tholl mar so bho linnteann nan creach. Ged nach robh creachadh ach ainneamh an Innse Gall bho thogadh na daoine gu Blàr Allt Eireann (1645), lean e ’na chleachdadh bhith deanamh toll an àite dorus. B’ e cuimse lughad an tuill nach fhaighte seice sìl a mach troimhe. Tha sabhal togte fhathast agus arbhar ann gach foghar, sabhal a thogadh ann an 1900. ’S e toll 2′ × 3″ th’ air. An cleachdadh a’ leantainn còrr air 200 bliadhna gun aobhar. Nuair a bhiodh an t-arbhair a stigh dhùnadh an toll le clachan, cha robh còmhla ris.

Cha robh e comasach do ’n teaghlach ultach no eallach droma thoirt a steach tre tholl an t-sabhail. Cha bu mhotha bha rian aig luchd nan creach ultach no eallach a thoirt a mach gu h-àraidh ann an dorchadas na h-oidhche, agus an toll dùinte le balla cloiche.

AIR AN TODHAR.—Bha dà thrian de ’n tigh aig a’ chrodh agus trian aig na daoine. Bha na daoine agus an crodh fo na h-aon chabair, air faiteas nan creach. Air cho bochd ’s gun robh an dachaidh bha stéill a’ chruidh ann agus sabhal arbhair gu am beathachadh. Mur a bitheadh

[TD 339]

[Dealbh]
TUATH
ear
iar

[Dealbh]
BEULTHAOBH DEAS

[Dealbh]
SABHAL
TAIGH
FOSGLAN
SEALLADH TROIMHE

Rannan an tighe:—
A aig an teine.
B cùlaist.
Bi crùb, no.
Bii leabaidh bhalla.
C cailbhe.
D tallan.
E tigh uaraich.
F sabhal.
G air an todhar.
Gi stéill.
H fosglan.
I àth.
J tigh falaich.
K dorus beòil.
L toll an t-sabhail.
M toll-each.
O teine.

sin ann cha bhiodh san fhàrdaich ach bothan mar a chìtear aig seana dhaoine bochda laga gun chrodh gun chaoraich gun raon gun fhearann.

Bha gach beathach mairt a bh’ air an todhar ceangailt air stéill le smeathag mu h-amhaich. Bha bun nan stiall daingeann san làr ’s am bàrr ann an lùib a chasa-ceangail. Bha cothrom aig an smeathag èirigh mu thimcheall na stéill mar a bha an todhar ag éirigh leis na bha an crodh a’ cur ris agus an talamh a bhatar a cur a steach airson an cumail tioram. Mun tigeadh an t-earrach bha an todhar cho àrd ’s gum biodh adhaircean a’ chruidh toirt brag air na casan-ceangail. Bha fear ann, ’s cha b’ aonfhear, agus thàinig air an tughadh fhosgladh do chinn a’ chruidh.

[TD 340]

Bho chionn fhada cha robh e ceadaichte talamh a chur a steach a measg an todhair. Bha san àm sin staran leacan ris an abairear Leacan Seisearachd a’ falbh bho’n a’ starsaich gu ruig an toll-each. Fòpasan bha sùgh an todhair a’ ruith chun an toll-lodain ’s mach air tòin an tighe.

An àm obair an earraich bha an toll-each ’ga fhosgladh an tòin an tighe, ’s bha an capull-uallaich le chuid chlèibh a’ cur a mach na h-inneireach. Linntean an déidh sin bha cart aca. Am fear aig nach robh each no cart b’ fheudair dhàsan an todhar a chur a mach air a dhruim fhéin, agus nuair a bha an todhar gu léir a muigh, bha an toll-each, no mar a theireadh cuid, an toll-inneireach, air a dhùnadh mar a bha e, le balla cloich, airson bliadhna eile.

FOSGLAN (H).—Bha am fosglan a’ cur dìon air an tigh. Bha àite ann dh’an each. Bha àite ann dha na h-òisgean. Bha cùil ann do fheamainn a’ chladaich air an robh meas aig a’ chrodh. Bhiodh srathair ann, ’s cléibh, ’s cliath, cas-chrom, cas-dhìreach, plocan, ploc-lomaidh, agus iomadh treallaich a bhitheadh goireasach do dhaoine bha strì ri muir ’s ri tìr.

DORUS BEOIL (K).—An dorus a muigh, agus dà dhorus eile; dorus a stigh an fhosglain agus dorus a stigh an t-sabhail, b’ e iad sin na trì dorsaibh tre ’n coisicheadh fear ’na sheasamh. Nan cuirte casg air coigreach coimheach aig an dorus a muigh cha robh bealach eile air an coisicheadh e steach do ’n fhàrdaich. Ma bha e an dùil èaladh a steach a dh’ aindeoin b’ ann air a chnàmhspogan a dh’ fheumadh e gluasad agus cha bhiodh dìth fàilte roimhe ’s e snàgadh a steach an comhair a chinn, ann an dorchadas na h-oidhche, bhiodh di-bheatha roimhe.

AN ATH (I).—Mu thimcheall 1900 cha robh àth air a suidheachadh an ceann tighe no an ceann sabhail, ach tha e soilleir gu robh an àth aig ar sinnsearachd ceangailt ris an dachaidh. Bhiodh teine mór anns an teallach, teas mór agus deatach suas an sòrn gu ruig an surrag far an robh an tìoradh a’ cruadhachadh. Bha an àth buailteach a dhol ’na teine. Nan deidheadh an àth ri teine dheidheadh teine ris an tigh. Air an aobhar sin thogadh na h-àthan mu dheireadh a bha togte astar bho ’n tigh.

’S dòcha nach e àth a mhàin a bh’ ann. Bha cùil-thigh an ath-dhorus ris an abarar an tigh-falaich. Cha robh feum aig àth air tigh falaich. Tha san amharus mar sin gur iongantach mura biodh an àth an dràsd agus a rithist ’na tigh-staile, ach chan fhaoidite luaidh a thoirt air ainm tigh-staile bho an uair a sgaoil sgaoth dhubha dhorch de ghàidsearan air feadh na dùthcha.

AN TIGH FALAICH.—Bho ’n taobh a muigh cha shaoileadh duine gu robh àth ann. Cha b’ e a bh’ ann theireadh tu ach ceann an t-sabhail. Mar an ceudna bho ’n taobh a muigh theireadh tu gum b’ e ceann an tigh-uaraich bha san tigh falaich. Ged a thigeadh tu steach dh’ an tigh uaraich, ’s cha chuirte bacadh air neach tighinn a steach, chitheadh tu balla cruaidh chlach romhad: leac mhór àrd a bha dhith féin ach beag lìonadh balla ceann an tigh uaraich. Bha an leac cho mór is ged a bhiodh i ’na laighe air an raon gun toireadh i an dùbhlan do thriùir dhaoine car a chur dith le geamhlag.

[TD 341]

Do dhaoine a bhitheadh an teagamh b’ e ceann an tigh uaraich ceann crìch an tighe dha-rìribh.

Bha i mar mhìr de ’n chruthachadh mhór fhéin, nach caraicheadh, neo-ghluaisteach daingeann sìor. Dé a bha gu bhith air cùl a leithid sud de chloich? ’S ged a bhitheadh cionnas a gheibheadh neach mu chuairt oirre no fòipe no os a cinn? Cha robh rian air. Bha an leac a’ lìonadh ceann an tighe. B’ e sud a chrìoch, gu deimhinn b’ è.

TUILL CRUBAIDH.—An toll a bh’ eadar a’ chùlaist agus an àth b’fhurasd fhalach le mìr de dh’ àirneis an tighe .i. ciste mhór na mine. An toll crùbaidh a bh’ eadar an àth agus an tigh-falaich, bha esan mar an ceudna furasda fhalach le seice gràin no connlach ’na sreithig air muin slinnteach na surraig. Bha toll a muigh na h-àthaidh mar a bha toll an t-sabhail, dùinte le clachan, nuair nach bidhte cur feum air. ’Se sin, nuair nach biodh an àth air ghleus.

A nuas gu linn Napóleon b’ ann le airgead an uisge bheatha bha móran de na h-eileanaich a dìoladh màl an fhearainn; le airgead an uisge-bheatha agus le feòil agus le min agus le ìm; feòil is min is ìm, thuilleadh air airgead. Cho fad air ais ’s théid cuimhne agus beul aithris bha e ’na chleachdadh a bhith deanamh uisge beatha agus ged a bhà, mu dheireadh, na gàidsearan a’ tighinn agus a’ dol air an cuairt, cha tigeadh iad gun fhios. Cha robh carbaid siùbhlach aca, ’s ged a bhiodh, cha robh ròidean ann. Cha tigeadh marcach air each air luathair tarsainn mìltean de mhòintich bhog réisg.

Bha sùil cuideigin air gach bealach air am faodadh gàidsearan teachd. Nan deanadh gach neach a dhleasdanas, nam biodh gach cleas air ghleus, cha lorgadh na gàidsearan nì. Nan gléidhte an dorus beòil cha robh e comasach do choigreach tighinn a steach don fhàrdaich ach le cead an teaghlaich; cead mar a thug Dòmhnall mac Iain Bhàin, nuair a thogair e cead a thoirt.

Thainig na gàidsearan air fàire gun fhios. Chuir Dòmhnall a bhràthair Iain gu àrd-doruis an doruis bheòil le clach mhór mhuil ’na làmhan agus lasadh coimheach fuar feargach fuathach air a bhathais agus le earalas rinn e na gàidsearan a chumail a muigh gus an cuireadh an teaghlach an t-uisge-beatha air falach.

Nuair a bha gach nì réidh, tháinig Dòmhnall a mach le aghaidh chaomhail choibhneil chàirdeil chridheil agus chuir e fàilte air na daoine uasal a bh’ aig an dorus agus dh’ iarr e steach iad gu biadh agus blàths an tighe. Sheall iasdan an àirde gu h-amharusach ri fear feargach na cloiche muile a bha shuas air an tobht. Sheall Dòmhnall suas agus thuirt e “cha dean esan cron air duine, chan eil ann ach amadan.” “Cia ’s ainm dha?” ars iasdan. “’S e is ainm dha Blaghastair, ’s leig am baile thairis e.”

[Sanas]

[TD 344]

Gnothaich Bhoireannach
MURDAG NICCOINNICH

CHA bhi an Og-mhìos cho fada air a dhol seachad, nuair leughas sibh so, ’s nach bi fìor chuimhne aig cuid, co-dhiùbh, gur e so an t-àm a chuir na tha ri riaghladh nan cùisean sin air leth airson Féill Bainne na h-Og-Mhìos.

A nis, tha latha nam banarach air falbh, da-rìribh, agus tha chuid as truime de ’n bhleoghan air a dheanamh le ìnnleachdan an dealain—agus nach math sin! Is e nach eil cho math, gu bheil an crodh fhéin a’ dol an gainnead far am b’ àbhaist dhaibh a bhith pailt, agus, chan e sin a mhàin, ach nach eil am bainne a thàtar a’ ceannachd idir cho ùr ’s bu chòir dha bhith.

Chuala sinn Iain Rollo ag ràdh, bho chionn ghoirid, gu bheil am bainne a thàtar a’ reic ann an Steòrnabhagh, car àm, trì latha a dh’ aois mur eil e a’ ruighinn na bùthadh—agus, mur eil fios aige-san, có aige a thà?

An déidh sin, ’s ’na dhéidh, is e am bainne an t-aon nàdur bìdh air an urrainn do gach creutar fàs gu neairt, gun nì air bith eile ’na chois, an uair a tha e aig a laigead. Theirear ruinn gur e so an t-aon bhiadh a tha luma-làn maitheis, agus gu h-iomlan gun bheud, mar annlan.

Faodaidh sin a bhith, ach tha fios aig gach neach a tha eòlach air cùisean cruidh, nach eil torradh bainne gach bà cho math ri chéile. Is fhada bho chaidh cìnnt a chur leis an luchd-rannsaich, a tha air iomadh dòigh-sgrùdaidh a thoirt a mach mu na nithean-sa, gu bheil meud torraidh na bà, agus neairt is luach-bìdh an ime, agus a’ bhàirr, a’ dol an

[Dealbh]

[TD 345]

dì-meud, aig aois nan cóig bliadhna. Mu dheireadh thall, tha iad air freagairt fhaotainn do ’n cheist ach carson a bha so mar so; agus tha iad riaraichte gur h-e am freagairt ceart a tha aca.

Tha e coltach gu bheil na h-ochd fiaclan toisich, a tha ann an cairbeairt ìosal na bà, a’ caitheamh sìos cho lom, an ceann chóig bliadhna de bhith cnàmh agus a’ spìonadh feòir, agus nach eil iad comasach air na dh’ fheumas iad a thoirt as an talamh dhaibh fhéin.

Ach ’s e a nise, cobhair a dheanamh air a so, agus, mar is tric a thachras nuair gheibhear nì mar so a mach ri linn rannsachaidh, tha inneal cobhair nas dorra fhaotainn. Ach, tha an crodh sealbhach. Tha na fiaclairean, ann an Ameireaga, air nàdur deud-fuadaich a dheanamh do ’n a’ chrodh. Greimichidh so air mullach an deuid ìosal aig a’ bheathach, agus their iad gun cùm so a’ bhò a’ cnàmh agus ag ithe aig peileir a beatha, gun dragh fo ’n domhain a chur oirre. Cosgaidh iad cóig notaichean, agus cha ruigear a leas càil a dh’ amharus a ghabhail, gun teid deud na bà a thogail an dràsda ’sa rithist, gun fhiosd—is ann deanta de ’n chruaidh fhaileasach a tha iad <eng>(Stainless Steel).<gai>

FHAD ’s a tha sinn ag iomradh air na banaraich, a bhà, ’s nach eil, chan urrainn dhuinn gun cuimhne thoirt air cho àillidh, gun chiorram, ’s a theirte ruinn a bu dualach d’ an craiceann a bhith, agus cho tric ’s a bheirear ìmpidh air so a chur an inntinnean nan caileagan, gu toirt orra barrachd bainne òl, ged a gheibhear a’ chuid eile a their gu bheil e anabarrach deònach a dhol gu blonaig. Co-dhiùbh, no co-aca, tha a’ chuid as motha de na pàisdean, nuair a ruigeas iad na deugachan, a’ tighinn a mach ’nam buiceanan ’s ’nan guireanan grànda. Thug mi luaidh air <eng>Clearskin<gai> mar thà agus tha e math da-rìribh. ’S e an aon nì a tha ’na aghaidh, nach eil e taitneach a chur an sàs troimh an latha, oir tha e a’ tiormachadh ’s a’ dol geal.

The stuth ùr ann a nis, a tha a cheairt cho math ris, agus a ghabhas a chleachdadh air an aodann troimh an latha—<eng>Acnalys<gai> no <eng>Acnelia Foundation.<gai> Chan e mhàin gu bheil so a’ leigheas, ach tha e a’ falachd fhad ’s a tha e leigheas.

[Dealbh]

IS iomadh focal a tha sibh a’ leughadh an so mu bhith ri tearmuinn gach sean agus òg bho ’n lasair, agus mu na tha B.S.I. air a bhith strì air a chur air chois, anns a’ ghnothaich-sa. An robh fios agaibh gun cheangail sinn Gairm ris a’ chomunn-sa, nuair nach robh ach a bhàrr air beagan cheudan bhuill-cuirp ann, agus gu bheil a nise na milleanan ’nam buill-cuirpe dheth, nach eil buidheann anns an dùthaich cho dìblidh ’s cho beag fois air ur sgàth, agus gun tug iad gnothaich nan gùintean-oidhche, a tha dol ’nan smàl agus a’ cosg nam beathannan aig suas ri ceud caileag, gach mìos, le losgadh, fo aire an t-saoghail mhóir?

’S dòcha gum faca cuid agaibh na stuthan-sa a’ dol troimh dhearbhadh an tac ur cagailt fhéin, oir chaidh so a shealltainn air an telebhisean. Ach, air eagal nach facas so, agus gu h-àraidh, ma tha clann, no na sean, ’nar cois, thoiribh sùil, ma tha sibh an tòir air aodach


[TD 346]

[Sanas]


[TD 347]

nach teid ’na smàl, gu bheil B.S. 3121, no B.S. 3120 air. Mur eil, chan fhaodar a réir lagh na dùthcha-sa, a reic mar stuth nach gabh teine.

Tha <eng>Cotton-Lawn, Drip-Dry Cotton, Cotton-Wool Blend<gai> no <eng>Cotton Winceyette<gai> anabarrach cunnartach, ach ’s e <eng>Spur-Rayon<gai> as motha gàbhaidh buileach.

Tha <eng>Nylon<gai> nas tèaruinntich, oir, ged theid e air theine, theid e as, ann an tiota, ’s cha smàl e idir.

Is e <eng>Proban Winceyette<gai> as sàbhailte dhiùbh uile. Am barail cuid mhóir is e as taitniche r’ a chleachdadh cuideachd.

Faodaidh e bhith gu bheil an stuth a bheir tearmuinn bho ’n lasair a’ fàgail an aodaich beagan nas cruaidhe anns an làimh, gu h-àraidh roimh a nighe, agus gu bheil e gu tric nas daoire, is nach faodar stuth todhair a chur air, ach gu dé tha sin ach nithean gun fhiù an taca ri beatha caileig?

Chuala sinn móran, air an Earrach a chaidh, mu na teineachan ola, a tha a’ cumail uimhir de dh’ fhàrdaichean sòlasach car geamhraidh, agus a tha cho deònach a dhol suas ’nan smàl, ma theid cuairt-ghaoth ’nan slighe. Chan eil teagamh nach eil gàbhadh an cois cuid dhiùbh, gu h-àraidh mas e an seòrsa anns a bheil ola a’ tighinn ’na boinneagan <eng>(drip feed)<gai> a tha annta.

Thàtar, cuideachd, a’ cur mhnathan air an aire gun iad a bhith a’ tionndadh an taobh de ’n <eng>Vacuum Cleaner,<gai> troimh am bi osag làidir a’ tighinn a mach <eng>(exhaust),<gai> fhad ’s a tha an dealan a’ dol mas e fear air cruth <eng>Cylinder<gai> a tha iad a’ cleachdadh—ro dhlùth air inneal-ola, oir cha deifir dé an seòrsa gaoith a tha a’ bualadh orra ma chuireas i an lasair ’na leum suas; agus, is e an nì as truaighe de ’n ghné smàl-sa, nach eil e furasda a chur as.

THEIREAR ruinn gur h-ann anns an t-samhradh a bhios na mnathan, a tha rùnach air còtaichean bian a cheannachd, a’ dol g’ an lorg; chan eil teagamh nach eil iad nas saoire aig an àm-sa de ’n bhliadhna.

Anns an latha an diugh, le bian fuadaich gu leòr mu ’r timcheall, air a dheanamh gu h-iomlan troimh shaothair an duine, agus gu math nas saoire na bian nam beathach, tha cothrom aig a’ mhór-chuid air còta bian fhaighinn. Tha na biantan-sa snog, saor, aotrom, blàth, cha dhearg an leòmainn orra, agus tha iad a’ dol nas fheàrr, agus nas fheàrr leis gach bliadhna. Ach, tha sia earallan a dh’ fheumar a chumail air chuimhne, ma tha sibh an dùil a dhol an tòir air còta, no seacaid, de ’n t-seòrsa air an t-samhradh, no ’n fhoghar a tha tighinn.

Anns a’ chiad àite, tha <eng>Dynel<gai> agus <eng>Nylon<gai> tarraingeach air an t-salachair agus, le sin dheth, feumar an glanadh gu math tric (gach Earrach, co-dhiùbh). Feumar a bhith cìnnteach gu bheil ùghdarras <eng>Dynel<gai> a ghlanadh aig an luchd-glanaidh, mus earbs sibh riutha e, agus bu chòir a’ chairt bhàn-dhearg, a tha cur so an céill do ’n t-saoghal mhór, a bhith cho follaiseach an àirde aca. ’S e an dàrna nì: a bhith fìor chinnteach gu bheil an lìnig (agus an stuth, a tha air a sparradh anns na guaillean, agus an sud ’s an so, gu cruth a’ chòta a chumail cumadail) eireachdail, cothromach air seasamh an nigheadaireachd, cho tric agus cho éifeachdach ris an taobh a muigh de chòta <eng>Nylon.<gai>

[TD 348]

[Dealbh]
Tha iad blàth.

[Dealbh]
Cho aotrom ris a’ ghaoith.

Anns an treas àite; tha <eng>Dynel<gai> uabhasach furasda a dhol a dholaidh, ma theid e ro dhlùth do theas. Feumar a chumail gu math air falbh bho ’n teine, matà, agus ma tha móran suidhe ri dheanamh air a’ chòta, theid e cnapach, agus cha ghabh e thoirt air ais gu a chiad riochd. (Is e so, da-rìribh, am mearachd as motha a tha anns an <eng>Dynel.<gai>)

’S e an ceathramh nì, air am feum sibh brod an sgrùdaidh a dheanamh, na fàitheaman. Na gabhaibh, air bhur beatha, fàitheaman a tha air an cur r’a chéile le glaoth. Bithibh fìor chinnteach gur h-ann air am fuaigheal a tha gach aon fhàitheam, agus gur h-ann air a shnìomh, no air fhighe ris a’ chraiceann a tha gach fuiltean cailg, oir, aon uair ’s gun cuir sibh an còta a steach gu ghlanadh, chan fhaic sibh air ais tuilleadh e ’na aon phìos. An cóigeamh rabhadh: Thoiribh an aire air na briathran <eng>Furrier made.<gai> ’S e ceap tuislidh da-rìribh a tha annta, oir tha so a’ ciallachadh gur h-ann mar chòta de bhian nàdurrach a tha e air a chur sàs, agus chan eil an dòigh-sa iomchuidh, no freagarrach, mas e <eng>Fur Fabric<gai> a tha agaibh. Anns an t-seathamh àite: Na dì-chuimhnichibh nach eil anns a’ chòta, no anns an t-seacaid bhain, eadar gu bheil e fàs air druim beathaich, no air a dheanamh le làimh duine, ach culaidh a thàtar a’ cur an sàs an dràsda ’s a rithist. Na biodh dùil agaibh ris an t-seòrsa caitheamh a thoirt asda ’s bheir sibh as a’ chlò mhór. Ged a their an fheadhainn, a tha an cois bian mar chaitheamh beatha, gur h-e na còtaichean a thàtar a’ cur a mach an riochd an “Uain Phersianaich” as fheàrr agus as coltaiche ris a’ bhian nàdurrach, tha móran gearain air cho goirid ’s a tha iad a’ seasamh ri caitheamh minig. Chan eil <eng>Dynel<gai> seasmhach air colairean, no air buin-dùirn.

[TD 349]

[Dealbh]
Cho sòghail ris a’ bhànrigh.

[Dealbh]
Cha toir an leómainn sùil air.

Agus, is e an t-earal mu dheireadh, ma chì sibh am bian a’ dol ’na chnapan beaga, mar a bhios a’ chlòimh, ri linn caitheamh, cuiribh e gun dàil, gu fear-glanaidh earbsail; agus, ma tha an còta gu bhith car tric air ur druim, taghaibh <eng>Nylon.<gai>

Theirear gu bheil sinn a’ fàs gearaineach, anns an latha ’n diugh; air iomadh dòigh, cha ghabh e àicheadh gu bheil gach gnè chasaid saor ’s an asgaidh mu ’r timcheall.

Tha an <eng>Drapers’ Chamber of Trade,<gai> ag ìnnse dhuinn nach eil na bùithean a’ faotainn gu leòr de ghearain mu na nithean nach eil idir cho math ’s bu chòir daibh a bhith. Chan eil taghadh tainge aig aon neach droch sheirbheis a ghabhail, agus tha mi fhéin, co-dhiùbh, seachd seann sgìth ag iarraidh air mnàthan barrachd gearain a dheanamh; chan fhaigh sinn ach an t-seirbhis air a bheil sinn airidh.

Anns na ceithir latha deug a chaidh, thug mi air ais paidhir bhrògan balaich, a bha air sgàineadh agus iad fhathast ùr, agus fhuair mi paidhir ùr ’nan àite; dhiùlt mi sgiorta gheal caileig a thoirt leam le salachair mu a bann-meadhoin, agus thug iad trì tasdain dhith, gun aon fhocal troimh-chéile a labhairt; bha mi a’ ceannachd seacaid do ’n fhear bheag, agus bha làrach air a dà ghualainn, far an robh i air a bhith air maide-crochaidh.

Arsa am fear a bha ’ga reic “Thig sin dheth le sguab-aodaich.” Leig mi dhà oidhirp a thoirt air a sin a dheanamh, ach cha tigeadh an

[TD 350]

làrach dhith idir. Thug mi sùil air an t-seacaid a bha air fhéin, gun loirc, gun sal, agus dh’ fheòraich mi dheth an cuireadh e fhéin seacaid ùr air mar sud. Thairg e an sin an t-seacaid dhomh crùn na bu shaoire.

Chaidh mi a steach a cheannachd uighean, agus thachair dhomh luaidh a thoirt gu robh sinn car mì-fhortanach air an t-seachdain a chaidh trì uighean loit a bhi am measg ar cuid-ne. A nise, cha robh mi an dùil gun deanadh so càil a dh’ fheum, oir bha e a’ ruith ’nam inntinn gum feumte sligeachan nan uighean a thairgsinn, mar fhianais. Ach, ’s ann a thuirt an laoch, “Na gabh droch ugh aig àm sam bith. Gheibh mise trì uighean ’nan àite,” agus e a’ cur thrì uighean an cois na cheannaich mi as ùr.

A nise, a chàirdean, ma thachras so ann an ceithir latha deug, ri aon te, nach mór an t-adhartas a dheanadh sinn nam bitheadh sinn uile a’ cumail a’ dol ri sireadh fiach ar n-airgid.

Tha aon nì fìor, ma ghabhas an luchd-reic cais, no ma nì iad buaireadh ma tha gearain reusanta ’ga chur fo ’n coinneamh, chan fhiach iad bhur saothair, á sin a mach.

[Sanasan]

[TD 351]

Diatomite Bheàrnaraigh
MAIRI NICILLEMHOIRE

[Dealbh]
So an Dubh-Ob, an ear air Loch na Cuilce. Thogadh an dealbh so le Dr. Tormod Innes—am fear a thug air falbh an toiseach cnap de stuth Loch na Cuilce o Mhurchadh agus a fhuair a mach gur e diatomite a bha ann.

“Nuair a tha thu aig an tigh nach toir tha sgrìob a Bheàrnaraigh a dh’ fhaicinn dé seòrsa rud a tha san diatomite sud a fhuaras ann?” Bu bheag fhios-san a labhair mar so cho moiteil ’s a bhithinn-sa sin a dheanamh! An toiseach is math leisgeul sam bith a bheir suas a dhùthaich mo sheanar mi. A rithisd tha fasan grànda air bonn aca am Bradhagair o chionn bliadhna neo dhà air ais. Tha iad a’ buain na mònach aig cead sgoile na Càisge agus tomhais carson! Dìreach ach am beir iad air mo leithid-sa aig baile. Co leis nach b’ fheàrr plubraich a’ Chaolais thar slupraich nan tairsgeir? Thàrr mi ás co-dhiùbh le mo leabhar sgrìobhaidh, is mo chamara.

Ràinig mi Beàrnaraigh gu socair, tioram an carbaid mo dheagh charaid Calum Gobha. Agus bu mhath ann e. Chan eil bus aca san eilean a nis idir.

Dh’ fheuch mi steach do thigh fear de m’ dhlùth-chàirdean, Murchadh Dhànaidh. Is ann air an lot aigesan a tha cuid de ’n stuth, agus is e a fhuair a mach o thùs nàdur na “cailce” annasaich ud.

Dh’ innis mi an ceann greis gu dé a bh’ air m’ aire. Shìn Iona, bean Mhurchaidh, a null botul beag chugam, anns an robh bùrn sgleòthach ruadh. Bha <eng>“Glisn”<gai> sgrìobhte air a’ bhotul agus bha e ag innse gur ann aig factoraidh Ceann Loch Raineach a chaidh a dheasachadh, maille ri ainmean gach nì a bh’ innte a bharrachd air diatomite Bheàrnaraigh.

[TD 352]

[Dealbh]
So agaibh, air Loch na Cuilce, iadsan a chladhaich a’ chiad earrann a chaidh air falbh, maille ri fear na factoraidh Mgr. Rollo. So an ainmeannan: Tormod MacIllinnean (Tormod a’ Ghaidheil), Alasdair MacIllinnean (Alasdair Iain a’ Mhaighistir), Mgr. Rollo, Tormod MacDhòmhnaill (Tormod Spung), Eachann MacAmhlaidh (Eachainn Firidh), Fionnlagh, bràthair Alasdair, agus Murchadh Dhànaidh.

[Sanas]

[TD 353]

“An e so thu?” arsa mise leam fhéin, “a bheir fhathasd beartas ùr a Bheàrnaraigh agus a chumas obair ri òigridh ar tìr aig an tigh?” Mas è, shaoil mi, nach fhaodadh gum bi am factoraidh fhathasd am Circibost? Ach fóghnaidh sin de mo smuaintean dìomhain—chan eil uam ach fuireach is faicinn.

A nis bha Iona a’ sealltainn dhomh mar a dh’ obraicheadh e. Bhog i luideag ann agus an uair sin leacraich i an sgàthan leis. Shuath i e gu math an sin le te ghlan. Agus geall gu faiceadh tu d’ fhaileas as! Os cionn an teinntean tha srianag de umha aice, agus chuir i mór-iongnadh orm an uair a thug i gleansa bhuidhe as a sin leis cuideachd. Tha ise air poilis nan carbaid fheuchainn cuideachd agus tha moladh aice air gach cuid.

“So dhut pìos dheth” arsa Murchadh agus e cur cnap bhuidhe-gheal, aotrom, mìn-ghràineach ’na mo bhois. B’e so an stuth tioram. Tha an stuth, a tha dorch-ghlas, a’ fàs geal mar a tha e tiormachadh. The e coltach gur e cnàmhan beathaichean beaga bìodach a bha ann o chionn fhada a tha ann. Tha feum an diatomite cuideachd airson <eng>“insulation,”<gai> ann am pent, agus a chùm sìolaidh sùgh fèoil na muice-mara. An uair a bha e san sgoil, thubhairt e, is e “cailc” a bha aca air, agus bhiodh na balaich ag iarraidh air pìos a thoirt chuca á Loch na Cuilc. Bhitheadh na cailleachan air a thòir; bha e aca air na tallain o chionn fhada mus robh guth air <eng>“whiting.”<gai> Chan eil lorg aig Murchadh ma bha ainm aca gu sònraichte air a shon.

Cha robh uam a nis ach dealbh a thogail de ’n Loch. (“Chan e Loch ach Boglach” mar a thubhairt cuideigin rium.) Ach rinn sùil a mach an uinneig a’ chùis dhomh. Bha e cur nam praisean.

Cha robh muinntir Chrùilbhig fada gun innse dhomh gur e Rotach na Càisge a rug orm am Beàrnaraigh, agus sheas an droch aimsir trì latha mar a thubhairt iad. Mar sin bha mi toilichte na deilbh fhaotainn o Mhurchadh—cha thogainn-sa cho math co-dhiùbh.

Soirbheachadh math le obair ùr Bheàrnaraigh. Tha mi an dòchas gu lean iomadh tonna an aon a dh’fhalbh gu ruige so. Rinn mi mo shlighe air ais a Bhradhagair. Cha robh ach aon nì ceàrr. Bha Rotach na Caisge aca am Bradhagair cuideachd. Cha robh fàd air a buain!

[Sanas]

[TD 358]

“Beagan Anns An Onair”
“CATHAIR A’ CHUL-CHINN”

BHA an oidhche socair ciùin. Bha a’ ghealach a’ coimhead sìos air an t-saoghal chadalach le fiamh-gàire aoigheil air a gruaidh. Bha sàmhchair air muir ’s air tìr agus cha robh osag na gaoithe ach fann. Bha mi a’ gabhail an rathaid air mo shocair air ais gu Baile nan Con, agus bha a’ ghealach a’ deàlradh air mo shlighe.

Bha céilidh air a bhith aig muinntir a’ Chomuinn Ghallda ann an Cnocasaidh agus bha e seachad air meadhon-oidhche mus do sgaoil na bha an làthair. Bha Calum Cealgach a’ mìneachadh seanfhacail na Gaidhealtachd agus ’s ann aige fhéin tha am beul, ged a tha seanfhacail aige nach cuala mi fhéin riamh. Có riamh a chuala “Is fheàrr caraid sa’ chùirt na dà dheug air iteig?”

Ach bha seanfhacal aig Calum a chòrd rium fhéin anabarrach math—“Is fheàrr beagan anns an onoir na an donas is ceithir cheud.” Thug Calum cairteal na h-uaire a’ dearbhadh dhuinn cho fìor agus a tha an seanfhacal so. Dh’ innis e dhuinn mu ’n latha a chaidh Alasdair a bhràthair a null do ’n Eilean Sgitheanach a dh’ fhaicinn bratach-sìdhe nan Leòdach—ach ’s e sgeul eile tha sin.

Co-dhiùbh, bha mise a’ smaoineachadh air briathran Chaluim is mi a’ togail orm gu Baile nan Con. Ach bha aon nì a’ cur dragh orm. Dh’ fhaodainn-sa a bhith onorach gu leòr ach an creideadh Curstai gur ann an dràsda a sgaoil luchd na céilidh agus gu robh am bus mu dheireadh air falbh?

Ann an tiota dh’ fhalaich neul dùmhail aghaidh na gealaich agus thàinig dorchadas air an talamh uile. Dìreach aig an àm ud bha mi a’ dol seachad air Loch Mhic Fhearchair agus ’s ann a chuimhnich mi air naidheachd a dh’ innis mo sheanair dhomh is mi a’ tadhal air aon latha. Bho chionn iomadh bliadhna air ais chunnaic Seonaidh Gobha beathach ana-cneasda a’ leum anns an loch. Their cuid nach d’ fhuair Seonaidh riamh seachad air oir seachdain an déidh sin ’s ann a phòs e Màiri Mhór.

Ach, arsa mise rium fhéin is mi a’ lasadh na pìoba, chan eil duine glic sam bith a’ creidsinn gu bheil a leithid de rud ri each-uisge no uile-bheist Loch Nis ann. Ach thàinig crith orm agus ar leam gun cuala mi coiseachd air mo chùlaibh. Bha mi a’ smaoineachadh gur ann a bha mo chluasan air fàs caran neònach an déidh bhith ag éisdeachd òraid Chaluim. Ach ’s ann a bha a’ choiseachd a’ tighinn na b’ fhaisge agus na b’ fhaisge.

“A mach á so,” arsa mise rium fhéin ach rug làmh air mo ghuaillean agus chuala mi guth ag ràdh, “ Stad, a dhuine”. Bha mi cha mhór a’ dol an laigse leis an eagal, ach thionndaidh mi. Có bha so ach Sasunnach bha mi air faicinn aig a’ chéilidh—nach mise bha taingeil “Bheil lasadair agaibh,” ars esan, “is mo phìob air dol as.”

Choisich sinn le chéile suas an rathad agus dh’ innis an Sasunnach dhomh cho math agus a chòrd an oidhche ris. (Bha e air Gàidhlig a’ Chomuinn Ghaidhealaich ionnsachadh agus thuigeadh e facal no dhà de ’n Ghàidhlig againne). Dh’ innis mise dha gu robh luchd na Gaidhealtachd air leth ceart agus onorach agus bha làn fhios aca gur fheàrr

[TD 359]

beagan anns an onoir na an donas is ceithir cheud. Dh’ aontaich an coigreach leam oir bha e air a bhith anns gach dùthaich eadar ceann Bharraidh agus Calcutta ach bha e de ’n bheachd nach eil sluagh air aghaidh na talmhainn cho onorach ris na Gaidheil.

Mu dheireadh ràinig sinn an tigh agamsa agus chuir mi mo làmh ’na mo phòcaid fiach a lorgainn iuchair an tighe. Cha robh sgeul air mo sporan! Choimhead mi air an t-Sasunnach agus ’s ann a bha dreun air. Chuimhnich mi air na seòid a bh’ air an telebhisean nuair a bha mi an Hiort an uiridh. Thug mi mo phìob as mo phòcaid agus stob mi ris an druim aige i. “Tog suas do làmhan,” ghlaodh mi, “agus sìn thugam an sporan a th’ agad an sin!” Thilg e an sporan air an fheur agus theich e cho luath ris an dealanach. Nach mise bha moiteil ’s mi air mo sporan fhaighinn air ais o’ n trusdar!

Dh’ fhosgail mi an dorus is dhìrich mi an staidhre gu socair. Bha Curstai sa’ leabaidh ach leig i fhaicinn dhomh nach robh i ’na cadal. “Càite robh thusa amadain thruaigh,” dh’ éigh i, “agus ciamar a chaidh agad air bus a phàidheadh is thu air an sporan fhàgail air bòrd a’ chidsein.” Cha robh ùine agam inniseadh do Churstai gun tàinig orm coiseachd air ais ach leum mi sìos an staidhre le mìle cabhaig. Theib mi tachdadh nuair a sheall mi air a’ bhòrd. Dé bha ’n sin ach mo sporan! Ma bha mo sporan-sa air a’ bhòrd co leis an sporan a bha ’nam làimh . . . . ?

Tràth sa’ mhadainn thàinig cnogadh chun an doruis. Bha fhios agam glé mhath có bhiodh ann—Uilleam Ruadh, am polasman, agus an Sasunnach còmhla ris. “Sin e, sin e,” ars an Sasunnach, “sin am fear a theib mo mharbhadh, agus a ghoid mo sporan.”

Bha tigh-na-cùrtach làn aon latha grianach goirid an déidh sin. Bha agam ri seasamh ann am bocsa mór agus innseadh mar a thachair ach dh’ aithnich mi nach do chreid an siorram facal dheth. Rinn e gàire beag mìmhodhail. “Cha mhisd thu mìos no dhà ann an Ceann Phàdruig—an cuala tu riamh, a ghràidhein, an seanfhacal ud ‘Is fheàrr beagan anns an onair na an donas is ceithir cheud . . . .’”

[Sanasan]

[TD 361]

Sean Eolas-Luibh

(12) A’ BHEITH

Le ALASDAIR MAC’ILLEMHAOIL

[Dealbh]

Dh’ fhàg sgrìobhaiche Ròmanach, a bha beò anns a’ chiad linn, iomradh mu ’n bheith, agus b’ e a bheachd-san gur anns an Fhraing a chinn i air tùs.

Anns a’ Ghaidhealtachd gheibhear i a’ fàs air na monaidhean àrda, teann air trì mìle troigh os cionn na mara, agus is i an aon chraobh a sheasas ri fuachd coimheach Roinn a Tuath na cruinne.

Bha ’n rùsg air a cur am feum gu bhith a’ cairteadh leathrach. Dheanadh a rùsg uachdrach, méilleag mar a theirte rithe, leus soluis, agus an rùsg a stigh clàr sgrìobhaidh. A réir eachdraidh dh’ fhàg aon de rìghrean na Ròimhe, seachd ceud bliadhna roimh Chrìosd, sgrìobhaidhean air clàir de ’n t-seòrsa so.

O shean, dh’ iarradh am fear-bogha saighead beithe, agus ri àm calanais gheibhte a’ chuidheall-shnìomha air a dealbh de ’n fhiodh cheudna.

Ann am Breatann na Frainge tha na duilleagan air an cur sa’ chreathall chum slàinte aisig gu leanabain anmhainneach.

Thairgneadh na Gaidheil deoch-làidir á brìgh na craoibhe, agus tha mionchunntas againn fhathast air an t-seòl tarraing a bh’ aca. Bha bruicheadh de na gucan òga air a chleachdadh gus falt nam ban a chumail rìomhach òrdail.

[TD 363]

An Sgeilp Leabhraichean

<eng>Tales From Barra Told by the Coddy,<gai> deas. le Iain L. Caimbeul, clò-bhuailte le W. & A. K. Johnston, agus G. W. Bacon Ltd., 10/6.

Tha cuimhne mhath agam fhathast air an t-uabhas a ghabh mi o chionn iomadh bliadhna agus ban-charaid dhomh an ceann a deas Shasainn a’ sgrìobhadh gu h-athair a bha air chuairt am Barraidh, agus b’ e an seòladh a bha air céis na litreach “Tigh a’ Choddy.” Bha mi ’n dùil gur ann a bha i air i fhéin a chall, ach ’s e bha maol mise. Cha robh Coddy ann ach an aonfhear.

Thugadh an Coddy mar fhar-ainm air Iain Mac a’ Phearsain agus e ’na bhalachan òg, agus mar is minig a thachras anns na h-Eileanan lean e ris fad a bheatha. Rugadh is thogadh e am Barraidh, agus b’ ann an sin a chaochail e sa’ bhliadhna 1955 a’ dol ’na cheithir fichead bliadhna. Bha e ’na dhuine tùrail toinisgeil agus ’s iomadh seòrsa obair anns an robh e ’n sàs ’na la—bha e ’na iasgair, ’na cheannaiche-marsant, ’na cheann air oifis-postachd, agus ’na bhall de Chomhairle na Sgìre, agus de Chomhairle Siorrachd Inbhir-nis.

’S iomadh neach a ni toileachas ris an leabhar so, chan ann a mhàin Gaidhealtachd na h-Alba ach an iomadh ceàrnaidh air feadh an t-saoghail, oir bha Tigh a’ Choddy ’na cheann-uidhe aig móran samhradh an déidh samhraidh. A chùl air bòidhchead an Eilein, bha aoidhealachd agus coibhneas an teaghlaich a’ tarraing luchd-tadhail, agus bha fear-an-tighe ’na sheanchaidh sònraichte, agus measail cuideachd aig luchd-ionnsachaidh na Gàidhlige.

Tha còrr is tri fichead sgeulachd air an toirt am follais le Fear Chanaidh mar a chaidh an aithris facal air an fhacal leis a’ Choddy sa’ Bheurla, oir bha e cheart cho fileant sa’ chainnt sin ’s a bha e an cànan a shinnsearan, Tha móran chuspairean air an togail san leabhar, agus ma tha ùidh aig neach an eachdraidh, am beul-aithris no ann an seann uirsgeulan nan Gaidheal gheibh e an so gu leòr a chòrdas ris. Tha seanchasan éibhinn ann mu dhaoine air an robh e eòlach, agus có nach cuala mu ’n Pholitician, an soitheach a chaidh ’na clàran le luchd uisge-beatha faisg air Eilean Erisgeidh an 1941? Cha b’ann a h-uile là bhiodh Mòd aig Mac an Tòisich. Bha an Coddy ’na shùil-fhianuis air an othail ’s an ùpraid a bh’ ann, agus ’s ann dha fhéin a thigeadh a dhol a dh’ innse mar a bhà, agus fhacal an còmhnaidh cho faisg air. Tha e toirt ionnsaigh cuideachd air ainmean àitean, agsu seanchasan gasda ’nan cois, agus air cuid de na Naoimh aig an robh dlùth-cheangal ri Eilean Bharraidh. An toiseach an leabhair gheibhear geàrr-iomradh cothromach o’n Fhear-Deasachaidh air seann eachdraidh an Eilein a tha cur soluis air na leanas, agus notaichean fiachail air an co-chur ris na sgeòil. Tha sinn uile an comain an Fhir-

[TD 364]

Deasachaidh airson a chur ’nar tairgse an clò cho grinn agus aig prìs air an ruig gach sporan.

A. N. N.


Tàintean: Iris Bhliadhnail Sgoil Lìonail (2 /-).

Tha sgoilearan òga Lìonail fortanach. “Aoibhinn beatha an sgoileir” an duirt an dàn Eireannach, agus gu dearbh tha coltas an aoibhneis air an leabhar bheag thaitneach a tha a nise air nochdadh an dàrna bliadhna an sgìre Nis an Leódhus. Tha coltas an dealais air an luchd-teagaisg cuideachd nuair a tha iad a’ brosnachadh nan sgoilearan gus a leithid so a sgrìobhadh ’s a chur an clò.

Tha clann de gach aois bho shia bliadhna gu cóig bliadhna deug am measg an luchd-sgrìobhaidh, is tha e glé choltach gu bheil a’ Ghàidhlig cho math ris a’ Bheurla a’ faighinn cothrom na Féinne anns an sgoil so. Uaireannan tha na dhà am measg a chéile: <eng>“One day I saw him running out with no bonnet and he has a mashavullich.”<gai> Sgeulachdan is bàrdachd, aoireadh is fealla-dhà, deilbh is sanasan-reic, sìmplidheachd is eirmseachd, tha gach seòrsa ann an Tàintean. Faodaidh sluagh smiorail nan gu gaichean a bhith uasal ás an àl a tha iad a’ togail.

Chun urra mi gun rann de ’n bhàrdachd aig Geinidh a thoirt dhuibh mus dùin mi an leabhar. Tha e coltach gun dh’ fhàg a bhith ag obair air tir-mór laigse ann an stamaig a’ bhàird. So am biadh coimheach a rinn an call, mar a rinn e air iomadach fear:

Feòil nan canastairean gu leòr ann
Stad ’nad fhiaclan ’s ’na do sgòrnan,

[Sanasan]

[TD 365]

Brot tomàto ’s e mar phròs
Air a bhòcadh leis gach treallaich;
<eng>Sausages<gai> le boladh breun dhiubh,
<eng>Mustard, sauce<gai> is <eng>Mayonaise<gai> orr’,
Air a losgadh dearg gun ghréibhi,
Ràn is beuc ac’ air a’ phana.

Tha sinn an dòchas gun cluinn sinn tuilleadh bho Gheinidh, agus bho’n àl òg a tha ag éirigh ann an sgìre Nis.

R.McT.


<eng>“A Croft in the Hills”<gai> le Catrìona Stiubhart. Clo-bhuailte Oliver & Boyd. 12/6.

Thug mi an dara sùil air an leabhar so an uair a mhothaich mi gun do sgrìobh Niall Gunn an roimh-ràdh. “Huh-huh” arsa mise riùm fhéin “an turus mu dheireadh a chunnaic mi Niall bha e a’ bòideachadh nach robh e a’ dol a sgrìobhadh aon fhacal gu bràth tuilleadh. Gu dé a thainig air?”

An uair a leugh mi an leabhar thuig mi air ball gu dé a thàlaidh e. Tha an leabhar, ann an iomadh dòigh, coltach ri feadhainn de na leabhraichean aige fhéin, gu h-àraidh <eng>“Off on a boat.”<gai> Chan eil an sgrìobhadh cho math. Chan eil an smuain cho domhainn. Ach tha sìth anns an leabhar. Agus tha e onarach, rud nach eil iomadh leabhar mu’n Ghaidhealtachd.

“Tha cuimhne agam ” arsa Catrìona Stiùbhart air a’ chiad duilleig “air aon là ré a’ chogaidh an uair a bha mi a’ coiseachd sìos <eng>Oxford Street<gai> ann an Lunnainn mar a theib mi tuiteam fo chasan an t-sluaigh a chionn ’s gu robh mo shùil fada air falbh, air lochan liath air a’ Ghaidhealtachd, agus mo chuinnleanan làn de fhàileadh an fhraoich . . . .”

Tha i ag innse mar a bha am baile mór ’ga tacadh—i fhéin agus a fear. Mar a ghluais iad gu baile beag ann an ceann-a-tuath Albann, agus mar a fhuair iad am baile beag na bu mhiosa buileach. Ach aon là chunnaic iad ann am paipear naidheachd gu robh tigh ’ga reic faisg air Druim-na-Drochaid. Chaidh iad a choimhead air. Chòrd e riutha. Agus air ball leig Seumas dheth a dhreuchd agus cheannaich iad an tigh agus a’ chroit a bha ’na luib.

Bha an tigh gun uisge phìoban, gun solus. Bha an talamh garbh. Bha iad le chéile gun eòlas air tuathanachas no air spréidh. Ach, leana beag is beag, chuir iad gach nì an òrdugh: cheannaich iad mart (a b’ fheudar dhoibh a reic air ball an uair a lorgadh a’ chaitheamh innte) agus gobhar (a ghoideadh an t-aodach far an t-sìomain agus nach toireadh drùbh bainne) agus àl iseanan a chaill iad leis an fhuachd. Ach dh’ ionnsaich iad, agus tha iad an diugh air an deagh shuidheachadh le spréidh luachmhor agus le talamh torach.

Chan eil an sgrìobhaiche a’ deanamh lughadachadh air cho duilich agus a tha beatha na dùthcha, ach tha i a’ bòideachadh nach tilleadh i fhéin no a teaghlach do ’n bhaile mhór air dad a chunnaic iad riamh. Tha a sùil geur agus tha i glic anns gach breith a tha i a’ toirt. Chan i so idir té a chì sìthiche air gach bealach; an uair a chì i bealach chan fhaic i air ach caoraich no feur. Mholainn an leabhar so do leughadairean Gairm uile. Còrdaidh e riutha.

F. McD.
