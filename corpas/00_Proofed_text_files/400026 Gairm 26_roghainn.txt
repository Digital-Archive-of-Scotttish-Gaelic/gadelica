[TD 107]

Air An Spiris

THA am B.B.C. air na naidheachdan Gàidhlig a thoirt dhuinn air ais uair san t-seachdain. Ged nach b’ e so an call bu mhotha thainig oirnn (nuair a bha na naidheachdan a dhìth oirnn) bho àm Chuil-lodair, tha sinn toilichte an cluinntinn a rithist.

Aig aon de chuirmean a’ Mhòid Nàiseanta an Glaschu am bliadhna, thug Ard-Riaghladair a’ Bh.B.C. nàdur de ghealladh dhuinn gum faigheadh na Gaidheil ceartas o’n Bh.B.C. a thaobh an cànain fhéin. Chan e nì furasda a th’ ann “ceartas” a mhìneachadh. Tha Gàidhlig aig nas lugha na dithis as a’ cheud ann an Albainn. An e ceartas a bhiodh ann nam faigheadh an luchd-Gàidhlig sin 2% de’n ùine a tha am B.B.C. a’ craobh-sgaoileadh ann an Albainn (air an <eng>Scottish Home Service<gai>)? Saoilidh sinn nach e. Gus samhla a thoirt air a’ chùis, tha Oifis a’ Phuist a’ toirt car mu’n aon sheirbheis do gach duine anns an rìoghachd—buineadh e do chòmhlan beag no do chòmhlan mór. Cha phàidh muinntir Rèinigeadail gu bràth a’ chosgais a bha an lùib an telefon a thoirt thuca, ach chaidh a thoirt thuca a dh’ aindeoin sin.

Tha dòigh eile air “ceartas” a mhìneachadh, a thaobh luchd na Gàidhlige, agus gu h-àraidh iad sin a tha ag iarraidh làn-inbhe a bhith aig a’ Ghàidhlig. A rèir a’ mhìneachaidh so, bu chòir Gàidhlig a bhith air a cur ’nan tairgse uair sam bith a theid iad an gaoth an ràdio, fhad ’s a tha am B.B.C. a’ craobh-sgaoileadh. Ach chan eil sinn cho faoin agus gu saoil sinn gun tachradh a leithid so a chaoidh. Cha bu mhath, air dòigh, gun tachradh.

Nise, dé an seòrsa “ceartais” anns a bheil am B.B.C. a’ cur earbsa? Bheir sinn sùil air mar a thachair air dà sheachdain o chionn ghoirid. Air an t-seachdain a thòisich air an 26 mh là de October, bha am B.B.C. a’ craobh-sgaoileadh fad 7008 de mhionaidean anns an <eng>Scottish Home Service,<gai> agus thug iad dhuinn 80 dhiubh sin ann an Gàidhlig: is e sin, 1.14% Air an ath sheachdain, fhuair sinn 155 mionaidean: is e sin, 2.21% Ach chan e sin deireadh an sgeòil. Chan e an <eng>Scottish Home Service<gai> a mhàin a tha air a cur an tairgse luchd-éisdeachd ann an Albainn. Faodaidh iad mar an ceudna éisdeachd ris an <eng>Light Programme,<gai> ri <eng>Network Three,<gai> no ris an <eng>Third Programme.<gai> Mar sin, anns a’ chiad sheachdain a dh’ ainmicheadh, bha am B.B.C. a’ craobh-sgaoileadh fad 16,418 de mhionaidean. B’ e an roinn Gàidhlig dhe so 80 mionaid, no 0.49%.

Air an t-seachdain sin, b’ e 2% de’n ùine gu h-iomlan 328 de mhionaidean, no cóig uairean a thìde gu leth. B’ e sin ceartas air a’ char bu lugha. Am faigh sinn sin?

R. Mc T.


[TD 109]

“Cille-Sgumain”

Le T. M. MACCALMAIN

AN cuala tu riamh, a leughadair, mu sgìr ris an abrar “Cille-Sgumain?” Is dòcha nach cuala. Tha greis a bhliadhnachan bho nach robh iomradh air Cille-Sgumain ann am paipear no mìosachan, ach tha móran dhaoine ann fhathast aig a bheil deagh chuimhne air na naidheachdan a b’àbhaist dhaibh a bhith a’ leughadh mu Chille-Sgumain.

Is e a tha ann an Cille-Sgumain sgìr nach robh ann riamh, agus nach fhaighear air map. Aig a’ cheart àm, is e a tha ann an seòrsa sgìre a dh’fhaodadh tu a lorg an iomadh àite air feadh na Gàidhealtachd. Ged as tric a chuala sinn gu bheil (no, co-dhiùbh, gu robh) Cille-Sgumain an àit-eigin an taobh astigh de chrìochan Cléir Mhuile, cha fhaighear i am Muile no anns a’ Mhorbhairne, an Tiriodh no an Cola. Chan fhaighear i air a h-ainmeachadh ann an leabhraichean na h-Eaglaise. Is e a tha ann an Cille-Sgumain sgìr aig nach robh bith ach a mhàin ann an mac-meanmnain an fhir a b’àbhaist a bhith a’ sgrìobhadh m’a deighinn.

Tha an t-Ollamh Urramach Dòmhnall MacLaomainn an diugh a’ cur seachad feasgar a latha gu socair air a’ Mhachair Ghallda—ann an “Loudie,” ainm a bha tric air bilean nan Gàidheal anns na seann làithean, an uair a bhiodh sgaothan dhiubh a’ falbh gach bliadhna, is corran fo’n achlais, a dh’ionnsaigh na buana air na tuathanasan móra Gallda.

Tha Dòmhnall MacLaomainn a nis an déidh na ceithir fichead bliadhna agus a trì fhàgail air a chùl, agus faodaidh e amharc air ais air móran bhliadhnachan anns an d’rinn e mór-shaothair, cha b’ann a mhàin mar mhinistear sgìre agus mar aoghaire coimhthionail agus mar fhear-comhairle air iomadh coinneamh is comunn, ach mar fhear-sgrìobhaidh a chuir air paipear barrachd Gàidhlig na chuir aon neach eile a thogras tu ainmeachadh ann an eachdraidh litreachas na Gàidhlige.

B’ ann anns a’ bhliadhna 1907 a ghabh Dòmhnall MacLaomainn os làimh a bhith ’na fhear-deasachaidh air na Duilleagan Gàidhlig ann am Beatha agus Obair, mìosachan Eaglais na h-Alba, agus lean e anns an dreuchd sin gu toiseach na bliadhna 1951. Anns an dà fhichead bliadhna agus a ceithir a bha an obair sin an earbsa ris sgrìobh e le a làimh fhéin, tha mi a’ meas, còrr is dà mhuillion facal Gàidhlig, na dheanadh còrr is fichead leabhar mór tomadach.

Mar a bhiodh dùil, bha móran shearmonan ameasg na chuir e an clò anns na Duilleagan Gàidhlig, agus móran de sgrìobhaidhean cràbhach eile, ach, a bharrachd air sin, sgrìobhadh e mu gach cùis is cuspair a thigeadh ri aghaidh a inntinne agus a shaoileadh e a bhiodh buannachdail a thoirt fa chomhair a luchd-leughaidh. Fad a mhinistrealachc lean e ri dà chleachdadh as fhiach am moladh do dhaoine eile. Bhiodhd a’ dùsgadh tràth a h-uile madainn agus a’ dol an car a chuid leabhraichean. Cluinnidh tu daoine a’ gearan an diugh—agus cluinnidh tu ministearan a’ gearan—nach eil ùine aca leabhraichean a leughadh;


[TD 110]

gu bheil iad ’nan ruith is ’nan leum fad an latha, le dleasdanas air muin dleasdanais, agus chan eil ùine aca. Bhiodh barrachd ùine aig cuid aca, nan éireadh iad nas tràithe anns a’ mhadainn; agus bhiodh barrachd ùine aca, nam biodh seòl ceart aca air gach là a roinn amach gu cothromach eadar gach dleasdanas a tha an urra riutha.

B’e an dara cleachdadh ris an do lean Dòmhnall MacLaomainn gun do chùm e leabhar-latha, agus gum biodh e a’ sgrìobhadh sìos, a h-uile latha, na beachdan agus na smuaintean a bhiodh ag éirigh ’na inntinn, bho na bha e a’ leughadh agus bho na bha e a’ cluinntinn agus a’ faicinn mun cuairt da. Faodaidh duine cus leughaidh a dheanamh. Tha thu a’ deanamh cus leughaidh an uair a tha thu a’ leughadh agus a’ leughadh, gun idir a bhith a’ beachdachadh gu geur air na tha thu a’ leughadh agus gun a bhith a’ cleachdadh do thùr agus do bhreithneachadh fhèin air na cuspairean a bhios a’ tighinn fo t’aire, agus gun idir a bhith a’ sgrìobhadh. An duine a bhios a’ leughadh gun a bhith a’ sgrìobhadh, cha bhi aige air a’ cheann thall ach luchd de threalaich agus gun fhios aige gu dé a nì e leis. Am fear a bhios gu dìcheallach a’ strì ri a smuaintean a chur air paipear, chan e a mhàin gum bi eòlas aige ach bidh comas aige an t-eòlas sin a chur gu buil an uair a bhios feum air.

Thrus Dòmhnall MacLaomainn móran eòlais, agus chuir e an t-eòlas sin gu deagh bhuil a chum oileanachadh dhaoine eile. Ann an Duilleagan Gàidhlig Beatha agus Obair mìos as déidh mìos fad dhà fhichead bliadhna agus a ceithir thug e d’a luchd-leughaidh stuth a b’fhiach a leughadh, nithean a shoillsicheadh an inntinnean agus a bhlàthaicheadh an cridheachan, nithean air uairean a bheireadh gàir orra, agus aig amannan eile a thaisicheadh an sùilean, agus corr uair ’s dòcha, nithean a chuireadh fearg air cuid, oir bha beachdan dha fhéin aige air iomadh cuspair.

Bha cuid de na sgrìobh Dòmhnall MacLaomainn a’ dol fo ’n ainm, “Anns A’ Chathair,” agus e a’ gabhail beachd air tachartasan an t-saoghail mhóir, air leabhraichean ùra agus dòighean ùra an là an diugh. Bha cuid de na sgrìobh e a’ dol fo’n ainm, “Anns A’ Choille Bheithe.” Bha e ’na chleachdadh aige gu tric a bhith a’ toirt sgrìob anns a’ choille bheithe dlùth do’n mhansa aige am Blàr Athaill, agus an sin bhiodh e a’ gabhail beachd air an t-saoghal nàdurra, air eòin is ainmhidhean, air diamhaireachdan na beatha-sa, agus bho àm gu àm bhiodh na smuaintean aige air an cur sìos gu snasail a chum buannachd d’a luchd-leughaidh.

Anns na bliadhnachan deireannach bhiodh e mar an ceudna a’ sgrìobhadh fo’n cheann, “Aig An Uinneig” no “Fo Chraoibh Sheudair,” mar gum biodh e a nis ’na sheann aois ’na shuidhe air leth bho ùpraid an t-saoghail agus ag amharc amach air gach car is cùis ameasg dhaoine.

Ach ameasg na sgrìobh e cha robh nì a thug barrachd tlachd no toil-inntinn d’a luchd-leughaidh na na naidheachdan a bhiodh aige mu’n sgìr ud air an tug e an t-ainm “Cille-Sgumain.” Ged a b’ann as a mhac-meanmnain fhéin a thug e an sgìr ud, bha muinntir na sgìre air an toirt f’ar comhair mar dhaoine cho nàdurra agus gun saoileadh tu gu robh aithne phearsanta agad orra. B’e an t-Urramach Niall Mac Phàrlain, B.D., ministear na sgìre. Is dòcha gum biodh e caran tioram


[TD 111]

aig amannan anns a’ chùbaid, ach is e duine tùrail agus duine gasda a bha ann. B’e Calum Dòmhnallach beadall na h-eaglaise, agus ameasg sluagh na sgìre bha am Bàillidh agus Bean a’ Bhàillidh, am Bancair agus Bean a’ Bhancair, an Còirneil agus Bean a’ Chòirneil, Tom Elliot (fear an tigh-òsda), an Greusaiche, Seònaid Eachainn, aaus Eachann MacGilleathain.

Bha nithean a’ tachairt an Cille-Sgumain a dh’ fhaodadh tachairt—agus a bhios a’ tachairt—an sgìreachd sam bith air a’ Ghàidhealtachd. Na daoine a bha a’ fuireach an Cille-Sgumain, bha iad mar a tha sluagh sgìre sam bith air a’ Ghàidhealtachd. Bha math is dona ’nam measg, daoine glice is daoine faoine, daoine cràbhach agus daoine saoghalta, agus, an uair a leughadh tu mu Chille-Sgumain, is ann a shaoileadh tu gu robh thu ag amharc air dealbh sgìre a b’aithne dhuit agus dealbh dhaoine mu do thimcheall.

Chan e a mhàin gun do sgrìobh Dòmhnall MacLaomainn barrachd Gàidhlig na sgrìobh aon neach eile ’nar linn-ne no an linn sam bith, ach faodaidh sinn a ràdh—ma bha iad ann no ma tha iad ann a sgrìobh Gàidhlig cho math ris—nach robh neach ann riamh a sgrìobh Gàidhlig na b’ fheàrr na e. Co-dhiùbh, is e sin mo bheachd fhìn, agus chan eil mi idir aineolach air na chaidh a sgrìobhadh anns a’ Ghàidhlig anns na linntean a chaidh seachad. Is mór mo spéis do “Charaid nan Gàidheal,” agus bheirinn fhìn rud nach eil agam airson gun rachadh agam air Gàidhlig a sgrìobhadh mar a sgrìobh “Caraid nan Gàidheal” i, ach, a réir mo bheachd-sa, tha Gàidhlig Dhómhnaill MhicLaomainn nas nàdurraiche, nas dlùithe do chainnt chumanta an t-sluaigh, na Gàidhlig “Charaid nan Gàidheal.”

Is mór am beud gum biodh na sgrìobh Dòmhnall MacLaomainn air fhalach ann an seann mhìosachain a tha an diugh doirbh am faotainn, ach bidh móran dhaoine toilichte a chluinntinn gu bheil Comunn Litreachas Gàidhlig na h-Alba a’ dol a chur amach leabhar tomadach de sgrìobhaidhean Gàidhlig MhicLaomainn, fo’n ainm, “Anns A’ Choille-Bheithe,” agus gu bheil an leabhar sin a nis ann an làmhan nan clò-bhuailtearan, agus gu bheil dùil gum bi e ullamh a dh’ aithghearr. Anns an leabhar, anns am bi córr math is da cheud taobh-duilleig, bidh cóig deug ar fhichead de sgrìobhaidhean MhicLaomainn, cuid fo ’n cheann, “Anns A’ Choille Bheithe,” cuid fo ’n cheann, “Anns A’ Chathair,” agus cuid fo ’n cheann “Cille-Sgumain.” Bheir an leabhar so, tha mi glé chinnteach, mór-thoileachadh do mhóran, agus cumaidh e air mhaireann, tha mi an dòchas, pàirt co-dhiùbh de shaothair ionmholta an Ollamh Urramaich.

Thugadh dhòmhsa an t-urram an leabhar so a dheasachadh airson a’ chlò, agus bu mhór an toileachadh a fhuair mi an cois na h-oibre sin. B’e an aon aobhar mulaid a bha agam gu robh agam ri ceithir fichead mìle facal a thaghadh amach á dà mhuillion, agus mar sin gum b’ fheudar dhomh iomadh rud math fhàgail amach as an leabhar a dhùraiginn a chur ann. So, a nis, mìr de aon phìos a b’ fheudar dhomh fhàgail amach, ged bu mhór mo mhiann air a chur ann.

* * * *

An uair mu dheireadh a bha mi ann an Cille-Sgumain chuir mi seachad feasgar fada samhraidh ’nam shuidhe air cloich anns a’ chladh,


[TD 112]

a’ seanchas ri mo sheana charaid, Calum Dòmhnallach, beadall na h-eaglais is fear-cladhach nan uaighean . . . . A thaobh is gu bheil e a nis ’na sheann duine (tha e ochd is dà fhichead bliadhna ’na dhreuchd) agus gur aithne dha muinntir Chille-Sgumain agus an sinnsireachd uile nas fheàrr na ’s aithne do dhuine eile a tha a nis beò, is toigh leam dol ’na sheanchas a h-uile uair a bhios cothrom agam. A thuilleadh air sin, tha e ’na dhuine tùrail geur, neo-eisimeileach ’na dhòighean agus ’na bheachdan, agus tha sin aige, beachdan dha fhéin. Chan eil ann an seanchas ri duine aig nach eil smuaintean is beachdan dha fhéin ach rud gun bhlas, mar gum biodh ugh gun salann . . . .

Is duine math Calum, ged nach toigh leis . . . boireannaich a bhios a’ searmonachadh no bràithrean usaideach a bhios a’ foighneachd de na h-uile duine a thachras orra a bheil iad réidh ri Dia no a bheil iad a’ cuimhneachadh air a’ bhàs. “An do rinn sibhse réite ri Dia?” thuirt fear dhiubh so ri Calum, agus e trang a’ fosgladh uaighe airson tìodhlacaidh; “bithibh cuimhneach, a dhuine, air a’ bhàs!” Bha Calum ’na fhallus agus gun an uachdar an talaimh dheth ach an ceann agus na guaillean, ach stad e agus chuir e an spaid fo ’uchd agus fhreagair e mar so (car frionasach), “Cha do rinn mise réite ri Dia, ach rinn Dia réite riumsa; agus a thaobh a’ bhàis chuir mi tuilleadh ’s a’ chòir de dhaoine eile fo ’n ùir gun dì-chuimhnichinn mo chrìoch dheireannach.” . . . .

An là ud a bha sinn ’nar suidhe anns a’ chladh, bha e ag innseadh dhomh mu na h-atharraichean a thàinig air an eaglais agus air an t-saoghal bho ’n bu chuimhne leis. “Tha trì fichead bliadhna,” ars esan, “bho thòisich mi air dol do’n eaglais an toiseach . . . . agus chan eil duine eile ann an Cille-Sgumain a chuala uiread shearmon rium. Shuidh mi fo chóig ministearan anns an eaglais so . . . . Ri linn Mhaighistir Eachainn bhiodh an coimhthional a’ seasamh aig an ùrnuigh, a’ suidhe aig an t-seinn, agus cha robh dad air a sheinn ach sailm Dhaibhidh. Tha cuimhne agam gu maith air an là a thog Iain MacCoinnich leis am Bìobull agus a cheathrar cloinne agus a chaidh e amach as an eaglais, a’ glaodhaich, “Mo nàire, mo nàire, Ichabod, Ichabod!” a chionn gun tug am ministear laoidh dhuinn g’a seinn. Ach an diugh tha òrgan anns an eaglais, agus có a tha ’ga chluich ach ogha Iain, caileag laghach ruadh a tha ceart coma co-dhiùbh a bheirear dhi Daibhidh no Sankey. Ach tha mi an dùil gun tàinig tuilleadh atharrachaidh air a’ chùbaid fhéin na thàinig air a’ cheòl. Ri linn Mhaighistir Eachainn bhitheamaid a’ faotainn searmon mór fada mu ifrinn uair san ràidhe, a thuilleadh air gum biodh e a’ toirt an dlighe do’n Diabhol agus do ifrinn a h-uile Sàbaid ann an co-dhùnadh an t-searmoin, ach an diugh cha chluinnear iomradh air an Diabhol bho ceann gu ceann de’n bhliadhna. Airson na chuala sinn riamh bho ’n duine ghrinn a tha againn ann an eaglais Chille-Sgumain an diugh, an t-Urramach Niall MacPhàrlain, B.D., cha bhiodh fhios againn gu robh leithid an Diabhoil ann. Tha deich bliadhna bho nach cuala sinn searmon mu ifrinn ach aon fhear fiadhaich a fhuair sinn bho mhinistear á Leódhus o’n cheann-teagaisg, “Oir dh’ ullaicheadh Tophet o shean”

“Air uairean,” arsa Calum, “an uair a bhios mi ag obair anns a’


[TD 113]

chladh so, bidh mi a’ cnuasachadh leam fhéin air na nithean sin, ach mar as mò a smuainicheas mi orra is ann as mò a tha diamhaireachd an t-saoghail eile a’ fàs . . . . Tha aon nì a thug mi fa-near a bhios a’ cur iongnaidh orm, gur e na daoine as fheàrr as lugha a bhios ’gan cur fhéin mun cuairt mu Shàtan agus mu ifrinn, agus gur e na daoine as miosa a bhios a’ gabhail feirge ma chluinneas iad daoine eile ag ràdh nach eil teine sìorruidh a’ feitheamh air peacaich . . . . Tha cuimhne agad air Eachann Mór a’ Chàrnain. Chan fhaca mise e an taobh astigh de bhallachan na h-eaglais so o’n là a bha an Siorram Brand agus Coimisean nan Croitearan cruinn innte, agus tha ùine mhaith bhuaithe sin. Ach an uair a dh’ innis iad dha gu robh am ministear a bha anns an eaglais air an t-Sàbaid ag ràdh nach robh Diabhol idir ann, chaidh Eachann air druim dearg a’ chuthaich, agus bha e air son an sluagh a chruinneachadh gus dol air an ceann mar a bhiodh e a’ deanamh ann an àm na <eng>Land League.<gai> “Theid sinn” ars esan “agus tearraidh sinn e!” Bidh e air uairean a’ cur iongnaidh ormsa, a mhinisteir, ciod a dh’ éireas do leithid Eachainn anns an ath shaoghal. Ann an aon seagh, chan e droch dhuine idir a tha ann an Eachann bochd; their a choimhearsnaich riut nach eil coimhearsnach eile anns an dùthaich as fheàrr na e; gu bheil e iochdmhor is coibhneil, agus ann an àm trioblaid cho bog ri pàisde, fada nos iochdmhoire agus nas coibhneile na Alasdair mac Eóghain, am foirbheach a tha r’a thaobh. Ach, ann an seagh eile, tha Eachann cho fada air falbh o spiorad na diadhaidheachd agus spiorad an Tiomnaidh Nuaidh ris na cinnich a tha ag aoradh do iodhalan. Chan eil inntinn an aoraidh ann an Eachann gu nàdurra, agus na bhios e a’ deanamh de aoradh is ann do iodhalan agus do bhòcain a bhios e ’ga dheanamh . . . . Ciod a tha thu féin ag ràdh mu leithid Eachainn? Ciod a dh’ éireas d’ a sheòrsa anns an ath shaoghal?

“Ma thà, a Chaluim, chuir sibh ceist orm. Mar as sine a tha mise a’ fàs is ann as cinntiche mi gu bheil Dia caomhail is tròcaireach is uasal, agus nach dean e gnìomh suarach no leibideach as an gabhadh eadhon duine gun ghràs nàire . . . .”

* * * *

Chan eil an sin ach pairt glé bheag de’n t-seanchas aig Calum Dòmhnallach, ach fóghnaidh e gu eisimpleir a thoirt air mar a làimhsicheas Dòmhnall MacLaomainn ceist dhoirbh a bhios a’ cur dragha air daoine cumanta agus a bhios a’ fàilneachadh air na daoine fòghlaimte. Anns a’ cho-chruinneachadh so de na sgrìobhaidhean aige gheibhear iomadh eisimpleir eile, beachdan drùidhteach, nithean a bheir gàire ort agus a chuireas mulad ort, nithean a bheanas ri do chridhe agus a ghleusas t’ inntinn, agus sin uile ann an rogha is taghadh na Gàidhlige.

[Sanas]


[TD 115]

“Micheil”

Le COINNEACH ROS

[Dealbh]

Buinidh ùghdar an sgeòil so do Ghleann-dail anns an Eilean Sgiathanach. Bha e ’na mhaighstir-sgoile an toiseach, ach thug e amach a’ mhinistearalachd bho chionn ghoirid agus chaidh a phòsadh ri eaglais Ghiodha an uiridh. Anns an dealbh so tha e a’ tearraideachadh seann chlach a shnaigheadh roimh linn na Crìosdachd. Tha i ’na seasamh faisg air làrach seann eaglais Chill-chatain ann an Giodha.

BHA ’n speur a’ ciaradh le sgàilean na h-oidhche, ach bha boillsgeadh an latha fhathast ’na laighe air bearradh a’ Bhioda Mhòir; bha corran seang na gealaich ùir an crochadh gu h-ìosal san àird an iar, a’ cur soillseadh fannbhuidhe amach air a’ Chuan-Sgìth; bha sgòthagan aotrom sgapte san iarmailt, ’s cha robh deò gaoithe ann.

Dhìrich Mìcheil, an ceannaiche-paca, air a shocair anuas far an robh mi ’nam shuidhe a’ deoghal na pìoba air gàrradh na h-iodhlann, leig e as e fhéin ’na ghlag ris a’ bhruaich aig mo chosan, thug e mach bloigh pìoba ’s theann e ’ga sgrìobadh amach gu mionaideach le sgian-pòca. “Sin mar a tha,” ars e fhéin, “latha a’ falbh ’s latha a’ tighinn, mar a dh’ fhalbhas mise is thus a dh’ aithghearr.”

Fhad ’s a gheibheadh Mìcheil companach-disbeid, bhiodh an argamaid air bhonn, anull ’s anall, ’s e a’ toirt breith eirmsich, le inntinn bheòthail lasanta air amaideas a cho-chreutairean. “Seadh,” arsa mise, “’s nach d’ fhuair thusa an deagh shaoghal co-dhiùbh.”


[TD 116]

“Fhuair, fhuair, mi ’n deagh shaoghal, agus iomadh tàire mhór cuideachd, dìreach airson an dearbh mhionaid so a’ thoirt amach, ’s gun fhios carson . . . . sìon a dh’fhiosam carson!” “Obh, obh!” arsa mise, “nach tu a tha sìos anochd. Dé tha tighinn riut?” “Ach”, ars esan, “an aois, tha mi cìnnteach; ’s nuair a thig an aois, a charaid, ort . . . . well, tha fhios agad fhéin. Mar a ragaicheas a’ bhodhaig tha ’n inntinn a fàs luasganach. ’M bheil srad tombaca ort?”

Lìon e a phìob, ’s las e i le spàirn thartaraich, a phluic robach ag at leis gach tarraing. “Nuair a thig an aois”, ars esan, ’s e a’ deocadh gu làidir, “chan eil mo leithid-sa ach anns an rathad. Chan eil guth ormsa ’nam Dhonnchadh Og, a’ siubhal cheithir ranna ruadh an domhain. Bha càirdean gu leòr an uair ud agam, dubh is buidh is ruadh is dearg, ’s cha b’ iad bu mhiosa; b’ iad a b’ fheàrr na iomadh duine geal—feadhainn dhiubh nach eil fad as!” ’S thaom e smugaide bhàithteach eadar a dhà chois. “Bha saorsa aig duine an uair ud, ach an diugh chan eil sìon ach lagh is polasmain is riaghailtean—chan eil tarraing analach aig duine!” Bha smùid aig air a’ phìob, ’s e ’ga brodanachadh le a lùdaig. “Tilgeamsa sùil rathad aibhne ’s ar leat deireadh an t-saoghail a bhith ann. Is leamsa am breac is bruachaireachd na h-aibhne roimh Shasunnach caol cràidhneach a chroch clò-Hearach riamh m’ a chnàmhan. Is iadsan mas fhìor a chruthaich an domhain mhór—dhaibh fhéin. Agus nach neònach leatsa an sodal a ni feadhainn againne riutha?” “O”, ars mise, “bha iad ann de ’n t-seòrsa sin riamh.” “Daoine móra beag!” ars esan, le snot. Bha e a losgadh air fear-eigin!

“Sud iad,” ars esan, an ceann tiota, “a bha ’nan cùl-taice riamh do gach sgrios a rinneadh òirnne mar chinneach. Chan fhiach thu fead-muilt gun tiodal no inbhe-airm agad, ach ma tha sin agad, maille ri Beurla Oxford, cha bheag thu, ged a bhiodh do cheann ’s do chridhe cho falamh ri seann chraimhneach. Coigrich!—’s an cuid riaghailtean—ìompaireachd is brataichean is rìoghaltas is armachd. Sin na rudan a chuir as dhuinne! ’S mar threud chaorach tha sin . . . .” “Socair ort, socair ort, a bhalaich!” ghlaodh mi. “Na bi cho bras; cha deach as dhuinn fhathasd. Lagh? Riaghailtean? Càite ’m biodh tusa as an eugmhais, agus càite am biodhmaid uile gun airm-cogaidh? Tha iad ’nam pàirt nàdurra de’r dòigh-beatha; ghineadh is dh’ fhàs iad an lùib eálas is càlachaidh nan linntean. Tha iad a’ dìon shubhailcean cinneachail is luachan pearsanta. Tha fhios aig duine sam bith air sin!—saorsa, creideamh, dòigh-beatha luchd-ar-gràidh . . . .; ’s nach iomadh ionnsaigh a’ thugadh air ar feartan cinneachail, bho Iulius Caesar gu Adolf Hitler. Cuimhnich ar-a-mach bhorb na Gearmailte, reubadh na Roinn-Eòrpa, mort nam muillionan, cunnart oillteil nan aman uabhasach ud. Nach b’ ionmhuinn na seana ghunnaichean meirgeach, na criomagan iaruinn ’gan trusadh as gach cùil, na h-itealan aosda glioganach, ’gan cuibhleadh gu cùramach, ’gan slìobadh ’s ’gan gleusadh airson gleac a’ bhàis ’s a’ bhuaidh an speuran Shasuinn! ’S bha iad an sud, Sasunnaich is Goill is Gaidheil, cuideachd bhràithrean san aon chàs, a’ dìon, ri guaillibh a chéile nan nithean ceudna; a’ chuideachd bheag, ri uchd nam feachd-mhallaichte, le fuil is feòil a’


[TD 117]

ceannach dhutsa is dhòmhsa saorsa gu bhith a disbead an so, gu gleusda tapaidh sochaireach!”

Bha Mìcheil sàmhach, a’ blaiseagraich mo shearmoin, ’s a brodanachadh na pìoba. “Ah!” ars e fhéin an ceann tacain, “seadh, is glòirmhoir da rìreadh a’ chuideachd bheag, ’s gach cuideachd bheag eile a chothaich riamh as leth na saorsa, bho chath Mharathon gu cath Bhreatainn. Agus gu dé a nis mu’n chuideachd bhig eile, a chaidh thar sgeul, thar chuimhne, nach robh buadhach no glòirmhor—cuideachd nan glìnn ’s nan srathan, luchd nan sgeul ’s nan òran. Gu dé mu ruagadh nan cailleach ’s mu riasladh nam bodach, mu rùsgadh chabair ’s mu lasraichean, mu Long Mhór nan Eilthireach ’s mu Shaighdearan Dearga, mu dhaorsa ’s mu longaibh cogaidh? Shaoil leam gun cualas sgeul de ’n ghnè sin, ach dh’ fhaoidte gur h-e faoin sgeul a bh’ ann, no bruadair, no seòrsa de throm-laighe. Agus gu dé air an t-saoghal a thilg sinn am meadhon gach aimhreit bhig no mhóir, a fhuaras riamh air uachdar na talmhainn? “Tha Sasuinn an dòchas . . . .” “Cuimhnich” arsa mise, “gur eilean Breatainn, ’s a bith an crochadh air saorsa nan cuantan. Agus an sin cuimhnich air gach Gaidheal a fhuair inbhe agus cliù an cùirtean na h-Iompaireachd.” “Tha Gaidheil is Gaidheil ann,” ars esan. “Gu dé rinn iad riamh do’n tìr ’s do’n daoine fhéin? Inbhe agus cliù? Ma fhuair ’s ann dhaibh fhéin.” “Shaothraich iad” arsa mise, le lasan, “as leth an t-saoghail mhóir, agus air sgàth mórachd Bhreatainn!” Chuir sud stad air, car tacain. Is an sin, an guth ìosal dùrachdach thuirt e, “Mórachd Bhreatainn!—

“Mo losgadh, mhuinntir nan Eilean
’S daor a’ phàidh sibh Mórachd Bhreatainn.”

Sin am bàrd. Is daor gu dearbha, mas e reic an còir-bhreith, mas e bàs an cànain, mas e brath an dìleab, mas e tiormachadh an tobraichean spioradail, seargadh am freumhaichean cinneachail. Is daor gu dearbha! Gu dé, saoil thu, na “luachan,” amach o aognaidheachd an crannchuir, a fhuair iad air an ìobairt mhuladach ud? Is mar sin air adhart dha, ’s na rionnagan a’ lasadh, te mu seach air feadh na speur, ’s am bloigh gealaich a’ dol á faireadh; bha osagan gaoithe a’ tighinn o’n ear, ’s bha sguraigean an ceann a chéile os cionn Uibhist; bha deàlradh falaisge air chùl Beinn na Glais-pheighinn, an ceò a’ cuibhleadh amach air uachdar Loch Pholltiel. Bha e rithisd air còir nan Gaidheal.

“Tha na Gaidheil” bhris mi stigh air, “a’ seasamh no a’ tuiteam leis an Riaghaltas do’m buin iad. Ma tha an crannchur aognaidh an ceartuair, bhiodh e aognaidh is còrr fo thròcairean na Nàsaich; sin far am biodh am bruadair, an trom-laighe, agus fhad ’s a bhagras trom-laighe mar sin, bithear a’ leum gu gnothaich, a dhìon ar tìr ’s ar daoine, agus bidh na Gaidheil, mar chlann na saorsa, an teas meadhon a’ chath.” “Gach uair,” ars esan, “a thogras Riaghaltas cogadh éigheach, le mearachd no blaomadh, mu cheist dhìomhair gun chudthrom, tha sinne, mar sin, “a’ leum gu gnothaich,” gnothach, dh’ fhaoidte gun bhun no bàrr no buntainn ri beatha a’ mhór-shluaigh? Agus is e crannchur a’ Ghaidheil roghainn a’ dheanamh eadar dà staid, aon dhiubh marbhteach, agus aon dhiubh dìblidh?”

“Sin mar a chì mise e,” arsa mise, “tha cogadh an dàin fhad ’s a bhagras daorsa is aintighearnas; agus chan e sin a mhàin, ach tha strì


[TD 118]

agus co-dheuchainn a’ cur treòir agus spionnaidh araon an daoine is an treubhan. Seall air eachdraidh gach cinneach ’s chì thu gach aon a’ tighinn gu ìre ’s gu inbhe le còmhstri is farmad. Mas e litreachas fhéin e, tha cruaidh-chàs cogannta ’ga brosnachadh ’s ’ga beathachadh; tha an spiorad nàiseanta ’ga nochdadh an rosg ’s am bàrdachd, an ceòl ’s an ealantas; tha na dàin ’s na sgeulan as cumhachdaich a rinneadh riamh san Roinn-Eòrpa, a’ tighinn beò air strì is cruaidh-dhoilgheas, a’ toirt cùnntas air euchdan gaisgeil, air ìobairt is àmhgharan pearsanta, air cunnart is gràdh-dùthcha—a’ deanamh luaidh air buan-mhaireannachd nan luachan cinneachail, nan subhailcean nàiseanta.” “Agus gu dé mu ghaol”, ars esan, “gaol nam ban is gaol nam fear? Càite eil sgeul gun leannanachd no bàrdachd gun iargain?” “Far am bi beatha bi gaol,” arsa mise, “Oisein is Homer, Shakespeare is Hugo, Burns is Tolstoy—strì is fulangas is gaol, ag éirigh air sgiathan an t-sàr ealantais.” Dh’iarr e maidse is las e a phìob. “Agus is cinnteach,” ars esan, is an toit ’ga thoirt bhuam, “gum bheil ’nan saothair os bàrr, ma tha iad fìrinneach mar shàr luchd-ealain, truaighe agus dìblidheachd, sgrios agus briseadh-cridhe, cealg agus truaillidheachd—aingidheachd air a ghlòireachadh, nuair a shéideas an trompaid; tha a’ bheatha-sa, gu h-iomlan ann an sàr litreachais, agus ceistean móra a’ chinnedaoin air am fuasgladh, agus tha àrd-ealain an neo-ar-thaing strì nàiseanta no “glòir” nan raonta-catha. Agus is e fhathasd a’ cheist—am faod idir dùil a bhith againn mar chreutairean reusanta ri saoghal gun chogadh, ri beatha gun sgrios—a bhios an ath uair ’na léir-sgrios; no an e an truaighe sin ìobairt do-sheachnadh mhic an duine! srùlaichean fola a’ drùdhadh air mhachraichean nan tìr a h-uile cùnntas bhliadhnachan? ’S na Gaidheil, curaidhean a’ bhatail gu’m bi e seachad, a’ sìoladh as—a’ sìor shìoladh as!”

“Is e ceist dhorcha a tha sin,” arsa mise. “Tha raiteachas gu leòr an eachdraidh nan Gaidheil fhéin, ’s tha curaidhean móra ann am beul-oideis gach cinnich.” Dh’ fhalbh feum orra-san le triall nan lìnntean” ars esan; “bha Fionn is Ulysses beò an saoghal nan euchd iongantach agus is e “curaidheachd” Hamlet is eòlaiche sinn air, ma tha sinn beò do bhreislich nan tìmean . . . .”

Agus sud Mìcheil air a’ spiris, a’ ceartachadh an t-saoghail, ’s a’ cronachadh mhaithean is mhithean, ri éisgeachd is fealla-dhà, ri feallsanachd is fanaid.

Chùm e air mar sin, agus sguraigean a nis a’ toirt bhuam a’ Ghrioglachain, ’s a’ ghealach air a dhol fodha; bha e dòrcha agus bha gath lainnreach an tighe-sholuis a’ sguabadh na h-iarmailt san àird-an-iar; bha caoir dhearg na falaisge air an fhàireadh, agus monmhor na h-aibhne a’ tàladh a’ ghlinne gu cadal.

Agus chùm Mìcheil air, a’ sìneadh na h-oidhche le lìonmhorachd bheachdan is bhriathran, agus e san àm a’ sgrùdadh staid na Gàidhlige agus spiorad ar daoine! “Ah!” ars e fhéin, “spiorad ar daoine. Móralachd is uaisle am meanmainn, drùidhteachd is cumhachd am bàrdachd, iargain a’ chiùil-mhóir is innleachd an ealain, lùghmhorachd is géiread an cainnt,—Màiri Nigh’n Alasdair Ruaidh is Iain Lom, tréine Mhic Mhaighstir Alasdair agus sgéimhe Uilleim Rois; agus na h-òrain—saoghal mór de dh’òrain shoilleir alainn, ’s de bhàird gun


[TD 119]

ainm gun lorg, sàr fhilidheachd is ceòl neo-thalmhaidh, a’ brùchdadh amach bho anam ar sìnnsireachd—lànachd beartais ar sliochd!” Agus bha e sàmhach, a’ phìob air a dhol as. “Tha da-rìribh,” arsa mise, “beartas ar n-oighreachd farsaing, agus saibhreas nan lìnntean domhainn.” “Ach,” ars esan, gu h-ìosal le osna, “a’ Ghàidhlig a’ triall, a’ seargadh an cridheachan an t-sluaigh, a’ siubhal bho bhilean an cloinne, a’ Ghàidhlig a’ togail oirrre, gu talla fhàsail nam marbh. An cànain a’ bàsachadh, a dh’ aindeoin gach Mòd agus Comunn, gach cuirm agus céilidh. “Leanaibh dlùth ri cliù bhur sìnnsir,” na Buinn Oir a’ sìor dhol am pailteas, “Suas leis a’ Ghàidhlig” agus clann-nighean nan Gall an crios ’s am breacan air an àrd-ùrlar, le aon luinneig—no ma dh’ fhaoidte a dhà—air a togail le mór-shaothair a thaobh co-fharpuis, agus a’ Ghàidhlig, mar chainnt labhrach shiùbhlach, cho tearc, cho gann, i a’ fàs cho tioram, maol, gun bhlas!”

“Is e da-rìribh sgeul a’ mhulaid a th’ air do shiubhal anochd Mhìcheil”, arsa mise. “Nach eil dòchas an lùib co-fharpuis fhéin, agus nach eil cluas an t-saoghail ris a’ Mhòd? Ged a tha Gàidhlig nam faclair slaodach, fàsaidh i sùbailte, agus nach e ar dleasnas rudeigin a’ dheanamh, mar chuideachd bhig le luachan móra ri ’n gleidheadh; na éigheadh na h-àlan luchd-brath dhuinn. Biodh i aig luchd-teagaisg sna sgoiltean is aig luchd-sgrìobhaidh ’nan teachdaireachd, ’na meadhon-taisbeanaidh air clàran-cluiche agus ’na cuspair àraich do’n chloinn;—agus deanamsa agus thusa na tha ’nar comas.” “Agus,” ars esan le fiamh gàire, “foghlumadh gillean na rocaidean i mar chànain suirghe bho chaileagan Uibhist!” ’S rinn e lasgan cridheil, a sheall nach robh e idir cho tùrsach ’s a bha mi ’n dùil. “Siuthad,” arsa mise. “Cuimhnich gum bheil ceol-mór Mhic-Cruimein ’ga ghleusadh air àrd-chlàran nam bailtean, agus òrain luaidh nan Eilean air an Treas Prógram.” “B’ eòlach an seanair air Treas Program!” ars esan. “Is e litreachas bun ar dòchais, agus càit eil sgrìobhadairean móra na Gàidhlige? Na can riùm gun dean Mòd bàrdachd.” “Tha bàrdachd is bàrdachd ann,” deir mise. “Tha triùir bhàird beò sa’ Ghàidhlig cho math ’s a gheibh thu, agus cha robh a leithid fear dhiubh co-dhiùbh aig na Gaidheil bho chionn eil fhios cuin—ma bhà riamh. Seall an “Dàin do Eimhir” a Mhìcheil, is lasar do dhòchas as ùr.” “Tha MacGilleathain” ars esan, “’na aonar air mullach na beinne, agus cuin a chuireas ar daoine eòlas no luach air? Bàrd Gàidhlig an coimeas ri Bàird na h-Eòrpa—rud nach do thachair riamh roimhe!” “Agus,” arsa mise, “nach eil dòchas do ’r cànain ri lorg ’na shaothair? Nach eil an sud a’ Ghàidhlig an riochd Ais-eirigh, laiste le aiteal an ealantais, a’ gluasad gu réidh stàiteil troimh rìoghachdan na h-inntinne, a’ tadhal air Eachdraidh is Litreachas is Feallsanachd, a’ sgrùdadh cheistean dìomhar na cruinne, a’ nochdadh truas is dòchas, éisgeachd is caoidh, ’s a’ tilleadh a rithisd ’s a rithisd a ghleachd air còrsaichean loma na bithbhuantachd. Chan aithne dhòmhsa gun d’ rinn Gaidheal eile a leithid sud riamh.”

Cha robh aige rium ach leth-chluais, e a’ bùrach ’na phòcaidean, ’s a phìob an gréim eadar a bhunan briste fhiaclan. Thilg mi mo spleucan air, agus bocsa mhaidseachan ’na dhéidh. “Sin thu ’ille,” ars esan. “Feumaidh mi tombaca fhaotainn sa’ mhadainn, a’ chiad char.” “Am màireach” arsa mise, “an t-Sàbaid!” “O, gonadh air,


[TD 120]

tha thu ceart!” ars esan. “U-Ubh, a chuilein ort! Ma thà is e gun ghluasad as glice dhuinn. Ma nochdas mi sròn cluinnidh an t-Eilean e. Theid mi ’nam chrùban air chùl gàrraidh a’ gleusadh chealgmalairt air muinntir na dùthcha, ’s bi ’n t-Sàbaid air a gleidheadh gu ciatach.” Is loisg e smugaide chumhachdach air buaghallan an taobh shios dheth. “Sin e,” arsa mise, sin e, na gluais ’s an anail annad, ged a reiceadh tu do sheanmhair Di-luain.”

Bha a’ ghaoth air éirigh ’s an oidhche air fàs fuar; bha sguraigean dùmhail a’ falach roinn de sgaoilteach do-àireamh nan neul, ach bha iomadh saoghal mór is grian lainnreach fhathasd am fradharc na sùil, a’ cuibhleadh gu h-òirdhearc an doimhneachdan na cruinne; bha caoir na falaisge a’ dol sìos, agus bha solus bàta amuigh air a’ Chuan Sgìth.

Dh’ éirich mi, ’gam stadhadh fhìn. “Tha mi dol a dhèanamh air an leabaidh.” “Tha ’s mì,” ars esan. “Càite eil sin?” “O, nach eil san t-sabhal so thall, ach na toir diog ri duine geal!” Rinn mi gaire, is e a’ dèanamh, ’na throtan, air druim an rathaid, a’ toirt sgrìob air a cheann cràsgach liath, ’s a’ cur a phìob ’na phòcaid.

Feallsanach a’ phaca-droma, <eng>“Messiah”<gai> na rathaidean móra, “Utopianach” a’ bhlàr-amuigh—amadan feargach gràdhach, nan aislingean baotha glòirmhor.

Chaidh mi stigh, chuir mi fàd mu’n teine, is las mi mo phìob.


[TD 121]

Naidheachdan Eibhinn

BHO ’N SCARPACH

(1) Clann MhicLeòid

Is ann ’na mhaighstir-sgoile am Poll Iùbh a bha an Camshronach, agus is ann do Sgìre Ruigh Soluis san Eilean Dubh a bhuineadh e. Bha e turus aig Mòd an Inbhir Pheofharain agus is e Iain N. MacLeòid (“Alasdair Mór” a’ Ghasaet) a bha toirt breith air luchd nan òraidean. Is ann air Blàr Chuil Lodair a tharraing an Camshronach, agus an uair a b’ fheàrr ’s a b’ fheàrr a bha e labhairt thuirt e, an guth socair, ri “Alasdair Mór,” os ìosal,

“Cha robh Clann Mhic Leòid ann, an robh?”

Chrom Alasdair Mór còir a cheann agus thòisich e suathadh nan làmh agus fhreagair fear-na-cathrach (fear de Chlann Ghilleathain) gu grad,

“Cha robh! agus ged a bhitheadh cha mhór a dheanadh iad ann co-dhiùbh. Cùm ort.”

Agus chaidh iad air adhart gu dòigheil a rìs.


(2) Guga

Aig an dearbh Mhòd sin bha an t-Urr. Pàdraig MacIomhair a’ cur dearbhadh air Gàidhlig na Cloinne, agus air dha beagan cheistean a chur air nigheanag á Ile thuirt e an so,

“Nis, a Mhàiri, a bheil fhios agad dé a tha ana Guga?”

“Chan eil,” arsa Màiri.

Bha duine a’ coiseachd troimh an t-seòmar aca, air cùl cathair Phàdraig, agus thuirt e ris,

“Nach uabhasach dhut fhéin a bhith foighneachd do dhuine nach do rugadh an Nis dé a tha ann ‘An Guga’”

Chliosg Pàdraig, agus sheall e air a chùl, agus thuirt e,

“Leig leam! leig leam!”


(3) “Chan eil”

Is i caileag bheag a thuirt “chan eil” aig Mòd ri fear a thuirt rithe bheil cù is cat is each is bó agaibh, aon an déidh a h-aon. Bha dùil aige nach robh Gàidhlig aice, agus thuirt e, “A bheil beathach idir agaibh?” “Tha” ars ise, “mo sheanmhair.”


(4) Guidheachan

So rud a chunnaic sinn san Obanach aig àm Bliadhn’ Uire,
“Guidheachan air son na Bliadhn’ Uire.”
Agus an ath bhliadhna is e bha aca,
“Guidheachan as fheàrr air son na Bliadhn’ Uire.”
Sin an rud ris an canamaid Beurla le rùsg Gàidhlig. Tha i ann.


(5) Deuchainn

So rud a chunnacas an Inbhir Nis aig a’ Mhòd mu dheireadh,
“Deuchainn na Gàidhlige.”
(Agus dèanaibh-se amach dé bu chiall do a leithid sin.)


[TD 123]

Saor Làithean

Le DOMHNALL DOMHNALLACH

AIRSON iomadh bliadhna a nis tha mi a’ cur seachad saor làithean an t-samhraidh an teis mheadhoin mòinteach riabhach Leódhuis ann an àirigh bheag a thog mi dhomh fhéin far a robh seann àirigh aig m’ athraichean, agus far na chleachd mi fhéin a bhith buachailleachd ’nam bhalach, am bòrd Loch Sgarasdail, ma dhà mhìle an ear air Mùirneag.

Bho thig an samhradh asteach, bho là buidhe Bealltainn gach bliadhna, tha mo smuaintean an còmhnaidh ag iarraidh gu tuath gu bòidhchead agus àillteachd na mòintich agus an fhois a tha ri fhaotainn oirre bho ghnothaichean an t-saoghail mhóir, agus cho luath agus a gheibh mi mo shaorsa as a’ chuing tha mi dèanamh air Leódhus.

Bho theid mi air bòrd an Loch Sìthphort an Caol Loch Aills tha mi ’gam fhaireachdainn fhéin aotrom ’nam chorp ’s ’nam inntinn.

Chan eil mi fada an Leódhus gu ruig mi an t-àit aonranach socair far am miann leam daonnan a bhith. Is tric a dh’ fheòraichear dhomh gu dé a bhios mi dèanamh an sin, fad mìos, airson cur seachad an tìde.

Tha sin duilich ri innse, bhon tha na làithean a’ ruith seachad cho luath agus nach fhaigh mi air dèanamh leth na bha ’nam dhùil a dhèanamh.

Tha an àirigh ri sealltainn rithe an déidh doineann a’ gheamhraidh; tha mòine ri bhuain; tha leabhraichean ri leughadh; beagan sgrìobhaidh ri dhèanamh; biadh ri dheasachadh dhomh fhéin is do iomadh caraid, sean is òg, a bhios ’gam thadhal; agus a’ falbh an sud agus an so a’ lorg nead nan eòin, a’ breacach airson mo lòin, agus gu tric a’ smaoineachadh air gach caochladh a thainig air an eilean bho chionn leth-chiad bliadhna; agus a’ dol cho tric ’s as urrainn dhomh gu sàil Beinn nan Caorach gu faicinn an sealladh as àille leamsa a tha fo’n ghréin—a’ ghrian shamhraidh a’ dol sìos sa’ Chuan Mhór, air taobh siar an eilein.

Tha fallaineachd anns a’ mhòinteach, agus tha mi ’gam fhaighinn fhéin an ceann là no dhà an còmhnaidh a’ fàs nas làidir ’s nas treise ’nam chorp, gus mus tig mi dhachaidh nach saoil mi càil de choiseachd mìltean anns an là.

Tha an àirigh a’ toirt fois do m’ inntinn cuideachd, agus na nithean saoghalta bha cur dragh orm sa’ bhaile mhór, tha mi nis ’gam faicinn gun iad dragh sam bith a chur orm, agus tha mi fhéin ’gam chur ’nam àite anns an t-saoghal mar dhuine a tha an so airson ùine bheag air thalamh, agus air nach bi móran ionndrain aig àm dha falbh.

Tha mo chànan màthaireil cuideachd a’ dol am feabhas, agus is fheàirrde mi a bhith a’ smaoineachadh agus a’ bruidhinn ’nam chanan fhéin. Tha sin a’ deanamh móran feum dhomh.

Gun teagamh tha e neònach a bhith fuireach ’nad aonar an cridhe na mòintich, gu h-àraid ma tha thu cleachdte ri gleadhraich a’ bhaile mhóir, agus eadhoin ged nach eil. Tha fuaim na gaoithe a’ chiad


[TD 124]

oidhche eadardhealaichte ri gaoithtean a’ bhaile—tha i fuar, aonranach, ’s i fiachainn ri faighinn asteach air gach toll is uinneag; tha gluasad an fhraoich tiamhaidh; fuaim bhreac a’ leum san loch àrd is cruaidh.

Ach aig àm éirigh na gréine nach àluinn an sealladh. Tha eòin an fhàsaich fhéin a’ deanamh an ceileir rithe. An uiseag bheag air toman còinich a’ seinn gu bréagha binn, ged is tric a shaoil mi nach robh móran aobhar gàirdeachais aice; a’ chearc agus an coileach fraoich a’ gogail do ’n àl; an naosg, le fuaim iteagach, ’ga cluiche fhéin anns na nèamhan agus an learg, le amhaich sìnte roimhe, ag éigheachd airson uisge, mar a theireadh na seann daoine:

Goga ràthail, goga ràthail,
A h-uile loch air tràghadh,
Ach dà Loch a Ròag.

Mar a thuirt bodach bho’n Acha Mhóir uaireigin, “’S beag tha fhios aig fear na mara dé tha tachairt ri fear na tìre,” ach sin mar a dh’ fhairich mise oidhche na dhà.

A’ chiad oidhche chaidil mi muigh ’nam aonar a riamh cha robh mi ach faomadh seachad nuair a dhùisg mi gu grad agus sporghail agus sgriachail a’ dol air adhart air mullach na h-àirigh. Thabair onaghail!

Dh’ éirich mi gu h-aithghearr agus chuir mi mo cheann amach air an uinneig, agus dé bh’ air mullach an tighe ach biasd do choileach fraoich ’s e placadaich ’s a’ sgiamhail agus e a’ fiachainn ri greimeachadh ris an iarunn-chorraichteach a tha mar mhullach air an àirigh. Thug e aon sùil ormsa agus leig e sgriach oillteil as, agus rinn e air Steòrnabhagh le cabhaig, a’ craobh-sgaoileadh do gach eun is beathach m’an t-sealladh uabhasach a chunnaic esan.

Nuair a bhios an tìde teth tha e mar fhasan agam a bhith fàgail an doruis fosgailte gu faic mi a’ ghrian ag éirigh. An camhanaich madainn is mi ’nam shuain shaoil leam gun cuala mi conacag air Ceann an Tiùmpain a’ rànail, is conacag Nis, a bhios a’ séideadh aig àm ceothaidh cuideachd, ’ga freagairt. Bha fuaim aca a’ dol na b’ àirde gus mu dheireadh gu saoilinn gu robh iad aig an dorus. Greiseag an déidh sin dh’ fhairich mi rudeigin blàth air an leth-cheann agam. Dh’ fhosgail mi aon shùil, ach ma dh’ fhosgail dhùin mi anns a’ bhad i, agus laigh mi gun ghluasd. Cha robh mi creidsinn na chunnaic mi.

Dòmhnall Dubh ri taobh na leapa! Rug e orm mu dheireadh mar a thuirtear rium a dhèanadh e mur a sguirinn a dh’ fhalbh nam mòinteach ’nam aonar.

Dh’ fhosgail mi mo dhà shùil a rithis agus thug mi sùil cheart air, oir chan fhaca mi e riamh roimhe, agus dòcha nach fhaicinn e airson greis tuilleadh.

Aghaidh fhada dhubh air; cuinneanan móra dearg shuas ri taobh a shròin; fiaclan geala ’na charbad ìosal aige—chan fhaicinn aon ’na charbad àrd nuair a dh’ fhuasgail e a bheul; amhaich mholach gheal air agus adhaircean cruinn.

Adhaircean! Bha agus casan—mar a bha air na ceithir na cóig de chaoraich a bha air a thighinn asteach.


[TD 125]

Ruaig mi mach iad agus ma chaidh iad far na dh’ òrdaich mis’ iad chan fhaic Torcaill Iain Bhig iad tuilleadh, ni motha chuireas fuachd a’ gheamhraidh dragh orra—’s tha mise gun faicinn Dòmhnall Dubh fhathast.

Cha mhór gu robh là nach robh luchd-tadhail agam—sean is òg, agus bha mi ro thoilichte am faicinn agus is tric a shaoil mi gu robh mi air dhòigh a’ toirt air Tìm tilleadh air ais nuair a chluinninn gàire cloinne am bòrd an loch far am b’ àbhaist dh’ an a sin a bhith gu cumanta. Co-dhiùbh airson mìos a h-uile samhradh tha an oisinn bheag ud de’n mhòinteach a’ tighinn beò airson ùine bheag agus daoine faighinn toileachas nach beag an sin, agus mise, ged is aobhar cianalais a th’ ann a bhith tilleadh gus an àite far an robh mi òg is suigeartach, tha mi faotainn slàinte cuirp is sòlas inntinn an sin nach gabh inns’.


[TD 130]

Bearnaraigh

Le OIGHRIG NICLEOID

[Dealbh]

Sealladh de Bhorgh o chliathaich na Beinne. Beanntan Uibhist air a’ chùl.


THA dà Bheàrnaraigh air an ainmeachadh air Leódhus, ach an so tha an aon eilean air ainmeachadh air dà àite. ’S e “Beàrnaraigh na Hearadh” a tha ceart oir is sin an oighreachd d’am buin e, agus sin air leantainn anuas o linn cinn-feadhna nan Leòdach a bhith sealbhachadh na Hearadh is Bheàrnaraigh. Tha aon togalach agus lorgan thobhtaichean Shìl Thormoid an làthair fhathast.

Ach tha astar cuain cheithir mìle eadar sinn agus an Laimrig Ruadh ’s an t-Ob. Tha nas lugha na mìle eadar sinn agus Leac Bhàn Uibhist a Tuath. Agus, nì a dh’ fheumas tu chumail air chuimhne a leughadair, mas e gun cuir thu fios casaid thugam, ’s ann taobh Loch nam Madadh a thig litrichean!

’S droch àm dhe ’n bhliadhna tha so gu sgrìobhadh mu eilean sam bith. Chan eil sinn ann an sùnnd cus brosguill chur an céill idir. Tha an t-sìde fuar fiadhaich agus tha a’ chuisle a’ ruith fann oir tha gruaman a’ gheamhraidh ag èaladh òirnn.

So mar bha breabadair Fir Bheàrnaraigh nuair a chronaicheadh e airson cho beag ’s a bha e a’ cur as a dhéidh air a’ bheairt. Chuir e ’n céill gu dùrachdach nach robh ’n spàl a’ lasachadh fad an latha. Chaidh feadhainn a dh’fharchluais air, agus chualas a’ bhuille ach ’s ann gu slaodach mall, agus an teanga air bheag lùis a’ cumail tìm le “Bloigh sgadain, bloigh sgona.” Chomharlaicheadh do bhean an tighe leasachadh bidhe a thoirt do’n bhreabadair. Rinneadh sin, agus b’e an ath


[TD 131]

dhuan a chualas “Aon sgadan, aon sgona; aon sgadan, aon sgona” air buille a chumadh ceum coiseachd saighdeir riut. Air an treas latha, an déidh uimhir eile fhaotainn, cha tàrradh tu danns’ an t-saighdeir a dheanamh aig a luathas!

Ach chaidh mi thar mo sgeòil. Cha b’ann air Leòdaich no an cuid bhreabadairean a bha sùil agam sgrìobhadh, ach gabhar mo leisgeul oir tha móran sgialachdan an eachdraidh an eilein so, agus ’s mór an call—call d’ar cànan gun luaidh air a’ chòrr—iad a bhith sìor dhol far aithne. Cha téid nas fheàrr ’nan àite.

Ach innsidh mi dhuibh—mu’m faigh an Scarpach gréim oirre—mu’n fhear bho’n tug na deargannan an t-sia sgillinn.

Bho chionn còrr is ceud bliadhna bha ceistear a’ loidseadh an tigh Ruaraidh ’Ic Ailein an Seabaidh air leth-chrun san t-seachdain. Bha so car daor le mo liagh, agus anuair a fhuair e tairgse air fàthach airson dà thasdan an tigh Dhòmhnaill Shealasdair thug e a chasan leis. Ach ma thug . . . Theabadh ithe leis na deargannan an aon oidhche bha e ann, ’s cha b’fhada gus an tug e an ath roid as air ais dh’an tigh as an do dh’fhalbh e! Feumaidh nach tug e gin leis dhiubh oir tha sliochd fir an tighe sin cho beò ri beò!

Tha beagan ùrachaidh anns an smuain gun tig Nollaig, Bliadhn’ Ur, agus cois-cheum coilich air an latha mun téid na briathran so an clò—ma theid iad idir ann! Bithidh “iad” air am maslachadh le seanchas mu dheargannan, sgadain, sgonaichean is eile.

Eadar shean is òg chan eil san eilean ach dà cheud ’s a naoi a’ cùnntas coigreach no dhà, agus tha ar cuid fhéin againn de fhàrdaichean fàs. Air dòigh tha an sluagh math dheth—nas fheàrr na bha iad riamh. ’S dòcha gur ann an diugh a tha iad a’ buain na curachd a rinn an sinnsirean anns na h-aimsirean caochlaideach carraideach a dh’ fhalbh. Is minig a chluinnear aca-san as sine “Cho laghach ’s a bha daoine ri chéile ri mo chiad chuimhne a dh’aindeoin cion stòrais.” Shaoileadh tu gur ann an diugh le beagan cuideachd a bhitheadh iad mar aon teaghlach a’ roinn gach bidhe gach obair, gach bròn is sòlas. Tha sinne caran àilleasach, féineil agus caoin-shuarach mu’n duinealas ’s an dìchioll leis an do shaothraich ar daoine chum ’s gun soirbhicheadh an sliochd. B’e an iarrtas gum bitheadh sliochd ’nan déidh ’s gum mealladh iad an tìr. Chan eil sinne cho calma, cho coibhneil, no cho innleachdach ’s a bha iadsan.

Eisd ri Gàidhlig an là ’n diugh air a truailleadh le faclan Beurla gun fhios carson, agus tuigidh tu gu dearbh nach tainig an cleachdadh sin o dhualchas eileanaich a sheas riamh am bròig. Ach tha a’ chionta so òirnn uile ged a tha Gàidhlig am Beàrnaraigh cho fallain ’s a gheibhear fhathast air Gaidhealtachd. Dh’ fhaodadh i bhith na b’ fheàrr nan togramaid. Air uairean feumar còmhdach na Gàidhlige a chur air facal Beurla ach tha’n trusgan coimheach a’ dol suas nas trice na ruigeadh e leas. “Cha d’fhuair mi <eng>reply<gai> fhathast.” “Nach e tha <eng>smart<gai> an <eng>colour scheme<gai> aig d’auntie.” “Thoir dhomh <eng>half a dozen of each, please.”<gai> Ach fóghnaidh sin de na cùiseachan gràin.

Tha deichnear fo aois sgoile agus deich thar fhichead innte; eadar sin is fichead bliadhna tha seachdnar, fada goirid dh’am fuirich iad. Oigearan grinn is fleasgaich is lìonmhoire, ’s a h-uile fear aca làn


[TD 132]

[Dealbh]
Tormod a toirt Dhòmhnaill MhicCuinn air tìr aig muir làn reothairt!

[Dealbh]
Bhuinnig iad 5—1 an aghaidh Loch nam Madadh. Air a’ chùl: A. Tuairneir, A. Mac’Illeathain, B. Connor, I. MacFhearghuis, D. A. Mac’Ilip, S. Mac an Rothaich. Aig an aghaidh: D. N. MacLeòid, A. Mac an Rothaich, D. Mac an Rothaich, A. Mac ’Ilip, N. MacAsgaill.


[TD 133]

fheumach air céile, ach chan eil an taobh sin de ’n iomaire ach lom. Tha boireannaich ainneamh, ach am beagan tha an gréim mar thà (nach iad bha féilleil!). Co-dhiùbh, ann am fichead bliadhna eile cha mhór sluaigh a bhitheas am Beàrnaraigh a réir ’s mar a tha a’ chùis a’ ruith.

’S i Curstaidh Sheumais ’IcAsgaill am Brùsda, banntrach Ruaraidh ’IcLeòid, as sine san eilean. Tha i ceithir fichead ’s a h-aon diag agus gu slàn tapaidh. ’S e Tormod MacLeòid am Borgh am fireannach as sine. Tha esan ceithir fichead ’s a seachd agus e fhéin fhathast air chothrom gluasad timcheall. ’S iad Clann ’Ic Leòid as lìonmhoire mar a bha riamh. ’S e naoi diag ar fhichead an àireamh; aon diag thar fhichead de Mhic Asgaill agus dhà thar fhichead de Mhic Philip.

Tha an t-eilean gu léir eadar dà thuath, Borgh is Ruisgearraidh. Tha ceithir cruitean fichead am Borgh air an oibreachadh le fichead cruiteir, oir tha cuid aig a bheil dà fhearann. Tha cruit no dhà ar fhichead an Ruisgearraidh air an roinn eadar ceithir duine diag. Tha talamh àitich machaire is geàrraidh san dà cheann, fiar cruidh is chaorach is each. Tha cuideachd caoraich sna h-eileanan. Ann an cuid dhiubh sin tha puill mhòna nam Beàrnarach ged nach eil iad a’ strì rithe nis. Tha a h-uile duine a’ ceannach guail, agus tha gas aig a’ mhór-shluagh.

Tha tighean chruiteirean an cois a’ chladaich fo’n rathad mar a chithear san dealbh. Tha barrachd is aon obair aig gach duine ’s mar sin tha cruiteirean, giomadairean, luchd aiseig agus marsantan air feadh an eilein. Tha mòran de ’r beò-shlaint an crochadh air a’ mhuir agus tha cabhlach mhath eathraichean daonnan amach ’s asteach Loch a’ Bhàigh.

Tha aiseag nam méileachan an urra ri Tormod Mac’Illeathain agus Dòmhnall I. MacAsgaill. Tha oifis a’ phuist aig Ailig Mac’ Illeathainn, agus ’s e Uilleam Mac a’ Phearsain am post. Chleachd post bhith air gach ceann chun an d’fhuaradh na bhanaichean dearga. Theirinn gu bheil cus thractaran is chàraichean anns an àite a réir an seòrsa rathaid a th’againn. Rinneadh e ann an 1900 anuair a bhristeadh suas Borgh (bha seann rathad ann fada roimhe sin) agus chan eil brat uachdair a’ dol air ach cré, morghan, is mol, ach tha dòchas againn gum faic sinn air a thearradh e uaireigin.

Chan eil beairtean fighe a’ dol mar chleachd, mur bheil aonan no dhà, ach tha fighe bhior airson reic ’ga dheanamh aig cuid.

Tha dà bhùtha am Borgh, dhà an Cultha Beinne, agus dhà an Ruisgearraidh.

Tha Eaglais na h-Alba agus an Eaglais Shaor taobh ri taobh Cultha Beinne cuideachd. ’S e an t-Urramach Uilleam MacCoinnich á Leódhus a tha an Eaglais na h-Alba agus tha Dòmhnall I. MacDhòmhnaill á Sollas aig an Eaglais Shaoir. Tha a nis còmhdhail na cloinn sgoile an urra ris a’ mhiseanaraidh oir tha cuid aca còrr is dà mhìle bhuaipe.

Ma thachras do’n mhinistear a bhith air falbh tha fear de na h-eildeirean a’ gabhail nan seirbheisean, mar is trice Ruaraidh MacFhionghuin. ’S iomadh bliadhna, anuair a bha an eaglais bàn, a bha an t-uallach so air a bhràthair nach maireann, Eachann, a bha ’na dheàgh bhàrd cuideachd. Tha bràthair eile, Alasdair, e fhéin comasach air seirbhis a ghabhail. Tha seirbhisean adhraidh uile ann an Gàidhlig.


[TD 134]

[Dealbh]

Na sgoilearan cruinn. Aig dà cheann na sreatha chùil tha an fheadhainn as sine. Dòmhnall I. MacAsgaill, Eóghainn MacIosaig, Raonaid Mhoireastan, Tormod MacAsgaill agus Niall MacLeòid. Tha iad ’nan stiùbhardan aig Gairm.


’S ann aig Beasag Pheatarsan a tha am fón, agus tha a h-uile duine eòlach air a bràthair, Seonaidh Aingeas. Tha e cho calma ri eun na mara air feadh nan caolas agus is caingeis leis oidhch’ is latha. Chòrd e gu math ris an Teaghlach Rioghail anuair a thug e air turus iasgaich iad ann an 1956.

Tha cidhe ùr air a thogail aig a’ Chuairidh le rathad ùr sìos thuige agus tha grunnan fhear ’ga chrìochnachadh. Tha laimrig ’ga h-ullachadh aig an àite as fhaisge de dh’ Uibhist aig Cùl Beinn a’ Chaolais far am faighear gu tìr air cho dona ’s gum bi an t-sìde. Chan ionnan sin ’s mar a tha Port nan Long, far am bheil droch chladach, fosgailte do gach sruth is gaoith. Chan eil an rathad a tha tighinn tarsainn na Truinnse chun na laimrig ùir so ullamh fhathast.

Tha sgioba treun eile a’ spreadhadh chlach ’s a’ cladhach slighe tarsainn taobh tuath Beinn Bhuirgh airson pìoban uisge Loch Bhrùsda a thoirt chun nan tighean. Tha iad air ruigheachd mu choinneamh oisinn gàrraidh a’ mhansa.

Ged nach eil san sgoil ach deich thar fhichead chan eil sin a’ ràdha nach eil sgoilearan Beàrnarach ann an sgoiltean eile. Tha seachdnar air an Tairbeart, ceathrar ann am Portrìgh, aon am Baile Mhic Ara, aon ann an Dùn na Creige, agus aon ann an Inbhirnis. ’Se Dòmhnall


[TD 135]

Mac an Rothaich á Borgh am prìomh sgoilear a bh’ ann an Sgoil Mhór Phortrìgh an uiridh.

Sgrìobhadh anns an Og Mhios, 1923, gun robh ceud ’s a dhà san sgoil, ach tha cuimhne aca-san a bh’innte gun robh aig amannan ceud ’s a naoi air an rola. Rinn móran theaghlaichean imrich gu fearainn ann am Bàgh a’ Chàise agus Loch Portain gus nach robh anns an sgoil aig toiseach Sultuinn 1924, ach tri fichead ’s a trì, ’s gun dhiubh sin de nigheanan ach ceithir thar fhichead. Cha deachaidh an àireamh os cionn sin. Chleachd triùir no cheathrar de luchd-teagaisg a bhith anns an sgoil, ach bho chionn deich bliadhna fichead no còrr chun an là an diugh, tha i air a bhith am freasdal dithis. Bha triùir innte airson greis aig àm a’ chogaidh.

Bha a’ chiad sgoil riamh, cho fad ’s as aithne dhomh, aig a’ Gheata Dhearg an Cultha Beinne, faisg air Rubh’ a’ Chàise. Bha Gàidhlig is Beurla innte, agus bhà i an lathair co-dhiùbh ceud is deich bliadhna air ais, cia bith dé fhad ’s a bha i ann roimhe sin. Rugadh an 1840 fear a fhuair ionnsachadh innte agus a bha rithist a’ teagaisg chàich. Na dhéidh sin bha tigh-sgoile Gàidhlige fo’n Bhruthach Mhór an Ruisgearraidh air an tainig an làn. Bha an uair sin leasain ’gan toirt seachad an sabhal Iain ’Ic Phàdruig agus mu dheireadh san Tigh-leughaidh bho Dhòmhnall Ruadh Dòmhnallach. Cha b’e sgoiltean a bha ann an gin dhiubh.

Anuair a dh’ fhosgladh sgoil a’ Bhaile bha i an urra ri Ceit NicCoinnich, ban-sgoileir á Geàrrloch. Tha an leabhar latha as sine a’ tòiseachadh ann an 1912, agus an leabhar ainmeannan ann an 1897. Bhitheadh Seasaidh Mhór, bean a’ Chaiptean, a’ toirt fuaigheal is flùraigeadh do’n chloinn-nighinn agus ’na déidh-se bha bean Chaluim ’Ic Iain ’Ic Phàdruig ris an dearbh obair.

Tha Beàrnaraich an ceann gach seòrsa dreuchd is ceàird air muir ’s air tìr air feadh na rìoghachd agus ann an dùthchannan céin. Chan eil rian air cùnntas a thoirt uileag.

[Sanas]


[TD 136]

Bho chionn bhliadhnachan, bha cnapach tapaidh gille sìos is suas eadar Borgh is Baile Ruisgearraidh ris gach cluich is mireag a tha dualach d’a sheòrsa, ach bha aon chur-seachad aige air leth bho chàch. B’fheàrr leis eadhon na seòladh luinge bhith cruinneachadh adhaircean chaorach. Bhitheadh iad cruinn còmhla aige; sgapadh e anuairsin iad agus réidheadh an cur anns na cròdhagan beaga bha aige air an tarraing air an raoin air cùl an tighe. Bha an àireamh mu choinneamh gach comharra aige air chuimhne ’s cha deach iad riamh troimhe chéile. Sud aon dòigh anns an do nochd na feartan ’s an comas a rinn sìor fhàs troimh na bliadhnachan gu bhith a nise a’ giùlan toraidh a tha taitneach, chan ann a mhàin do a luchd eòlais an eilean àraich ach do gach sùil a leughas Gàidhlig is Beurla. Sin mar a bhà is a thà Ailig Moireasdan. Tha e ’na sgoileir sònraichte nach eil an taing molaidh. Chuir e mach “Orain Chaluim” anns a bheil eachdraidh a tha luachmhor leinne. Tha e comasach air rannsachadh, air sloinneadh ’s air sgrìobhadh, ach, air leth bhuaithe sin, tha e fhéin ’s a bhean, Seònaid, ’nan càraid cho uasal gasda ’s a thachair ri duine riamh. Tha sinn a’ guidhe gum bi iad soirbheachail anns gach uile dhleasdanas agus gum faic sinn tuilleadh sgrìobhaidh fo ainm Ailig. Ach feumaidh mi fhoighneachd dheth dé dh’éirich do na h-adhaircean.


Cha bhuin i so do Bhearnaraigh

Tha e coltach gu bheil na daoine cràbhach a’ call an car-gu-gnìomh oidhche Shathurna—ma bha e aca fad na seachdaine. B’ aithne dhomh dithis a bha a’ leigeil orra gun robh iad anabarrach diadhaidh. Cha nidheadh iad na soithichean a bhiodh aca ri’m biadh Là na Sàbaid gu madainn Di-luain. A nis chan eil peacadh sam bith ann buntàta a rùsgadh nuair tha e bruich, ach na tig ’s na tàinig ach a rùsgadh Là na Sàbaid ’s iad amh. ’S e tha sin am peacadh gin—no am peacadh gun ghnìomh. Feasgar Sàbaid a bha so, shéid a’ ghaoth is dhòirt an t-uisge—is b’ e sin an t-uisge. Chaidh a’ chailleach amach ’s cha robh i fada gun tilleadh. Arsa ise, “A Chruithfhear bheannaichte! dé am bùrn tha air an talamh—tha dùil aig an Fhear tha shuas nach fhaca sinne boinne uisge riamh—’s E tha an uair sealltainn amach.” Sguir an t-uisge is cha b’ ghaoth e chon a sin. Thòisich an ceann a’ falbh far na bàthcha a bha air cùl an tighe. Leum am bodach amach, ’s cha b’ fhada gus an robh e le òrd air a mullach, is e a’ stialladh air na tairnean. Chuala a’ chailleach an ùpraid amuigh, is leum i fhéin amach: “A dhuine gun tùr, nach tù tha as do chiall, a’ bristeadh na Sàbaid le do ghlagadaich gun seagh! Nach cuir thu tàirnean scriutha innte! !”

AN TARAN.


[TD 147]

An Gaisgeach fo Uidheam Reitich

DEALBH-CHLUICHD GOIRID AM MEADARACHD

Le Mgr. AILEIN DOMHNALLACH, Eirisgeidh
(1859-1905)

Air a Dheasachadh le Fear Chanaidh

DRAMATIS PERSONAE

AN SAGART
AN GAISGEACH
AN NIGHEAN (Bean-tighe an t-Sagairt)
FEAR-INNSE-SGEOIL

Aite:—Cnoc nan Sgrath, an Eirisgeidh, far a bheil tigh an t-Sagairt.

I

Sagart:—
Dh’ éirich mi ’sa mhaduinn mhoich,
Ghabh mi ’m brochan mar a b’ àbhaist;
Thug mi ’n t-sùil air bhàrr nan cnoc,
Chunnaic mi ’n cois na tràghad
Gaisgeach calma a b’ àille dreach					5
Ag gearradh a mach as a bhàta;
Ghabh mi ceum a null ’na dhàil,
’S chuireadh fàilt’ air ann an càirdeas,
Bha ’n t-sligneach ri diasgan fo shàil
An fhir a thàinig nall bhar sàile.					10
“Fàilt’ ort, fhir mhóir” osa mise
“’M misde sinn faighneachd fàth do thuruis
Dh’ ionnsaigh an eilein luim ’s nan creagan?
Am buin thu ’n Bhreabadair an urram
Am fear mór meanmnach gasda					15
Thog an caisteal a bha làidir?
Bhiodh e ’na ioghnadh am feasda
Mura bristeadh druim na làireadh!”

Gaisgeach:—
“Fàilt’ ort fhéin, fhir bhig” os’ esa
’N ann fo gheasaibh tha thu ’n dràsda				20
Bho chaidh mi buileach as t’ aithne
’S gur ainneamh là nach robh mi ’d làthair?”

Sagart:—
“Do leithid-sa nam faicinn-s’ e riamh
’S a dhianainn dìochuimhn’ gu bràch air,
Bhithinn fo gheasaibh cho cinnteach					25
Ri aoinfhear bho linn sin Adhamh;
Ach ma’s a dh’ fhearaibh an t-saoghail thu,
Gun saoil mi gura tu Prionns’ Teàrlach


[TD 148]

Air chuairt a choimhead na Coilleig,
’S na bileagan grinn a tha fàs ann.”					30

Gaisgeach:—
“Chaill thu buileach do chiall”
Osa Fiantaidh mór nan gàirdein,
“Rugadh mise an Eilein na h-Oige
’S e dh’ fhàg bòidheach mi mar thà mi,
Bha mi thall an tìr nan Rogal—					35
An crìochaibh Lochlainn tha ’n t-àite—
Fhuair mi còrn nam buadh ’s am pige,
Ma thig thu leam, cha bhi thu pàiteach;
’S mi dol a dh’ iarraidh na h-òighe
As grinne dòigh ’s as binne gàire,					40
Bhios a’ frithealadh do’n bhodach
Air a’ chnoc ud shuas tha thàmhachd;
Is mise Dubhghall Og Mac Thormaid,
Cha d’ aithnich thu lorg air tràigh dhiom,
Cha robh saod air mealladh nighinn					45
Nam falbhainn ’nam ghioban mar b’ àbhaist dhomh;
Fhuair mi seachd briogaisean diag,
Is trian dha sin de dhràithsean,
’S a choimhlion peiteag is còta,
Is tòrr mór luideag is bhàrlag;						50
’S dhùin mi stigh as gach pòc’ ad,
’S an còrr far an toilleadh gu m’ shàiltean;
Thuirt Mór nach robh mi cho dona,
Ach mhothaich i sin unnam fànus;
Chaidh mi air chuairt do’n Oifis					55
A chruinneachadh smodal de phàipeir;
Bha tulg fhathast ’nam bhodhaig
Dh’ fhàg arbhar an t-sobhail sud slàn dhomh.
Cha ligeadh iad idir air falbh mi,
Gun robh mi cho calma ri Mànus;					60
Tha aon trì aitheamh ’nam shliasaid,
Is aitheamh a liad ’nam ghàirdein;
’S cha chuireadh e cuairt air mo chliabh
Ged shnìomht’ an ceirsle snàth dhomh.”

Sagart:—
“Cha n-eil teagamh nach eil thu seòlta,				65
Bu teòmail riamh ann an càs thu;
Gun cinneadh do ghnothach réidh leat,
’S gum mealadh tu am té thug gradh dhut.”


II

An Gaisgeach air tòir na h-ighne

Fear-Innse-Sgeòil:—
An so mu bhial na h-oidhche,
’S an sagart ri groim a b’ fheàirrd’ e,					70
Chualas ùpraid is stroighlich
Is farum bha oillteil mu’n fhàrdraich;


[TD 149]

Sùil dha’n tug e air an uinneig
’S e chunnaic e sealladh neo-ghnàthach,
Barailte mór do dhuine—						75
Cha n-fhaighte ’sa chruinne-sa àicheadh—
Dìreadh a dh’ ionnsaigh an tulaich,
O chraos bu shubhach an gàire.

Sagart:—
“Bha dùil a’m gun d’ fhalbh gach fuamhair
A chuala mi riamh bhith ’san àite,					80
Ach cha robh sin ach am bruadar
Is fear dhiubh ’san uair air m’àrainn”.

Fear-Innse-Sgeòil:—
Thugadh am fogharadh cruaidh ud
Is ghluaiseadh an tigh as a làraich,
Bu bhinn leis an t-sagart beum-sgéithe				85
Seach éibh an fhir mhóir an tràth ud.

Gaisgeach:—
“Cuiribh h-ugams” anns an uair
Nionag bhuaidheach thug gràdh dhomh—
Neo leagaidh mi ’n tigh is na stuadhannan
Mu’r cluasaibh ma gheibh mi àicheadh!”				90

Sagart:—
“Ach fhir nam briathran moiteil
’S e modh anochd a nì feum dhut;
Stad gum fosglar an dorus
’S gum faighear gu socair do sgeul uat.”

Fear-Innse-Sgeòil:—
Chrom an nìonag an staidhir,						95
Aotrom, aighearach, éibhinn,
An coinneamh a’ ghaisgich mheanmnaich
Bha ’san ainm a bhith dol a réiteach;
Chunnaic i sud an t-àrmunn
Air làrach na cruaiche móna,						100
Ach cha toimhseadh i gu la bhràtha
Gum b’ e sud an t-àilleagan bóidheach,
’S e sud cho mór ri fathach
Ged ’s tric a dh’ fhalaich i ’m bròig e,
’S an sagart a’ tighinn le leathad					105
’S esa ’ga sparradh fo’n bhòrd aic’.

Sagart:—
“Thig a stigh” os an sagart gu ciùin,
“Gum faigh sinn ort iùl is eòlas;
Chualas riamh ri m’ chuimhn’
Nach b’ fhiach gun bhruidhinn an còrdadh,				110
’S cha b’ fhuilear do sgioba bhith cruinn
’S ’nan suidhe gu grinn mu’n bhòrd leat.”


[TD 150]

Gaisgeach:—
“Ge moiteil sibhs’ as an aitreabh
Tha ’na dachaigh dhuibh ’s ’na còmhnuidh,
’S beag eireachdas a tha ’na faisge					115
’S nach fhaigh mise stigh air a còmhlaidh;
’S bho’n tha an tigh cho beag a dh’ fheum
’S e m’ àite réiteach-sa chruach mhòna!”

Fear-Innse-Sgeòil:—
Dh’ aithnich an nighean o sheanchas					120
Am fear mór meanmnach bha ’ga h-iarraidh,
’S bho b’ àill leis réiteach ’sa chruach mhòna,
Cha ghealladh i phòsadh gu sìorruidh.

Nighean:—
“Ach caith thusa dhiot gach trealaich
Is eallach a tha umad gu liad dhut,
’S gum faigheadh tu stigh air an dorusd				125
Cho furusda ri iomadach Crìosdaidh!”

Gaisgeach:—
“A ghràdhag dha’n tug mise spéis
Am beil thusa fhéin ’gam chiabadh?
An robh bharail sin agad fhéin
Gun dianainn feum do bhriagan?					130
Luideag a bharrachd air m’ fheum
Cha do chuir mi dh’ éideadh riamh orm!”

Nighean:—
“Nach eil idir cuimhne” os ise
“Mar a b’ fhiosrach mis’ orr’ àirde,
’S air do liad mar an cianda						135
’S mar a bhiodh sin ’gam fhàgail?
A liuthad rud a bha mi fiachainn
Gus do dhianamh mar tha càch dhiu!
Cuimhnich, ’ille, ’n crioma tartan
’S cruas a’ mhaide bha ’gad fhàsgnadh!				140
Bha mi smaointeachadh do luadhadh
’S dh iarr té shuas do chur ’san àmhann!
’S ann ort a bha ceann na rosad
Nach d’ rinn fois gun toirinn làmh ort,
’S cha bhiodh tu nochd ad chulaidh-mhagaidh			145
Aig an t-sagart ’s na tha ’n làthair;
Thug thu géill do Chorra Chriostag
Gum b’ e duine tòrr bhàrlag;
’S i mheud-mhór a rinn t’ aimhleas
’S cùl mo làimheadh riut air a sàilibh!”				150


[TD 151]

III

Am blàr thug an Gaisgeach air Cnoc nan Sgrath

Fear-Innse-Sgeòil:—
Dhruid i ’n dorus air a shròin
’S cha b’ e ’m bròn chuir ris, ach àrdan;
Ach nan cluinneadh tus’ an seanchas
Bh’ aig a’ chealgair’, a ghràidhein!
Bhodhradh e glan do chluasan,					155
’S thogadh gu tuasaid do nàdur
Nach ann a b’ fheudar do’n t-sagart
A’ ghalla bheag a chur an sàs ann,
Ge bu bheag i bu danarr’
Thug i ’n glamhadh air a mhàsaibh,					160
’S ged a chaidh i ris gu seòlta
Cha d’ amais feòil no cnàimh rith’;
Is coltach nach gabhadh sud dianamh,
Ged ’iodh i bliadhna an sàs ann,
’S ann a ghabh an creutair déistinn					165
Romh ’n bhéist gun saill gun chàr air,
Dh’ éirich oirre greann is conas
’S thill i gu goimheil a thoirt blàir dha,
Bha neimh agus sgath air a fiacail
’S bha diachainn air fear gun nàire,					170
Cha leigeadh ro-mheud leis tionndadh
Gu ionnsaigh a thoirt air a nàmhaid,
’S thigeadh ise le fiaradh,
Is riabadh i e mu na sàiltean;
Ach chaidh am blar gu cise-chaise					175
’S ged chaidh ’n Gaisgeach mór gu fulang,
Cha deargadh e air a chasan
A theasraiginn air a chuilean,
Rug i cuideachd air dhruim air
’S cha b’ e falluinn a chinn a b’ fheàrr dheth,				180
Thòisich riasladh agus reubadh
Air eudaich an fhir neo-ghnathaich,
’S dh’ iarradh e Oisean Mac Fhinn
Gus innse dhuibh mar a bhà e.

B’ iomad peiteag gun phutan,						185
B’ iomad briogais ag iarraidh bhuinn,
B’ iomad stroic as na còtan uachdair
A bh’ aig an fhear uaibhreach mu dhruim.
Ge b’ ainmeil Blàr a’ Chéidhe
Chuir Mac Iain ’ic Sheumais mu thuath,				190
Is an latha fuilteach sin Blàr na Léine
Dh’ fhàg na ceudan ’nan laighe fuar,
Cha n-ionann idir dhaibh-s’ ’s dha’n chath-sa
Cnoc nan Sgrath so eil’ ud shuas,
Blàr gun fhuil gun fheòil gun fhéith					195
Blàr gun smior gun smear gun smuais


[TD 152]

Bhith ’ga froiseadh feadh an athair
No ’ga crathadh feadh nam bruach;
Blàr gun sgaradh cheann o mhuineal,
Gun trom-bhuille thoirt air cnuaic,					200
Gun p(h)eileir glasa ’nan deannaibh
’S na beannan a’ freagairt am fuaim—
Ach, ged nach robh sin fhéin ann,
Cha b’ éibhinn learn idir an tuar
Dh’ fhàgadh air an òigear shnasail					205
Dha ’n a thachair an diombuaidh.

Ach, ged ’iodh am madadh fhathast
Ann an cleasachd an fhir mhóir,
Cha n-fhaigheadh i balgam dha fhuil
No idir culag thoirt as fheòil!						210
Ach nuair a riab i as a chéile
A h-uile bréid a bha mu’n ghaisgeach,
’S a dh’ fhàs e cho meanbh ’s a b’ àbhaist,
Theich i le sgrath as an fhaiche,
Is chrom fear mór na rosad						215
Air a shocair shìos dhachaigh.

Nuair a dh’ éirich a’ ghrian ’sa mhaduinn
Cha bu taitneach tuar a’ bhlàir ud,
Fuigheag is riobag is robag,
Giobag is brointeag is bàrlag,						220
Steallag, luideag, is òirneag
A null feadh an lòin is na pàirce,
Cha n-fhaicte fiar no dìthein,
No gìogan tolltach an fhàslaich,
No coltas nan leaca breaca						225
Bha riamh ann o pheacaich Adhamh,
Nuas o Sgeir ud na h-Aireadh
Gu Glac na Làireadh ’s Port Mhiosguis,
Gach sloc agus cnoc air an còmhdach
Gu bòidheach le stiall nam briogsa					230
A bha mu’n fhear mhór ’sa chath
’S an d’ fhuair e crathadh is bristeadh—
’S ma chaill e mheud-mhór ri linn
B’ e sin an nì nach bu mhisd’ e,
’S cha chreid mi gur ceàrr mo bharail					235
Gum b’ e ri mhaireann na’s glice!

SANASAN

Bha Dubhghall mac Thormaid, am fear do’n d’ rinn Mgr Ailean an dealbh-chluichd so, ’na mhaighstir-puist ann an Eirisgeidh fad móran bliadhna. Bha e fhéin agus Mgr Ailean glé eòlach, agus glé mhiadhail, air a chéile. Bha Dubhghall ’na dhuine socair, agus bha e car diùid. Mar sin tha e cinnteach gun do rinn Mgr Ailean a’ bhàrdachd so mar dibhearsain, is cha n-ann da rìreadh. Feumaidh gu


[TD 153]

bheil sgeul crochte ris, ach cha d’ fhuair mise no Mgr Iain Mac Carmaig duine ann an Eirisgeidh a bha eòlach air. ’S e seanchaidh math a bha ann an Dubhghall mac Thormaid. Bha e cumail am post-oifis ann an tigh tughaidh, agus bidh cuimhne aig an fheadhainn a thadhail an Eirisgeidh ro’n chogadh mu dheireadh air fhéin ’s air an tigh aige.

Chaidh an dealbh-chluiche so chraobh-sgaoileadh o chionn bheagan bhliadhnaichean.

Cha b’fhuilear dhomh corra-rudan a mhìneachadh an so:

Streath 14: Am Breabadair. B’ e sin Breabadair a’ Chaisteil, ann an Eilean Stac, creachadair ainmeil a bha falbh le chuid mhac a ghearradh càblaichean nam bàta marsanta a bhiodh, o chionn fada, ag acrachadh’s a’ gabhail fasgadh ’sa Chaolas Bharrach. Rinn muinntir an Rìgh greim air mu dheireadh. Tha sgialachd ann m’a dheidhinn, a sgrìobh Mgr Ailean; agus recòrd mi fhin an Codaigh coir nach maireann ’ga innse.

29 A’ Choilleag: tràigh bhàn ann an Eirisgeidh, a’ chiad àite air an do chuir Prionnsa Teàrlach cas an Albainn, ’sa bhliadhna 1745.

33 Eilean na h-Oige .i. Eirisgeidh.

35 Tìr nan Rogal: far-ainm a bhiodh aig na Barraich air son Uibhist.

60 Mànus: Rìgh Lochlainn anns na seann-sgialachdan.

76 àicheadh .i. a choltas.

83 air m’ àruinn .i. timcheall orm.

134 orr’ àirde .i. air t’ àirde (orra .i. air do).

149 mheud-mhór .i. àrdan (’s e ‘mìod-mhór’ a chanar).

166 càr, no càrr .i. feòil dhearg.

176 chaidh (e) gu fulang .i. rinn e na b’ urrainn dha.

189 Blàr a’ Chèidhe: cath ainmeil a chuir Mac Iain ’ic Sheumais agus na Dòmhnallaich ris na Leòdaich ann an Ceann-a-Tuath Uibhist ann an toiseach an t-seachdamh linn diag. Tha seann-òran ann a rinneadh air.

191 Blar na Léine: cath fuilteach a bha ann eadar na Frisealaich agus Dòmhnallaich Mhic ’ic Ailein ’sa bhliadhna 1545.

194 Cnoc nan Sgrath: an cnoc far a bheil an eaglais is tigh an t-sagairt ann an Eirisgeidh, cnoc tha nochdte ris a h-uile gaoth a shéideas.

[Sanasan]


[TD 154]

Sean Eolas-Luibh

(6) AN T-UINNSEAN

Le ALASDAIR MACMAC ’ILLE MHAOIL

[Dealbh]

Dh’ fhàs a’ chraobh-uinnsinn gu nàdurrach sa’ Ghaidhealtachd, agus dheantadh de ’n fhiodh uidheam àiteachais, samhach nan tuagh-chogaidh, agus cuideachd am bogha-saighde nuair nach robh an t-iubhar ri làimh.

’S ann dheth a bha sleagh Achilles, an Greugach, air a dealbh, agus their eòlaich gum b’ i saighead-uinnsinn a thilgeadh Cupid fhèin.

Tha iomadh nòs is faoin-sgeul co-cheangailte ris a’ chraoibh. Is e sùgh-bruich an uinnsinn a’ chiad bhoinne leis am fliuchadh a’ bhean-ghlùin teanga an leinibh air ùr-bhreth. B’ e sin an sian ’ga ghleidheadh o gach beud. Bha brìgh na duilleig ’na urchasg an aghaidh nimh na nathrach:

“Theid an nathair troimh an teine dhearg
Mun teid i troimh dhuilleach an uinnsinn.”

Agus mar chonnadh bha e air a ràdh:

“Gabhaidh an t-uinnsean as an allt,
’S a’ challtuinn as a’ phreas.”

Cha tig a’ chraobh fo làn dhuilleach cho tràth ris na craobhan eile. Tha i fhéin ’s an darach air deireadh, agus chanadh ar sinnsir gu robh e mar chomharradh air samhradh fliuch ri thighinn, nan tigeadh an t-uinnsean fo dhuilleach roimh ’n darach. Ach tha seanfhacal eile calg-dhìreach an aghaidh sin, agus fàgaidh sinn mar sin e.


[TD 155]

Cha Deach Eadar Clach Is Ord

Le CALUM RUAIRIDH MACGILLEMHOIRE

BHA an Cogadh Mór ’na theas an uair a chuir Eachainn stad air peileir Gearmailteach air àrach na Frainge. Chaidh beagan dhiogan seachad mus do dh’ fhairich e gun deach a’ luaidhe ann, ach an sin, ann am priobadh na sùla dhòirt am fuar-fhallas troimh gach gaisinn a bha ’na chorp. Thuit e air a leth-ghluin, leig e uileann fodha, is chaidh e ’na chrannalaich an comhair a chinn do’n a’ pholl. Fhad ’s a bha an saoghal a’ dol dubh leis, is cha robh sin glé fhada, ruith ceud mìle smuain troimh inntinn Eachainn. ’S ann dhachaidh a chaidh a smuaintean: chunnaic e na cléibh-ghiomaich aige an cur gu brèagha, dòigheil, le todhar breac, glan timcheall orra ’s gun duine ann a tharraingeadh iad; chunnaic e an leòba air beulaibh an tigh air abachadh gu brèagha buidhe ’s gun duine ann a spealadh i; chuimhnich e gu robh àm faing togail nan uan air a dhol seachad ach nach robh daoine aig baile a dheanadh an trusadh. Iadsan a bha dlùth dha am fuil ’s am feòil chunnaic e iad a’ caoidh a chionn agus nach tilleadh e tuilleadh. Ged nach robh e ach òg an uair a chaidh e do na Camshronaich cha robh e idir gun mìochuis aige ris na h-ighneagan, agus is e an rud mu dheireadh a chunnaic na chual e mus do “bhàsaich” e, guth a leannan Carstìona ag éigheach ris, “Eachainn a ghràidh, cùm cruaidh ’s na crath; teannaidh mise null ’s ni mi rùm nuair a thilleas tu.”

Tha na lighichean ag innseadh dhuinn gu bheil suas ri deich pinntean fala ann an corp mac an duine, ach cha b’e deich no deich ar fhichead de phinntean fala a chaill Eachainn. Cha bhi fios gu sìorruidh dé fhad ’s a bha e agus a bheul ’s a shròin fodha mus deach na mairbh ’s na leointich a shlaodadh asteach as an dùthaich fhuar gun chòir oirre a bha eadar na Breatannaich agus an nàmhaid. Chaidh na leòintich a chur a thaobh agus frithealadh dhaibh mar a b’ fheàrr a b’ urrainn: cho fad ’s a chitheadh an t-sùil bha Eachainn cho marbh ris an sgadan air tòin a’ bharaill ’s chaidh an corp aige thilgeil ameasg nam marbh.

An uair a thainig àm na cuirp adhlaiceadh, ’s ann an uair a bhatar a’ slaodadh Eachainn gu sloc airson craiteachan ùireadh agus sgrath a chur air a mhothaich saighdear do ghluasad beag bìodach dhe’n a’ mholan os cionn na sùil cheàrr aige. Bha dùil an toiseach gur e féith a bh’ ann man a chitheadh duine breabail ann an laogh an déidh fheannadh, ach an déidh dha na trì charan a chur dheth agus timcheall a chridhe aige a shuathadh sìos is suas, anull ’s anall, cho-dhùin an lighiche a bha ’n urra ris na leòintich gu robh ròng ann an Eachainn.

Rugadh is thogadh Eachainn ann am baile beag anns an robh daoine còir, cùramach, soisgeulach, agus ged nach robh esan ’na fhear-aidich nuair a dh’ fhàg e ’n tigh cha robh e idir gun fiosrachadh agus tuigse a thaobh nithean spioradail. A réir a mhìneachadh fhéin air na sgriobtairean agus a réir na chual e bho mhinistearan agus seanairean na h-Eaglais, bha aon nì as an robh e glé chinnteach, agus b’ e sin nan tigeadh bàs aithghearr air nach b’ ann an gin a dh’ àite fuar a dh’ fhosgladh e a shùilean.

’S ann ceithir là deug an déidh a leòn a thainig Eachainn timcheall ann an tigh-eiridinn air bràighe Rouen, agus bha eanchainn fada fada,


[TD 156]

bho bhith soilleir aig an àm sin. Bha a h-uile càil mar gum b’ ann ann an ceò no eadar-dha-lionn, agus man bu chruaidhe smuainicheadh Eachainn gu dé air an t-saoghal a thachair dha ’s ann bu mhotha bha dh’ eagal air nach robh cùisean mar bu chòir dhaibh. Bha e cho cinnteach agus a ghabhadh e bhith gu robh e faicinn ainglean mun cuairt air, ach lorg cha robh air na sràidean òir a bha e ’n dùil a bha ann an dachaidh nan ainglean. Shaoil leis airson mionaid bheag gur dòcha gun d’ fhuair e steach air an dorus-chùil, ach bha fios aige ’na chridhe nach robh còir sam bith aige bhith ann an gin a dh’ àit ach an t-àite bu mhios. Còmhla ris a’ chòrr, thòisich brolabhais eagalach de dhroch bhàrdachd, rudeigin man a leanas, a’ ruith troimh an eanchainn aige:—

Nuair dh’ fhàg mi ’n saoghal gur beag a shaoil mi
Gum biodh an taobh so gun smùid gun theas ann,
’S gu dé a nì mi nuair chluinneas daoine
Nach b’ ann far robh dùil ac’ dh’ fhosgail sùilean Eachainn.

Ged a leigeadh Eachainn an t-iorball leis a’ chraiceann corr uair ag innseadh sgeulachd bheag nach deanadh cron air duine, bha e onorach ’na uile dhéiligean ri cho-chreutairean agus an uair a fhuair e neart bruidhinn anns an tigh-eiridinn dh’ éigh e ’s e ’na bheachd fhéin a’ coimhead nan ainglean, “A Dhia glé mi, thainig tubaist na croich air cuideigin an so; ’s ann as an àite cheàrr a tha mi.” Fhreagair guth beag binn e ag ràdh, <eng>Oui, Oui,<gai> agus bhon a bha fios aige nach robh rian aig ainglean a bhith ann gun Ghàidhlig aca dh’ aithnich e gur e e féin a bh’ air a dhol iomrall.

’S e mnathan-eiridnidh agus lighichean a bha timcheall air. Thainig Eachainn air adhart man an isean geòidh: mharbh e na ceudan Ghearmailteach ro dheireadh a’ chogaidh; tha e fhathast cho fallan ris a’ bhreac agus cho sunndach ri fiadh na beinne. Ged a tha dà fhichead bliadhna is còrr bho “bhàsaich” Eachainn tha e fhathast a’ suirghe air Carstìona cho brais ’s a bha e riamh. Am baile as a bheil Eachainn chan eil e ’na chleachdadh aig na fearaibh a bhith pòsadh gus an cuir iad eòlas math air a’ chlann-nighean, ach tha dòchas math nach bi againn ri feitheamh fada ri banais Eachainn agus Carstìona, agus is e ar guidhe ’s ar dùrachd guma math a theid leotha le chéile an uair a chuireas iad an snaim.

[Sanas]


[TD 157]

Cogadh Nan Trosg

Le FEAR CHANAIDH

A bhà, fad chóig bliadhna, ’na chléireach aig Comunn Iasgairean na Mara.

[Dealbh]

Port Grindavik ann an Iosland aig deireadh an iasgaich.

THA còrr is dà mhios ann a nist on deachaidh luchd-riaghlaidh na rìoghachd so agus Iosland amach air a chéile air tàilleabh crìoch-nan-dusan-mìle a dh’ éibh na h-Ioslandaich air a’ chiad là de September a chaidh. Bhuaidhe sin bha sinn a’ faighinn forfhais an dràsd ’s a rithist anns na pàipeirean-naidheachd agus air an Radio air a’ chogadh a dh’ éirich o’n uair sin eadar tràlairean Bhreatainn agus luingeas-gunna Iosland, mar gum b’ iad na sàr ghaisgich na tràlairean agus na fuamhairean an luingeas-gunna Ioslandach. Nan creideadh tu na pàipeirean Sasunnach, chitheadh tu a’ chùis air an dòigh sin. Ach tha dòigh eile ann, agus cha till na Gàidheil aineolach air. Bidh cuimhne aca-san mar a bha na cladaichean aca, cladaichean nan Innse Gall ’s an Eilein Sgiathanaich agus Mórthir na Gàidhealtachd, tighinn beò le éisg gus na thòisich obair ghràna sin nan tràlairean a’ tighinn dlùth air a’ chladach o chionn trì fichead bliadhna air ais ’s ma dh’fhaoidte an còrr.

Dh’ fhaoidte nach eil fios air an fheadhainn òg ro-math air a’ chùis so. ’S ann air an adhbhar sin nach eil mi dol ’ga innse ’nam


[TD 158]

bhriathran fhìn ach ann am briathran duine a chunnaic e, briathran a chaidh chur am <eng>print<gai> o chionn còig bliadhna fichead ann am mìosachan nach fhaca cus de leughadairean Gairm, am <eng>Free Man<gai> nach maireann. Agus ’s e ’n duine a sgrìobh an earrann so, duine ionnraic fìrinneach onorach, Niall mac na Ceàrdadh nach maireann, no mar a chante ris am Barraidh, an “Sgoilear Ruadh.”

So mar a sgrìobh e matà:

“B’ àbhaist do ghrunndan a’ Chuain Sgìth bho chionn dà fhichead bliadhna” (bha na faclan sin air an sgrìobhadh sa’ bhliadhna 1933) “seadh mun do thòisich tràlairean ri tathaich an àite, a bhith a’ cur thairis le iasg, agus bha iasgairean nan lìon móra anns na h-Eileanan a’ toirt beòshlaint chothromach an uair sin as an iasgach.

“Bhiodh iasgach langan agus throsg, neo mar a theireadh na h-iasgairean fhéin—iasgach nan lion mhóra—air a chur air adhairt fad mìosan an earraich, agus cha robh dìth no deireas a thaobh éisg air muinntir iasgaich nan Eilean anns na h-amannan sin. Bha gu leòr de iasg aca airson a reic, a bharrachd air am feumalachd fhéin aig na tighean. Bha langan, trosg, manach, bradan leathan, agus na h-éisg mhóra eile a’ luchdachadh nan sgothan, agus aig deireadh an earraich chìte cruachan de iasg saillte aig na marsantan air gach cladach.

“Cia mar a tha a’ chùis an diugh? Tha gu brònach, gortach. Chan fhaigh iasgairean nan Eileanan an Iar an diugh na ’s fhiach dhaibh a’ phoit a chrochadh air an teine air a shon. Sgrìob na tràlairean an grùnnd iasgaich agus thug iad leò màthair an éisg fhéin. Thàinig na sgriosadairean sin ’nan treudan anuas, roinn mhór dhiubh á Fleetwood an Sasunn, agus ann an dorchadas na h-oidhche sgrìob agus sgiol iad gach grùnnd iasgaich mu na cladaichean.

“Thachair so a dh’aindeoin crìoch-nan-trì-mìle agus nam bàtaichean-faire a chuir àrd-riaghladh na rìoghachd mu’n coinneamh. Bu deacair do na bàtaichean (eadhon ged a rachadh iad gu mullach an dìchill, rud nach tric a rinn iad) breith air na meirlich ud aig obair na h-eugcoir gun solus gun soillse an dubhar na h-oidhche. Chan eil ann an crìoch-nan-trì-mìle agus anns na bàtaichean-faire ach gnothach gun dòigh, gun fheum.

“Mun gabh na cuain iasgaich timcheall nan Eilean an Iar agus cladach an iar Albann a bhith air an gleidheadh saor bho ’n luchd-reubainn so, na tràlairean, feumaidh an Cuan Sgìth gu léir a bhith air a dhùnadh orra. Chan eil an còrr dòghach air. Ma leigear le cùisean leantail orra mar a tha iad an ceartuair, ann an ùine nach bi fada théid na grunnan-iasgaich a léir-sgrios; bidh an seòl beòshlaint a bha aig àireamh mhór dhaoine air taobh an iar Albann agus anns na h-Eileanan air a ghearradh bhuapa gu tur, agus feumaidh iad sealltainn airson teachd-an-tìr an àite air choreigin eile . . . . Ach nam biodh an t-iasgach an so anns a’ Chuan Sgìth mar a bha e bho chionn da fhichead bliadhna air ais, gheibheadh muinntir nan Eilean deagh bheòshlaint aig an tigh a dh’ fhàgadh sona, saidhbhir, toilichte iad.

“Ach chaill iasgairean Innse Gall, mar iasgairean oirthir an iar na h-Albann, an còir air cuantan na mara. Thug luchd an airgid mhóir le’n cuid tràlairean bhuapa i, dìreach mar a thug uachdarain mhóra an fhearainn an cóir air an fhearann bho ’n tuath bho chionn fhada.”


[TD 159]

[Dealbh]
Chan eil i eu-coltach ri te de na caileagan Leódhusach.
Ban-Ioslandach a’ cutadh.


Briathran fìor. Agus a thaobh dìchioll nam bàtaichean-faire, innsidh mi fhìn naidheachd bheag dhuibh. Bha mi eòlach air seann-sgiobair bàta-faire a bha ’na thàmh an déidh a dhreuchd a chur dheth. Cha robh duine ann a b’ eòlaiche air cladaichean an iar agus air obair nan tràlairean na bha esan. Aithnichidh cuid de na leughadairean agam có fear a bh’ ann. Bha Bòrd Albannach an Iasgaich ann an uair sin. Dh’ inns an sgiobair so dhomh fhìn nach ruigeadh e leas a dhol “gu mullach a dhìchill” a’ ruith nan tràlairean a bha ’g obair goirid bho’n chladach. “Chan fhaighinn taing air a shon,” ars esan, “chaidh leigeil fhaicinn dhomh nach deanadh e feum dhomh a bhith tuilleadh is dìchiollach ’gan glacadh. Tuigidh sibh mar a bha a’ chùis; bha muinntir nan tràlairean gu math làidir air Bòrd an Iasgaich fhéin!”

Dh’ fhalbh na cruachan éisg a chìte aon uair ’gan tiormachadh air talamh chlachach nan Eilean, mar a thuirt an Sgoilear Ruadh. Ach chìtear fhathast iad ann an Lochlann—gu h-àraid sna h-eileanan Lofoten—anns na Faero agus ann an Iosland. Dh’ fhalbh an t-iasgach geal againn air thàilleabh nan tràlairean agus feumaidh sinn bhith beò air éiginn air obair fearainn, agus corra dhuine againn air obair nan giomach (ged a tha na bàtaichean móra a’ toirt bhuainn an t-iasgach sin cuideachd) agus corra dhuine eile air obair a’ chlò, agus iarrar oirnn dol sìos air ar glùinean le taingealachd ma théid na h-eileanan againn a ghabhail airson obair ghràna nan rocaidean!


[TD 160]

Nis, is beag an t-iongnadh nach eil na Lochlannaich agus an Faeroich agus na h-Ioslandaich deònach an t-iasgach aca fhaicinn falbh air a cheart dòigh ’s a dh’ fhalbh iasgach Innse Gall. Ged a tha an talamh againne bochd agus na samhraidhean goirid, tha iad gu math nas fheàrr na talamh is samhradh Lofoten no Faero no Iosland. Ma sgrìobar air falbh an t-iasg mu chladaichean nan dùthchannan sin le tràlairean coigreach, bidh e cho math do na daoine aca falbh; cha leig iad a leas fuireach ann nas fhaide, oir ’s e ’n t-iasgach as obair do naoinear as an deichnear ann an Iosland, agus cha mhór nach ionnan anns na Faeroe agus an Lofoten.

Cho luath ’s a dh’ iarras iasgairean a’ chladaich, no iasgairean beaga, ge brith có ’n dùthaich dha ’m buin iad, crìoch-dìonaidh a chumas na tràlairean astar cothromach bho ’n chladach, éibhidh muinntir nan tràlairean, agus na politicich a bhios ’nan taing, na creachan ag innse gu bheil crìoch-nan-trì-mìle cho stéidhichte le lagh eadar-nàiseanta agus nach gabh e atharrachadh mur aontaich a h-uile dùthaich ris. Shaoileadh neach gu bheil crìoch-nan-trì-mìle cho stéidhichte ris na Deich Fàithntean, nan creideadh e iad. Ach chan eil facal fìrinn ann. An toiseach, cha do ghéill na dùthchannan uile ri crìoch-nan-trì-mìle riamh; agus a rithist, ged a ghéilleadh, chan eil e riatanach gum biodh crìoch an iasgaich agus crìoch a’ chogaidh <eng>(neutrality limit)<gai> ’nan aon rud.

Bha uair ann a bhiodh na rìoghachdan a’ cumail crìoch gu math na b’ fhaide na trì mìle mar bu trice. Ach anns an naoidheamh linn diag thòisich feadhainn aca air giorrachadh na crìochan aca fo stiùireadh a’ bheachd ris an cante <eng>“Laissez faire.”<gai> A leughadair, ma dh’ iarras tu orm gu dé as ciall do na faclan Frangach sin, canaidh mi gur ionnan iad ’s an seanfhacal Gàidhlig “A’ bhéist as mutha ag iche nam béistean as lugha ’s na béistean as lugha a’ deanamh mar a dh’ fhaodas iad.” Mu dheireadh chuir na Cumhachdan Móra an ceann r ’a chéile agus dh’ aontaich iad gun seasadh iad crìoch-nan-trì-mìle. (B’ e sin an t-astar a ruigeadh urchair canain aig àm Blàr Waterloo.) B’ iad na dùthchannan a dh’aontaich ris, Sasunn, an Fhraing, a’ Ghearmailt, an Talamh-Iseal, Belgium, is Dannmharc. Cha robh guth aig Alba sa’ ghnothach. Cha mhutha bha guth aig na h-Ioslandaich no aig na Faeroich; cha d’fhuair iad an saorsa fhathast. Bha Lochlann saor, agus dhiùlt i buileach glan gabhail ris a chrìoch so.

Lean na Lochlannaich daonnan ri crìoch-nan-ceithir-mìle air a tharraing amach bho ’n t-sreath de sgeirean ’s de eileanan as fhaide muigh bho ’n mhórthir, ’s a’ toirt astigh fo dhìon cuantan cho mór ris a’ Chuan Sgìth agus feadhainn a bu mhutha, mar a tha ’n Vestfjord agus an Varangerfjord. Shàbhail iad an t-iasgach aca, agus thug iad cothrom ceart do na croitearan ’s do na h-iasgairean beaga aca fhéin a chùm na daoine ann an iomadach àite far nach fhaicte duine beò an diu ann nam b’ e eilean no sgìre Gàidhealach a bhiodh ann.

Aon rud eile: bha ’n <eng>North Sea Convention<gai> a dh’ aithris mi air a thoirt gu buil sa’ bhliadhna 1882, tacan mun deachaidh tuigsinn cho sgriosail ’s a bhiodh obair nan tràlairean, no de ’n sgaid a dheanadh iad, ann am beagan bhliadhnaichean. Ged a ghabh Dannmharc ris, cha do chòrd sin ris na h-Ioslandaich no ris na Faeroich,


[TD 161]

agus cho luath ’s a fhuair na h-Ioslandaich an saorsa air ais an déidh a’ chogaidh mu dheireadh, dh’ éibh iad crìoch-nan-ceithir-mìle air an dòs cianda ris na Lochlannaich. Aig an àm sin, dh’ fhiach muinntir nan tràlairean Breatannach air bristeadh asteach air a’ chrìoch Lochlannach leis a’ chùis thoirt fo-near do Chùirt eadar-nàiseanta na Hague. Dh’ fhairslich orra buileach, agus ’s e a’ bhreith a thug a’ Chùirt, nach robh crìoch-nan-trì-mìle ’na lagh eadar-nàiseanta agus dh’ fhaodadh na Lochlannaich leantail air an iasgach aca a dhìon mar a bha iad cheana.

Ach lean muinntir nan tràlairean air togail an còrr tràlairean, agus tràlairean dìosail bu mhutha na chunnacas riamh reimhid, agus dh’fhàs e cho soilleir ri gath gréine nach deanadh fiù crìoch-nan-ceither-mìle an t-iasgach a dhìon aig na h-Ioslandaich. Agus chan fhanadh politiceach beò an Iosland mura bhiodh e ullamh an t-iasgach a dhìon cho daingeann ’s a ghabhadh e dèanamh. Bha crìoch-nan-dusan-mìle aig na Ruiseanaich cheana, ged a tha iadsan a’ leigeil le tràlairean Breatannach dol cho goirid ri trì mìle bho ’n chladach aca ann am malairt, mo thruaighe, na tràlairean aca fhéin a bhith ceadaichte a dhol ri trì mìle bho ’n chladach Bhreatannach. Malairt nàrach. Bha caochladh crìochan aig dùthchannan eile, mar a bha sia mìle aig an Spàin, an Eadailt ’s aig Iugo-Slabhia agus ochd mile deug aig Portugal, ’s bha Peru ag iarraidh crìoch dà cheud mìle. Dh’ éibh Sìona crìoch-nan-dusan-mìle o chionn ghoirid. Dh’ fheumadh an gnothach a bhith air a riaghladh, agus bha cruinneachadh nan dùthchannan air a ghairm gu réiteach a shireadh. Ach cha tigeadh na dùthchannan gu réiteach, ged a bha e soilleir nach deanadh crìoch-nan-trì-mìle an gnothach air an iasg a dhìon bho thràlairean an latha an diugh idir. ’S ann nuair a sgap na seanairean gun tighinn gu còrdadh a dh’ éibh na h-Ioslandaich crìoch-nan-dusan-mìle mar a rinn na Ruiseanaich cheana, ’s mar a rinn na h-Ameireaganaich nuair a bha an dram ’ga bhacadh san dùthaich aca fo Phrohibition.

Dh’ éibh muinntir nan tràlairean an uair sin nach bu chòir do dhùthaich sam bith a crìochan-mara atharrachadh mun deanadh aontachadh eadar-nàiseanta eadar na dùthchannan uile air na crìochan-mara. B’ e sin feitheamh an t-sionnaich ri sitheann an tairbh; bu mhath a b’ aithne do mhuinntir nan tràlairean aontachadh dhe ’n t-seòrsa sin a bhacadh air dòigh air choreigin, tha e cinneach.

Mach a ghabh na tràlairean gu crìoch-nan-dusan-mìle Ioslandach a bhristeadh, agus bàtaichean-cogaidh còmhla riu ’gan cuideachadh, agus a h-uile trompaid san dùthaich a’ fiachainn có b’ àirde sheinneadh ’gam moladh. Mach a ghabh na bàtaichean-faire Ioslandach gus a’ chrìoch ùr a dhìon, dùthaich anns nach eil ach 150,000 luchd-àiteachaidh, beagan tuilleadh air àireamh dhaoine siorramachd Inbhir-nis, a’ dol amach a dh’ iarraidh cothrom suidhichte d’ a h-iasgairean fhéin an aghaidh làmhachas-làidir agus sannt luchd an airgid mhóir.

Nis, faodaidh sinn bhith cinnteach gu bheil muinntir Innse Gall, an Eilein Sgitheanaich, Shealltainn, na h-Arcaibh agus muinntir Cuan Mhoireibh san aon chor ri muinntir Iosland sa’ ghnothach so. Ma bhuinnigeas na h-Ioslandaich na crìochan a tha iad ag iarraidh no crìochan coltach riutha, chan urrainnear a’ cheart-chrìoch a dhiùltadh


[TD 162]

ris na dùthchannan a tha coltach ri Iosland—’s e sin Lochlann ’s na Faero agus Alba. Ma théid an gnothach ’nan aghaidh le làmhachas làidir muinntir nan tràlairean, cha bhi càch fada beò as an deaghaidh. Ach tha aon rud cinnteach; ma leanas muinntir nan tràlairean mar a tha iad a’ dol, leis an t-sannt a tha aca, théid Iosland fo dhìon Ruisia agus bidh i caillte ri NATO gu bràch tuilleadh as a dheaghaidh. Gu fortanach, cha deachaidh duine mharbhadh ann an Cogadh nan Trosg uige so, ach cho luath ’s a thachras sin (agus tachraidh e ma leanas muinntir nan tràlairean air a’ gniùlain a thòisich iad ris) bidh NATO an cunnart mór Iosland a chall.

Faodaidh sinne, na Gàidheil, iarraidh gu dé tha e cosg ri luchd pàidhidh nan cìsean, bàtaichean-cogaidh a chur do Iosland gus cuideachadh a thoirt do na tràlairean a tha fiachainn ri crìoch-nan-dusan-mìle a bhristeadh, agus beòshlaint nan Ioslandach a thoirt bhuapa. Dh’ fhaodamaid iarraidh cuideachd dé tha e cosg seach na chaidh chosg riamh air bàtaichean-faire gu iasgach nan croitearan bochda againn a dhìon bho na tràlairean fhéin. Ach tha aon rud cinnteach: tha crìochan cus nas farsainge na crìoch-nan-trì-mìle riatanach an diugh gu iasgach a’ chladaich a dhìon, agus, ma bhios iad ceadaichte do dh’ Iosland agus do na Faero chan eil adhbhar sam bith, ann an ceartas gum bi iad air an diùltadh do na h-Innse Gall no do dh’ Eileanan eile na h-Alba, agus do dh’ oirthir na h-Alba air fad. Agus bhiodh e furusda gu leòr a dhèanamh; cha bhiodh air a’ Ghobharmaid ach an deicheamh earrann de ’n <eng>Sea Fisheries (Scotland) Act<gai> a rinneadh sa’ bhliadhna 1895 a chur an gnìomh. Cheadaich an t-Achd so crìochnan-trì-mìle-deug mu chladaichean na h-Alba! Ge dé an còrr a bhiodh a dhìth oirnn?


[Dealbh]
So tigh ùr leithid na tha iasgairean Iosland a’ togail bho sguir an cogadh. Air a’ ghrunnd tha seòmraichean fuara far an cumar iasg agus feòil an teaghlaich.


[TD 164]

[Dealbh]

Gileabart is Coinneach Beag

(Sgeulachd air a h-innse le Somhairle Thorburn, ann a Bhatar-steinn, an Gleanndail an Eilein Sgitheanaich, agus air a sgrìobhadh le Seumas Ros.)

BHA uair ann agus bha dithis bhreabadairean ann an Tiridhe. Chan eil fhiosam dé sloinneadh a bh’ aca ach ’s e Gileabart a bh’ air fear dhiubh agus ’s e Coinneach Beag a bh’ air an fhear eile. Bha Gileabart, ’s e duine mór, mór a bh’ ann, agus bha Coinneach, ’s e duine beag a bh’ ann, agus ’s e Gileabart is Coinneach Beag a bh’ aca orra. Agus bha móran snàthadh a’ tigh’n astigh g’ an ionnsaigh airson plaideachan agus clò a dheanamh o dhaoine a bha man cuairt daibh is iad a’ faighinn pàidheadh air a shon. Gad a bha Gileabart ’na dhuine mór, bha barrachd mór a ghibhtean aig Coinneach Beag air agus ’s ann a chaidh e far a robh Gileabart agus dh’ fhoighneachd e dheth a robh e a’ faidlinn meall snàthadh astigh—meall oibreach ri dheanamh. “Tha,” thuirt e, “barrachd agus as urrainn dhomh dhèanamh.” “Thachair a nì ceunta dhòmhsa” arsa Coinneach Beag, “ach a bheil fhios agad gu dé nì sinn. Cha chreid mi nach tòisich sinn air fighe an t-snàth tha sin a dh’ oidhche ’s a latha gos a faigh sinn meall mór dheth fhighe agus falbhaidh sinn go tir mór leis agus creicidh sinn e agus gheibh sinn airgead math air agus canaidh sinn ris na daoine a bha a’ cur an t-snátha ga ar n-ionnsaigh gun do dh’ ith laomainn e ’s rudan dhe ’n t-seòrsa sin agus nach robh dòigh againn air feum a dheanamh dheth agus gum b’ fheudar ’uinn a shadadh amach.” “Tha mise glé dheònach” arsa Gileabart.

Agus sin mar a bhà—dh’ oibrich iad le na beairtean fighe gos a robh a chuid bu mhutha dhe ’n an t-snàth aca air fhighe agus bha móran


[TD 165]

clò is plaideachan aca agus dh’ fhalbh iad ’s fhuair iad air falbh leis air dòigh air choireiginnich ’s ràinig iad tir mór ’s fhuair iad a chreic—’s rinn iad airgead math air cuideachd. Ach thuirt Coinneach ri Gileabart “cumaidh mi fhìn an t-airgead,” ars esan, “gos a ruig sinn dachaidh agus roinnidh sinn anuairsin e agus bidh leth an duine againn dheth.” “O glé cheart,” arsa Gileabart ris. Ach bha iad a’ falbh agus thainig iad air àit ann a shin far a robh drochaid ’ga cur air abhainn agus i letheach suas ’s bha pìosan dhith air a leagail sìos mar gun d’ rachadh a leagail an deaghaidh a cur suas, agus dh’ fheòraich Coinneach Beag do dhaoine a bha man cuairt gu dé thachair dhi. “Tha an t-uachdaran tha air an àit tha so,” ars esan, “tha e a’ cur na drochaid so suas agus tha i dà bhliadhna dol mar so ’s cha d’ fhuair e crìochnachadh riamh,” thuirt e, “le daoine bha tigh’n le eich agus lusgannan—tha feadhainn, ’s e càrn slaod a their iad ris a lusgainn—agus bha iad ’ga cur as a chéile agus ’ga toir air falbh agus bhiodh seirbhiseich an uachdarain a’ tigh’n agus a’ caithris ma chuairt feuch an d’ rachadh aca air am bacail ach ’s ann a rachadh iad dhachaidh gon an uachdarain ’s iad air a milleadh; cha robh duine as an àite a b’ urrainn sealltainn air an triùir robairean a bha tigh’n a thoirt air falbh—a chur as a chéile—na drochaid. Agus bha Coinneach airson faighinn cuibhdeas Gileabart ’s gum biodh an t-airgead uile aige fhéin ’s smaoinich e gun d’ rachadh e go tigh an uachdarain. Agus chaidh e ann—agus thug e air Gileabart fuireach bìdeag air falbh . . . . agus chaidh e fhéin agus ring e glag, na ghnog e as an daras. Thainig duine far a robh e agus thuirt e gu robh e airson an duine—an t-uachdaran—fhaicinn. Chaidh a thoirt chon an uachdairein agus dh’ inns e gu robh duine cò’ ris ann a shid, “agus th’ è”, as esan, “’s e duine fiadhaich a th’ ann agus tha e airson rudeiginneach fhaotainn ri dheanamh ann a sheo nach d’ rinn duine eile riamh reimhe agus ma chuireas sibh sian,” as esan, “ma chomhair a dhèanamh a bhios soirbh a dhèanamh chan eil fhios gu dé dh’ fhaodas e dheanamh, th’ è fiadhaich.”

“O wel,” as esan “’s fhad o bha mise coimhead airson duine dhe ’n t-seòrsa sin. Tha mise trogail drochaid,” as esan, “agus tha mi an deaghaidh airgead mór a chosg rithe agus meall fiodh,” as esan, “s tha triùir robairean—tha iad ag innse dhòmhsa gur e triùir a th’ ann co-dhiùbh,” thuirt e, “tigh’n le eich agus le lusgannan agus ’ga toirt air falbh air an oidhche, agus chuir mi na daoine agam fhìn amach,” as esan, “feuch am bacadh iad ad, ach ’s ann a bha iad a’ tigh’n dachaidh air a milleadh,” as esan, “feadhainn dhiubh nach robh comasach air car obrach a dheanamh airson greis.”

“O wel” sin a’ad a’ cheart rud a tha dhìth airsan,” as esan (asa Coinneach) ris. Dh’ inns e do Ghileabart mar a bha aca ri dhèanamh. O chlisg Gileabart. Ach bha e fo smachd aig Coinneach ged a bha Coinneach a’ feuchainn ri thoirt air feadhainn eile chreidsinn nach robh. “Theid sinn ann gun teagamh,” as esan, “agus gheibh sinn gréim orra.”

Dh’ fhalbh iad an oidhche bha sin agus bha ’n oidhche fuar, agus bha seann chraobh a thuit a bha fada ’na sìneadh, agus bha i air tolladh ’na broinn agus bha gillean a’ tilgeadh chlachan astigh innte agus rinn iad an toll na bu mhutha. Sheall Coinneach astigh innte agus thòisich e


[TD 166]

air tilgeadh amach nan clachan agus bha rùm aige fhéin ’s aig Gileabart a rachadh astigh innte—dha ’n a’ chraoibh, dha ’n fhasgadh. Cha robh iad fada stigh nuair a thàinig an triùir ’s thòisich iad air toirt as a chéile na drochaid, ’s chuir iad a fiodh air na lusgannan ach ’s ann a thuirt fear dhiubh nuair a bha iad a’ falbh—“tha lusgann agam fhìn ann a sheo,” as esan, “glé aotram air a toiseach,” thuirt e, “cha reid mi nach b’ fheàirrde mi cuideam a chur air a toiseach.” “Ma thà,” asa fear a bha ri thaobh “nach seall thu seann phìos craoibhe tha sin, nach càirich thu air a toiseach e ’s cuiridh e cuideam oirre.”

“Trobhad ’s thoir ’omh làmh ’ga dhèanamh ma tha,” thuirt e. ’S thog iad a’ chraobh. “E,” thuirt fear aca, “nach cianail an cuideam a bha sa’ phìos craoibhe ad.” “Nach e cuideam a bha thu ’g iarraidh air a’ lusgainn” asa fear eile ris—“tha e agad a nis.” Dh’ fhalbh iad leis na h-eich. Cha robh iad glé fhad air falbh nuair a thòisich Coinneach air bùrach ’s fhuair e pìos do thé dhe na clachan a bha e air tilgeadh astigh dh’ an a’ chraoibh reimhe agus thilg e i agus bhuail e air an fhear a bha sa’ mheadhoin dhiubh i ann an cùl a’ chinn. Agus thionndaich a fear sin ris an fhear a bha sa’ dheaghaidh. “’S dé,” as esan, “a thug ort a’ chlach ad fheuchainn armsa?”

“Cha do dh’ fheuch mise clach ort.” “Dh’ fheuch thus clach arm ’s na dean a rithist e,” thuirt e.

“Cha do dh’ fheuch.” Ach ó, chiùinich e sìos aig a sin ’s dh’ fhalbh iad a rithist. Cha robh iad fada air falbh nuair a throg Coinneach clach eile ’s thilg e i ’s dh’ fheuch e rithist air i. ’S thionndaich e gu fiadhaich ris an fhear a bha as a dheaghaidh—“gu dé,” as esan, “a tha thu minigeadh an obair a th’ ort mar sin?” “O,” asa fear a bh’ air an toiseach, “cha bhithinn,” as esan, “chan éisdinn dà fhacal dhe ’n obair sin,” as esan “bheirinn-s’,” as esan, “leasan math dha nach deanadh e leithid a rithisd na deanadh e arm e.”

E ’s ann a thuirt Coinneach ri Gileabart “tha mi dol a dh’ fheuchainn té air an fhear ad.” “O chan fheuch,” asa Gileabart. “Tà feuchaidh,” asa Coinneach, ’s throg e chlach; thilg e i ’s rinn e cuimis mhath ’s bhuail e air as a’ cheann i ’s thionndaich a fear sin air an fhear a bha sa’ dheaghaidh ’s thòisich an triùir aca air sabaid ann a shin.

Ma dheireadh thug iad fairis ’s cha robh lùths unnta dheanadh nithean. “O,” asa fear dhiubh ris an dithis eile “nach sinn a bha gòrach,” as esan, “tòiseachadh air a chéil ann a sheo; an duine ’s meite do sheirbhisich an uachdarain,” as esan, “nan tigeadh e ’n dràsda,” as esan, “rachadh aige air ar cur fo chasan.”

“’S fìor sin,” asa Coinneach Beag, ’s e leum amach as a’ chraoibh far a robh e ’s thug e air Gileabart leum amach cò’ ris. Na ròpan a bh’ aig na robairean ag ceamhal an fhiodh air an lusgannan gheàrr e dhiùbh i ’s cheamhail e ’n triùir aca fhéin, ’s thilg e fiodh dhe na lusgannan ’s chàirich e chuile fear dhe na daoine air a lusgann a bh’ è fhéin a’ treòrachadh leis an each. Thill iad leotha. Bh’ è fhéin an ceann an fhir a bh’ air an deireadh agus chuir e Gileabart an ceann an eich a bh’ air an toiseach agus bha a fear a bha sa’ mheadhan a’ falbh eatorra. Mas do dh’ éirich duine as an tigh mhór aig an uachdaran chuir Coinneach air an cois iad, agus an triùir a bha goid na drochaid aig air na


[TD 167]

lusgannan aca fhéin an deaghaidh an toirt ’ga ionnsaigh. Dh’ éirich an t-uachdaran ’s thug e taing dhaibh ’s thug e an deagh dhuais dhaibh airson an obair a rinn ad. “Chan fhalbh sibh an dràsd,” as esan, “fuirichidh sibh cò’ riumsa greis fhathast.”

Ach dh’ fhuirich iad ann a shin, agus bha iad seachdain eile ann agus ’s ann a thuirt Coinneach Beag ri Gileabart, “Eirich agus thoir do thrì leumannan asad,” as esan, agus ’s e rud a bha sin a’ minigeadh dh’ fheumadh e seasamh air aghaidh na leapa agus leum air a’ lobhtaidh amach agus bha an duine cho trom agus bha e a’ cur an tigh air chrith uile. Agus bha ’n t-eagal aig a chuile duine bha stigh ro’ Ghileabart gun tionndadh e orra agus cha deanadh ad ach a dhol a smèideadh air Coinneach nuair a chluinneadh ad fuaim sam bith. Ach ruith cuidiginnich suas a dh’ fhoighneachd dé bha ceàrr. “Thà,” as esan, “an duine-sa ràidhtinn,” as esan, “gu bheil e ann a sheo a nis,” as esan, “còrr is seachdain ’s nach d’ fhuair e nì dhèanamh,” as esan, “ach triùir bhalachanan beaga a bha deanamh cron air an oighreachd a cheamhal ’s a chur fo chìs, ach tha e airson rudeiginneach as duilghe na sin ri dhèanamh fhaighinn.” Chaidh so innse dh’ an uachdaran. “Wel,” as an t-uachdaran, “chan eil fhios agamsa,” as esan, “ach tha gleann ’na leithid so a dh’ àit,” as esan, “agus chan eil duine tha dol reimhe—ro ’n a’ ghleann,” as esan, “an deaghaidh dha ’n oidhche dorchachadh nach eil air a robaigeadh,” as esan “biast do robair a tha sa’ ghleann,” as e fhéin, “agus tha e marbhadh móran dhiubh, feadhainn sam bith a chuireas ’na aghaidh, nach lìrig an cuid airgid—tha e marbhadh an fheadhainn sin, ach ma bheir ad an airgead dha gun dragh sam bith tha feadhainn aca faighinn as. ’S tha á fuireach ann an uamhaidh amuigh ann a shin,” as esan, “agus cha leig an t-eagal le duine dhol a rathad a tha e.” “Ao, wel, tha mise smaoineachadh,” asa Coinneach, “nach bi e fad ann.” Cha robh ach dh’ falbh e ’s dh’ inns e do Ghileabart so. O chlisg cridhe Ghileabart, cha robh e airson guth a chluinnteinn air. Nuair a bhiodh Coinneach—nuair nach biodh duine ’ga faicinn, bheireadh e cic do Ghileabart cho luath agus a dheanadh e ’n còrr.

“Feumaidh tu falbh,” as esan.

Co-dhiùbh dh’ fhalbh ad. Agus thuirt Coinneach ris an uachdaran, “Cuiridh tu feadhainn dhe na seirbhisich agad fhéin agus feadhainn a tha math le gunna,” as esan, “cò’ rinn,” as esan, “airson—tha mi creidsinn—beiridh esan air ’s tha mi creidsinn”, as esan, “chan eil fhiosam a marbhadh e idir e nan tigeadh iad gu còrdadh,” as esan, “ach feumaidh sinn a bhith cinnteach gun teid a mharbhadh.”

Rainig iad a’ bheinn far a robh a’ fuamhaire fuireach, ’s a’ robair, ’s bha iad a’ falbh ach bhuail an t-eagal Gileabart. ’S theich e cho luath ’s a bheireadh a chasan leis e ’s ghabh e ma chuairt dha ’n a’ bheinn a bha so. Ach ’s ann a thainig e gun fhios aige gu dé rathad a bha e dol glé mhath, thàinig e gu beul na h-uamha far a robh robair a’ fuireach. Dh’ fhairich a’ robair rud amuigh ’s thàinig e mach. Bha Gileabart ’na sheasamh ann a shin. “S gu dé chuir a so thu?” thuirt e. “O,” as esan, “teich astigh”, thuirt Gileabart ris a’ robair, “cho luath ’s a rinn thu riamh, nach seall thu,” as esan, “na seirbhisich aig an uachdaran ann a sheo a’ tigh’n ga do mharbhadh.”


[TD 168]

“Cè dhomh do làmh, fhir bhig,” as esan, “gu bheil sin fìor,” ’s e sìneadh a làimh do Ghileabart. Faodar a bhith cinnteach gu robh a’ fuamhaire mór nuair is e fear beag a bh’ aig air Gileabart. Thug Gileabart dha làmh ’s choisich e mach pìos o bheul na h-uamha feuch a faiceadh e sealladh air na daoine a bha tighinn. “Seall sibh e,” asa Coinneach Beag, “an deaghaidh a thoirt amach air làimh. Feuchadh fear sgiobalt aga péin le gunna nise feuch a marbh e e. Loisg e air ’s thuit a’ fuamhaire ’s ma thuit a’ fuamhaire ’s e thuit Gileabart.

“A dhiall,” asa Coinneach Beag, “fuirichibh air ais, ni e cron an dràsd airson nach do leig sibh leis fhéin cead air an duine,” as esan, “a rud a throgradh e fhéin a dheanamh ris.” “Ach teichibh,” as esan, “as an t-sealladh ’s theid mi fhìn suas is feuchaidh mi ri chiallachadh.” Ghabh e suas ’s bha fuamhaire air a mharbhadh ceart gu leòr, ach cha robh aon mharc air Gileabart. Agus thug e aona chic do Ghileabart—“Eirich,” as esan, “a thrusdair á sin; dé chuir ’na do shìneadh ann a shin le eagal thu,” as esan.

Ach bha e collach gu robh airgead gu leòr aig an Fhuamhaire as an uamhaidh a bha sin. Bu le Coinneach Beag ’s le Gileabart sin cò’ ris a’ chòrr. Chaidh iad air ais ’s chaidh innse mar a rinn Gileabart, mar a fhuair e gréim air an fhuamhaire a bha robaigeadh a chuile duine a rachadh ro ’n a’ ghleann.

Chaidh an cumail seachdain eil ann a shin. Ach thuirt Coinneach ris éirigh a rithist ’s a thrì leumannan a thoirt as. Cha robh so a’ còrdadh ri Gileabart ach dh’ fheumadh e dhèanamh—bha an t-eagal aige ro Choinneach. Chaidh cuideiginn as ìseal far a robh Coinneach is smèid e air ’s dh’ fhoighneachd e dé bha ceàrr. Thuirt Coinneach gu robh e air fàs fiadhaich a rithist, nach robh sian a fhuair e ri dhéanamh ach triùir bhalachanan a bha deanamh cron agus balachan eile bh’ ann an gleann a bha iad a’ ràidhtinn a bha robaigeadh, a mharbhadh, ach gu feumadh e rud fhaighinn na bu duilghe na sin ri dhèanamh mas fhàgadh e ’n t-àite.

“Wel,” as an t-uachdaran ris, “tha leithid so a dh’ àite,” as esan, “agus tha muc fhiadhaich ann, agus chan eil duine tha dol ro ’n àite,” as esan, “an còmhnaidh ma bhios an oidhche idir ann nach eil i marbhadh. Nan d’ rachadh e agus gu marbhadh e i.”

“U gu dearbha nì e sin,” asa Coinneach.

Dh’ fhalbh iad ’s chaidh e fhéin air an dara taobh, Coinneach, ’s chuir e Gileabart gu taobh eile. “Seall a nisd,” as esan, “theid mise air an taobhsa dhe ’n àite,” as esan, “dhe ’n a’ ghleann a tha so agus ni mi eubh. Agus bheir sin amach a’ mhuc,” as esan, “agus nì i armsa, nì i air an eubh,” thuirt e, “agus nuair a shaoileas tusa i bhith faisg arm ni thu fhéin eubh air an taobh eile,” as esan, “agus tillidh i air ais far am bi thusa. ’S nuair a shaoileas mise i bhith,—nuair a bhios i tigh’n faisg orsa ni mise eubh a rithist ’s cumaidh sinn air ais ’s air adhart mar so fad na h-oichcheadh i,” as esan,” gus an sàraich sinn i, agus cha bhi duilgheadas sam bith againn ’ga marbhadh.”

Ach chaidh Coinneach go thaobh fhéin agus chaidh Gileabart go thaobh fhéin dhe ’n an àite agus rinn Coinneach eubh, ’s ma rinn dh’ fhairicheadh a’ fuaim a bh’ aig a’ bhéist a’ tigh’n amach ro’ na preasan, ’s rinn i air far an d’ fhairich i ’n éigheach. ’S rinn Gileabart eubh air an


[TD 169]

taobh eile nuair a bha i tigh’n faisg air Coinneach. Thill i air ais, cho luath ’s a b’ urrainn i. Ach cha d’ rinn Coinneach aona n-eubh. Leig e leatha dhol air adhart gu Gileabart. Agus nuair a chunnaic Gileabart i tigh’n tuilleadh is faisg air dh’ fhalbh e agus chaidh e go ruige mullach na craoibhe, ’s nuair a ràinig a’ bhiast bonn na craoibhe bha i coimhead suas ’s bha Gileabart ’s e air chrith shuas, ach ma dheireadh, thuit e leis an uabhas a bh’ air agus chaidh e casa-gobhlagan air druim na muice agus rinn e gréim bàis air dhà chluais oirre—thachair gur ann mar sin a thuit e. ’S thòisich a’ mhuc a’ ruith ’s nuair a chunnaic Coinneach Beag a’ mhuc a’ ruith dh’ fhalbh e agus leig e e fhéin [f]ar a faiceadh i e, agus rinn i air Coinneach Beag ’s bha fhios aig Coinneach gu math nach beireadh i air agus cuideam Ghileabart air a muin ’s gréim aig Gileabart air chluasan oirre. Rinn e air tigh an uachdarain.

Mar a bha sinn a’ ràidhtinn rinn e air tigh an uachdarain. Agus bha seirbhiseich an uachdarain agus an t-uachdaran fhéin a’ coimhead feuch a faiceadh iad Coinneach agus Gileabart a’ tighinn tràth sa’ mhadainn. Ach chunnaic iad duine tighinn agus cabhag mhór air ’na ruith cho luath ’s a ghiùlaineadh a chasan e. ’S chunnaic iad am marcaiche bu neònaiche chunnaic iad riamh a’ tigh’n as a dheaghaidh. Ach ràinig Coinneach an tigh mas d’ ràinig am marcaich e.

“Sud agabh a nisd,” as esan, “a’ mhuc fhiadhaich a bha a’ deanamh a’ chall oirbh,” as esan, “seall sibh i an deaghaidh a trènadh ’s e ’ga roighdadh dhachaidh ann a sheo; feuch a bheil gille sgiobalta ’nar measg fhéin a nise,” as esan, “a leagas le urchair i—a chuireas peileir innte,” ’s bh’è glé choma gad a mhiosadh iad a’ mhuc ’s gad a mharbhadh iad Gileabart feuch am biodh a chuile rud a bh’ann aige fhéin, ach thainig fear amach le gunna ’s co-dhiùbh chuir e ’n clàr an aodainn aig a’ mhuic am peileir ’s thuit a’ mhuc ’s ma thuit, thuit Gileabart cò’ rithe.

“Teichibh,” as esan, “rinn mise iomrall a dhol a dh’ iarraidh oirbh losgadh oirre, “tha mi creidsinn gu robh e airson dibhearsoin a thoirt duibh ma chuairt ann a sheo ’ga marbhadh,” as esan, “ach teicheadh a chuile duine agaibh,” as esan, “’s theid mi fhìn feuch a faigh mi a chur air dòigh a rithist.” Ghabh e sìos ’s bha chuile duine as an t-sealladh, is ’s e ’n dòigh a chuir e air Gileabart airson a dhùsgadh as an neul as an deach e, g mhath thoirt da ’s—“A shlaodaire mhosaich éirich,” as esan, “dé chuir ann a shin ’na do shìneadh thu.” Ach dh’ éirich Gileabart ’s fhuair e gu anail a rithist agus, “Gu dearbh,” as esan, “cha chuir thu mise ann an cunnart eile ach na chuir.”

Agus bha Coinneach glé choma gad a chuireadh e ann an cunnart sam bith an uair sin e, bha gu leór aca air a chosnadh agus fhuair iad móran taing o’n uachdaran agus chùm e seachdain eile dhiubh . . . . mas do chuir iad an aghaidh air Tiridhe. Agus chaidh iad dhachaidh agus sporain gu math làn aca agus phàidh iad a snàtha ’s an t-aodach a thug iad o na daoine còir eile mas do dh’ fhalbh iad, agus bha gu leòr aca fhéin air a chùl. Agus ’s e cho sgiobalta ’s a bha Coinneach Beag a rinn uile gu léir e—cha robh rud mór an Gileabart idir.


Tha sinn fo chomain aig Seumas Ros, a chùir an sgeulachd so thugainn, an déidh a sgrìobhadh bho na clàirean R.L. 361 agus R.L. 364, ann an co-chruinneachadh an <eng>School of Scottish Studies<gai> an Dun-éideann. Dh’innis Somhairle Thorburn an sgeulachd ann am mìos July, 1953.


[TD 171]

Gnothaich Bhoireannach
Le MAIREID NICCODRUM.

Is e gnothaich na bochdainn a thug mise an so; tha mi nas eòlaiche air an lodair na tha mi air a’ pheann, agus anuair a thig e gu fasanan cha tig mi an uisge na stiùireach do Mhurdaig NicCoinnich. Ach tha Murdag tinn agus chan eil i air choimeas a crac àbhaisteach a thoirt dhuinn an turus so. Tha mi an dòchas nach fhada gus am bi i air a cois agus cho èasgaidh ’s a bha i riamh anns a’ chidsin eireachdail a tha aice an sud ann an Dun-éideann. Nam faiceadh sìbhse e! Le ciste reothaidh agus le inneal nigheadaireachd agus a h-uile goireas eile mu’n cuala sìbh riamh. Bithidh mi air mo ghonadh uaireannan ’s mo dhruim gu bristeadh os cionn seann bhòrd nigheadaireachd air nach toireadh fear de na gillean aig Lonnie Donegan sia sgillinn. Ach co-dhiùbh . . .

Am bheil ’ios agaibh dé an uidhearachd as motha a bhios mi a’ cur air tighean anns na h-Eileanan an Iar a h-uile turus a théid mi dhachaidh? Tha na bratan ùrlair a tha a’ còmhdach gach làir. Tha cuimhne agamsa air an latha anns an robh an lobhta lom fo iomadach cas, no, air a’ char a b’ fheàrr, na bùird air an còmhdach le <eng>“waxcloth”<gai> mar a theireamaid ris roimh linn an <eng>“linoleum.”<gai> Is iomadh turus, agus mi ’na mo chaileig bhig, a rinn mi speuradh beag rium fhéin anuair a chuireadh mo sheanmhair sìos gu bruaich a’ chladaich mi a bhuain mealtraich. B’ iad na bùird loma a bha riamh aig mo sheanmhair oir bha i seulaichte gu robh fuachd an <eng>waxcloth<gai> trom air an lòinidh. Agus cha do rinn i sgùradh riamh ach le mealtraich—freumhan meanbha a’ mhurain a dh’ fhàgadh am fiodh na bu ghile na bruis a chunnaic mi riamh.

Anns na làithean sin cha ghabhadh bratan-ùrlair cumail glan ged a ruigeadh pòcaid duine orra. Ach chan ionnan sin ’s an diugh. Tha an dealan anns gach clachan, agus an lùib an dealain thainig a’ Hoover gus bratan a chumail grinn, glan. Ach tha còmhdach an làir trom air a’ mhogan fhathast nas lugha na tha fios agaibh an téid sibh. Ma chunnaic sibh riamh iomradh air <eng>Kosset Carpets<gai> ann am paipear naidheachd faodaidh sibh m’ fhacal-sa a ghabhail gu bheil a h-uile dad a leugh sibh fìor. Tha iad air an deanamh ann an trì cuideaman—feadhainn throma airson nan seòmraichean suidhe far am bheil feum air còmhdach buan (mu 50/- an t-slat); feadhainn mheadhonach airson seòmar cadail (mu 41/6 an t-slat): feadhainn aotrom airson seòmar an fhir thadhail (mu 35/6 an t-slat). Gheibh sibh iad anns gach dath, agus gheibh sibh rugaichean a fhreagras air gach brat—feadhainn ris an canar <eng>“Shaggy Dog.”<gai> Ach is ann eadar an dà dhorus a thàtar buileach trom air na bratan-ùrlair, agus is ann an sin as còrr an t-airgead a chosg. Ma tha e agaibh idir r’ a sheachnadh cumaibh cuimhne air na bratan-ùrlair ùr nylon a tha dìreach air tighinn do na bùthan; tha iad còrr is cóig notaichean an t-slat ach mairidh iad gu bràth.

An dubhairt sibh droch fhacal an latha roimhe anuair a thainig fear an tighe asteach le teàrr an rathaid mhóir air sàil a bhròige? Na


[TD 172]

caraichibh! ’S dòcha gun tug Murdag mar thà iomradh air Sprinkleen (2/6 a’ phacaid) ach ma thug tha mi toilichte m’ aonta a chur rithe. Stuth geal coltach ri siùcar meanbh. Leaghaibh rud beag dheth ann an uisge blàth. Suathaibh air a’ bhrait-ùrlair e le bruis mheadhonach chruaidh. Tiormaichibh e air ball e luideig thioraim. Agus tha a’ bhrat cho glan ’s a bha i riamh. Ma tha i a’ fàs caran lachdunn cha toir sibh fada ’ga deanamh air fad, agus ni an aon phacaid Sprinkleen rùm ciallach sam bith.

Tha mi uaireannan an dùil gu bheil sinne air a’ Ghaidhealtachd caran tàireil air rudan agus dòighean beaga anns an gabh cudthrom agus uallaichean an latha aotromachadh. Chan eil mi idir a’ bruidhinn mu innealan cosgail, co-dhiùbh a nigheas iad na soithichean leotha fhéin no a chuireas iad amach an cat! Ach, abraibh anns a’ chidsin . . . cha chreideadh sibh an dealachadh a ni searbhadairean-shoithichean snoga—feadhainn mar a gheibh sibh anns na bùthan a nise le dealbhan éibhinn orra, no le faclan brosnaichidh do fhear an tighe gus na soithichean a thiormachadh, no eadhoin le bìdeagan bàrdachd, no comhairle do ’n te a tha a’ fiachainn ri òirleach no dhà a thoirt far nan cruachan! Chan eil iad ach an aon phrìs ri càch, ach tha iad cho ìnntinneach taca eadhoin ris an fheadhainn gheala nach fuirich geal fada a dh’ aindeoin <eng>parazone.<gai> Agus cùirteirean de ’n aon seòrsa. Agus tubhailteart teaghlaich.

Ach tha an togail inntinne as motha uile gu léir ann an crogan peant. Aig Sealbh fhéin tha fhios carson a tha sinne ann an Alba

[Sanas]


[TD 173]

cho déidheil air glas agus donn. Bha mi ann an Lunnainn bho chionn ghoirid, agus cha b’ urrainn dhomh mo shùil a chumail air a’ chabhsair leis cho snog ’s a bha na tighean timcheall orm. Dorsan agus uinneagan air am peantadh aotrom liath, scàrlaid, buidhe, dubh agus buidhe còmhla, agus mar sin air adhart. Shaoileadh sibh gur ann a bha blìon gàire air na sràidean. Dé an diofar ged nach eil uinneagan <eng>lemon<gai> aig duine eile anns an àite. Fiachadh sìbhse iad, agus chan fhada gus an lean càch.

Tha eagal orm gu bheil sinn pailt cho coimheach a thaobh bidhe. An corra uair a théid mi sìos a Lunnainn bithidh mi a’ deanamh air na tighean beag ithe far am faigh mi biadh Sìneach, biadh Frangach is Gréigeach is Innseanach. Agus uaireannan, aig an tigh, bithidh mi a’ fiachinn dìnneir a dheanamh de ’n t-seòrsa a bhitheas mi a’ blasad an sin. Cha chosg sin sgillinn a bharrachd dhomh, ach nach faiceadh sibh mar a chòrdas iad ris an teaghlach. So agaibh na tha dhìth oirbh airson dìnneir mhath Fhrangach, agus chan eil dad annasach innte ach <eng>garlic<gai> agus duilleagan <eng>bay<gai>—luach dà sgillinn de gach aon dhiubh sin.

Pùnnd stèic (no a réir an teaghlaich)
Pùnnd uinneanan.
Dà phùnnd buntàta rùisgte.
Làn spàin mhóir de shalann.
Lan spàin tea de phiobar dubh.
Leth pinnt uisge (no uisge far feòla)
Da cheathramh <eng>garlic.<gai>
Ceithir duilleagan <eng>bay.<gai>

Slisnibh am buntàta agus na h-uinneanan cho tana ri paipear lof. Measgaichibh iad còmhla, agus cuiribh ann an <eng>casserole<gai> iad, leis an t-salann agus leis a’ phiobar—na biodh uallach sam bith oirbh gu bheil sibh ag uisneachadh barrachd piobair agus salainn na’s àbhaist dhuibh! Stobaibh criomagan de ’n gharlic air feadh so, ach cumaibh criomag no dha airson na feòla. Cuiribh dhà de na duilleagan <eng>bay<gai> aig gach ceann de ’n chasserole. Faighibh an uairsin an fheòil agus thoiribh slachdadh math dhith le pìos fiodha no eadhoin le òrd aotrom gus am bi i air a deagh phronnadh. Anuairsin fàisgibh na criomagan <eng>garlic<gai> a dh’ fhàg sibh asteach do ’n fheòil agus cuiribh air muin na tha sa’ chasserole i. Dòirtibh an t-uisge (no an sùgh) thairis air na h-uile; cuiribh ceithir bìdeagan beaga ime air muin na feòla agus stobaibh an <eng>casserole<gai> asteach do dh’ àmhuinn air a deagh theasachadh. Bogaichibh an fheòil leis an t-sùgh an dràsda ’s a rithist, ach an còrr cha leig sibh leas a dheanamh. Bithidh dìnneir cho math ’s dh’ fhiach sibh riamh bruich ann an uair a thìde.

Is e an aon bhiadh a dhubh dh’ fhailich orm fhéin riamh, biadh Turcach. Bha mi fhéin agus bana-charaid dhomh á Garrabost turus ann an Lunnainn agus sinn a’ deanamh hóro-gheallaidh, agus chaidh sinn asteach do thigh-ithe grinn Turcach a chunnaic sinn ann an Soho. Cha deanamaid stem air a’ chlàr-bidhe a sheall iad dhuinn, oir bha sinn air am beagan Turcais a dh’ ionnsaich sinn anns an Nicolson a dhìochuimhneachadh. Thainig caoiltear dubh chun a’ bhùird aig an


[TD 174]

robh smodal Beurla, agus dh’ innis sinn dha gur e dìnneir Thurcach a bha sinn ag iarraidh. Dh’ fhaodamaid a bhith air aithneachadh air an trusdar nach b’ e an rud a b’ fheàrr a bheireadh e dhuinn.

An àite brot thainig e truinnsearan air an robh stuth glas coltach ri seann fhuar-lit’ agus dh’ innis e dhuinn (le moit) gur e so Halvas. Uill, cha toireadh am fàile ’nar cuimhne ach am <eng>bran<gai> a b’ àbhaist dhuinn a bhith a’ toirt do ’n chrodh, agus, ma dh’ fhiach sibh riamh bran b’ e sin am blas a bh’ air cuideachd—no ’s dòcha <eng>bran<gai> le cadag <eng>cement<gai> ann. Fhuair sinn dà spàin sìos agus sgog oirnn! Thainig am fear dubh agus thug e leis na truinnsearan, agus shaoileadh sibh gu robh sinn an déidh droch ainm a ghabhail air a sheanmhair. Ach thill e le rud air an robh Shashlick aige dubhagan agus feòil agus rudan neònach Turcach air an stalcadh air biorain fhiodha. Bha sin math gu leòr, ach bha a h-uile rud a bh’ air a’ bhioran air a bhogadh ann an Halvas! Cha robh math fiachainn ris a’ bhutarrais a bh’ann a chur ’nar pòcaidean, oir bha sùil an fhir chaoil oirrin. Coma co-dhiùbh, dh’ aithnich sinn nach robh ceum circe eadar sinn agus a’ bhuidheach nan itheamaid sud, agus dh’ fhiach sinn ri innse dha gur e Hindus a bh’ annainn agus nach deanamaid dad air mart-fheòil. Dh’ éirich i shuas air an Turcach agus sguab e leis na truinnsearan—a’ leigeil le caob Halvas tuiteam ’na mo sgùirt. Ann am briathran beaga socair, a’ fiachainn ris an t-sìth a dheanamh, thuirt sinn ris gum fiachamaid gréim <eng>pudding.<gai> Thill e le dà thruinnsear agus thilg e thugainn iad mar gum biodh fear a’ cur amach chairtean. Thug sinn aon sùil. Halvas le dà shlis ubhail agus làn spàin tea de dh’ uachdar. Thainig a’ ghomadaich òirnn le chéile. Dh’ éirich sinn agus phàidh sinn pùnnd Sasunnach an urra cho modhail ’s a b’ urrainn dhuinn, agus rinn sinn air àite beag a b’ aithne dhuinn far an d’ fhuair sinn hama agus dà ubh!

Is e a bhith a’ bruidhinn air mo bhana-charaid á Leódhus a thug ’na mo chuimhne e, ach thachair mi ri te a b’ aithne dhomh an latha roimhe. Peigi Dhòmhnallach, no Peigi NicIomhair mar a bh’ innte mun do phòs i bho chionn mìos. Tha i á Borgh ann an Leódhus—nighean Chaluim a’ Phunch. Fhuair Peigi a foghlum ann an Ard Sgoil Steòrnabhaigh agus an déidh sin anns a’ Chommercial <eng>College<gai> ann an Glaschu. Thug i greis mar bhan-chléireach ann an Oilthigh Dhun-éidinn, ach tha i nise air ùr thòiseachadh ann an Roinn Ghàidhlig a’ Bh.B.C.

[Sanas]


[TD 175]

Duthaich Nan Iomadh Cainnt

SO an dara sgeul bho HANS WEBER air a dhùthaich fhéin—An Eilbheis. Tha e eòlach air a’ Ghaidhealtachd, agus, ann an so, tha e a’ fiachainn ri nochdadh mar a tha cùisean cànaine eadhoin nas h-eadarmheasgaichte thall acasan na tha iad an so.

[Mapa]

<eng>Schweiz—Suisse—Svizzera<gai>

Do ’n fhear-siubhail ’s fheudar gu bheil An Eilbheis nas miosa na Tùr Bhàbail. Ge be càit an téid e cluinnidh e cànainean ’nam ficheadan, agus chan iad a mhàin coigrich no luchd-siubhail de leithid fhéin a tha ’gam bruidhinn. Aig an stèisean chì e clàir-siubhail nan trèinichean air sgrìobhadh ann an trì cànainean; cluinnidh e an ath trèin air a h-ainmeachadh anns na cànainean ceudna; fiachaidh an fheadhainn a tha air an t-slighe maille ris an dùthaich a chomharrachadh dha ann an iomadh cainnt. Tùr Bhàbail, an dubhairt mi!

Ach tha fios aig an fhear a tha a’ còmhnaidh anns an Eilbheis nach eil gnothaich aig cànain ri dùthchas . . . . Ma tha ceathrar chìobairean a’ strì ri chéile aig lùth-chleasan, leithid nan lùth-chleasan Gaidhealach air am bheil sibhse eòlach, ’s math dh’ fhaoidte gum bi Gearmailteis aig fear dhiubh, Fraingeis aig fear eile, Eadailteis aig fear, agus Raetoroman aig a’ cheathramh fear! Tha so a’ sealltainn carson


[TD 176]

a tha dòigh smuain an t-Suissich cho dealaichte bho dhòigh smuain an t-Sasunnaich. Tha an Sasunnach buailteach a bhith eòlach air aon chànain fad a bheatha agus tha e uaireannan duilich dha a thuigsinn nach i sin cànain a h-uile duine. Cha chuir e iongnadh sam bith air an t-Suisseach gur h-i cànain eile a tha aig an fhear ris an tachair e, agus tha an Suisseach làn ealamh gus oidhirp a dheanamh cànain an fhir eile ionnsachadh.

Tha trì cànainean Eòrpach anns an Eilbheis—Gearmailteis, Eadailteis, agus Fraingeis. Agus cuimhnichibh nach eil na dùthchannan mòra do ’n dual na cànainean sin an còmhnaidh còirde! Tha aon chànain dual do thrì cheathramh na dùthcha, ach cha dean an earrann as motha oidhirp sam bith an earrann as lugha a shlugadh. So mar a tha na cànainean air an roinn. Gearmailteis aig 72 %. Fraingeis aig 20%. Eadailteis aig 6%.

Sin na trì cànainean riaghlaidh mar gum b’ eadh, agus tha gach òrdugh air a chur amach bho ’n riaghaltas anns gach aon dhiubh sin. Faodaidh deasbud anns a’ Mhór Phàrlamaid a bhith ann an gin sam bith dhiubh sin. Agus feumaidh gach maor agus gach oifigeach airm a bhith fileanta ann a dhà de na trì. De na seachd Ard-fhir Riaghlaidh (air an tug mi iomradh an turus mu dheireadh) tha e dual do Fhraingeis a bhith aig dithis agus Eadailteis aig aon. Tha e ’n aon rud anns na <eng>cantons.<gai> Tha Gearmailteis agus Fraingeis bus ri bus ’nan cànainean riaghlaidh aig trì de na <eng>cantons<gai> (Bern no Berne; Freiburg no Fribourg; Wallis no Valais). Tha trì cànainean ann an aon chanton agus an aon urram air a thoirt do na trì—Gearmailteis, Eadailteis, agus Raetoroman. Is e an <eng>canton<gai> sin Graubunden, Grigioni, no Grischum—a réir na cànaine anns am bheil thu ’ga ainmeachadh.

Chan eil a leithid a rud ri beag-shluagh againn; chan eil sin ceadaichte oir tha a h-àite dligheach fhéin aig gach aon de na cànainean riaghlaidh. Mar as lugha an roinn de sluagh sònraichte is ann as motha an cuideachadh a gheibh an roinn sin bho ’n àrd riaghaltas. Tha a cànain fhéin aig gach ceàrnaidh, agus ma theid coigreach asteach do ’n cheàrnaidh sin tha e air a shùileachadh air gun ionnsaich e cànain an àite. Faodaidh an coigreach sin cànain sam bith a thogras e a bhruidhinn, ach a thaobh a theachd-an-tìr is i cànain an àite a tha a’ cùnntas. Mar sin tha an coigreach air a shùghadh asteach do dhùthaich oideis ann an dhà no trì ghinealaichean; uaireannan tha an sùghadh sin cho aithghearr agus nach i cànain an athar uaireannan cànain mhic! Tha na sgoiltean a’ deanamh cinnteach as a sin, oir tha na sgoiltean air an teagasg ann an cànain ceàrnadh, agus chan eil sgoiltean beaga ann an cànainean eile air an ceadachadh. Mar sin, a dh’ aindeoin ’s gu bheil móran gluasaid ameasg sluagh na h-Eilbheis, tha crìochan nan cànainean a’ mairsinn stéidhichte. Air an aon dòigh, ma thig teaghlach asteach á dùthaich chéin, tha an teaghlach sin air eadar-theangachadh, mar gum b’ eadh, gu cànain an àite ann an ùine ghoirid. Anns an Eilbheis tha e do-choimeas tìr no dualchas duine aithneachadh air ’ainm.

Far am bheil gàrradh crìche eadar dà chànain chan eil rian an cumail gun a bhith a’ pògadh a chéile thar a mhullaich. Tha sgìrean, agus eadhoin bailtean, far am bheilear a’ gabhail ri dà chànain riaghlaidh.


[TD 177]

[Dealbh]
Grison. Aon de na tighean anns an roinn Raetoroman.

leithid Biel no Bienne (anns am bheil 50,000 anam); tha Gearmailteis agus Fraingeis air an aon bhonn, agus lorgaidh tu gach nì anns a’ chànain as docha leat. Tha ainmean nan sràidean anns an dà chànain; innsidh muinntir nam busaichean dhuit càite am bheil thu ann an Gearmailteis no ann am Fraingeis; tha do phaipear naidheachd air a chlo-bhualadh anns an dà chànain; faodaidh tu do chlann a chur do ’n sgoil as fheàrr leat—sgoil Ghearmailteach no sgoil Fhrangach.

Tha a dhligheadas fhéin an cois gliocas cànaine an t-Suissich. Feumaidh an ràdio a bhith ann an cànainean eadar-dhealaichte. Tha tri stèiseanan craobh-sgaoilidh againn le prógraman ann an dà chànain aig gach aon dhiubh, agus, thuige so, tha dà stèisean telebhisean againn. Anns na tighean dhealbh feumar gach film a dheasachadh a réir na dùthcha. Agus chan e sin a mhàin ach feumaidh am botull cascàra a cheannaicheas tu do chomhairleachadh ann am barrachd air aon chànain—uaireannan ann an ceithir! Tha e do-dhèanta gach aon nì a chlo-bhualadh ann an iomadh cànain, agus, mar sin, chan eil dol mach aig an t-Suisseach ach co-dhiùbh dà chànain ionnsachadh.

Tha e a’ tòiseachadh anuair a tha e dusan bliadhna. Anns na sgoiltean Gearmailteach tha Fraingeis air a teagasg mar an dara cànain, agus anns na sgoiltean Frangach tha Gearmailteis air a teagasg. Anns na sgoiltean Eadailteach faodaidh a’ chlann Gearmailteis no Fraingeis a thaghadh mar an dara cànain, ach ma theid do leanabh air adhart do ’n àrd-sgoil feumaidh e treasa cànain ionnsachadh; ged bu chòir dha, ’s dòcha, a threas cànain nàiseanta fhéin a ghabhail is i, gu tric, Beurla a roghnaichear air thoiseach air, can, Eadailteis, anns na ceàrnan do nach eil Eadailteis dual.

An ionnsaich leanaban uiread sin de chànainean? Is iad a dh’ ionnsaicheas. Aon uair ’s gun tog leanabh dà chànain cha chuir an


[TD 178]

[Dealbh]
Chì sibh an so Oran Naiseanta na h-Eilbheis anns na trì cànainean - Gearmailteis, Frangais, agus Eadailteis.
Agus chì sibh ainm na dùthcha anns an Laidinn.

treas te dragh sam bith air. Bu chòir do phàrantan Gaidhealach so a chumail air chuimhne.

Am bheil a thrioblaid fhéin aig fear na dà theanga? Ann an àiteachan, gu sònraichte air na crìochan far am bheil dà chanain a’ coinneachadh, tha móran a tha gu tur fileanta anns na dhà. Uaireannan tha pàrantan fileanta ann an dà chànain an àite agus chan eil an cuid chloinne fileanta ach ann an aonan. Am bheil am fileantas sin math no dona? Ann am baile leithid Biel no Bienne chì sibh daoine a tha math ann an dà chànain agus a tha a’ mealtainn bheannachd bho dhà dhualchas; ach chì sibh cuideachd feadhainn a tha a’ dol cas ma sheach eadar an dà theangaidh agus nach eil a’ tarraing buannachd bho thaobh seach taobh.


Helvetia

Tha ar feum air trì cànainean uaireannan dorranach. Tha e furasda na trì a chur air, can, òrdugh banca. Is e a th’ ann rud eile an cur air bonn airgid no air <eng>stamp!<gai> So far am bheil sinn an comain na seann Laidinn. Is e ainm na h-Eilbheis anns an Laidinn <eng>Confoederatio Helvetica,<gai> agus is ann bhuaithe so a tha na litrichean CH a chì sibh uaireannan air ar càraichean.

Dealachaidhean eadar na trì roinnean cànaine.

Chan e am meudachd an aon dealachadh a tha eadar na trì roinnean. Anns an roinn Ghearmailtich tha agaibh dùthaich nach do ghéill riamh do dh’ aon chànain chothromaich, agus tha an sluagh, eadar am fear a tha a’ cartadh na bàthcha agus am fear a tha a’ teagasg ann Oilthigh buailteach smaoineachadh agus bruidhinn ann am frith-chànain <eng>(dialect).<gai> Agus tha na frith-chànainean sin a’ dealachadh uaireannan bho bhaile gu baile, agus, anns an roinn Ghearmailtich, abraibh, lorgaidh sibh dòighean bruidhinn a tha cho eadar-dhealaichte agus a tha Gàidhlig Eireannach Dhùn-nan-Gall agus Gàidhlig Eireannach Chorc. Ann an cuid de ghlinn nan Alps thàtar fhathast a’ bruidhinn seòrsa de Ghearmailteis a tha ochd ceud bliadhna a dh’ aois.


[TD 179]

Tha Gearmailteis na sgoile, ma dh’ fhaodas mi sin a ghabhail oirre, air a cleachdadh ann an sgrìobhadh, anns an eaglais, anns an sgoil fhéin, agus ann an òraidean. Ach, eadhoin ann an cuid de na tighean párlamaid, cluinnear daoine a’ cleachdadh na frith-chànaine as dual dhoibh.

Tha e, gu math tric, duilich do ’n t-Suisseach chumanta, eadhoin anns an roinn Ghearmailtich, Gearmailteis sgoile a thuigsinn. Mar sin, chan eil an ceangal a shaoileadh sibh aig an t-Suisseach aig am bheil Gearmailteis mar chànain ris a’ Ghearmailteach anns a’ chòrr de ’n Roinn Eorpa. Chan e dùthchas a mhàin a tha ’gan sgaradh ach dualchas agus cànain cuideachd. Tha an Suisseach so an còmhnaidh ’na Suisseach ged a thuigeas e cainnt a’ Ghearmailtich agus an Austrianaich agus ged a dh’ fhoghlumas e uapa. Ach cha mhotha a tha taobh mór sam bith aig an t-Suisseach so ris a’ Ghearmailteis a dh’ ionnsaicheas e anns an sgoil; cho luath ’s a dh’ ionnsaicheas e na dh’ fheumas e tha e a’ tionndadh air ball ris an fhrith-chànain a dheoghail e as a’ chìch. A dh’ aindeoin so, aidichidh e gu bheil cànainean eile nas “grinne” na a chainnt mhàthaireil, agus ma théid e do dhùthaich chéin togaidh e cànain na dùthcha sin gu soganach agus leigidh e a chànain fhéin leis an t-sruth.

Tha cùisean gu tur eadar-dhealaichte arms an roinn Fhrangaich far nach eil, cuimhnichibh, ach ceathramh cuid an t-sluaigh a tha

[Dealbh]
Boireannaich a’ snìomh ann an Grison, anns an roinn Raetoroman.


[TD 180]

anns an roinn Ghearmailtich. Ann an so thàtar a’ deanamh tàire air na frith-chànainean agus cha lorgar iad ach an glinn iomallach nan Alps. Tha an Suisseach so cho moiteil as a chànain fhéin agus a tha am Frangach fhéin, agus tha e a’ dleas gum buin a chuid foghluim do ’n Fhraing ach a chridhe do ’n Eilbheis. Tha ceithir Oilthighean anns an roinn Fhrangaich, taca ri trì anns an roinn Ghearmailtich.

Anns an roinn Eadailtich tha cùisean leth ma leth. An so tha frith-chànainean a’ tighinn beò taobh ri taobh ris a’ chànain sgoile mar a th’ agam oirre. Anns na bailtean gu sònraichte tha an fhìor Eadailteis air a bruidhinn eadhoin ann an uchd an teaghlaich.

Tha e ’na bhacadh air an roinn so nach eil Oilthigh idir innte, agus mar so, feumaidh sgoileirean gealltanach a dhol do rìoghachd na h-Eadailt, no a dhol do roinn eile de’n Eilbheis far am feum e fhoghlum oilthighe fhaotainn ann an cànain a tha coimheach dhà-san. Ma tha gille a’ dol a dh’ ionnsachadh lagha feumaidh e a dhol do ’n Eadailt far am bheil na laghannan dealaichte bho laghannan a dhùthcha fhéin, no feumaidh e a dhol do ’n Roinn Ghearmailtich no dho ’n Roinn Fhrangaich far am bheil na laghannan an aon rud ach far am bheil na faclan laghail ann an cànain air nach eil e cho eòlach! Ged a tha sluagh na Roinn Eadailtich cho dìleas ri dìleas do’n Eilbheis tha dlùth cheangal aca ris an Eadailt fhéin. (Cha robh sin mar sin idir ri linn Mussolini.)

A dh’ aindeoin ’s na dealachaidhean a tha ’nar measg, tha cùisean gu réidh, cothromach, anns an Eilbheis. Chan eil e idir fa-near do ’n bhéisd as motha (a thaobh cànaine) a’ bheisd as lugha a shlugadh. Tha iad uile Suisseach thar gach nì eile. Chan ann mar so idir a tha cùisean far am bheil Beurla agus Gàidhlig taobh ri taobh!

An ath turus tha mi a’ dol a thoirt tarraing air cànain eile—cànain nach do chùnntas mi ameasg nan cànainean móra ach a tha dual do chròglach math de ’n t-sluagh mar a tha a’ Ghàidhlig dual do fheadhainn ann an Alba. Is is so Raetoroman a chì sibh air a’ mhap, ach is airidh i air sgeul dhi fhéin.

(R’a leantainn)

[Sanas]


[TD 181]

An Sgeilp Leabhraichean

“Dr. Zhivago” le Boris Pasternak. Air eadar-theangachadh le Max Hayward agus Manya Harari. Clo-bhuailte le Collins (21/-).

Is e so leabhar cho ainmeil ’s a thainig amach am bliadhna, agus tha iad ag ràdha riùm nach fhiach duine hó-ró mur a h-urrainn dha iomradh a thoirt air Pasternak agus Zhivago ann an còmhradh! Ach is e an rud as iongantaiche buileach nach do thachair mi fhathast ri aon duine a leugh e!

Is e Pasternak aon de na bàird ùra as iomraitiche anns an Ruis, agus tha e ainmeil buileach mar eadar-theangaiche Shakespeare. Thug e bliadhnachan a’ sgrìobhadh an leabhair so, agus ged a tha móran ann a tha a’ lorg coire ann an riaghladh na Ruis dh’ aontaich Comunn a’ Chlò-bhualaidh anns an dùthaich sin an leabhar a ghabhail aig àm anns an robh cùisean beagan na b’ fhasa anns an Ruis. Ach an déidh dhoibh an leabhar a ghabhail dh’ atharraich an riaghladh agus chaidh riaghailtean a theannachadh. Anuair a thachair sin chaidh “Dr. Zhivago” a dhiùltadh. Fhad ’s a bha Pasternak fhathast an dùil gu robh an leabhar ceadaichte ’na dhùthaich fhéin, chaidh leth-bhreacan dheth a chur amach do dhùthchannan eile agus chaidh eadar-theangachadh gu Beurla agus a chlò-bhualadh orm an Amaireaga agus ann an so. Bha an ceòl air feadh na fìdhle. Bha an leabhar ma sgaoil anns na dùthchannan a siar ach cronaichte anns an Ruis! Agus bha am barrachd ri tachairt. Nach ann a choisinn “Dr. Zhivago” Duais Nobel airson litreachais, agus chaidh Comunn a’ Chlò-bhualaidh anns an Ruis ’nam breitheanais. Thuirt e gur e fear-brathaidh agus slaoighteire d’ a dhùthaich fhéin a bha ann am Pasternak, agus, rè greise, bha dùil gun tigeadh air an Ruis fhàgail no, ’s dòcha, gun tachradh na bu mhiosa dha. Cha robh ann dha ach Duais Nobel (£15,000) a dhiùltadh agus a dhol air a ghlùinean agus maitheanas iarraidh air Kruschev fhéin. Sin eachdraidh an leabhair. Co ris am bheil e coltach?

Tha an sgeulachd air a stéidheachadh air an leth-cheud bliadhna mu dheireadh anns an Ruis—na bliadhnachan a lean an aramach mhór a chuir na Bolsheviks air an casan. Tha na bliadhnachan sin air am faicinn troimh shùilean lighiche ann am Moscow—Dr. Zhivago—duine ionnsaichte agus glic. Chunnaic esan riaghaltas coirbte na seann Ruis a’ tuiteam agus an riaghaltas ùr a’ tighinn am bàrr. Ach an lùib an riaghaltais ùir thainig gràinealas eile—gràinealas an duine bhig a’ tighinn gu ùghdarras. Anuair a chaidh cùisean buileach troimhe chéile, agus a bhuail goirt Moscow, theich Zhivago agus a theaghlach


[TD 182]

do Siberia gu clachan beag tèaruinte anns na Urals. Tha sgialachd na teiche sin air a h-innse ann am briathran geur, follaiseach, a tha a’ faochnadh an leughadair bho dhuilleig gu duilleig. Cha b’ e an àmhghair agus an fhulang chorparra na h-aon rudan a bha a’ ceusadh Zhivago. Ged a bha e pòsda agus le teaghlach thuit e ann an gaol ri Lara Antipova, agus anuair a bha e ann an teas-meadhon na croise sin nach ann a thugadh ’na phrìosanach e le buidhinn de Ruiseanaich a bha fhathast a’ cogadh an aghaidh an riaghaltais ùir. Anuair a chaidh a sgaradh gu tùr bho theaghlach ’s bha luchd eòlais thòisich anam agus inntinn air grodadh, agus tha an eabhar a’ sealltainn déilbhe eagallaich de dhuine dìreach a’ dol a dholaidh.

Is e so leabhar cho cumhachdach ’s a leugh mise riamh. Tha cumhachd cainnte agus cumhachd sgeòil ann, agus chan e sgeul aon duine a tha ann ach sgeul dùthcha a’ dol throimh àmhghairean aiseirigh. Bheir e an cuimhne duine sam bith <eng>War and Peace<gai> ach tha Pasternak nas fhasa a leantainn na tha Tolstoy, oir tha e a’ cumail cnàimhean an sgèoil an uachdar air gach ni éile. Mór agus ged a tha clàr na h-eachdraidh chan eil duine a’ call sgeul air Zhivago fhéin aon mhionaid. Agus tha sin mar as còir. Oir is teagasg an leabhair gu bheil mac an duine coimhlionta eadar e fhéin agus Dia, agus nach gabh e gu bràth sùghadh asteach ann an rigahaltas no ann an dùthchas chun na h-ìre anns an caill e a choimhliontachd mar aon neach. Tha an duine os cionn riaghaltais agus os cionn stàite. (Chan iongnadh ged nach deachaidh an leabhar a chlò-bhualadh anns an Ruis!)

Ach thar gach nì eile tha grinneas cainnte agus smuain ann an so. So aon bhìdeag bheag—

<eng>“But the sun sparkled on the blinding whiteness, and Yury cut clean slices out of the snow, starting landfalls of dry diamond fires. It reminded him of his childhood. He saw himself in their yard at home, dressed in a braided hood and black sheepskin fastened with hooks and eyes sewn into the curly fleece, cutting the same dazzling snow into cubes and pyramids and cream buns and fortresses and cities.”<gai>

Ge be dé a thachras do Bhoris Pasternak ’na dhùthaich fhéin, tha a leabhar mar thà air sgeilpe mhór an t-saoghail, agus ainm ameasg nam ainm nach dìochuimhnichear am feasd.

F. I. McD.

[Sanas]


[TD 183]

<eng>“Oasis of the North,”<gai> le Dawn NicLeòid. Clo-bhuailte le Hutchinson (18/-).

Bho ’n Ruis gu Ros!

Cha chanainn gun cumar am fear so air chuimhne cho fada ri “Dr. Zhivago,” ach na toiribh feairt air paipear na dhà a chàin e. Ann an Alba tha sinn tuilleadh is buailteach air coire a lorg ann an leabhraichean mu ar deidhinn fhéin, gu h-àraidh ma tha iad air an sgrìobhadh le Sasunnaich. Tha gràin mo bheatha agam fhéin air Sasunnaich a thig an rathad agus a dh’ fhiachas ri cùis bhùrd a dheanamh dhinn gun dearbhadh soilleir air am beachdan a thoirt am follais, ach tha mi an dùil gura fhiach leabhar facal beag molaidh ma tha sruth na h-onarach ann am peann an fhir sgrìobhaidh.

Bha Dawn NicLeòid ’na cléireach ann an aon de oifisean an riaghaltais ann an Lunnainn anuair a thainig litir thuice a Inbhir-iùbh air taobh siar Rois a bha air a sgrìobhadh mar so—

<eng>“The cottage is a wee one—really ½ of the gardiner’s house divided into 2—but I can get it let for 3 gins a week to summer visitas. There is plenty of wood and you could have milk from the farm and eggs and veg. free from the gardins here, in return for the help I need in the afternoons with shruberys and boarders round this house.”<gai>

Bha an cuireadh bho Mhàiri Sawyer, a bha na bu deiseile anns a’ ghàrradh na bha i leis a’ pheann. Agus dé an t-iongnadh ged a bhitheadh, oir bu nighean i do Osgood MacCoinnich a stéidhich na gàrraidhean ainmeil ann an Inbhir-iùbh. B’ ann gus cuideachadh a thoirt anns an gàrraidhean sin a sgrìobh Màiri Sawyer gu nighean a bràthar ann an Lunnainn.

Dh’ fhàg Dawn NicLeòid tuarasdal agus tèaruinteachd pensein air chùl agus thug i oirre a dh’ fhuireach anns an tigh bheag ud a dh’ ainmicheadh anns an litir, agus a dh’ obair ameasg nan lusan ’s nan dìtheanan ’s nan craobh. Cha do ghabh i riamh an t-aithreachas, oir, ré nam bliadhnachan a bha i ann an Inbhir-iùbh lorg i saorsa anama nach robh i air a lorg gu bràth anns a’ bhaile.

Cha robh fada gus an d’ fhuair i amach nach tigeadh i beò air a’ ghaoith a dh’ aindeoin maise beanntan Rois. B’ fheudar dhi a dhol gu Comhairle na Siorrachd an tòir air obair a dh’ fhàgadh ùine aice na bha air a shùileachadh oirre a dheanamh anns na gàrraidhean. Fhuair i sin. Thugadh dhi obair mar bhana-sgoileir a’ teagasg còcaireachd anns na sgoiltean beaga ann an Geàrrloch ged nach robh i air mòran còcaireach a dheanamh riamh!

Dh’ fhuirich i anns an àite gus an do chaochail Màiri Sawyer ann an 1953 agus an do ghabhadh na gàrraidhean os làimh leis an <eng>National Trust.<gai> Cha robh dùil aice riamh an leabhar a chur an clò—cha robh ann ach seòrsa de leabhar latha a chùm i gus Inbhir-iùbh a chumail ’na cuimhne fhéin. Ach tha sinn toilichte gun tug cuideigin oirre a thoirt am follais.

Chan e mhàin gu bheil an leabhar ag ìnnse móran mu na gàrraidhean agus mu Mhàiri Sawyer fhéin, ach tha e cuideachd a’ toirt cùnntas a tha grinn air beatha làitheil an àite. So muinntir Rois mar a chunnacas


[TD 184]

iad troimh shùil Sasunnaich. Faodaidh e bhith gu bheil rudan anns an leabhar ris nach aontaicheadh muinntir an àite, ach so iad mar a chunnacas iad troimh shùilean duine eile. Agus is math an sgàthan sùil caraid. Faodaidh e bhith gun gabh cuid againn blas a’ chrogain de na sìthichean a tha a’ nochdadh an dràsda ’s a rithist, ach mothaichidh sinn gu bheil na sìthichean aig toiseach an leabhair agus nach eil guth orra mar as eòlaiche a tha ar bana-charaid a’ fàs air an àite.

Leabhar grinn nach cuir ri sgoilearachd no ri feallsanachd. Ach cuiridh e seachad feasgar cho snog ri leabhar a leugh mi bho chionn fhada. Deagh ghibht Nollaige.
F. I. McD.


“Johnson and Boswell” le Hesketh Pearson. Clo-bhuailte le Heinemann. (21/-)

Bho chionn bhliadhnachan an so tha Hesketh Pearson (a bha uair ’na actar) air ainm a dheanamh dha fhéin mar sgrìobhaiche air sèoid mhóra na dùthcha. Ameasg an fheadhainn mu ’n do chuir e mach leabhraichean tha Oscar Wilde, Dickens, Disraeli, Bhaltar Scott, agus Bernard Shaw. Tha e nise air tionndadh ris an Ollamh MacIain agus ri Boswell, agus canaidh cuid gu bheil an deagh aghaidh aige, oir, bho chionn beagan bhliadhnachan an so tha sgoilearan ainmeil an déidh an dithis sin a rannsachadh. Tha Boswell gur h-àraidh air a dheagh thearraideachadh bho chionn ghoirid.

[Sanas]


[TD 185]

[Sanas]

Ach tha dealachadh eadar Hesketh Pearson agus na sgriobhadairean eile. Chan eil esan a’ deanamh na h-oidhirp as lugha air sgrìobhadh no sgoilearachd luchd a sgeòil a rannsachadh. Tha e a’ bruidhinn orra mar dhaoine cumanta, agus, a thaobh an dithis so, chan eil fanear dha ach am beatha a chomharrachadh bho ’n chreathail gu sean aois agus soillseachadh beag air choreigin a dheanamh air a’ bhuaidh a thug iad air a chéile.

Anuair a thòisich mi air an leabhar bha mi caran sgìth agus bha e a’ teannadh ri uair leapa. Ach cha do dhùin mi e gus an robh an duilleag mu dheireadh crìochnaichte agus an uair faisg air uair éirigh! Faodaidh e bhith nach eil doimhneachd an so, ach tha grinneas anns an sgrìobhadh a tha a’ toirt an dithis dhaoine beò air na duilleagan.

Is e an rud air am motha a bheil Pearson a’ toirt tarraing cho dealaichte ’s a bha MacIain agus Boswell anns gach dòigh. Bu mhac MacIain do dhuine bochd ann an Lichfield a chaochail agus e gu aobrannan ann am fiachan. Bu mhac Boswell do ’n Tighearna Auchinleck, fear de bhreitheamhan Cùirt an t-Seisein. Riamh bhon a rugadh e, bha MacIain cìnnteach as fhéin agus seulaichte gun leanadh e an t-slighe a chomharraich e dha fhéin. Riamh bhon rugadh e, bha Boswell mar shop anns a’ ghaoith, ag atharrachadh bho chreideamh gu creideamh mar a bha e ag atharrachadh bho bhoireannach gu boireannach. Bha còrr agus deich bliadhna fichead eatorras iad ann an aois. B’ e Albannach a bha ann am Boswell (ged a thuirt e ri MacIain nach robh cothrom aige air sin ann); bha gràin an aoig aig MacIain air na h-Albannaich an toiseach; ars esan <eng>“the noblest prospect which a Scotsman ever sees is the high road that leads him to England.”<gai>


[TD 186]

Ach a dh’ aindeoin an dealachadh sin bha càirdeas agus coibhneas mór eadar an dithis, agus, mar a tha fios aig a h-uile duine, cha bhiodh móran de bhriathran MhicIain air chuimhne an diugh mur a b’ e an t-Albannach a bha daonnan aig a shàil. Tha aon rud a tha Hesketh Pearson a’ nochdadh agus is e sin nach e uile gu léir tràill bhochd de chléireach do MhacIain a bha ann am Boswell ach duine le coimeas mór nach robh air nochdadh riamh mura b’ e gun do thachair e fhéin agus MacIain r’ a chéile.

Leabhar aotrom, agus eirmseach ann an àiteachan, a tha a’ blàthachadh ar cridheachan a thaobh an dithis mum bheil e ag innse.
T. A. S.


<eng>“The Oxford Book of Irish Verse.”<gai> An taghadh le Donagh MacDonagh agus Lennox Robinson.

Is e an rud as soilleire a tha an leabhar so a’ sealltainn gu bheil nàiseantas beò ann an Eireann nach eil a leithid againne idir. Is e sin a thaobh nam bàrd a tha a’ sgrìobhadh an diugh. Is e an rud eile a tha e a’ sealltainn gu bheil an nàiseantas sin beò bho ’n t-seachdamh linn diag chun an latha ’n diugh, gun mhùchadh gun atharrachadh, oir tha a’ bhàrdachd so air a taghadh as bàrdachd nan trì ceud bliadhna sin.

Tha suas ri trì cheud earrann anns an leabhar agus tha còrr air ceud bàrd air an riochdachadh; tha feadhainn mu nach b’aithne dhuinn gu robh fuil Eireannach annta, ach tha suathadh aca ris an dùthaich a thaobh fala no a thaobh oibreach.

Tha e inntinneach fhaicinn gu bheil na bàird Ghàidhlig a’ faotainn an àite dligheach fhéin, ann an eadar-theangachadh, agus, anuair a thig a leithid so de leabhar amach anns an dùthaich so tha sinn an dòchas gun tachair an dearbh rud. Tha snas agus eireachdas anns an leabhar so eadhoin anns an làimhseachadh, agus i e leabhar a dh’ fhuiricheas ri taobh mo leapa fad iomadh oidhche.


Mìosachan 1959 le MacLabhruinn ’S A Mhic, 268 Sràid Earr-Ghaidheil, Glaschu, C.2. (5/-).

Tha so cho grinn ’s as àbhaist dha, le dusan dealbh eireachdail as gach ceàrnaidh de ’n Ghaidhealtachd. Tha móran dhiùbh as na h-Eileanan, agus tha aon te shnog á Tolsta-a-tuath an Leódhus. Tha an clò-bhualadh grinn soilleir ged nach bu mhisdeamaid (an fheadhainn againn a tha a’ fàs goirid san fhradharc) na figeirean a bhith na bu mhotha. Chan eil e a’ cosg ach ceithir sgillinn a bharrachd troimh ’n phosd. Chòrdadh e glan ri càirdean thall thairis.
