[TD 203]

Air An Spiris

UAIREIGIN an ath-bhliadhna, tha sinn an dòchas, gheibh sluagh na h-Albann cothrom am beachd a thoirt seachad air nì a tha glé chudromach: ’se sin an dòigh sam bu chòir do ’n dùthaich so a bhith air a riaghladh. Anns an là anns a bheil sinn beò tha còir aig daoine am beachd fhéin a bhith aca mu ’n chùis so. Chan e beachd an uachdarain a tha dhìth orra—’s math nach è—no beachd duine eile. Faodaidh aona bheachd a bhith nas ionnsaichte na beachd eile, ach chan ann air ionnsachadh a mhàin a tha so an crochadh.

Tha e an crochadh, ann an tomhas mhór, air iarrtas nan Albannach a thaobh an dùthaich fhéin. A bheil iad airson gun gléidh iad an dùthaich sin beò, le cuid de na subhailcean a tha air an ainmeachadh air na daoine a th’ innte, no a bheil iad riaraichte na nithean sin a leigeil leis an t-sruth?

Fad na bliadhna so, gus a ruigear an t-suim tha dhìth orra, tha buidheann de dh’ Albannaich ainmeil gu bhith strì a chum £100,000 a chruinneachadh, ach am faigh sluagh na h-Albann cothrom breith a thoirt air a’ chùis so. Anns a’ bhuidhinn so tha daoine a bhuineas do gach pàirtidh poiliticeach, agus feadhainn ’nam measg a tha ’nam fìor chàirdean do na Gaidheil, leithid Iain Rollo, Tómas MacIain, Iain MacGille-na-brataich, an Ridire Tómas Tàillear.

Nuair a bhios an cruinneachadh airgid sin ullamh, tha dùil aca iarraidh air buidhinn ris an canar am <eng>Plebiscite Society<gai> an obair mhór a ghabhail os làimh: ’se sin cothrom a thoirt do shluagh na dùthcha taghadh a dheanamh. Cosgaidh so còrr is £80,000.

Dé an taghadh a bhios againn ri dhèanamh? Chan ann idir coltach ri taghadh Pàrlamaid a bhitheas so. Faighnichear do gach duine, ann an litir, có a b’ fheàrr leis a bhith aig an dùthaich so (1) riaghladh mar a th’ againn an dràsda, no (2) riaghladh air leth, le ceanglaichean laga ri Lunnainn, mar a th’ aig Ceann-a-tuath Eirinn, no (3) riaghladh air leth buileach, ach gu bheil an rìgh no a’ bhànrigh ceangailte rithe, mar a th’ aig New Zealand.

Tha gu leòr ann mar thà nach eil riaraichte leis an t-seòrsa riaghlaidh a th’ againn an Albainn. Ach chan eil iad a’ sealltainn na diùmb ud aig àm taghadh Pàrlamaid, oir ’se tha rompa an uair sin Tòraidh, no Labour, no is dòcha Liberal, a chur a Lunnainn. Gheibh sinn uile cothrom an ath-bhliadhna rud eile a ràdh—rud is dòcha a bheir gu toiseach slighe ùir sinn anns an t-seann dùthaich so.


[TD 205]

“An t-eagal . . . an t-eudach . . .”
Le IAIN MAC A’ PHEARSAIN

CHROM mi gus an iuchair a bha deiseil ’na mo làimh a chur an toll na glaise. Cha b’ ann idir le smeurach air thuairmeas a dh’ amais mi oirre. Bha mi cho eòlach ’s gun cuimsichinn oirre le mo dhà shùil dùinte.

An uair a dh’ fhosgail mi an dorus bhuail fàileadh an sgadain mi. ’S ann an uair-sin a chuimhnich mi gur e Di-Màirt a bh’ ann. B’ e sin a là a bhiodh Ealasaid a’ tadhal am bùth an éisg air a rathad dhachaidh ás a’ bhaile. “An Diabhal!” mhionnaich mi fo m’ anail. “Cha do chuimhnich mi riamh gur ann a-nochd a gheall sinn a dhol a chéilidh air Calum. ’S ann orm a tha e dh’ fheitheamh!”

Chroch mi mo chòta ’s chaidh mi a-steach dh’ an chidsin. Bha gàire tlachdmhor Ealasaid a’ deanamh co-fhuireach riùm mar a b’ àbhaist. “Tha thu dhachaidh tràth a-nochd, mar ìongnadh” ars ise.

Cha tug mi a’ mheirg bhàrr m’ fhiacaill gus a freagairt. Bha mi a’ dol fo m’ smaointinn fiach gu dé a chanainn rithe.

“Tha do bhiadh deiseil. Feumaidh sinn cabhag a dheanamh ma tha dùil againn a bhith aig tigh Chaluim roimh sheachd uairean.”

Dh’ fhairich mi m’ fhuil ag éirigh ’nam aodann.

“Ealasaid, thoir maitheanas dhomh. Chaidh e glan ás mo chuimhne gun do gheall sinn tadhal air Calum. Chan urrainn dhomh a dhol ann a-nochd. Tha mi uabhasach duilich. Gheall mi gun toirinn am Fear Ruadh a-mach anns an eathar a-nochd a rithist. Chan fhaod mi dhol air ais air m’ fhacal. Feumaidh sinn céilidh Chaluim fhàgail gu oidhche eile.”

Bha Ealasaid ’ga mo dhùr choimhead. “Mas ann mar sin a tha cha ghabh e leasachadh” ars ise air a socair. Cha tubhairt i ’n còrr.


[TD 206]

Stad na briathran ’nam amhaich fhéin cuideachd. Cha b’ e sud freagairt ris an robh dùil agam. Cha b’ ann cho sìobhalta sud a chleachd Ealasaid a briathran a lìobhraigeadh. Bha mi nis cleachdte ri sgoladh a teanga.

“Tha mi duilich, Ealasaid” thubhairt mi a rithist “Bheir sinn a-steach an call oidhche eile.”

“A dh’ aithghearr?” Bha frionas a’ tighinn air a guth.

“Seadh, a dh’ aithghearr. Bithidh a h-uile oidhche againn dhuinn fhéin air an t-seachdain so tighinn.”

“Ach bha mi ag ullachadh ’son a dhol a-mach a-nochd” thubhairt i.

“Tha fios ’am, Ealasaid, ach glac beagan foighidinn. An déidh a-nochd bithidh mi còmhla riut a h-uile oidhche.”

Bha fios ’am dé an ath cheist a bha a’ tighinn.

“Carson a tha am Fear Ruadh ’gad iarraidh cho tric?”

“Chan urrainn dhomh sin innseadh.” Agus theagamh gun tainig stad annam mus do fhreagair mi. “Tha e a’ cur feum air an eathar, agus thig orm fhéin agus air Dunnchadh tighinn ’na cois. Chan eil fios ’am dé tha e a’ dol a dheanamh a-nochd. ’S ann fo liùirich a tha e ’g obair. Mar sin chan aithne dhòmhsa dé tha ’na bheachd nas motha nas aithne dhuit fhéin.”

“Ceart gu leòr” ars Ealasaid “Chan eil agam air ach a bhith ’nam bhànntraich airson oidhche eile. Cuiridh mi crìoch air Gairm ’s théid mi chadal tràth. Ach ma bhitheas tu a’ dol a-mach air an oidhche mar so chan fhada gus am bi mi ag eudach riut.”

“So an oidhche mu dheireadh” gheall mi.

Gun an còrr a ràdha dh’ éirich mi agus bhaganaich mì mi fhéin le còta trom mu choinneamh fuachd na gaoithe a dh’ fhàg a’ Challuinn.

“Ma bhitheas mi ’nam shuain an-uair a thig thu steach, dùisg mi” chuala mi an-uair a bha mi a’ dùnadh an doruis.

Cha mhór nach robh an t-aithreachas orm a’ dol a-mach. Smaoinich mi mar a thubhairt i “Chan fhada gus am bi mi ag eudach riut.” Ach bha e nise ro fhadalach gus tilleadh. Bha soluis na h-acarsaid ’na mo shealladh.

Bha Dunnchadh air an t-eathar fhaighinn air flod an-uair a ràinig mi.

“Greas ort,” dh’ eubh e “fiach am faigh sinn a-mach ris an t-sruth. Tha cabhag air na tròbhasaich so.”

Chithinn an dà dhùbhradh an toiseach an eathair—am Fear Ruadh agus a chompanach.

Bha A’ Mhaighdean Mhara air bhioran gus an cuan a thoirt fo a ceann. Bha na buill a’ dìosganaich. An-uair a dh’fhuasgail mi iad leum mi sìos ri taobh Dhunnchaidh. Bha esan air sròn an eathair a chur ri muir.

“C’àite bheil iad a’ dol a-nochd?” thubhairt mi fo m’ anail an-uair a bha sinn cuidhteas an acarsaid.

Shaoileam gu robh faileas na coinnle-bianain anns na sùilean aig Dunnchadh an-uair a fhreagair e.

“Chan aithne dhòmhsa ach gu bheil am Fear Ruadh a’ dol a dh’ fhiachainn a-mach innleachd ùr. A réir na treallaich a thug iad air bòrd chanainn gu bheil iad a’ dol a sgrùdadh an aigil. Tha Stein suas ris


[TD 207]

an obair sin.”

“Có th’ ann an Stein?”

“Companach an Fhir Ruaidh. ’Se bhith a’ dol sìos a ghrùnnd a’ chuain is ceàird dha. Bithidh e a’ lorg bhàtaichean a chaidh a chur fodha ri àm a’ chogaidh.”

“Dé is ceàird do ’n Fhear Ruadh fhéin?” dh’ fhoighnich mi an ceann greise.

“Tha e ag obair ann an Colaisde. ’Se am Professor a their iad ris anns an tigh-òsda.”

“Chan eil móran a’ dol mu ’n tigh-òsda nach cluinn a’ chluas as buidhre” thubhairt mi. Ach cha do fhreagair mo charaid.

Bha soluis a’ bhaile a nis ás ar sealladh. Bha tulgadh an eathair a’ cur an céill gu robh sinn air doimhneachd. Luthaiginn a bhith ri taobh an teine. “Dé tha sinn a’ deanamh an so co-dhiùbh?” arsa mise riùm fhéin “Carson nach tàinig iad a-mach ri solus an là ma tha iad airson acfhuinn ùr fhiachainn. Shaoil mi gun cuala mi an t-ainm Stein roimhe. ’S dòcha gur ann an leabhar a chunnaic mi e.”

Dhùisg briathran Dhunnchaidh mi ás mo smuaintean.

“Am bheil fhios agad càite ’n do dh’ iarr iad an tabhairt?”

“Chan eil, mur ann gu slige na luinge air an robh an t-uisge-beatha.”

“Chan ann, ach an iar air Bogha nan Steàll.”

Choimhead mi air mar nach bithinn a’ toirt móran géill dha. “Chan fhaigh iad móran a sgrùdadh an sin. Tha doimhneachd thar tomhais anns a’ bhad sin. ’Se duine ás a chiall a dheanadh oidhirp air a dhol chun an aigil an sin.”

Thug Dunnchadh sùil air an uaireadair mun do fhreagair e. “’Se sin a shaoilinn-sa cuideachd” ars esan.

Choimhead mi air an dithis a bha ’nan crùban an toiseach an eathair. “Am bheil Stein a’ fuireach anns an tigh-òsda còmhla ris an Fhear Ruadh?” theann mi air ceasnachadh a rithis.

“Tha,” fhreagair Donnchadh. “’S e gille gasda tha ann.”

Bha frioghan math air tighinn air a’ chuan a nis. Thug A’ Mhaighdean Mhara gorrochdadh aisde. Leig mise mo làmh an tacsa ris an tigh-chuibhle.

“Tha e laghach tachairt ris,” lean Dunnchadh air bruidhinn. “Ach cùm so agad fhéin. Aig a’ cheàird fhéin chan eil duine anns an dùthaich a thig suas ris. Ach, mas fìor an sgeul, tha e cumail ri bean an Fhir Ruaidh. Bithidh e còmhla rithe nuair a gheibh iad am Professor air falbh o ’n tigh.”

“Am bheil fhios aige?”

“Tha amharus math aige.” Tha e ’g eudach rithe ach chan eil dearbhadh sam bith aige air a’ ghnothaich, tha iad ag ràdha.”

“Cha bu chòir dha a fàgail air a baghaiste fhéin cho tric,” arsa mise.

Thàinig nàdur de phlìneas air.

“Dé tha a’ bhean agad fhéin a’ deanamh a-nochd?”

Cha do fhreagair mi idir e. Cha mhotha na sin a leig mi a bhriathran mu mo chluasan. Dh’ fhàs mi eu-shocrach.

Bha a’ ghealach a nis ag éirigh, a’ cur soills’ air an t-sìorraidheachd


[TD 208]

de dhubhar a bha mun cuairt dhuinn. Bha cumadh a’ tighinn air gach duine ’s nì a bha sa’ bhàta. Bha Stein ’s a chòta fo a leth-cheann. Chan eil fhios ’am co-dhiùbh bha e a’ meòrach no ’na chadal. Bha am Fear Ruadh a’ coimhead a-mach air a’ chuan, mar gum bitheadh an fharsaingeachd a’ toirt a mhothachaidh bhuaithe.

Chithinn an acfhuinn sgaoilte mi-ràbhail aig a chasan—pìoban fada, ròpan, clogad mór duaichnidh le aon sùil, agus toic eile air chumadh fuamhair a bhiodh air an anail a thilgeil. Deise daibhidh, ar leam.

Bha mi sìor fhàs an-fhoiseil. Bha dubadaich an eathair a’ toirt ceann goirt dhomh. “Nach buidhe do Ealasaid aig blàths an teine,” smaoinich mi. “Mur a b’ e gu robh sinn a’ teannadh ri ar ceann-uidhe ’s beag a shaoilinn ’s tilleadh dhachaidh. Nam b’ urrainn.”

Chluinninn Dunnchadh a’ rothaigeadh an uaireadair.

“A bheil sinn faisg air ar ceann-uidhe?” chuala mi, a’ clisgeadh leis mar a chaidh an t-samhchair a bhriseadh. ’S e am Fear Ruadh a bha bruidhinn.

“Dìreach gu bhith aige; beagan mhionaidean eile,” fhreagair Dunnchadh.

Bha a’ ghealach a nis a’ deanamh soills’ chuibheasach.

“Faodaidh tu an t-astar a ghearradh sìos,” dh’ éigh am Fear Ruadh.

Fhad’s a bha e bruidhinn mhothaich mi do Stein a’ gluasad.

Bha e a’ dùr-choimhead an Fhir Ruaidh, a shùilean biorach a’ dol troimhe. Ar leam nach b’ ann le brosgul. An ann a’ toirt a chreidsinn orm fhéin a bha mi gur ann a’ dreamadh fhiaclan a bha e? Bha soillse mhùgach na gealaich a’ mùchadh lainnir na fuatha a bh’ anns na sùilean aige.

“Saoil có ris a tha bean an Fhir Ruaidh coltach?” smaoinich mi.

Cha robh cumhachd a nis a’ gluasad na Maighdinn Mhara ach onfhadh nan tonn.

Thàinig am Fear Ruadh air a shocair a-nuas chun an tigh-chuibhle.

“Tha sinn a’ dol a dh’ fhiachainn ìnnleachd nach do dh’ fhiachadh riamh roimhe,” ars esan. “Tha mo charaid a’ dol sìos mìle no dhà gu grùnnd a’ chuain. Tha an deise air a deanamh son gu fuiling i cumhachd na doimhneachd.”

“Cha b’ fhuilear dhith,” arsa Dunnchadh, nuair a thionndaidh am Fear Ruadh a chùlaibh. “Dheanadh cumhachd a’ chuain pliasg de rud as treasa na bodhaig duine dà mhìle shìos.”

“Dé nan diùltadh an acfhuinn obrachadh?” smaoinich mi.

“Dh’ fhairich mi m’ fheòil air chrith air mo chnàmhan.

Ghabh sinn ealla ri na seabhaltaich ag ullachadh na h-uidheam. Cha tuirt duine seach duine smid. Bha am Fear Ruadh a’ feadaireachd fo anail fhad ’s a bha e a’ cuideachadh an fhir eile ’na dheise. Cheangail e na brògan troma gu diongmhalta, dùrachdach air a chasan. Shocraich e an clogad m’ a cheann, ’g a theannachadh le spàirn, mar gun biodh eagal a bheatha air gum fuasgladh e.

Thòisich an daibhear air struchdadh a chasan a dh’ ionnsaigh beul a’ bhàta. Thog e aon ultach coise thar a bheòil. Thog e an t’éile. Am prioba bha e ás an t-sealladh, gun air fhàgail dhe thòrachd ach na builgeannan a bha a’ streap gu uachdar an uisge, a’ strì ri spreadhadh á bith. Bha aitheamh is aitheamh de ròp ’s de phìob rubair a’ dol le sraon ri beul an eathair.


[TD 209]

Sheall mi air faileas na gealaich a’ briobadaich air bhàrr nan tonn. Mhothaich mi bilean Dhonnchaidh a’ gluasad. Cha deanainn a-mach dé bha e ’g ràdha. Bha aodann cho geal ris an anart.

Bha am Fear Ruadh a’ dùr amharc air an inneil a bha air a bheulaibh, solus anns gach oisein dheth—fear dearg agus fear uaine—a’ lasadh suas an ruthaidh a bha ’na aodann. Bheireadh e sùil air fhiaradh air na ròpan agus na pìoban a’ taomadh a-mach air cliathaich na Maighdinn Mhara. An sin shealladh e gu dùrachdach air na bearraidean a bha ’n lùib an inneil.

Ghluais e eadar mi agus an solus uaine. “Tha so air a dhol triullainn” ars esan, ’s a’ gluasad air ais far an robh e roimhe. Mhothaich mi nach robh air fhàgail ach an solus dearg.

Leum Dunnchadh gu taobh an Fhir Ruaidh.

“Dé thachair?” dh’ éigh e.

Bha am Fear Ruadh a’ sìor choimhead air an t-solus dhearg. Mu dheireadh fhreagair e, gun a shùil a leigeil bhàrr an t-soluis.

“Chaidh e triullainn,” ars esan le guth an-iochdmhor. “Tha cumhachd a’ chuain cho làidir aig an doimhneachd ud.”

“Ach Stein?” arsa mise. “Am bi e ceart gu leòr?”

B’ e an gugh fuar puinnseanta a fhreagair a rithist. “Tha e cho marbh ri sgadan,” thubhairt e. “Phronnadh an cuideam ud e ’na phluisg mar gum pronnadh tu maothag eadar do dhà bhois.”

Dh’ fhairich mi an dìobhairt a’ tighinn orm.

“Chan eil fhios ’am ciamar a thachair e,” bha am Fear Ruadh ag ràdh. “Cha ghabh e leasachadh tuilleadh. ’S fheàrr dhuinn a thoirt am bàrr na bhios ann dheth.”

Cha robh na faclan ach gann ás a bhial nuair a bha e tarraing an ultaich air ais do ’n eathar. Thòisich e air fuasgladh a’ chlogaid.

“Dé do bheachd air a sud?” chuala mi Donnchadh a’ sainnseagraich ’nam chluais.

“Tha amharus math agam,” fhreagair mi, “nam b’ urrainn dhomh a dhearbhadh.”

Fhad ’s a bha mi ’bruidhinn bha an clogad air fhuasgladh. Cha robh móran ri fhaicinn. Ach bha fàileadh na feòla ’s na fala làidir ’na mo chuinnleinnean. Dh’ fhairich mi mi fhéin a’ fàs fann. Chuala mi Dunnchadh ag éigheach. “A mhortair!”

Bha mo chasan a’ lùbadh fodham. Thainig sgleò air mo fhradharc.

Dh’ fhairich mi mi fhéin a’ toirt gothadh gu aon taobh. Bhuail mo cheann le brag air an tobhtaidh. . . . .

An uair a thàinig mi thugam fhéin bha mo bhathais gu sgàineadh. Sheall mi thugam is bhuam agus chunnaic mi Dunnchadh a’ norradaich ann an cathair mór ri taobh braidseal teine.

“Càite bheil mi?” dh’ fhoighneachd mi.

Thionndaidh e timcheall. “A-stigh againne,” ars esan. “Am bheil thu ceart gu leòr a nis? B’ fheàirrd thu cadal. B’ fheàrr leam gu faighinn-sa cadal, fiach an caillinn mo chuimhne greiseag.”

“’S fheàrr dhomh falbh dhachaidh” thubhairt mise.

“Sin is iomchuidhe dhuit,” fhreagair esan. “Bidh Ealasaid a’ gabhail fadachd. Tadhail am maireach.”


[TD 210]

Bha i fuar a-muigh ach thug mi mach mo bhlàths a’ coiseachd cho luath ’s a bheireadh mo chasan mi. Mu dheireadh, fhuair mi mi fhéin aig dorus an tighe, a’ cur na h-iuchrach air mo loman shocair an toll na glaise.

Bha dorus an t-seòmair chadail sraointe fosgailte. Mhothaich mi cuideachd gu robh an solus laiste. Chaidh mi steach air mo chorra-biod, mar ghadaiche na h-oidhche. Bha Ealasaid ’na suain chadail, a làmh a-mach air uachdar a’ chuibhrige agus Gairm air tuiteam ás a corragan. Thog mi e agus thug mi sùil gu dé bha i leughadh. “Am Putan Dearg,” chunnaic mi. Smaoinich mi a rithis air an t-solus dhearg agus air an t-solus uaine, agus an sin air an t-solus dhearg ’na ònrachd. Dearg—cunnart. Da-rìreadh! Bha an tuaineal a’ tilleadh ’nam cheann a rithis.

Thionndaidh mi na duilleagan mar gum biodh duine coimhead airson rud ’s gun fhios aige dé bh’ ann.

“Bàs anns a’ Bhuaile,” chunnaic mi air an duilleig. “Seadh, bàs,” shaoil mi, “nam faiceadh iad am bàs a chunnaic mise nach ann aca bhiodh an aisnis.”

Sheall mi air Ealasaid. Bha i ’na suain chadail. Bu cheacharra dhomh a dùsgadh.


[TD 215]

Cainnt Mo Dhaoine Fein
(Sean Ghàidhlig Srath-Ghlais)

Le MAC Ó BEAN CHOINNICH

IS e Giùthsachan, Srath-Ghlais, a bu dùthaich domhsa. Fa thuaiream na bliadhna ochd céud déug ’s a seachdad, dh’ ionnarbadh an tuath agus na màlanaich as an cuid fearainn, le biùbhaidh Sasunnach a cheannaich am finteadh o Mhac Uisdein, los fiadhach agus iasgach a bhith aige. B’ e “Mac Uisdein” a bha againn air ceann-snaoth (mac an déidh athar) de an teaghlach Fhrisealach aig an robh seilbh air Giùthsachan fad trì céud bliadhna. Ach is e bh’ ann nach robh am fiadhach no fòs an t-iasgach, co math tuilleadh agus a bha iad tra bha tàinte na tuatha agus buar is gobhair nam màlanach air na leathaidean.

O an bhliadhna sin, thòisich Gàidhlig ri dol an laigead, cha b’ ann o dhìth spéis di, ach o theircead daoine. Cha robh fàgta ann ach an deannan luchd-oibre a bha gu feum los sord a ghléidheadh air an oighreachd, agus coigrich gun Ghàidhlig, ach ceird aca air an cuirte feum, a’ tighinn a steach orra.

Na daoine bu shine air am bu eòlach mi ré m’ óige, rugadh iad an Giùthsachan fa thuaiream 1820, agus iad a’ dreim gu nochad re linn domhsa bhith a’ streap gu deich. Rugadh pàranta mo phàrantan an Giùthsachan mu 1840. Is math fathast air chuimhne is air ùidh na fhuair mi de Ghàidhlig uatha-san uile, agus thaobh mi riamh dòigh-labhrach an gnàthais.

Is i Gàidhlig a bu bhéurla doibh daonnan. B’ i cànain an sinnseara, agus cainnt choitcheann an cuid cloinne, agus cha robh ruamna maslaidh ’nan gnùis ’ga labhairt. Cha robh ach glé bheagan de Shasnaig aca, agus cha robh feum aca oirre, is Gàidhlig aig gach gin a thigeadh ’nan caraibh is ’nan cainnt.

Rugadh mo phàranta ’nan dithis, an Giùthsachan fa thuaiream 1870. Is i Gàidhlig a bu bhéurla mhàthaireil doibh, ach bha iad co-dheas an Gàidhlig agus an Ainglis. Ach thugadh air an ghinealach sin creidsinn, aig maighstirean-sgoil bu mhór olcas (cha bu bhàs doibhsan an crochadh, agus tha an leithid ann fathast) gum bu nì tàireil, maslach a bha anns an Ghàidhlig, a bu chòir do gach Crìosduidh a leagail uaidhe gu tur is gun dàil: agus a bheireadh bacadh orra, agus air an cuid cloinne, fa an slighe a dheanamh anns an t-saoghal mhór bhrèagha seo a chruthaich an Dùileamh air sgàth agus son nan Anglo-Sasunnach a mhàin.

Faodar bith nach do shlugadh am baoth-fhoirceadal sin gu tur, ach bu iarbhuil dà gun do thionnsgain an droch ghnàthas ’nam measg, a bhith a’ labhairt Sasnaig ri an cuid cloinne, ge b’ i Gàidhlig a bha aca daonnan ri an co-aoisean féin. Mar is ion dùil a bhith ann, chaidh Gàidhlig agus an ginealach sin as le chéile á cearn mo bhreth.

Rugadh mi féin an Giùthsachan fa thuaiream naoi-céud-déug, agus cha b’ iol mo cho-aoisean aig an robh Gàidhlig idir. Ach bha corra neach ann, mar bha mi féin, a thog beagan o éisdeachd nan sean

[TD 216]

[Sanas]


[TD 217]

daoine, is iad ri agallamh, no ri aithris sgeul, agus Gàidhlig daonnan aca.

Bha dà ghnè de Ghàidhlig (dòigh-labhairt) an Srath-Ghlais roimhe, air an robh againn “an sean dòigh” (no “an deagh Ghàidhlig”) agus “an dòigh Shiarach.” Bha an “deagh Ghàidhlig” ann o thàinig Gàidhlig an tùs. Theirte gun tàinig i colgdhìreach o shean Ghàidhlig (Scotbhérla) nan Scot á Dalriada gun bhuil o bhéurla Lochlainn no béurla Shasuinn. An coimeas rithe, cha robh anns an “dòigh Shiaraich” ach cainnt o an dé, oir ràinig ise Srath-Ghlais mu an t-seachdamh linn déug aig Garannaich agus Carannaich (MicDhòmhnaill is eile) agus Sàilich (MicRath) a thainig ’s a thuinich air fearann nan Siosalach.

Bha an “deagh Ghàidhlig” sin an Gleann Moireastain agus Gleann Urchardain an tùs, mar a bha i aig Fàn-Spéich an céin a bha Gàidhlig aca an coitchinne anns a’ cheàrn sin. Ach bha Dòmhnallaich á Gleann Garadh a’ sìobadh trasd bràigh Moireasdain agus Urchardain cuideachd.

Is i an “deagh Ghàidhlig” sin a bha aig mo dhaoine féin airneo is dòich nach biodh an t-ainm sin againn oirre. Theirte le cuid nach robh a leithid sin de Ghàidhlig an Srath-Ghlais riamh, agus iad eòlach a mhàin air an dòigh-labhraich Shiaraich ud, a bha na bu phailte ré ar là féin, ge nach b’ e sin di anns an t-sean aimsir. Ach is fada ceàrr iad. Is dòich gu robh dà cheàrnchainnt ann, céudas, ach re linn mo sheanar, gun tighinn air mo ré féin, cha robh an éis ach beagan coidhealaich a thaobh fuaim cuid focal, agus an dòigh-labhairt againne ag cordadh ri dòigh-litreachadh na Gàidhlig, eadar sean no freac-uarach, mar nach cord an dòigh Shiarach idir. B’ e so an deòchar eatorra:—

An “deagh Ghàidhlig”

(1) ort, mart, 7c.
(2) boc, mac, bat, sop 7c.
(3) lann, mall, cam, fonn, toll, trom 7c.
(4) bochd, cleachd, 7c.
(5) céud, béul (no cèad, bèal) 7c.

An “dòigh Shiarach”

orst, marst 7c.
bochc, machc, baht, sohp 7c.
launn, maull, caum
founn, toull, troum 7c.
bochg, cleachg, 7c.
ciad, bial 7c.

Gheibhte an “deagh Ghàidhlig” sin, tre iomadh ceàrnchainnt is blascainnt, o Cheann-tìr is Arainn gu ruig Cataibh is Rinn-Chat, an taobh deas is taobh sear na dùthcha, an dà thrian de an Ghàidhealtachd re linn do Ghàidhealtachd bhith ann. Gheibhte o Earra-Ghàidheal-fa-thuath gu ruig Leódhuis is Asaint, na pratagan-brìd sin, air an robh “cainnt Shiarach” againn.

Theagamh gum bi cus agam ri ràdh fa dhéidhinn “na cainnte Siaraich.” Is e is aobhar dà nach eil agam air, ach cainnt mo dhaoine a choimeasadh ri “cainnt nan Siarach,” nach cluinnear ach ise air chraol no aig Mòd an là an diu o theasd Gàidhlig Albann as na ceàrnan am b’ fheàrr a labhradh i. Chan eil mi buileach sàsta aig an ainm sin “cainnt Shiarach” againn oirre, le bha i na bu treise aig muinntir Bhàideanach is Raineach na bha i aig cuid Siarach, agus cha robh i aig na Siar-Dheasaich idir. Tha “ceàrnchainnt mheadhonach”


[TD 218]

aig ollamh á Dùn-Eidin oirre, ach cha robh i co làidir is co fadsgaoilte ’s a tha esan a’ deanamh dith. Agus cha chinnte leam an i fìor-chainnt nan cèarnan gu sear bhios air chlàir aige, no fuaid de an chainnt shiaraich ud a shìob ’nam measg mar a bha an sean Ghàidhlig féin a’ teastadh roimh bhéurla Shasuinn. Ach, cha robh an t-ainm sin, againne, ag ciallachadh gum b’ i sin cànain taobh siar na h-Albann, ach, a mhàin, gun do shìob i trasd oirnne o na cèarnan gu siar uainn féin.

Bha an dà dhòigh-labhairt sin anns an Eilean Dubh cuideachd. Bu tric leam cluinntinn aig sean bhodaich a shamhail seo de fhocal, spèac; agus cha b’ e spéuc no spiac, spéuchc no spiachc, no spéachc, a bha aca. Agus focail eile fo an ionnas chéudna, .i. bu mhó “e” na “ia” aca; agus bu mhó “è” na “é” aca; agus cha robh “chc” an ionad “c” aca. Do réir béul-aithris, thàinig an dòigh-labhairt Shiarach do an Eilean Dubh aig luchd-leantainn Chloinn Choinnich, tra fhuair an fhine sin sealbh air roinn de an chèarn sin, ach mhair an sean deagh Ghàidhlig aig cuid co fada ’s a bha Gàidhlig ann.

Bha an dà sheòl an Srath-Spé cuideachd, ach tearbta o chéile, mar nach robh iad againn; an “dòigh Shiarach” làn is làidir aig Bràigh-Spéich (muinntir Bhàideanach) do an do shìob i o Loch-abar; agus an “deagh Ghàidhlig” aig Fàn-Spéich. An Srath-Nàrunn agus an Srath Fhionn-Eireann b’ i an “dòigh Shiarach” a bha na bu bhitheanta ’nam measg, ri ar ré féin, ge nach b’ e sin do anns an t-sean aimsir; ach chluinnte an “sean dòigh” cuideachd, gu h-àraidh mu cheann sear nan srathan mus tigte a mach air machair Mhoireibh.

Am Baile Inbhir-Nis (ge gheibhear “Leachcainn” (Leachkin) an ionad “Leacainn” ’na ainm-àit, gun dol fad as a’ bhaile) b’ e ceart is cha b’ e cyarst 7c. a theirte an céin ’s a bhàtar a’ labhairt Gàidhlig. Agus bha Gàidhlig an éis fhathast aig ìslean an bhaile re linn mo sheanar (as Achadh-na-h-Eagluise, Giùthsachan, 1830-1920) ge do riaghladh am baile aig marsantan Gallach ré céudan bhliadhnachan roimh an tan sin. Air a los sin deth, bha sliochd nam marsanta Gallach féin air an deagh Ghàidhleachadh tre thìde, o bhuil eadar-phòsaidh. Mar dheisimireachd, bha teaghlach ann, agus Cuthbert a bu ainm doibh, agus b’ e Clann Sheòruis a thàinig a bhith orra, agus làn an cinn de Ghàidhlig aca ré sealbhan ghlùn.

Chualas saobh-sgoilearan ag ràdh “theagamh nach robhas a’ labhairt Gàidhlig riamh am Baile Inbhir-Nis, agus gun deachas o bhéurla Chruithne gu béurla Shasuinn. B’ e seo a dheimhin—Bha Gàidhlig aig cuid am Baile Inbhir-Nis roimh bhliadhna an Dòmhnaich 600 (chan fhios duinn cia fada roimhe) le fhuair Colum Cille eadar-theangair am measg muinntir an bhaile, gun dragh, an àm feuma. Bha i fathast aig dùchasaich an bhaile (oir chan eil mi a’ toirt monaid air dream o chèarnan Gàidhlig-labhrach eile a thàinig a thuineadh anns an bhaile) re linn mo sheanar, mar a thuirt mi cheana.

Beagan mu dhéidhinn na dòigh-labhairt againn:—

ea—Fuaim e, agus an a ach a’ nochdadh gur leathainn an consan a leanadh. ceart (ce’rt), neart (ne’rt): Loch-abar ce’rst: Bàideanach cyarst: gu sear is gu deas, ce’rt no cyart.


[TD 219]

bean (be’nn), meall (me’ll): Loch-abar, bè-ùnn: Bàideanach, byà-ùnn: gu sear, be ’nn no byann: Ceann-tìr, byann.

io—Fuaim i, agus o ach a’ nochdadh gur leathann an co-fhoghar a leanadh, fionn (fi ’nn), cionn (ci ’nn), iolla (i’ lla): Lochabar, fiùnn: cuid Leódhusaich agus Innse-Dùnaich * eile, feounn. Bidh cuid a’ leughadh ciunn nuair bhios cionn sgrìobhta aca, amhail gur ionann iad sin. Cha b’ ionann iad againn. Theagamh gu robh iunn againn ’nar bruidhinn an cuid focal am bi ionn an Gàidhlig litreachail, ach is ciall mo ràdha gu robh diùras blos againn eatorra sin ’nar focail féin.

Is e theirimid cnoc, agus cha b’ e croc no fòs crochc. Theagamh gu robh cr againne far am bi cn sgrìobhta aig cuid, ach rinn sinn diùras réil eadar cn is cr, tn is tr, gn is gr, mn is mr anns na focail againn féin, co-dhiù bha ar focail ag còrdadh ri Gàidhlig stannartaich litreachail no nach robh. Ach chualas bra gu mnà an Srath-Ghlais, ged nach robh sin aig mo gheil-fhine féin.

Cha bhiodh againn eadar rg, lg, rb, lb, rch, 7c. ach fuaimear beag a shiolpadh a steach gun chead. Far am biodh lide eile ’nan déidh, is gann gu robh am fuaim beag sin féin ann.

Theirimid dearbh (de’rv): Bàideanach de’rw a bha sga coltach ri de’ru, ach cha b’ e sin a bh’ ann, ach fuaim w co-fhogharail. Aig dream eile gu siar, deara-abh, dor-o-ocha, dear-a-ag, fàsan tremolo.

Bha fuaim n againn roimh r agus s, a mach o an fhocal màran (manran) a mhàin. Thug sin orm bhith sga teagmhach am bu chòir do n bhith anns an fhocal sin idir aig co conbhalach ’s a bha n againn an gach focal eile diubh sin. B’ e theirimid sonraich, is cha b’ e sòraich; ceannsaich, is cha b’ e ceausaich. ionnsaich .i. fuaim i (ee Sas.) ach n is s leathann: i’nnsaich agus ì-saich aig Siar-Dheasaich agus aig Searaich: ì-u-saich aig Loch-abar agus rann thuath de Earra-Gaidheal: iùsaich agus iùnnsaich, Bàideanach, Bràigh Rois 7c.: eousaich (yowsaich) aig cuid Innse-Gàidhealaich (Leódhusaich 7c).

Is e dul, is chan e dol, a bha againn gu minic. Chualas dul aig Iar-Roisich. Tha dul aig Eireannaich ma is ceart mo mhothachadh, ach bha e pailt gu leòir an cainnt Albannaich nan linnte meadhonach.

Bu tric leinn canail am beil gu am bheil. Bha sinn cèarr a chionn nach e mùthadh air b a tha ann, ach lughdachadh air f.

Faodar bith gur as an m sin a dh’ éirich am b a chionn seo: Theirimid umpa, uimpe, ròmpa (romhpa), roimpe (roimhpe), ach is e uatha, uaithe, fótha, fóithe a bha againn is chan e uapa, uaipe, fópa, fóipe, ged bha sinn eòlach gu leòir orra sin. Is e sin ri ràdh, bha p againn far an robh m, agus far nach robh m cha robh p.

Tha blas againn an diu far an robh mlas anns an t-sean Ghàidhlig; tha blos againn o an ràdh am follus.

Os barr, chualas pratag-bhrìd aig dream o thaobh deas Loch Nis, nach robh againn féin idir. Theireadh iad am piar gu am fiar (am féur), ach an fhiar, an fheòir. Agus cuideachd am beò gu am feò (feò fuar a’ chamhanaich .i. fèath fuar. . . .). Chualas bra gu mna agus Banachainn gu Manachainn.

* Innse-Dùna—<eng>‘Outer Isles’<gai>

(Ri leantainn)


[TD 225]

Eachdraidh an Fhearainn an Leodhas
LE SEUMAS MACTHOMAIS

[Dealbh]

CHA bhiodh e seach an rathad aig an àm-sa, nuair a tha gluasad ùr a-measg nan croitearan anns an Eilean gu feum a bharrachd a dheanamh de ’n talamh, cunntas aithghearr a thoirt air eachdraidh an fhearainn an Leódhas—mar a fhuair an sluagh sealbh air an fhearann air tùs, agus na h-atharraichean a thàinig o àm gu àm.

Mar tha fios againn b’ e an t-iasgach, araon iasgach an sgadain agus iasgach an truisg ’s a’ langain, am prìomh rian cosnaidh aig muinntir Leódhais fad trì cheud bliadhna. Ach tha fios againn mar an ceudna gu robh iad ’nan tuathanaich mus deach iad a riamh gu muir. Am beul-aithris an t-sluaigh gheibhear beagan iomraidh air an dòigh anns an d’ fhuair an luchd-àitich a’ chiad eòlas air tuathanachas, ach chan eil móran iomraidh againn ann an sgrìobhadh air a’ chùis roimh thoiseach an ochdamh linne deug.

A réir coltais theagaisgeadh an sluagh an toiseach ann an obair fearainn leis na soisgeulaichean Ceilteach. Thàinig iad so air tùs leis an t-soisgeul o Thir-mór agus á Eirinn anns an t-siathamh linn. Thog iad eaglaisean beaga chlach—cill mar a theirte riutha—an eileanan a’ chuain agus an àiteachan iomallach an cois nan cladaichean. Choisinn iad an teachd-an-tìr gu neo-eisimeileach le bhith ag àiteach agus a’ togail spréidhe. Fhuair sluagh an Eilein a-measg an robh iad ri saothrachadh eòlas an t-soisgeil agus eòlas an fhuinn aig an aon àm.

Chan eil a’ chiad iomradh soilleir a tha againn air an tomhas agus an dòigh tuathanachais a bha r’ a fhaotainn anns an Eilean a’ dol nas


[TD 226]

fhaide air ais na deireadh an t-siathamh linne deug. Ann an cunntas a sgrìobhadh do Sheumas a Sia, Rìgh Bhreatainn, tha e air aithris gu robh Leódhas aig an àm saoibhir ann an arbhar agus pailt ann an crodh is caoraich is cearcan.

Tha Màirtin Màirtin ag innseadh ’na leabhar a sgrìobh e mu na h-Eileanan a Siar ceud bliadhna an déidh so gu robh slios an iar an Eilein air àiteach gu ro mhath, agus gu robh machraichean air taobh a sear an Eilein fo bhàrr mar an ceudna. Bha an talamh àitich anns an latha ud far a bheil e an diugh, an cois na mara, agus bha coirce, eòrna, is seagal ’gan oibreachadh, agus mar an ceudna lìon is còcrach.

Bha lìon is còcrach ’gan cur gu feum anns na beartan iasgaich, agus bha sgoiltean snìomha anns an Eilean far an robh caileagan ag ionnsachadh snìomha agus fighe. Bha spréidh de gach seòrsa air an àrach—crodh is eich, gabhair is caoraich, mucan is féidh.

Na Tuathanaich Mhóra.

Ri linn Chlann Choinnich a bhith ’nan uachdarain air Leódhas bha an oighreachd gu léir ach beag air a roinn air tuathanaich mhóra—daoine aig an robh foghlum agus eòlas tuathanachais, agus aig an robh ùidh ’nan obair, daoine a réir eachdraidh a bha uasal ’nan gnè agus ’nan dòighean. Thàinig iad so á Tir-mór, agus bu luchd dàimh is càirdean an uachdarain iad, a thug dhaibh seilbhean móra fearainn air feadh na h-oighreachd mar dhuais airson coibhneis a nochd iad dha anns na làithean a dh’ fhalbh, a chionn nach robh an còrr aige bheireadh e dhaibh. Theagaisg iad an tuath an obair fearainn, agus dhéilig iad gu coibhneil ris a’ mhuinntir a bha fo ’n ùghdarras.

An déidh so thàinig tuathanaich eile nach robh idir cho iochdmhor. Bha an aire gu h-iomlan air am buannachd fhéin, agus leag iad uallaichean troma air an luchd-àitich a bha fo ’n riaghladh agus a phàidh gu daor le an saothar, an cuid agus am maoin airson am beagan talmhainn a bha iad ag oibreachadh airson an teaghlaichean fhéin. Bhuineadh Moireasdanaich agus Moirrich, Bharbhais, Clann Amhlaidh, Uig, Clann MhicLeòid, nan Loch, agus Clann MhicIomhair Steòrnabhaigh, do na tuathanaich an-iochdmhor so. Cha robh dachaidh bhunaideach aig an tuath cheatharna fo ’n riaghladh, agus is minic a sgiùrsadh iad o ’n tigheadas gun rabhadh gun aobhar, gu fasgadh an tuim agus maorach a’ chladaich.

Ach an déidh do ’n uachdaran, MacCoinnich, an oighreachd aige a thoirt á làmhan nan tuathanach móra so, agus a thuigsinn gum b’ fheàrr toradh na h-oighreachd a bhith aige fhéin na acasan, cha robh cor na tuatha gu minic ach truagh fo ùghdarras a luchd-ionaid a bha dleasadh an fheòrlainn dheireannaich ann an rathad càin agus seirbhis.

Imrich cuain.

Is e am fàsgadh so a dh’ fhuadaich móran á Leódhas gu ruig America. Ach a thuilleadh air sin bha ìmpidh air a chur orra le eachdraidh an t-saoibhreis a bha cho soirbh r’ a chosnadh thar chuain, agus le féin-iarrtas nam muinntir aig an robh soithichean faraidh airson luchd siubhail. Mu thoiseach an naoitheamh


[TD 227]

linne deug, mar an ceudna, dh’ fhàg sluagh gun àireamh an t-Eilean ann an lorg obair na feamann a dhol bàs, obair a bha rè ùine fhada cho feumail. Bha iomnaidh air cuid aig an àm-sa gum biodh Leódhas air fhàsachadh de threun-fhir. Tha sliochd na muinntire a chaidh thar chuain anns na linntean ud fhathast an iomadh ceàrnaidh de Chanada, a’ leantainn nan seann dòighean agus dìleas do chànain an sinnsearachd.

Atharraichean.

Thainig atharraichean uair agus uair o thoiseach an ochdamh linne deug gu meadhon an ath linne air seilbhean agus roinnean fearainn air feadh an Eilein. Anns a’ bhliadhna 1718 bha trì fichead ’s a’ ceithir de thacannan móra ann, gach aon diubh fo riaghladh aon duine. B’ ann de Chlann Choinnich a’ mhór chuid diubh so. A thuilleadh orrasan bha daoine de ’n t-seann stoc an seilbh air bailtean fearainn—Clann Amhlaidh, na Moireasdanaich, agus Clann MhicIomhair. Bha a’ chuid eile de ’n talamh àitich aig còrr air dà cheud croitear air an dùthaich, agus ceithir fichead is aon an crìochan baile Steòrnabhaigh.

Anns a’ bhliadhna 1789 bha am fonn gu léir air àiteach le sluagh aig an robh còir-sheilbh air an talamh fo làimh an uachdarain a bha nis a’ tuigsinn amaideis fhéin ann a bhith deanamh saoibhir na tuathanaich mhóra air chosg na tuatha. Ged a chaill an tuath luchd teagaisg is seòlaidh fhuair iad beannachd nach robh aca roimhe, brosnachadh math airson an còraichean fhén a leasachadh. Fhuair an tuath a bha uair fo ùghdarras nan tuathanach móra, gun ghréim cinnteach air nì sam bith, gun sùil ri fuasgladh no soirbheachadh, seilbh gach aon aca air fhearann fhéin, agus is iad sliochd nan daoine sin croitearan an latha an diugh.

An cuid de dh’ àiteachan, mar a bha Beàrnaraidh Bheag, leigeadh bailtean fearainn seachad gu bhith fo fheurach, agus an àiteachan eile rinneadh tacannan móra de na croitean beaga. Thachair so an Eadar-a-Fhaodhail, an Gausonn, agus an Lìnseadar. Mar so bha an sluagh gu tric air allaban gun fhearann gun thigheadas, air an sgapadh thall ’s a-bhos.

Caoraich.

Mu ’n bhliadhna 1841 bha 1913 de chroitean an Leódhas, agus ged a bha beò-shlainte iomchuidh aig na croitearan le math an fhuinn agus na spréidhe b’ e comhairle an uachdarain 6000 diubh a chur thar chuain agus am fearann aca chur fo chaoraich. Chuireadh am fearann fo chaoraich gun teagamh, oir aig an àm bha prìs mhath air clòimh, agus b’ fheàrr airgead na daoine! Ach an uair a ghlac clòimh Astràilia am margadh, agus a thuit prìs na clòimhe aig an tigh chuireadh bailtean chaorach fo fhéidh. Rinneadh so ri linn an Ridire Seumas Mac-Mhathoin a cheannaich an t-Eilean anns a’ bhliadhna 1844.

Roimh an bhliadhna 1850 is ann ainneamh a gheibhteadh ann am baile croit shlàn ann an aon àite, ach iomair an sud ’s an so, agus cha b’ urrainn do neach cinnt a bhith aige gur h-e na feannagan a dh’ àitich e am bliadhna a bhiodh aige an ath bhliadhna. Fhad ’s a mhair


[TD 228]

an suidheachadh sin cha robh e furasda do neach a chridhe a bhith san obair.

Thainig atharrachadh suidheachaidh mu ’n bhliadhna dh’ ainmich mi. Fhuair gach croitear a chuid fearainn ann an aon àite, agus ás déidh Achd nan Croitearan anns a’ bhliadhna 1886 an cuid a dheanamh cinnteach dhaibh thòisich iad air leasachadh an tighean còmhnaidh. Cho fad ’s nach robh gréim aca air an fhearann no fios idir dé cho fad ’s a dh’ fhàgte air iad cha robh ann dhaibh, mar a shaoil leotha, ach call saothrach tigh a leasachadh a dh’ fhaodadh a bhith aig neach eile no air fhàsachadh mus tigeadh ceann na bliadhna. Dh’ fhàg sin tighean bochda gu leòr aig daoine fad iomadh ginealach.

Ach o ’n bhliadhna 1886 thòisich iad a’ leasachadh an tighean còmhnaidh agus, uidh air n-uidh, tha sinn a’ faicinn adhartas gach bliadhna ann an uile bhailtean an Eilein. Rè an naoitheamh linne deug chaidh sluagh an Eilein ann an lìonmhorachd. Dh’ fhàs an àireamh bho naoi mìle gu ochd mìle fichead anns an ùine sin. Thug sin ’na chois feum agus iarrtas air an tuilleadh talmhainn airson an sluagh a bheathachadh. Cha robh sùil ri furtachd ach na bheireadh iad le spionnadh an gàirdeanan ás an talamh no ás an fhairge.

Beag air bheag, a dheòin no dh’ aindeoin, bhriseadh sìos na tacannan móra, agus an àite an fhichead a bha ann o chionn leth-cheud bliadhna chan eil ann an diugh ach naoi. Chuir cuibhle an fhreasdail car eile dith o chionn suas ri dà fhichead bliadhna. Sguir obair an iasgaich ach glé bheag, agus chuir an òigridh cùl ris a’ mhuir agus an aghaidh air tìrean céine a shireadh an lòin. Leig na seann laoich a dh’ fhàgadh seachad beag air bheag an t-àiteach. Agus an uair a sgaoil obair a’ chlò o chionn ùine air ais neartaicheadh an dìth suim a tha aig a’ mhór-shluagh do ’n fhearann, ionnas gu bheil roinn mhath de ’n talamh àitich bàn a’ coimhead an adhair, agus an àite bainne an cruidh a bhith aig móran an diugh tha iad an urra ri bainne a thig thar chuain.

Air chùl a’ chiad chogaidh mhóir bha iarrtas neo-shàsaichte aig an òigridh a thill dhachaidh air fearann, agus bhris Bòrd an Fhearainn tacannan ann an caochladh cheàrnaidhean air feadh an Eilein ’nan roinnean beaga far an deach sluagh math air thigheadas. Ach a nis tha cuid de na croitean sin, mar a tha cuid de ’n t-seann fheadhainn, fo luachair.

Carson tha sin mar sin an uair a tha acfhuinn oibreach ann an diugh a ni an obair nas aithghearra, agus fada nas aotroma na bha i leis an spaid, leis a’ chliabh agus leis a’ chlèith? Tha barrachd air aon aobhar air a’ chùis.

(1) Mar a dh’ ainmich mi cheana, dh’ fhàg móran de ’n òigridh an t-Eilean o chionn suas ri dà fhichead bliadhna an tòir air teachd-an-tìr air taobh eile a’ chuain. Troimh ùine bha e eu-comasach do na seann daoine dh’ fhàg iad air an cùl an talamh a bhuileachadh. Far nach eil òigridh ag éirigh suas cha bhi àiteach.

(2) A rithist, a thaobh ’s nach eil an sluagh làn riaraichte leis na riaraich an sinnsre a thaobh bìdh is aodach is tighean, cha chuir a’ chroit bheag dhith air a feabhas na choinnicheas ri feuman an teaghlaich. Mar sin feumar cosnadh eile a lorg far a bheil e gu bhith cuideachadh toradh an fhuinn. Ach chan urrainn fear a bhith ’g obair


[TD 229]

air Tir-mór no seòladh do na h-Innseachan agus a’ chroit àiteach aig an aon àm.

Mura cuirear oibrichean air adhart an Leódhas nach eil ann—agus chan eil e soirbh fhaicinn an diugh co ás a thig iad—’s an t-iasgach cho marbh agus obair a’ chlò cho teagmhallach—’s ann bàn a bhios na feannagan.

(3) Feumar aideachadh nach eil an t-àl òg a tha ag éirigh suas a’ faicinn luach mór anns an talamh idir. Is fheàrr leo gu mór airgead ’nan dòrn na buailtean fo arbhar agus crodh anns an innis. Bidh an suim do ’n fhearann a rèir an luach a tha iad a’ cur air. ’S e a’ cheist, có aca as buannachdaile air a’ cheann thall leantainn ag àiteach agus a’ fighe, no ag àiteach agus ri obair mara, no aghaidh a chur air aon obair far am faighear i? Tha caochladh bheachdan air a’ cheist sin, ach ’s e an sluagh fhéin a dh’ fheumas am freagairt, gach aon air a shon fhéin.

Tha sochairean aig a’ chroitear nach bu chòir dha dealachadh riutha gun chnuasachadh cùramach mu ’n deidhinn. Tha dachaidh shaor aige, agus ged nach leis fhéin a’ chroit faodaidh e an fheum a thogras a dheanamh dhith gun a chomhairle chur ri neach eile. Tha sin ’ga fhàgail neo-eisimeileach agus ann an tomhas neo-iomnach. Gheibh e còmhnadh bho ’n Riaghaltas airson leasachadh iomchuidh air an tigh, no airson tigh ùr a thogail. Tha saorsainn aige ’na dhol a-mach ’s ’na thighinn a-steach a-measg a luchd-eòlais, saorsa ’na obair agus ’na chuideachd—sochairean air nach cuirear làn luach gus an caillear iad.

Chan eil e soirbh fhaicinn aig an àm dé an ath char a chuireas cuibhle an fhortain dith, ach tha dòchas againn nach tig an latha anns nach bi tuath thapaidh chridheil ann an Leódhas. Tha sinn a’ glacadh misneachd mhath bho na h-oidhirpean soirbheachail a thatar a’ deanamh air iomall nam bailtean air feadh an Eilein o chionn beagan bhliadhnachan gu bhith tionndadh le còmhnadh Bòrd an Fhearainn talaimh neo-thorach agus eadhon na mòintich gu bhith ’nan ionadan feurach airson àrach chruidh is chaorach. Tha raointean uaine ri sgaoileadh gach bliadhna far nach robh biadh bheathach no dhaoine ri fàs bho rugadh sinn.

[Sanas]


[TD 230]

Na Ceiltich Ann Am Manchester
MAIRI COXON

“Tha Gàidhlig gu leòr ann am Manchester, co-dhiùbh.”

Nuair a thubhairt mi so ri Hearach anns a’ Ghearasdan agus ri boireannach am Barabhas, cha do chreid iad mi. Rinn am boireannach Leódhasach glag gàire gus is beag nach robh na deòir a’ ruith sìos a gruaidh leis a lachadh.

Ach cha dubhairt mi ach an fhìrinn. Is baile glé Cheilteach a tha ann am Manchester (no, mar a chanas sinne, Mancuin—ainm a dh’ ionnsaich sinn bho na h-Eireannaich a tha a’ fuireachd an so). Tha iomadh comunn Ceilteach ann am Mancuin: meur a’ Chomuinn Ghaidhealaich, Coisir Ghaidhealach, meur Connradh na Gaedhilge (Comunn na Gàidhlig Eireannaiche), comunn Mannach, dhà, no trì chomuinn Chuimreach agus clas Gàidhlig Albannaich. Ann an linn Bhictoria dh’ fhoillsicheadh irisleabhar Ceilteach iomraiteach ann am Mancuin, ach chan eil am pàipear so ann a nis.

Cha chluinntear móran Gàidhlig air sràidean Mancuin, ach tha sanas mór anns a’ Ghàidhlig Eireannaich air dorus “Connradh na Gaedhilge” ann am meadhon a’ bhaile mhóir. Gach Nollaig cumar dannsadh mór Gaidhealach agus suipeir ann am Mancuin, le òrdugh na cuirme air a chlò-bhualadh anns a’ Ghàidhlig Albannaich. Ged is baile Sasunnach so, cha d’ fhuair a’ Ghàidhlig bàs am measg nan Albannach a tha a’ gabhail còmhnuidh ann. Roimh chogadh Hitler chumadh seirbhis Ghaidhealach ann an eaglais Naoimh Aodain, ann an dlùth-bhaile Didsbury (Mancuin-a-Deas), ach chan eil seirbhisean anns na cànainean Ceilteach ach aig na Cuimrich a nis (Tha dà eaglais ann am Mancuin far am bheil na seirbhisean anns a’ Chuimrig), agus an dràsd ’s a rithist tha aifrionn anns a’ Ghàidhlig Eireannaich ann an eaglais Chaitligich.

Co-dhiùbh, tha sinn mór ás ar clas Gàidhlig ann am Mancuin. Ged a stéidhicheadh an clas airson nan Albannach anns a’ bhaile, tha iomadh Sasunnach agus coigreach eile a’ freasdal nan coinneamhan. Anns an t-seisean 1959-60 bha gille Duitseach á Amsterdam anns a’ chlas, agus an uiridh bha caileag Iùdhach a’ freasdal.

Stéidhicheadh clas na Gàidhlig 10 bliadhna roimh so le Bhasti Ghrannd Washington. A chionn ’s nach robh fear-teagaisg airson a’ chlas chuir i sanas anns a’ phàipear-naidheachd ag iarraidh fìor-Ghàidheil mar fhear-teagaisg. Bha sinn fortanach gun do fhreagair ar sean charaid Leódhasach Uilleam Gilliosa MacDhòmhnuill nach maireann. Tha sgoilearan Uilleim anns gach uile cheàrn de ’n t-saoghal. Ged nach eil Uilleam beò a nis, is maireann obair agus tha buill a’ chlas làn déidhealachd agus seasmhachd.

Gu dearbh, tha Gàidhlig gu leòr ann am Manchester.


[TD 233]

Sgeulachd A’ Ghamhna Dhuinn
bho ANNA NICIAIN

BHA sud ann roimhe so duine uasal, agus phòs e bean rìomhach, eireachdail nach robh a leithid anns an dùthaich. Nuair rachadh i ’na h-éideadh ar leis gun robh i cho àluinn ris a’ ghréin ghil shamhraidh, agus ’na culaidh fhearmaid do gach té a bha anns an àite. Bha a leithid de uaill aig a fear-pòsda aiste agus gun robh e ’smaointinn nach robh rud sam bith air an t-saoghal briagha gu leòr dhi, agus thug e dhi gùn air dhreach nan reul, gùn de iteagan nan eun, agus gùn de chanach an t-sléibhe. Thug e dhi cuideachd bròg òir is bròg airgid; agus cìr a dh’ fhàgadh taobh òir agus taobh airgid air a ceann nuair a chìreadh i a falt. Bha triùir nighean aca agus bha iad cho sona ’s a bha ’n latha cho fada.

Thachair mu dheireadh gun do dh’ eug a’ bhean uasal, agus thuit lion-dubh is pràmh air an duine-uasal. Thug e mionnan is bòidean nach pòsadh e té eile gu bràth ach an té da freagradh bròg òir na mnatha. Chruinnich e gach bean a bha anns an dùthaich, òg agus sean, agus dh’ fhiach e a’ bhròg òir air gach té dhiubh, ach cha fhreagradh i a h-aon aca. Air deireadh thall thug e a thriùir nighean fhéin a-stigh do ’n t-seòmar gus a’ bhròg fhiachainn orra.

Dh’ fhiach e air an nighean bu shine i, ach cha rachadh i air barran a mèaran. Dh’ fhiach e air an dàrna nighinn i, ach cha rachadh i air a h-òrdaig mhóir. Dh’ fhiach e i air an té a b’ òige, agus bha a cas mar gum fàsadh i ’na broinn. Bha esan fo mhionnan ’s fo bhòidean, agus dh’ fheumadh e a nighean fhéin a phòsadh. Thuit a gudan ’s a gadan oirre-se nuair a chual’ i gum feumadh i so a dheanamh. Chaidh i gu laighe na leapa le mulad, agus i ag ràdh rithe fhéin gum b’ fheàrr leatha am bàs fhéin seach toil a h-athar a dheanamh. Thainig an oidhche, agus bha i leatha fhéin san t-seòmar dhorcha nuair a chual’ i strathail fo ’n uinneig. Choimhead i a-mach, agus ciod e bha ’n sud ach gamhainn donn.

“Tha thusa a sin, a chaileag bhochd” ars an gamhainn donn, “gu dubhach, brònach, agus tha mise an so gu furtachd ort. Dean deiseil, agus tog ort gu falbh còmhla rium. Tha ciste do mhàthar ann an oisein an t-seòmair agus tha gach rìomhadh a bha aice ’na broinn. Tog leat i agus thig a-mach, agus feir mise thu gu àite anns am bi thu saor o bhòidean t’athar.”

Nuair a chual’ an nighean so, sgioblaich i leatha na bhuineadh dhi fhéin agus ciste a màthar, agus bha i a-mach air an uinneig ann an tiota. Chuir i a’ chiste air muin a’ ghamhna dhuinn, agus chaidh i fhéin ann còmhla rithe, agus thàrr iad ás.

Bha an gamhainn donn a’ falbh agus a’ falbh fad trì latha is trì oidhche thar bheinne, is mhonaidh is sléibhe, gus an tainig iad faisg air baile mór briagha, agus daingneach rìgh ’na theis-meadhain. Stad an gamhainn donn air cnocan beag gorm faisg air a’ bhaile, agus thuirt e, “Thig thusa a nis bhàrr mo dhroma-sa an so, agus tog dhìom a’ chiste, agus tiodhlaigidh sinn sa’ chnocan so i. Theirig thusa a-stigh gu


[TD 234]

caisteal an rìgh, agus iarr cosnadh ann, agus na diùlt obair sam bith a feir iad dhuit ri dhèanamh.”

Rinn an nighean mar a dh’ iarr an gamhainn oirre, agus fhuair i obair ann an citsin-dubh an rìgh, far am biodh i o mhoch gu dubh a’ nighe nam poitean agus na soithichean.

Air latha sònraichte chaidh fios air feadh a’ bhaile gun robh mac an rìgh a’ dol a dheanamh cuirm mhór mheadhrach, agus fhuair gach nighean òg a bha sa’ bhaile cuireadh.

Thainig oidhche na cuirme móire, agus sin far an robh an othail aig maighdeanan a’ bhaile ’gan deasachadh fhéin gu dol gu tigh an rìgh. Nuair a chruinnich na h-aoidhean uile, bha an nighean ’na h-ònar anns a’ chitsin-dubh, nuair a chual’ i strathail fo ’n uinneig, agus có bha ’n sud ach an gamhainn donn. “Carson nach eil thu aig a’ chuirm a-nochd?” ars esan.

“An dà,” fhreagair ise, “cha d’ fhuair mise cuireadh. Chan eil annam ach an t-searbhanta bhochd a bhios ag obair anns a’ chitsin-dubh.” “Thig thusa còmhla riumsa”, ars esan, “agus feir mise thu chun na cuirme.”

Dh’ fhalbh ise còmhla ris a’ ghamhainn donn agus ràinig iad an tulaich far an robh a’ chiste air a’ tiodhlaigeadh. Thog iad a’ chiste, agus thug an gamhainn donn a-mach an gùn de iteagan nan eun a bha aig a màthair, agus chuir e air a’ chaileig e còmhla ris a’ bhròig òir ’s a’ bhròig airgid, agus nuair a chìr i a ceann leis a’ chìr a dh’ fhàgadh taobh òir is taobh airgid air a ceann, cha robh aon ann an seòmar na cuirme a feireadh bàrr-urraim oirre.

“A nis,” ars an gamhainn donn, “gabh a-steach do sheòmar an dannsa, agus theid mi fhéin an urras nach teid do leithid air ùrlar ann a-nochd. Agus nuair a bhios tu sgìth dannsa thig a-mach, agus bidh mi-fhéin a’ feitheamh riut.”

Chaidh an nighean a-steach, agus ma chaidh, sheas gach sùil a bha fo chromadh an tighe a’ coimhead oirre aig a h-àilleachd. Thainig Mac an rìgh fhéin a dh’ iarraidh cead dannsa leatha, agus cha do leig e bhàrr an ùrlair i fad na h-oidhche. Tacan mun robh àm sgaoilidh ann, ghabh i fàth air a’ chuideachd agus shìn i a-mach gun fhios do dhuine, agus bha an gamhainn donn ’ga feitheamh aig an dorus mhór, dh’fhalbh e leatha chun a’ chnocain far an robh a’ chiste am falach, agus chuireadh an t-aodach rìomhach air ais do ’n chiste, agus thiodhlaigeadh i far an robh i roimhe agus bha an nighean air ais anns na luideagan sa’ chitsin-dubh nuair a sgaoil am bàl.

Bha mac an rìgh air a dhorranachadh gun do chaill e sealladh oirre, chionns gun do ghabh e a leithid de ghaol oirre is nach biodh fois oidhche na tàmh latha aige gus am faiceadh e a rithis i, agus is ann a chuir e cuireadh a-mach gum biodh cuirm mhór eile aige an ath oidhche agus gum bu mhath leis gun tigeadh a h-uile duine a bha aig a’ chiad chuirm a dh’ ionnsaigh an dàrna cuirm. Bha e air a sheanchas gun do ghabh mac an rìgh gaol air té de na caileagan, agus bha a h-uile té an dùil is an dòchas gur ann oirre fhéin.

Bha searbhanta a’ chitsin-duibh a’ glanadh agus a’ sgrìobadh nam poit mar a’ b’ àbhaist nuair a chual’ i strathail fo ’n uinneig, agus có


[TD 235]

bha ’n sud ach an gamhainn donn. “So, so” ars esan, “tog ort agus tiugainn chun na cuirme.” Bha ise deònach gu leòr, agus cha bu ruith ach leum leatha falbh còmhla ris. Thachair gach nì an oidhche sin mar a thachair an oidhche roimhe. Chuir an gamhainn oirre an gùn de chanach an t-sléibhe, agus na rìomhaichean eile a bha sa’ chiste, agus thug e i gu seòmar na cuirme, agus chaidh i a-stigh do ’n bhàl còmhla ris a’ chuideachd eile. Sin far an robh an sealladh air maighdeanan òga, briagha ach cha robh a h-aon aca cho briagha rithe-se.

Thòisich an dannsa, agus bha mac an rìgh a cheart cho mór mu a deighinn ’s a bha e riamh, agus bha sàr dhùil aige mun teirigeadh an oidhche gum faigheadh e a-mach có ì na có às an tàinig i, agus gun leigeadh e a rùn rithe. Ach ghabh ise cothrom air sìneadh a-mach nuair nach robh esan ’na fhaireachadh. Bha an gamhainn donn aig an dorus, agus rinn e mar a rinn e roimhe, is nuair a chuireadh an t-aodach air ais do ’n chiste, thug e dhachaidh i do ’n chitsin-dubh, agus cha robh sgeul faighinn no faotainn aig mac an rìgh oirre.

Thug mac an rìgh an so bòid agus briathar nach rachadh oidhche eile seachad gun esan ’ga faotainn, agus chuir e a-mach an cuireadh ceudna airson an treas oidhche. Thachair gach nì mar a thachair air na h-oidhcheannan roimhe. Thainig an gamhainn donn ’ga h-iarraidh agus thug e i chun a’ chnocain uaine far an robh a’ chiste a’ falach, agus air an oidhche so chuir e oirre an gùn air dhath nan reul, agus gach rìomhadh eile mar a bha oirre air na h-oidhcheannan eile.

Thug mac an rìgh sanas do na dorsairean iad a bhith ’nam furachail, agus na faiceadh iad a’ falbh i, iad a dheanamh gréim oirre. Thachair gach nì mar a thachair roimhe. Cha tug mac an rìgh sùil air a h-aon ach oirre fhéin, ach fhuair i cothrom air èaladh air falbh nuair a bha ’m bàl a’ tighinn gu crìch. Bha an dorsair ’na fhurachail, agus rinn e oidhirp gu breith oirre, ach an déidh sin cha do rug e ach air sàil na bròige òir, agus nuair a thainig Mac an rìgh far an robh e, cha robh aige ach a’ bhròg òir! Rinn an gamhainn donn rithe mar a b’ àbhaist dha, agus bha ise sa’ chitsin-dubh mar a b’ àbhaist dhi aig àm sgaoileadh na cuirme.

Bha a nis a’ bhròg òir aig Mac an rìgh, is gun sgeul aige air có bu leis i. Smaointich e gun gairmeadh e a’ chloinn-nighean a bha aig a’ bhàl an oidhche roimhe, agus gum pòsadh e an té do ’m freagradh a’ bhròg òir. So mar a rinn e. Ach cha fhreagradh a’ bhròg òir a h-aon aca.

Bha nighean aig Cailleach nan Cearc, agus thug a màthair barran nam meur agus cùl nan cas dhi, agus chuir i suas i gu tigh an rìgh far an robh càch, agus nuair a dh’ fhiachadh a’ bhròg oirre, chaidh i oirre air éiginn. Thuirt mac an rìgh gum pòsadh e i mar a gheall e, ged bha e cinnteach nach b’i sud a roghainn. Is ann air Cailleach nan Cearc a bha an uaill nuair thainig Mac an rìgh a dh’ iarraidh na h-inghinn, is a dh’ fhalbh e leatha air fàlairidh ghil gus a pòsadh.

Cha deach iad fada air aghaidh nuair thainig eun beag, agus shuidh e eadar dà chluais an eich, agus thòisich e air ceilearadh. Agus nuair a dh’ éisd mac an rìgh, so an rud a chual’ e:—

“Cas a’ chriomaidh, cas a bhìdidh


[TD 236]

Air do chùlaibh air an each;
’S ann tha ’n té do ’n tig a’ bhròg òir
Gu dubhach brònach sa’ chitsin-dubh.”

Cha do dh’ éisd esan an còrr. Leum e bhàrr na fàlairidh, agus rug e air chois air nighean Cailleach nan Cearc, agus spìon e dhith a’ bhròg agus bha a’ bhròg làn fala, agus a cas gun bharran nam meur, gun chùl na coise. Thill e gu tigh na Caillich leis an nighinn, agus dh’ fhàg e aig a màthair i, agus ás a sin chuir e ’n t-each ’na dheann-ruith, gus an do ràinig e an citsin-dubh, far an d’fhuair e an té air an robh e an tòir. Dh’ fhiach e oirre a’ bhròg agus bha i mar gun dèanteadh d’ a cois i. Gun dàil dh’ fheumadh i a phòsadh. Bha cuirm na bainnse deiseil cheana ann am Palas an rìgh, agus chaidh am pòsadh a chur air dòigh airson an là-rna-mhàireach.

An oidhche sin, thainig an gamhainn donn chun na h-uinneige aice, agus thuirt e rithe:—“Chan fhaic thu mise tuille. Tha mi fàgail mo bheannachd agad. Tha iongnadh ort có mise. Is mise do mhàthair ghaolach fhéin, a chaidh ann an riochd a’ ghamhna dhuinn gus do theisriginn o bhòidean t’athar, agus a chaidh ann an riochd an eòin gu mac an rìgh a thoirt o innleachd Cailleach nan Cearc. Chan eil feum tuille agad air mo chuideachadh-sa, agus bidh thu sona còmhla ri Mac an rìgh. Gheibh thu ciste do mhàthar sa’ chnocan uaine, agus feiridh tu leat dhachaidh i, agus tha mo bheannachd agad fhéin agus aig do roghainn fad ’s is beò sibh.”

Phòs iad, agus rinn iad banais éibhinn, aighearach agus cha tug iad sgath dhith dhòmhsa.

[Sanas]


[TD 237]

Gnothaich Bhoireannach
PEIGI NIC’ILLEMHOIRE

Gnothaichean tighe

A H-UILE bliadhna mu ’n àm so, tha na boireannaich a’ deanamh ùpraid mhór le nigheadaireachd, glanadh agus gearan. Feumaidh nigheadaireachd mhór a bhith ann, gu h-àraidh anns a’ bhaile mhór far a bheil smùid a’ ghuail a’ dubhadh gach cùirtear agus eile. Tha iomadh goireas airson nigheadaireachd aig mnathan an latha an diugh—eadar inneil nigheadaireachd agus detergents ùra chan eil aobhar do nì sam bith a bhith fada salach.

Tha cùirtearan le lìnig glé dhuilich an glanadh aig an tigh, agus tha e daor an cur gu tigh-glanaidh, oir tha glanadh aon phaidhir chùirtear le lìnig a’ cosg prìs dà phaidhir chùirtear gun lìnig. Tha e furasda gu leòr lìnigeadh chùirtear air dhòigh agus gum faodar an lìnig a thoirt dhiùbh uair sam bith a thogras duine. Tha an lìnig ceangailte ris a’ chùirtear le fiucain aig bàrr na h-uinneige, agus faodar gréim beag a chur an sud agus an so aig na taobhan. Is e <eng>studded tape<gai> a theirear ris na fiucain so; tha na fiucain a’ cosg leth-chrun an t-slat agus ’s math as fhiach iad sin. Ann am bùth CYRIL ann an Obar-Dheadhain tha lìnig odhar a’ cosg ceithir tasdan agus aon sgillinn deug an t-slat, ach tha lìnig àlainn uaine agus lìnig àlainn bhuidhe aca cuideachd, agus chan eil iad ach aon tasdan an t-slat nas daoire (5/11).

Ma thàtar a’ cumail an tighe glan fad na bliadhna chan eil feum air móran glanaidh anns an Earrach idir. Le bhith a’ cumail an tighe glan tha mi a’ ciallachadh a bhith a’ glanadh mullach nan dorsan, mullach nan dealbh, agus rudan beag eile a h-uile seachdain. Is fheàrr sìor obair na sàr obair. Chan fhaca mi fhathast càil nas fheàrr airson cumail gach ciste agus bòrd glan na <eng>Liquid Veneer<gai>. Chan e stuth ùr idir a th’ ann, ach tha iad air <eng>silicone<gai> a nis a chur ’na mheasg, agus ma chuireas duine rud beag dheth air dustair a h-uile latha nuair a tha e a’ glanadh fàgaidh e uachdair gach ciste mar sgàthan. Tha <eng>Liquid Veneer<gai> a’ cosg faisg air ceithir tasdan am botal. Chan eil e anns a h-uile bùth ach chan eil e idir eagalach duilich fhaighinn. Ann an Steòrnabhagh tha e ann am bùth Sheumais Chaluim.

Is e <eng>Windolene<gai> càil cho math agus a tha ann airson gach uinneag agus sgàthan a ghlanadh. Tha D.D.T. a nis anns a <eng>Windolene<gai> agus cumaidh sin na cuileagan air falbh (ma theid an glanadh a h-uile seachdain). Cha leig mi leas innse gu bheil <eng>Windolene<gai> anns a h-uile bùth bho Woolworths gu Harrods.

An déidh a’ ghlanaidh mhóir bithidh na boireannaich a’ gearan gu bheil iad sgìth, gu bheil iad sud agus gu bheil iad so. Is e togail-inntinn càil as fheàrr airson gearain, agus is e togail-aodainn (<eng>face lift<gai>) càil as fheàrr airson an inntinn a thogail. Tha seanfhacal ag ràdh: “An cron a bhios san aodann chan fhaodar a chleith.” Na creidibh facal dheth!

Iarraibh sia tasdain dheug air an duine agaibh (ma chumas sibh biadh math ris bheir e dhuibh fichead) agus ceannaichibh pacaid de <eng>Yeast Pac<gai>, bucas de mhin-flùir Helena Rubinstein, bucas de bhàrr


[TD 238]

[Sanas]


[TD 239]

<eng>Nivea<gai>, punnd sòda-nighe, botal beag fàile (<eng>scent<gai>), agus botal beag Cochineal. Na dìochuimhnichibh rud beag de stuth dearg airson nam bilean. (Theiribh ris an duine gu bheil sibh a’ dol a dheanamh aran ùr, a tha glé mhath, ach a tha rud beag nas cosgaile na an t-aran àbhaisteach; comhairlichibh dha a dhol a-mach airson uair a thìde. Ma tha cù agaibh a bhios a’ ruith nan caorach canaibh ris an cù a cheangal air an aon bhacan ri rùd, ach gu feum e fuireach còmhla ris a’ chù gun fhios nach marbh an rùd e.)

Ma fhuair sibh esan ás an t-sealladh cuiribh an <eng>Yeast Pac<gai> air ur h-aodann (a rèir riaghailtean na pacaid.). Fhad ’s a bhios sin a’ cruadhachadh air ur h-aodann, cuiribh an sòda-nighe ann am pòla mór, dòrtaibh am fàile ás a’ bhotal air an t-sòda agus cuiribh rud beag <eng>Cochineal<gai> ’na mheasg. Is e sin <eng>Bath Salts.<gai>

Feumar a nis am pòla mór a chrathadh le na tha ’na bhroinn—chì sibh dath brèagh dearg a’ nochdadh. Taomaibh a h-uile càil a tha anns a’ phòla mhór do thuba, agus lìonaibh an tuba le bùrn gu math teth, agus fuiribh ’nur laighe anns an tuba airson deich mionaidean. Nuair a thiormaicheas sibh ur corp cha bhi lorg air sgìths. Bithidh an t-aodann a nis cho geal ri cailc agus cho cruaidh ri tarrang.

An sin feumar an t-aodann a ghlanadh a rèir riaghailtean na pacaid. Sgaoilibh <eng>Nivea<gai> air ur h-aodainn, oir chan eil bàrr ann as fheàrr na e. Tha barrachd eucerin ann am bàrr <eng>Nivea<gai> na tha ann am bàrr sam bith eile. Chan eil bùithtean nan cungaidh-leighis deònach <eng>eucerin<gai> a reic oir ’s ann leis a tha iad a’ deanamh acuinn.

Nuair a shùghas am bàrr a-steach do ’n chraiceann cuiribh min-flùir Helena Rubinstein air ur h-aodann. ’S ann de ’n t-sìoda a tha sin air a dhèanamh—tha mìle de shìoda anns a h-uile bucas de ’n mhin. Feumar na mailgheanan agus na frasgain a nis a ghlanadh, agus cuiribh rud beag de ’n stuth dhearg air na bilean. An uair a theid an ceann a chìreadh (tha leann eagalach math airson nighe a’ chinn, agus ma tha am falt tioram chan eil nas fheàrr na rud beag ola nan crann), agus nuair a chì sibh sibh fhéin anns an sgàthan bithidh sibh dìreach air ath-nuadhachadh—chan eil diofar gu dé an aois a bhios sibh ’sann a bhios sibh coltach ri bean òg.

Cha robh Samhradh riamh gun ghrian,
Cha robh Geamhradh riamh gun sneachd,
Cha robh Nollaig riamh gun fheòil
No bean òg le deòin gun fhear.

*******

“Tha mi a’ fàs cho reamhar”

Tha an aon dhuan aig an dara boireannach a chì mi. Is e so an duan: “Tha mi a’ fàs cho reamhar, agus tha mi cinnteach gu bheil rudeigin ceàrr orm; chan e idir na tha mi ag ith—chan eil fhios agam gu dé a tha ann.”

Chan eil càil ceàrr oirbh ach gu bheil sibh ag ith cus bìdh, agus a’ chuid mhór dheth de ’n t-seòrsa cheàrr. (An dràsda ’s a rithist bithidh fàireagan ag aobharachadh reamhrachd, ach cuiridh an doctair sin ceart dhuibh). Cha tàinig duine beò á Belsen ach duine bu chaoile na chéile.


[TD 240]

[Sanas]


[TD 241]

Airson corp an duine a chumail an òrdugh slàn fallan, feumaidh e a bhith a’ gabhail bìdh anns a bheil feumalachdan a’ chuirp. Is e <eng>protein<gai> a their iad ri prìomh fheum a’ chuirp. Feumaidh duine móran próitinn ith mun teid mìr dheth gu reamhrachd. Cha dean próitinn a’ chùis leis fhéin—tha an corp ag iarraidh stuthaigeadh (.i. <eng>starch<gai> agus <eng>carbohydrate<gai>), geir, viotamain, iarunn, <eng>iodine<gai>, agus rud beag no dhà eile. Is e an stuthaigeadh agus a’ gheir a tha a’ deanamh a’ chuirp reamhar ach cha dean an corp an gnothach ás an aonais. ’Sann a theid iad gu reamhrachd nuair a dh’ ithear cus dhiubh. Cuimhnichibh gur h-e an stuthaigeadh agus an t-iarunn a bheir dhuibh spionnadh agus gur h-e a’ gheir a chumas a-mach am fuachd. Mur eil stuthaigeadh agus geir ’nur cuirp ’sann fann fuar a bhios sibh.

Tha a’ mhin-flùir làn stuthaigeadh; mar sin tha rud sam bith mar aran agus bonnaich mhilis a’ cur punnd no dhà an sud agus an so, ma dh’itheas sibh cus dhiubh. Tha móran stuthaigeadh ann am buntàta cuideachd ach cha dean aon no dhà càil oirbh.

Cha chuir snèap, curran no càl aon unnsa oirbh; tha iadsan cho làn de na viotamainean ’s a tha an t-ugh de ’n bhiadh. Is ann amh as fheàrr iad. Tha iarunn anns a’ chàl, ach tha e coltach gu bheil barrachd iaruinn ann am peirsill (<eng>parsley<gai>) agus ann a spionaiste (<eng>spinach.<gai>)

Tha feòil, iasg agus ugh na circe làn próitinn. Chan eil an fheòil gu math mur eil na h-uimhir de gheir bhrèagh troimhpe. Tha e furasda iasg math aithneachadh, ach bu mhath leam faicinn nam boireannach a’ deanamh barrachd feum de ’n mhaorach, gu h-àraidh anns an Earrach:

Anns an Earrach nuair tha ’chaora caol,
’Sann a tha am maorach reamhar.

Is e càis biadh cho math agus as urrainn duine ith. Tha iomadh seòrsa càis anns na bùithtean agus tha a’ chuid mhór glé bhlasda. Tha gallan bainne a’ dol ann an aon phunnd càis. Cuimhnichibh gur h-e am pròs agus an lite as fheàrr na stuth nam pacaidean. Cuimhnichibh gur h-e a’ mhin-choirc agus a’ mhin-eòrna as fheàrr na mhin-flùir. Cuimhnichibh gur h-e an ubhal agus an ola-throsg as fheàrr na siùcaran agus <eng>lemonade<gai>. Cuimhnichibh nach deanar banas-tighe air na fraighibh falamh.

Na dìochuimhnichibh gu bheil na seann leigheasan cho math ri cuid de ’n fheadhainn ùra.

Bha mi ann am Beàrnaraigh Leódhuis an uiridh agus gu mì-fhortanach thainig rud mar siataig ’nam ghlùin. Mun do sheall mi rium fhìn thainig Aonghas Thormoid Oig, an duine còir a-steach a chur ballan orm. Tha mi a’ smaoineachadh gur h-ann aige a dh’ fhàg Bean Bhill rùn-dìomhair nam ballan. Rinn am ballan feum mhór dhòmhsa co-dhiùbh. Nuair a fhuair mi air mo chasan thainig Eachainn thugam le botal de shùgh lus-nan-laogh. Bha tiocaid (1928) air a’ bhotal. Dh’ aithnich mi glé mhath gur h-ann do Eachainn Mór a chaidh a dhèanamh. Gu cinnteach cha robh mi fada ag ath-bheothachadh agus bu mhath leam taing a thoirt do dhà dhuine uasal.

*******

Na Fasain Ura

Bha dùil agam a bhith air rud no dhà a ràdh mu na fasain ùra. Tha


[TD 242]

[Sanas]


[TD 243]

mi a’ smaoineachadh nach bu chòir dhuibh gin aca a cheannach idir. B’ fheàrr dhuibh iarraidh air an duine agaibh a dhol a ghabhail a thomhais airson deise ùir.

Le na fasain ùra cha dean duine mach a bheil an t-aodach nas fhaide no nas giorra—feadhainn ag ràdh gu bheil agus feadhainn ag ràdh nach eil. Tha cuid de ’n aodach ùr leis a’ mheadhon faisg air a’ bhroilleach agus cuid eile leis a’ mheadhon aig na cruachain. Tha feadhainn ag ràdh gu bheil na brògan ùra biorach, agus feadhainn eile ag ràdh gu bheil iad ceithir-cheàrnach. Dé a réisd as urrainn mise a ràdh? Chan urrainn ach so—tha mi glé chinnteach ged a bheireadh sibh sgrìob a Lunnainn no chon na Frainge nach deadh umhail sam bith a chur oirbh ged a dheadh sibh ann le cota-drògaid, aparan poc, agus cuarain. Tha leth bliadhna bho thainig so bho bhilean a’ bhàird—

Clann-nighean a’ bhaile mhóir ’s bòidheach a sheallas iad,
Sgiathan nan cearcan-fraoich ann an taobh nan adan ac’,
Gùintichean sìoda a’ slìobadh an rathaid orr’,
Muffaichean de bhian an ròin, ’s bòtunnan elastic orr’.

Dìochuimhnichibh am fasan. Nach b’ fheàrr dhuibh a bhith glic, ged a bhiodh sibh lomnochd?

*******

Suidheachadh nan Reul

Chan eil teagamh sam bith nach eil suidheachadh nan reul aig àm ar breithe a’ gnàthachadh na tha air a chur a-mach dhuinn. Tha na reultan-siùbhlach (<eng>Saturn, Jupiter, Venus, Mars, Mercury,<gai> a’ Ghrian agus a’ Ghealach) a’ gluasad troimh an Ghrianchrios (<eng>zodiac<gai>). Tha a dhà-dheug anns a’ Ghrianchrios, ach airson nan trì mìosan a tha tighinn is e an Rùd, an Tarbh, agus a’ Chàraid a tha a’ cunntadh. Chan eil e furasda dhomh faicinn ceart gu dé dìreach a tha dol a thachairt, oir tha sgleò mór a’ tighinn eadar mi agus na reultan. Is e sgleò siùbhlach a tha ann; is e an t-each Uibhisteach a bha ann am Breascleit an aon shamhla as urrainn mise a thoirt do ’n sgleò. Chan eil fhios nach e Ruiseanach no Ameireaganach a tha ann. Mar sin, gabhaibh mo leisgeul ma is e bhur toil e.

An Rùd—(A’ chiad latha fichead de ’n Mhàrt gus am ficheadamh latha de ’n Ghiblean). Tha sibhse ’nur boireannaich bhòidheach le nàdur mhath, ach feumaidh sibh duine nas cruaidhe cridhe na sibh fhéin a phòsadh, oir tha e glé fhurasda a dhol ’nur muinichill. Pòsaidh sibh òg agus bithidh sibh glé shona ma gheibh sibh duine do ’n aithne coimhead roimhe. Cuimhnichibh gur dìleas lotan caraid ach gur mealltach pògan nàmhaid.

Tha iadsan a rugadh air an treas latha de ’n Ghiblean glé fhortanach.

An Tarbh—(A’ chiad latha fichead de ’n Ghiblean gus an dàrna latha fichead de ’n Mhàigh). Tha sibhse àrd, caol, slàn agus glé mhath air banas-tighe an uair a gheibh sibh tigh. Chan eil sibhse a’ pòsadh òg, oir tha sibh glé fhada anns a’ cheann. Cha bhi càil ceart mun a dean sibh fhéin e. Tha e duilich eòlas a chur oirbh ach tha sibh glé dhìleas. Cuimhnichibh gur daoi nach gabh comhairle agus gur deamhain nach gabh seòladh.


[TD 244]

Tha iadsan a rugadh air an deicheamh latha de ’n Mhàigh glé fhortanach.

A’ Chàraid—(An trìtheamh latha fichead de ’n Mhàigh gus a’ chiad latha fichead de ’n Og-mhìos). Tha sibhse glé thric beag, tiugh ach ged a tha sibh beag chan eil sibh bog. Pòsaidh a’ chuid mhór agaibh mu chóig bliadhna fichead. Bithidh an tigh agaibh brèagh glan. Feumaidh sibh duine glic a phòsadh, oir tha fasan agaibh a bhith a’ gabhail gnothaich ri rud nach e bhur gnothaich è. Bithidh iomadh trod eadar sibh fhéin agus an duine ach fuiridh sibh còmhla ri a chéile agus ni sibh mnathan glé mhath.

Cuimhnichibh gur h-ann mar a chaitheas té a beath’ a bheir i breith air coimhearsnaich.

Tha iadsan a rugadh air a’ chóigeamh latha deug de ’n Og-mhìos glé fhortanach.

*******

Ceann-teagaisg beag airson nan trì mìosan a tha a’ tighinn

Is diù teine, feàrna ùr,
Is diù an duine, mì-rùn,
Is diù dibhe, fìon sean,
Ach is diù an domhain, droch bhean.


[TD 249]

Sean Eòlas-Luibh

(19) AN CLUARAN
Le ALASDAIR MAC’ILLEMHAOIL

[Dealbh]

CLUARAN Deilgneach, Cluaran Leana, Cluas an Fhéidh, Fothannan, Gìogan—chan eil ann a sin ach cuid de na h-ainmean co-cheangailte ri iomadh seòrsa de ’n luibh so.

Tha dlùth cheangail aig an fhothannan ri eachdraidh Albainn. Thagh Seumas I, Rìgh nan Albannach, an lus mar shuaicheantas, ach cha b’ e so an cluaran a chaidh fhilleadh ann an gearradh-arm Albainn anns an t-siathamh linn deug. Gu dearbh is ann ainneamh a gheibhear fothannan na h-Alba (Onopordum Acanthium) a’ fàs ’nar dùthaich. Roghnaicheadh e so, a réir beul-aithris, nuair a thug na Lochlainnich ionnsaigh nàimhdeil an aghaidh ar tìr. An dorchadas na h-oidhche chaidh aon de na coigrich a leòn le bior cluarain, agus chuir éigh a ghonaidh na h-Albannaich air am faicill.

Tha an Cluaran Oir (Carlina Vulgaris) mar chuimhneachan air a’ ghaisgeach mhór Charlemagne. Dh’ éirich plàigh sgriosail a-measg a chuid armailtibh, agus chomharraich aingeal dha an cluaran so mar leigheas air an tinneas mharbhtach.

Bha am fothannan coisrighte do Thor, dia-bréige nan Lochlainneach, agus bhatar a’ creidsinn gu robh e chum feum gus lionn-dubh is dragh-inntinn fhuadach.

Gheibh sinn iomradh gu tric air an lus am bàrdachd ar daoine:—

“An cluaran glas air chrom nan càrn,
Call gu mall a chalg le aois.” (‘Oisean’.)

Agus a rìs o làimh Mhic Mhaighstir Alasdair:—

“Gaoir bheachainn bhuidh’ is ruadh
Ri deoghail chluaran òir.”


[TD 251]

Ciod A Chuireas Mi Orm?
Le IAIN A. MACLEOID

AR réir nam feadhainn a bhios a’ deanamh feala-dhà am briathran no an dealbh, is ann air na mnathan as motha tha cùram mu sgeadachadh na bodhaig. Tha iad daonnan an teagamh dé an ad no ’n còta chuireas iad orra an diugh, agus feumaidh mi aideachadh gun d’ fhuair mi fhéin mo ghreasad an dràsda ’s a rithis, mi fhéin a sgioblachadh “air eagal gun tigeadh neach a-steach a chéilidh.”

Is iomadh lìnn bho ’n là ud a sgeadaich ar ciad shìnnsir iad fhéin le duilleagan cruinn-fhìge; agus is iomadh stuth a chuir daoine gu feum o sin gus an là an diugh mar thrusgan.

Dh’ fhaodamaid greis a chur seachad gu taitneach a’ beachdachadh air an iomadh seòrsa aodaich a tha daoine a’ caitheamh, bho mhuinntir a’ chraicionn dhorcha an tìrean teth le luideagan mu ’m meadhonan, gu Eskimos an Taoibh Tuath a tha suainte gu fìor bhidean na sròine ann am béin.

’Se tha romham-sa co-dhiùbh a bhith sealltainn air na stuthan a tha daoine a’ cur gu feum ann a bhith deanamh aodaich dhaibh fhéin. Bha cuid de stuthan aca mu’n robh iad coramach air an eachdraidh a sgrìobhadh ach tha cuid eile nach eil ach bliadhna no dhà bho ’n chruthaicheadh iad le eòlas dhaoine.

Am bheil cuimhne agaibh air cùnntas a thug mi air rubair. Thàtar a’ deanamh móran nithean de rubair, ach anns an tigh-ceàirde far eil mise a’ saothrachadh tha sinn a’ deanamh innealan de ’n rubair a chuirear gu feum an snìomh, an toinneamh, am figheadh, ann an dath agus anns gach seòl co-cheangailte ri obair aodaich. Bithidh mi a’ faotainn a’ choram a bhith ag amharc air ar cuid innealan-ne ri obair ann am muilltean anns an dùthaich so agus an dùthchannan céin, agus tuigidh sibh gur déidheil mo chnuasachadh air a’ chuspair so oir is Hearach mi is cha robh srann na cuibhle agus glag na spàil fada o m’ chluais an làithean m’ òige.

Ma tha criomag de aodach ri bhur làimh—an sìoda as mìne na lìon an damhain-allaidh no sgonn de chlò mòr nach fhaca muilinn—chì sìbh gu bheil e air a dheasachadh bho ròineagan caola meanbha. Ma bheir sìbh an t-aodach ás a chéile chì sìbh nach eil móran neairt ann an aon ròineig ’na h-aonar. Ach lag is gu bheil aon ròineag, tha cuid de ghnèthean ròineig ann a dh’ fhaodar a thoinneamh ri chéile gu bhith ’nan snàilein làidir shubailte. Is mór an t-adhartas a rinn ar sìnnsir an uair a fhuair iad so a-mach.

A nis, tha móran stuthan air thalamh a tha an cruth ròineig gu nàdurra, agus stuthan eile a dh’ fhaodar an cruth-atharrachadh gu cumadh ròineig, ach chan eil iad uile freagarrach airson aodaich. Ach ’s ann a tha mise a’ dol a bheachdachadh air na stuthan sin a tha air leth freagarrach.

Feumaidh aodach a bhith tais ris a’ chraicionn, agus a bhith comasach air uisge is fallus a shùghadh no a leigeil dheth, airson comhfhurtachd an duine. Feumaidh e a neart a ghleidheadh agus a shubailteachd,


[TD 252]

fliuch is tioram, fuar is teth; feumaidh e corp an duine a dhìon ann an atharrachadh fuachd is teas.

B’ ann air aodach clòimhe a b’ eòlaiche ar sìnnsir chan ann a mhàin air a’ Ghàidhealtachd ach ann am Breatainn air fad. Ach, an diugh, tha roghainn fharsainn aig gach neach; eadhoin aigesan as bochda ’na chrannchur.

Is saoil leam gun cuidicheadh e ar beachdachadh nan sealladh sinn air na ròineagan mar bhuidheannan air leth agus bu toil leam oidhirp a dheanamh air an cur fo chóig cìnn.

Anns a’ chiad àite.
Ròineagan nàdurra a gheibhear á planndrais—mar canach, cuiseag anairt, agus mar sin.

Anns an dara àite.
Ròineagan nàdurra a gheibhear á ainmhidhean—mar clòimh chaora, sìoda, fionnadh chàmhal, fionnadh ghobhar . . . .

Anns an treas àite.
Ròineagan bho stuthan nàdurra air an ath chruthachadh le daoine—mar rayon (sioda ionnlachdach) casein . . . .

Anns a’ cheathramh àite.
Ròineagan a gheibhear ás a’ chreig, leithid <eng>asbestos<gai>.

Anns a’ chóigeamh àite.
Ròineagan a ni daoine gu buileach á gual is ola. Is iad na <eng>synthetic fibres<gai> mar a tha nylon, terylene, acrilon is orlon.

Faodar gach stuth a chuireas duine gu feum ann an aodach a chruinneachadh fo na cóig cinn sin, agus seallamaid orra fa leth.

(1) Fo ’n cheann so is i ròineag a’ chanaich no mar a their sin “cotan” as motha a chuirear gu feum, ged tha a h-eachdraidh glé òg ri taobh eachdraidh clòimhe. Tha ròineag a’ chanaich eadar leth-òirleach is dà òirlich am fad a réir na ceàrn de ’n t-saoghal anns am fàs e. Is e an canach as fheàrr a gheibhear Canach nan Eileanan Cuain—a’ gabhail ainm bho na h-eileanan a tha ri cladach Carolina a Deas anns na Stàitein Aonaichte. Tha e eadar òirleach gu leth is dà òirlich agus tha e air leth meanbh is lìomhach. Air an làimh eile tha canach nan Innseachan goirid is garbh agus cha dean e aodach idir tha cho grinn ri seòrsan eile de ’n chanach.

Mun do rinn daoine ìnnleachdan airson an canach a chruinneachadh, bha obair da-rìribh cruaidh ann a bhith ’ga chur is ’ga thrusadh fo theas na gréine. Tha an talamh air a threabhadh tràth anns an Earrach agus an sìol air a chur mu dhoimhne òirlich. Feumar an talamh a bhith ’ga ghlanadh gu minig mun cuairt air na planndraisean. Tha dà mhìos


[TD 253]

eile mun sgàin am pluigean agus an tig an canach am follais.

Is e lìnn thruagh ann an eachdraidh a’ chinne-daonna a bha sud a-nuair a bha daoine dubha bochd an Africa air an glacadh is air an cartadh thairis air a’ Chuan Shiar mar bhrùidean, gu bhith saothrachadh ann an raointean canaich Amaireaga. B’ i obair chruaidh, shlìgeach cuideachd a bh’ ann a bhith a’ sgaradh nan ròineagan canaich bho ’n t-sìol a tha croichte riutha, agus cha do rinn canach móran adhartais mar stuth airson aodach gus an do rinneadh inneal airson na h-oibre so ris an abair iad Cotton Gin.

Tha an canach a nis air a chur do ’n mhuilinn agus do bhrìgh gu bheil cìreadh, càrdadh, snìomh, is fighe rudeigin coltach ri chéile ge be dé an ròineag a tha againn dh’ fhaodainn dòighean oibre nam muiltean fhàgail gu deireadh na sgeòil. Fàgamaid ma tà canach an sin an dràsda.

Is e cuiseag anairt a’ chiad phlanndrais a chuireadh gu feum an seirbheis dhaoine, agus, ann an eachdraidh na h-Eibheit, tha fiosrachadh againn air iad a bhith a’ deanamh anairt bho lìnn nan lìnntean. Tha a’ chuiseag anairt a’ fàs, ann am meud as fhiach labhairt air, ann an Eirinn, san Fhraing, sa’ Bheilg, san Ruis agus ann an Ceann a Tuath Amaireaga. Tha a’ chuiseag a’ fàs á sìol agus anns an trusadh feumar a spìonadh leis an fhreumhaich; ma ghearrar i tha dath dorcha air an anart a gheibhear aisde. Thàtar a’ toirt dhith an t-sìl agus ’ga bogadh ann an sluichd uisge airson a chonnlach a ghrodadh, oir is ann an teas mheadhon na connlaich a tha na ròineagan caola fada a chuirear gu feum. Tha na ròineagan so, a dh’ fhàsas gu fichead òirleach a dh’ fhaid, a’ toirt dhuinn anart a tha brèagha, glan, ach do bhrìgh gu bheil canach nas saoire oibreachadh, chan eil anart lìn an diugh ’na aodach caitheamh mar a bha e aon uair. Tha neart air leth ann a tha ro-fheumail airson nithean mar siùil bhàtaichean, pìoban a ghabhas pasgadh air falbh, agus sgàil-bhratan de gach seòrsa.

Tha planndraisean eile coltach riutha sin ach tha na ròineagan garbh agus cruaidh agus chan eil iad idir freagarrach airson aodach bodhaig. ’Nam measg tha jute, airson am bheil baile mo chòmhnuidh fhéin (Dùn-dé), ainmeil; hemp agus sisal. Ni iad pocannan, ròpan, aodach-ùrlair agus mar sin.

(2) An nis, a’ sealltainn air na h-ainmhidhean, chan fhiach mise ri sgeul a dheanamh air clòimh chaorach do Ghàidheil. Ach air sgàth an fheadhainn a tha eòlach air caoraich dhubha a mhàin bu toil leam facal no dhà a ràdha mu na gnethean eile de chaora a tha againn air feadh an t-saoghail. Tha feadhainn ainmeil ann ris an abrar <eng>Cheviot, Leicester, Oxford, Lincoln, South Down<gai>, agus mar sin, ach is i a’ chaora as ainmeile uile am Merino. Gheibhear bhuaipe suas ri naoi pùinnd ann an aon rùsg, agus tha na ròineagan suas ri sia òirlich dhiag a dh’fhaid.

Tha eachdraidh fhada air a’ chaora Merino. Bu bheathach Arabach i a chaidh àrach anns an Spàin, agus, airson lìnntean, chan fhaodadh duine caora no uan Merino a leigeil a-mach ás an dùthaich air eagal bàis. Dh’ fhàs rìghrean na Spàinne glé bheairteach le ceannaichean an t-saoghail a’ tighinn a cheannach na clòimhe luachmhoir so, agus a


[TD 254]

[Sanasan]


[TD 255]

réir beul-aithris rinn an treas Rìgh Deòrsa suaip airson eich gheala agus fhuair Breatainn gréim air a’ chaora Merino mu dheireadh thall.

Tha caoraich ro fheumail ann an dùthaich far nach eil an talamh freagarrach airson àiteach, agus, mar sin, tha àireamh mhór chaorach air monaidhean Amaireaga agus Astràilia.

Tha ainmhidhean eile air am bheil clòimh no fionnadh a chuirear gu feum agus a réir tiughad na ròineig their sinn riutha clòimh. fionnadh, no friodhan. Nithear aodach air clòimh chàmhal, llama, vicuna, alpaca, agus gobhair, ach chan eil mi a’ gabhail beachd idir air ainmhidhean a bhithear a’ marbhadh airson am béin.

Mum fàg sinn ainmhidhean, feumaidh sinn sealltainn air an dòigh mhìorbhuileach anns an deasaichear ròineag an t-sìoda; an ròineag tha ’na bunait air an aodach ghrinn, luachmhor a bha cho prìseil aig daoine bho thoiseach eachdraidh. Ann an dùthchannan blàth na Roinn Eòrpa, agus anns na h-Innseachan far am bheil an t-eòlas dìomhair aig an t-sluagh tha tuarasdal mór ann a bhith ’g àrach na leòmann-sìoda.

Tha an leòmann a’ breith uighean, agus, asda, thig na cnuimhean sìoda. Thàtar ’gam beathachadh le duilleagan maol-dhearc a tha iad ag itheadh le acras geur fad mìos, a’ deanamh deiseil airson a’ chadail mhóir. Tha na duilleagan a’ tionndadh gu uisge ’nam maodail agus tòisichidh iad air an t-uisge a spùtadh a-mach á dà tholl mheanbh ’nam pearcaill. Tha so a’ cruadhachadh an dà ròineig mheanbh shìoda a tha a’ chnuimh a’ suaineadh mun cuairt is mun cuairt a cuirp mar shlige. An déidh mu shia ceud slat sìoda a shuaineadh mun cuairt oirre fhéin tha i a’ cadal anns an t-slige agus ann an cóig-la-diag tionndaidh a’ chnuimh gu leòmann agus brisidh i a-mach ás an t-slige. Ach mun dean i so tha an tuathanach ’ga marbhadh le teas agus tha caileagan le mór sgil ’nam meuran a’ toirt nan ròineagan fada sìoda ás a chéile is a’ deanamh ceairlean dhiubh airson fighe.

Nan leigeadh iad leis an leòmann dùsgadh is an t-slige a bhriseadh bhiodh na ròineagan fada air an gearradh agus cha bhiodh iad cho luachmhor, ach feumar cuid de na leòmainn fhàgail beò airson tuilleadh uighean a bhreith.

(3) Seallamaid an nis air na ròineagan a tha daoine ag ath-chruthachadh bho stuthan nàdurra. Tha canach, agus planndraisean mar sin, de stuth ris an abair sinn <eng>cellulose<gai>, agus tha fiodh craoibhe de ’n aon stuth gun ach beagan eadar-dhealachaidh, agus an déidh móran rannsachadh chaidh aig daoine air fiodh craoibhe ath-chruthachadh gu ròineag ris an abair sinn sìoda innleachdach no <eng>rayon<gai>. Tha am fiodh air a bhriseadh gu meanbh mar min-sàibh agus air a mheasgachadh le sòda agus stuthan eile agus tha e a’ dol ’na uisge dìreach mar tha na duilleagan maol-dhearc ann am broinn na leòmann sìoda. Anns an staid sin thàtar ’ga spùtadh a-mach troimh thuill mheanbh do lochan <eng>acid<gai> far an cruadhaich e ’na ròineag dìreach mar a spùtas a’ chnuimh a-mach a sìoda agus an damhan-allaidh a lìon. Tha na ròineagan air an nighe le bùrn agus tha grunnan dhiùbh air an toinneamh ri chéile. Sin mata an stuth <eng>rayon<gai> no mar a their sinn <eng>artificial silk.<gai>


[TD 256]

Mar a thàtar ag ath-chruthachadh <eng>cellulose<gai> nan craobh, thàtar ag ath-chruthachadh stuth eile ris an abair sin <eng>protein<gai> a gheibh sinn ann an gnè chnothan agus ann am bainne ainmhidhean. Tha daoine comasach air an stuth so a chur an cruth ròineig agus aodach a dheanamh dheth, ach chan eil iad so buileach cho buan ris an t-seòrsa eile a gheibhear o <eng>cellulose<gai> agus cha chluinnear uiread mu ’n deighinn is a chuala sinn bho chionn beagan bhliadhnaichean air ais.

(4) Seallamaid gu h-aithghearr air aodach nach eil móran a’ caitheamh ach airson obair àraidh. Tha fir-faire anns gach baile a tha ’gar dìon bho chunnart teine agus feumaidh iad air uairean aodach <eng>asbestos<gai> a chur ùmpa. Tha asbestos ’na chreig a thàtar a’ mèinneadh agus brisear a’ chreag sìos gu cruth ròineig a chàrdar is a dh’ fhighear mar clòimh airson aodach a dheanamh.

(5) Fo ’n cheann mu dheireadh, chì sinn na ròineagan a tha daoine a’ cruthachadh gu buileach bho ghual is ola is <eng>chemicals<gai> mar sin. Rinneadh <eng>nylon, terylene<gai> is na <eng>synthetic fibres<gai> so le daoine a bhith rannsachadh a-mach ciod na h-eileamaidean a bha ann an canach, an clòimh is anns na ròineagan nàdurra, agus an sin a’ feuchainn ri na h-eileamaidean sin a chur ri chéile an tighean-ceàird, mac-samhail oibre nàduir ann am planndraisean is ann an ainmhidhean. Tha iad so ’nan stuthan a ghabhas leaghadh le mór theas, agus, leaghte, thàtar ’gan spùtadh á tuill mheanbh Mun cruadhaich iad thàtar ’gan slaodadh cho caol ’s a ghabhas deanamh is ’gan gearradh gu faid a tha freagarrach airson snìomh is fighe, uairean leotha fhéin, agus uairean air am measgachadh le clòimh no ròineagan nàdurra eile.

Sin mata na ròineagan as cumanta airson aodach, agus mun crìochnaich mi an t-iomradh so seallamaid air na dòighean anns an oibrichear iad anns na muilltean air an rathad gu bhith ’nan còta, ’nan deise, ’nan léine no ’nan stocainn dhutsa na dhòmhsa.

Tha aon ròineag ro lag leatha fhéin agus feumar a toinneamh ri grunnan de a seòrsa. Ma tha an ròineag fada dhith fhéin mar sìoda tha e furasda grunnan a thoinneamh ri chéile, ach ma tha i goirid mar canach agus clòimh ruigeadh i a’ mhuilinn an comh-shìneadh ri chéile ann an roileag. Tha an roileag air a’ tarrainn a-mach ’na faid agus aig an aon àm air a toinneamh ar réir an neart a thatar ag iarraidh anns an t-snàilean.

An déidh an snàilean a dheasachadh feumar fhigheadh agus tha móran agaibh nas eòlaiche air an obair sin na tha mise. Co-dhiùbh abram gum feum sinn dlùth de shnàilean air an sìneadh teann agus inneal leis an sgar sinn bho chéile iad, cuid suas agus cuid sìos a’ toirt dhuinn coram air snàilean cur a leigeil eadarra agus ’ga ghlasadh gu teann. Aig gach buille de ’n spàl tha an clò a’ fàs leathad aon snàilean agus is fàs slìgeach e eadhoin anns na muilltean.

An déidh fhigheadh tha an t-aodach air a nigheadh agus air a dheasachadh airson na bùtha no airson an tàilleir. Faodar a dhath ann am mìle dath. Air uairean theid a dhath an déidh fhigheadh ach le clòimh co-dhiùbh is trice a dhathar i mun teid a càrdadh is a snìomh. Tha cuid eile a theid an dath anns an t-snàilean, mar as trice airson aodach a dh’ fhighear air bioran.


[TD 257]

Is annasach gu dearbh an t-aodach a bhios sinn a’ caitheamh an uair a bheachdaicheas sinn air na stuthan a tha dol ann a bhìth ’ga dhèanamh. Ach biodh sinn mar a bhitheas tha mi’n dòchas gum meal sibh uile gach deise ’na torran troimhe-chéile. Feumar na ròineagan a chìreadh ’s a chàrdadh agus an deanamh ’nan roileagan. Tha na roileagan, an-uairsin, air an tarraing a-mach am faid, agus, aig an aon àm, air an toinneamh a réir an neairt a thàtar ag iarraidh anns an t-snàilean.

An déidh an t-snàilean a dheasachadh feumar fhighe, agus bithidh sibh fhéin eòlach gu leòr air an obair sin. An déidh na fighe tha an t-aodach air a nighe agus air a dheasachadh airson na bùtha no airson an tàilleir. Bithidh e air a dhath a réir ’s mar a tha feum. Air uairean théid a dhath an déidh fhighe, ach le clòimh co-dhiùbh, is trice i air a dath mus téid a càrdadh. Tha cuid de aodaichean ann a tha air an dath aig ìre an t-snàilein.

Sin agaibh sin mata. Agus chan eil agaibhse r’ a ràdha ach “Saoil dé a chuireas mi orm?”

[Sanasan]


[TD 259]

Balaich An Iasgaich

[Dealbh]

A dh’ aindeoin ìnnleachdan ùra agus ealain agus adhartas, tha móran de iasgach an t-saoghail fhathast an crochadh ris na gillean cruaidhe a tha ag obair mu na cladaichean, le eathraichean beaga, agus a’ toirt dùbhlan do thuinn ’s do thìde . . . . Tha eòlas a’ ghrinneil a tha ’nan claiginn nas cìnntiche na <eng>radar<gai> a rinneadh riamh. Chì an sùilean anns an iarmailt comharran sìde air nach toir an radio, uaireannan, guth. Cha do dhealbhadh fhathast inneal a bhiadhas na linn bheaga cho sgiobalta sgileil ’s a ni am meòirean. Chan eil beairt a chàras toll ann an lìon sgadain cho grinn ’s a nì iadsan le seann shnàthad lìon.

Air an làimh chlì an so tha AONGHAS MACLEOID á Port Nis ag ullachadh gus a dhol a-mach. Tha e a’ biadhadh nan lìnn bheaga mum falbh e fhéin agus an triùir a bhios ag obair còmhla ris air tòir na h-adaig no na leòbaig. ’S dòcha nach bì an tarraing cho trom ’s a b’àbhaist, oir tha na bàtaichean sgrìobaidh a’ cur ás do’n iasgach mu chladaichean Leódhais. Tha ginealaichean de shàl ann am fuil Aonghais. Tha athair ainmeil airson togail bhàtaichean ann an Nis. Tha na gillean eile guineil chun a’ ghuga air Sùlaisgeir.

Ma tha na linn bheaga ri ’m biadhadh tha na linn sgadain ri ’n càradh ma théid biorach no cearban no eadhoin creag chearbach ’nan luib. An so shuas thàtar ag ullachadh airson an là-’r-na-mhàireach ’s am bàta a’ dol seachad air Eilean Phabail air an t-slighe gu Steòrnabhagh.


[TD 260]

[Dealbh]

A dh’aindeoin nam bàtaichean sgrìobaidh tha brod nan adagan fhathast a-mach far cladach Phort-nan-Giùran. Thug an dorgh i so am bàrr ach feumaidh an lìon a toirt air bòrd. Dìnneir mhath le buntàta tioram, gun ghuth air sàbhs no ceann gropaich!

Ach saoil càit an stad an dà chlostar leòbaig so thall? Coimheadaibh a’ mheudachd a th’annta taca ri crògan an Nisich. ’S dòcha gun dean iad iomadh ‘suipeir-éisg’ ann an aon de bhùthan Ghlaschu, air an suaineadh, còmhla ri slisean buntàta, ann an duilleag paipeir-naidheachd.

“Fàilte gu fearann air balaich an iasgaich
’g iomradh, ’s a’ tarraing ’s a’ gearradh a’ bhiadhaidh.
Coma leam leabaidh no cadal no biadhadh
Gu faigh mi mo lìon an òrdugh . . . .”

An ath turus a thogas sibh am fonn, no a cheannaicheas sìbh gréim éisg a tha tuilleadh is daor leibh, cuimhnichibh air na balaich sin air nach cuireadh cruadal an t-uallach bu lugha nan deanadh Pàrlamaid na dùthcha rud beag gus am beò-shlàint a ghleidheadh tèaruint dhaibh.


[TD 263]

A’ Bhan-Shoisgeulaiche
IAIN MAC A’ GHOBHAINN

STAD a’ bhan-shoisgeulaiche, a’ coimhead an tigh-adhraidh. Bha e ’na theine. Timcheall oirre bha na craobhan, ’s mu coinneamh bha a’ ghrian a’ dol fodha. Cha robh fhios aice dé dhèanadh i: ’s mar sin stad i far an robh i, ’s a gàirdean deas timcheall air craoibh. Sheall i sìos ri a gàirdean ceàrr. Bha bocsa ’na làimh làn de àirneis banaltruim oir bha i air tighinn o bhith frithealadh leanabh dubh a bha tinn le fiabhras. Cha robh fhios am biodh e beò no marbh.

Chual i cnac nam maidean ’s iad a’ losgadh ach chan fhac i duine. Bha craobhan air taobh thall an tigh-adhraidh, ach cha ruigeadh an teine iadsan. Beagan slighe bho ’n ghréin a bha dol fodha bha a’ ghealach ag éirigh ’s an ionnaraidh ann. Bha a gàirdeanan rùisgte.

Cha b’ e boireannach òg a bh’ innte. Bha a ceann a’ liathadh ’s a h-aodann tana dorch. Bha a léine gheal fosgailt aig an amhaich, ’s a brògan làidir ged nach robh iad trom.

A’ sealltainn ris an teine bha i a’ smaoineachadh. Bha i a’ smaoineachadh air an sgoil bhig a bha dol suas ’na ceò. Bha i a’ smaoineachadh air na leabhraichean a bha nis a’ losgadh, ’s bha i a’ smaoineachadh air dealbh a h-athar air a’ bhalla.

B’ e Miss Scott a b’ ainm dhi, agus is ann á Albainn a thàinig i. Dh’ fhairich i dà dheur a’ tuiteam air a broilleach, ’s aig a’ cheart àm chual i ainmhidh air choreigin ag éigheach troimh ’n choille.

Bha a’ ghealach a nis bòidheach mu coinneamh, ’s an talamh cho geal ’s ged a bhiodh an latha ann. Cha do charaich i ás an àit anns an robh i.

“Miss Scott,” chual i an leanabh ’na h-inntinn ag ràdh. B’ e nighean bheag dhubh a bh’ innte, is cuideigin air ribean a thoirt dhi. Shuath Miss Scott an ribean le a làmhan. Bha fichead leanabh anns an sgoil ’s iad ’nan suidhe mu a coinneamh. Bha i a’ sealltainn dealbhan dhaibh. Bha aon aca a’ cur a h-òrdaig ’na beul airson an duilleag a thionndadh, ach chaisg Miss Scott i. Aig a’ cheart àm, bha iad cho neochiontach. Bhruidhinn té aca ’na cànain fhéin ’s fhreagair Miss Scott i gun smaoineachadh.

“ ’S e sin Crìosd,” ars ise.


[TD 264]

Sheall iad ris. Bha cuideigin air an t-aodann a dhubhadh le peann-luaidhe, ’s theab i rudeigin a ràdh riutha ach stad i.

Carson a smaoinich i air an latha ud? O, bha cuimhn’ aice. B’ ann an latha ud a thainig am pàrantan g’ an iarraidh. Sheas a’ chiad fhear aig an dorus, a’ gluasad bho chois gu cois, ’s e a’ sealltainn ris an talamh. Carson a thainig e air tòir a nighinn, dh’ fhoighnich i dha? Thionndaidh e aodann air falbh—duine mór dubh a bha aig a’ cheart àm mar leanabh. Chaidh i air chrith a’ sealltainn ris. Chaidh iarraidh air, thubhairt e, bha a h-uile duine aca a’ tighinn air tòir na cloinne. Bha fhios aice fhéin dé bu choireach. Bho dhùisg na daoine ùra iad an aghaidh Bhreatainn, bha iad a’ tionndadh ’na h-aghaidh-se cuideachd. Sheas i a’ sealltainn ris, is esan a’ sealltainn ris an làr. Bha a’ chlann ’ga coimhead. Anns a’ mhionaid sin fhéin dh’ fhairich i fearg a’ brùchdadh troimh a corp mar fhìon.

“’S iad mo chlann-sa,” thubhairt i, cha b’ ann idir ann am Beurla ach ’nan cànain fhéin. Thog an duine dubh aodann mar nach biodh e ’ga tuigsinn.

“Gabh a-mach,” ars ise ris, “’s iad mo chlann-sa.” Agus nach robh i ceart? Bha i ’gan teagaisg anns gach cuspair. Bha fhios aca mu dheidhinn Chrìosd. Ghlanadh i iad, ’s fhritheileadh i iad. Nach e i fhéin a thog iad? Cheannsaicheadh i iad cuideachd.

Chual i na daoine dubha a’ bruidhinn ’nam measg fhéin ach cha robh i ’g éisdeachd riutha. Dé bh’ annta ach clann iad fhéin?

Bha i a’ smaoineachadh air an àm aig an tàinig i an sud an toiseach. Dh’ fhàg i a h-athair aig a’ bhàta, ’s sheòl i air falbh. Bha dithis eile còmhla rithe ach b’ e ise an aon té a bha a’ dol do Khenya. Chaidh na làithean seachad, ’s an triùir aca còmhla ri chéile. Cha robh iad a’ bruidhinn ris na fireannaich idir, ach a’ cluich ’s a’ dèanamh fealla-dhà no a’ leughadh còmhla ri chéile. Aig amannan bha i iomagaineach ’s gun fhios aice càit an robh i dol no dé a thachradh rithe. B’ann an 1932 a bha sin. Bha i ceithir air fhichead nuair a dh’ fhàg i ’n tigh.

Air dhi dol air tìr bho ’n t-soitheach, thog i a làmh ris an dithis eile, Màiri is Joyce. Bha iad ’nan seasamh aig beul na soithich. Dh’ éigh iad facal air choreigin ach cha do thuig i dé bha iad ag ràdh. Nuair a sheall i timcheall na laimrig bha duine dubh ri taobh, is ann a smaoinich i cho geal ’s a bha an dithis nighean taca ris. Thog an duine dubh a trealaich ’s lean i e.

Anns na làithean ud, bha soisgeulaiche anns an àit do ’m b’ ainm Clarence. Ach bha e tinn an latha ràinig i, ’s nuair a chaidh i steach far an robh e—ann an rùm anns an tigh-adhraidh—bha e ’na laighe fo phlaide air an làr.

“Tha mi duilich nach b’ urrainn dhomh do choinneachadh,” thubhairt e. Chuir an duine dubh an trealaich sìos ’s dh’ fhalbh e mar fhaileas. Chaidh i null chun na h-uinneig ’s lean i e le a sùilean.

Cha do chòrd e rithe gu robh Clarence tinn, oir bho ’n àm a dh’ fhàg i ’n t-soitheach dh’ fhairich i beatha làidir a’ bualadh timcheall oirre. Bha aodann Clarence ro-gheal.

Thionndaidh i air falbh bho ’n uinneig: “Chan eil difeir ann,” ars ise.


[TD 265]

Bha Clarence a’ sealltainn rithe: “Bi mise dol dhachaidh a dh’ aithghearr,” thubhairt e.

Stad i. An robh sin a’ ciallachadh gum biodh i ’na h-aonar? Chòrd so rithe oir bha i cinnteach nach fhairicheadh i aonaranach anns an àit ud. ’S ann a bha i mar gum biodh i air tighinn dhachaidh.

“Tha mi duilich,” ars ise, a’ coimhead feusag Chlarence le beagan fuatha. “Am faigh mi beagan bùrn dhuibh?”

“Nam b’ urrainn dhuibh. Tha mi duilich dragh a chur oirbh.”

Bha e tinn ceart gu leòr, is aodann fliuch le fallus.

“Eil sibh air a bhith fada tinn?”

“Ceithir latha. Malaria,” ars esan, ag òl a’ bhùrn.

“An robh iad a’ sealltainn as ur déidh?”

Rinn e gàire. “Bhà. An dràsd ’s a rithist. Ach chan urrainn dhut móran spéis a chur annta. Dìochuimhnichidh iad a thighinn, uaireannan. Tha iad mar chloinn.”

Chòrd so rithe—gu robh iad mar chloinn.

“Chan urrainn dhut móran fhàgail an urra riutha. Chan eil tìde dhaibh-san mar a tha e dhuinne.”

Chunnaic i a shùilean a’ dùnadh, ’s dh’ fhàg i an seòmar. Cha robh i faireachdainn sgìth ach bha i airson a bhith ’na h-aonar. Sheall i mach air an uinneig a rithist ’s chunnaic i a’ choille mu coinneamh, ’s an abhainn. Bha dhà na trì thighean Africanach crùbte anns a’ ghréin. Chual i éigh ainmhidh anns a’ choille ’s chaidh i air chrith mar gum biodh isean beag milis ’ga mharbhadh.

Sheall i steach air an dorus ach bha Clarence ’na chadal, is aodann geal os cionn na feusaig.

*****

Dh’ fhalbh Clarence ’s bha i ’na h-aonar, ’s na bliadhnachan a’ dol seachad. Aig an toiseach, bha i mar gum biodh i ann am bruadar no ann an nèamh. Gach latha, bha i teagasg na cloinne, ’s iad cho modhail ’s cho toilichte. Rinn i suas dealbh-chluich dhaibh mu dheidhinn Iosa ’s thainig am pàrantan ’ga fhaicinn.

Bha i smaoineachadh gum briseadh a cridhe ’gan coimhead ’s iad sgeadaichte anns an aodach gheal a rinn i fhéin á gùintean a cheannaich i uaireigin dhi fhéin. Mu dheireadh, cha mhór gu robh luideag aice a chuireadh i mu druim. Chuir e iongnadh oirre a bhith coimhead a’ chlann bheag dhubh anns an aodach gheal. Bha na pàrantan ’nan suidhe air an talamh ag éisdeachd ris an dealbh-chluich ’s a’ ghrian bhorb anns an adhar. Timcheall orra bha a’ choille far an robh an deuchainn ’s am pian. Bha eagal oirre dhol do’n choille. Ach là-arna-mhàireach chaidh i ann . . . .
An oidhche sin fhéin, fhuair i dithis de ’n chloinn a’ sabaid airson a’ chrùin a rinn i do Iosa. Anns a’ chrùn bha leugan beaga gorma is dearg nach b’ fhiach móran. Thòisich a’ chlann a’ sgriachail, ’s a’ bualadh a chéile. Bha an còrr air a dhol dhachaidh. Thug i ’n crùn bhuapa, ’s thug i steach do ’n tigh e, is i faireachdainn fuachd ’na cridhe. An oidhche sin, dh’ fhalbh an crùn ás an tigh ’s chan fhac i e tuilleadh. Bha i air na h-uinneagan fhàgail fosgailt’ oir bha an oidhche teth. Cha chual i fuaim sam bith troimh ’n oidhche.


[TD 266]

Là-arna-mhàireach thug i cuairt troimh ’n choille. Bha sgian bheag aice ’s gheàrr i pìos rùisg ás gach craoibh seach nach robh combaisd aice. Chunnaic i iseanan de gach seòrsa dath—purpaidh is dearg is uaine. Bha iad ’nan seasamh air na craobhan ’ga coimhead. Aon uair chunnaic i moncaidh mu coinneamh. Bha e mar bhodach a’ sealltainn rithe. Ach thug e leum ás nuair a thàinig i suas thuige.

Anns a’ choille, bha i air chrith, cha b’ ann le eagal ’na aonar, ged a bha fiamh oirre gun deidheadh i air chall. Bha na craobhan cho àrd, is bha i smaoineachadh gu robh sùilean nach fhaiceadh i ’ga coimhead. Dh’ fhaodadh gu robh daoine dubha ’ga leantainn. Cha bu chòir dhith a bhith air aodach geal a chur oirre, bha i smaoineachadh. Cha robh cuimhn’ aice an robh leòghannan an Kenya no nach robh. A’ chiad latha cha deach i fada, ’s dhùin i na h-uinneagan an oidhche sin.

Mar a chaidh na bliadhnachan seachad bhiodh i uaireannan a’ dol do ’n choille ach aon latha stad i dol ann. Thachair i air beathach a bha coltach ri leòghann. Sheall iad ri chéile anns an leth-dhorchadas. Bha i air cluinntinn gur e sin bu chòir dhi a dheanamh—sealltainn ’na shùilean. ’S ged a bha i air chrith rinn i sin. Dh’fhalbh e mu dheireadh, ’s chaidh i dhachaidh. Bha i toilicht’ an litir a fhuair i o h-athair an latha sin fhéin fhaicinn air a’ bhòrd. Cha robh móran aige mu dheidhinn nan daoine dubha.

Bhiodh a’ chlann a’ dol do ’n choille is dh’ fheuch i ri stad a chur air a sin. Ach cha robh iad a’ tuigsinn.

Chaidh na bliadhnachan seachad. Nuair a thainig i mach an toiseach bha i a’ smaoineachadh gun deidheadh i dhachaidh uaireigin a dh’ fhaicinn a h-athar—a bha ’na mhinistear—ach cha deach. Bha eagal oirre ’s a saoghal a’ fàs cho beag. Bha eagal oirre roimh na bhrùchdadh ás na sràidean. Cha robh fhios aice ciamar a chuireadh i seachad an tìde air an t-soitheach.

Smaoinich i uaireannan air a h-athair, is gu h-àraidh air an tigh mhór anns an robh an dithis aca a’ fuireachd o bhàsaich a màthair. B’ e duine mór a bha ’na h-athair, duine mór diadhaidh. Cha leigeadh e mach ás an tigh i cho tric ’s a dh’ iarradh i, ach bha e làidir airson sin. Bha feusag mhór dhubh air, ’s bha i smaoineachadh cho ao-coltach ’s a bha e ri Clarence. Cha robh a h-athair tinn a riamh. Cha robh ann anns na làithean ud ach iad fhéin, ’s bhiodh i ’na suidhe anns an eaglais ag éisdeachd ris moch is anmoch.

“Duine mór,” chanadh an coimhthional agus ’s e sin a bh’ ann, le fheusaig mhóir dhuibh ’s a dhà làimh thréin. Bhiodh e gu math dhi uair sam bith a bhiodh i tinn, ’s bhiodh sin glé thric leis a luathas-analach. Cha robh fhios aig an dotair dé bha ceàrr, ach chual i e a’ bruidhinn ri a h-athair aon latha. Cha tainig an dotair tuilleadh. An déidh sin, b’ ann ag ùrnuigh a bhiodh iad gu falbhadh an luathas-analach.

Aon oidhche le tàirneanaich is dealanaich dhùisg i ’s i gus a tachdadh. Chunnaic i a h-athair anns an dorus, is aodann mar gum biodh e fosgailt’ leis an dealanaich. Leig i sgriach aiste is stad e anns an dorus. Chunnaic i aodann ag atharrachadh fo a shùilean—an fheusag mhór


[TD 267]

dhubh a’ fàs geal anns an dealanaich—is gaol Crìosdaidh a’ lìonadh aodainn mar gum biodh rudeigin a’ leaghadh. An oidhche sin, dh’ fhalbh an giorrad-analach ’s nuair a dh’ éirich i anns a’ mhadainn bha fhios aice dé dhèanadh i. Bha i dhà air fhichead, mar abhainn ùr.

Chaidh i do ’n cholaisd ’s mu dheireadh bha i ’na ban-shoisgeulaiche. ’S mar sin chaidh na bliadhnachan seachad.

******

An latha sin fhéin—an latha a loisg iad an tigh-adhraidh—bha i air a bhith troimh ’n choille bho cheann gu ceann. Thainig fios mu leanabh dubh, ’s dh’ fhalbh i. Cha robh iad air fios a chur mura biodh e glé thinn. Chunnaic i an t-aodann aige a rithist ’s i ’na seasamh ris a’ chraoibh. Cha mhór gu faigheadh e air anail a tharraing is nuair a sheas i aig an dorus dhùisg e gu grad, a’ sgriachail. Cha robh e air duine geal fhaicinn a riamh gu sud fhéin. Smaoinich i: ’s ann a bhios mi mar dhiabhal ’na shùilean-san. B’ e fiabhras a bh’ air nach leigeadh dha anail a tharraing. Bha a mhàthair ri thaobh ’s i a’ sealltainn bho a aodann gu aodann Miss Scott le sùil féidh.

Ruith i troimh ’n choille an latha sin gun smaoineachadh. Ma bha éigh nan ainmhidhean ri chluinntinn cha chual i e. Cha do bhuail i ann an aon chraoibh, ’s cha tàinig eagal a-steach oirre. Sheas i anns an dorus a’ coimhead a’ bhalaich anns a’ bhothan bheag chrùbte. Bha a bhroilleach rùisgt’. Dh’ éisd i ri fuaim thioram nan sgamhanan. Cha robh càil air a shon ach blàths is blàths is blàths anns an tigh bheag ud. Air a cùlaibh bha an solus.

Bha rudeigin a’ buaireadh a h-inntinn ach chan fhaigheadh i air greimeachadh air. Bha aodann an leanaibh a nis ciùin ’s e ’na chadal is sheall i ris. Anns a’ mhionaid sin, bhuail a’ cheist uabhasach i: “A bheil mo bheatha mar bhruadar? Nuair a thainig mi so an toiseach bha gaol agam air na daoine so, ach dé na daoine chunnaic mi. An e am bruadar a rinn mi dhomh fhìn?”

CHA BHUIN IAD DHOMH, smaoinich i, ’s i a’ coimhead màthair a’ bhalaich ri a thaobh.

“So a mhàthair is chan e mise. Tha i ann an saoghal leatha fhéin. Dh’ fhiach mi ri a thoirt uaipe.” Aig a’ cheart àm, bha i ’n dòchas gum biodh e beò, is bha i toilicht,’ ’ga choimhead anns an tigh bheag chrùbte ud. Ge be air bith có leis e, tha mi ’n dòchas gum bi e beò, ars ise rithe fhéin.

Bha i airson a làmh a chur air gualainn na màthar, ach stad i. Dh’ fhairich i an sgian airgid fhuar ’na làimh eile ’s chuir i air ais do ’n bhocsa i. Cha leigeadh i leas i airson a’ choille tuilleadh. Aig an dorus, thionndaidh i, ’s dh’ fhàg i ’n tigh. Timcheall oirre chunnaic i feadhainn de na daoine dubha. Bha an aodannan dùinte ’s cha do rinn iad gàire. Cha robh fhios aice carson a chuir màthair a’ bhalaich ’ga h-iarraidh—an e ise an dòchas deireannach? Am biodh e beò? Bha i ’n dòchas gum biodh e beò ged nach buineadh e dhi. Nuair a smaoinich i, cha robh e idir cho briagha ’s a shaoil i ’n toiseach. Bha cheann salach—chunnaic i sin nuair a chrom i tarsainn air—’s bha fhiaclan dona. Leis an fhìrinn innse bha fàileadh dheth. Thug so toileachas dhi, nach robh e cho bòidheach ’s a bha i smaoineachadh.


[TD 268]

Bha a’ ghrian làidir ’na sùilean ’s chunnaic i ’n salchair a bha timcheall nan tighean nuair a leag i a sùilean chun na talmhainn, ach cha do rinn e dragh dhi. Cha b’ urrainn dhi sealltainn an aghaidh na gréin. ’S ann a smaoinich i cho truagh ’s a bha leugan a’ chrùin bhig a rinn i uair, taca ris.

Lean i oirre troimh ’n choille. Bha ’n t-slighe na bu ghiorra na bha dùil aice. Nuair a chual i fuaim nan ainmhidhean cha do chuir iad fiamh oirre. Cha do dh’ fhairich i càil ach gu feumadh i faighinn dhachaidh. Bha móran aice ri dhèanamh. Anns a’ mhionaid sin, chunnaic i ’n tigh-adhraidh ’na theine ’s a’ ghrian mu coinneamh ’s a’ ghealach ag éirigh. Stad i airson ùine mhóir aig a’ chraoibh, a gàirdeanan timcheall oirre. Sheall i chun an teine.

Smaoinich i air na leabhraichean a’ losgadh ’s dealbh a h-athar a’ leaghadh anns an dealanaich ùr ud.

“Chan eil mi a’ tuigsinn,” thubhairt i rithe fhéin. “Chan eil mi a’ tuigsinn.”

Ach bhà i tuigsinn. Bhà i tuigsinn. Ann an solus an teine, chunnaic i na tighean beaga Afracanach mar a bhà iad, truagh is salach. Chunnaic i am bùrn uaine timcheall orra. Bha an tigh-adhraidh ’na aonar. Cha loisgeadh càil ach e fhéin.

Dh’ fhàg i chraobh ’s chaidh i suas chun an teine. Dìreach nuair a ràinig i e, leum dithis dhaoine dubha mu a coinneamh. Dh’éirich na sleaghan ’nan làmhan. Aig a’ cheart àm, chunnaic i an aodannan làn nàimhdeis ann an solus an teine. Chunnaic i na fiaclan geala ’s na lipean air an slaodadh air ais. Rinn i gàire nuair a bhuail na sleaghan i, ’s a thuit i air ais do ’n teine.


[TD 272]

Dolairean Shuardail
MURDAG NICCOINNICH

IS iomadh sgeul a chualar aig na bodaich an làithean ar n-òige ris nach do ghabh sinn móran suim aig an àm. ’Sann mar sin a bha mise a thaobh mar a thachair an Suardail; gu dearbh, ’sann a bha e air dol, cha mhór gu buileach, ás mo chuimhne gus an do dh’fharraid caraid dhiom an robh dad agam mu dheighinn. ’Sann a b’ fheudar dhomh aideachadh gur e glé bheag, ach chuir mi romham, e bhith idir ’nam chomas, gun lorgainn gach iomradh a bha ri fhaighinn, cho math ris na bha aigesan. Is iongantach gu dearbh an sgeul a fhuair mi.

Tha toiseach aice ann an Gibraltar, anns a’ bhliadhna ochd ceud deug agus aon thar fhichead. Bha long bheag dà-chrannach—an “Sìne”—a bhuineadh do Mharsanta Iùdhach, fear Maois Léibhi, ’ga luchdachadh le bathair luachmhor, anns an robh ola-mhilis, pàipeir, céir-sheillean, anise, meas a’ chruinn-ola, agus fìon-dhearcan caoinichte; ach, a bharrachd air a sin uile, bha ochd mìle deug thar fhichead dolair airgid—dolairean cruinn, cruaidh Spàinteach—’ga chur ’na giùlain. Faodaidh sibh a bhith cìnnteach gur iomadh sùil shanntach a thugadh air an ulaidh-sa. Bha cuid ag ràdh gur h-ann á soitheach eile chaidh an t-airgead so a ghoid.

Biodh sin mar thogair, bha na dolairean ann am pocannan, a bha air an cur fodha gu cùramach am min-sàibh, am broinn buidealan—ochd buidealan dhiubh, taobh ri taobh. Bu mhór am fortan sin do dhuine bochd sam bith. Bha iad air an cur sìos gu faiceallach am broinn na luinge, far nach robh e furasda do neach sam bith faighinn thuca.

An uair a bha an cargo air bòrd, agus gach nì deas, uidheamaichte, chàradh na siùil rithe, is chuireadh a h-aghaidh ris a’ chuan mhór is ri a ceann-uidhe—Bhahia ann am Brazil.

Le soirbheas fàbharach, is gach nì mar a dh’ iarradh, cha toireadh an t-astar, da fhichead ceud mìle, fada idir.

B’ e fear Tómas MacIain, Sasunnach, a bu sgiobair agus cuide ris bha dithis Shasunnach eile, dithis Albannach á Montròs, Eadailteach, Frangach, a bha ’na chòcair, agus balach—Aindreadh Camelier—mac marsanta á Malta. B’ esan a bha ’na ghille frithealaidh, agus bha e a’ dol gu muir airson na ciad uaire.

Sin, matà, an sgioba.

Cha deach an “Sìne” fada air a cùrsa an uair a thòisich mórbhanaich agus cuilteanachd air bòrd. Bha amharus is sannd a’ togail cinn. B’ e an còcaire Frangach a bu mhàthair-aobhair dha so.

Mar a bha na làithean a’ dol seachad bha an-shocair ri fhiosrachadh—daoine a’ cur teagamh ann an cach a chéile. Fios cha robh aig neach gu dé na smuaintean a dh’ fhaodadh a bhith gu dìomhair a’ buaireadh ’s a’ brosnachadh a nàbaidh.


[TD 273]

Gu fortanach bha Breatannaich san sgioba a bha móran na bu shuidhichte, agus ’sann a rinn iad nàdur de dh’ fheala-dhà de ’n chùis. Ach, mar a bha na làithean a’ dol seachad, bha e soilleir ri fhaicinn gur h-ann na bu mhiosa a bha cùisean a’ fàs. Cha robh an companas is an carthannas a bu chòir a bhith a-measg dhaoine, a bha a’ cur an aghaidhean ri cunnartas is dìomhaireachd a’ chuain, ’nam measg idir.

Bha so a’ cur gu mór air Strachan, fear de ghillean Mhontròis. Bha e toirt fa-near mar a bhà, is eagal air gu dé dh’ fhaodadh tachairt mura rachadh rudeigin a dhèanamh. ’Na bheachd-san cha deanadh dad feum ach srian a chur le làimh làidir, smachdail bho ’n sgiobair.

Chaidh e suas far an robh e. Chuir e an céill gu soilleir mar a bha cùisean ’na bheachd-sin. A nise mar a tha fhios againn, cha chuir am fear anns nach eil olc ciont ás leth neach eile, gun dearbhadh. “’S cìnnteach” ars esan ris fhéin “nach bu dùbhlan Frangach dhoibh uile.” B’ e a bharail nach robh aobhar iomagain ann, gun robh cus ’ga dhèanamh á neònachas an Fhrangaich.

Mar a bha na làithean a’ dol seachad bha e soilleir do ’n chòcair is do ’n Fhrangach nach taobhadh an còrr de ’n sgioba leotha anns na bha iad a’ cur rompa. Gu dearbh bha làn chìnnt aca gun robh an t-Albannach Paterson gu tur ’nan aghaidh, agus airson na feadhainn eile, bha iadsan a’ cumail an cuid smuaintean aca fhéin. Mean air mhean bha mar gum biodh neòil dhubh dhorcha a’ laighe le trom gheilt air inntinn nan uile.

’Se a’ chiad rud a thachair gun do dhochainn Pàruig mac a’ Ghobhainn a chas air chor is nach robh e comasach dha gluasad. Bha sin air an t-seachdamh là de ’n Og-mhìos sa’ bhliadhna ochd ceud deug is a h-aon thar fhichead. Thairg am Frangach àite ghabhail. Bha so a’ toirt cothrom dha fhéin is do dhlùth chompanach a bhith air faire còmhla, mar a thachair an déidh do ’n Sgiobair is an roinn a bha leis dol gu tàmh. Bha an dà eucorach a nis air a’ chlàr uachdrach an duibhre na h-oidhche.

Ann an camhanaich na maidne is na reultan loinneireach té an déidh té dhiubh a’ sìoladh á sealladh, is prìomh dhathan àillte na gréine ag òradh nan speur is gun deò air adhar, bha an “Sìne” le fìor bheagan gluasad a’ teannadh ris an laidhne le a siùil a’ placadh gu dìomhain ris na croinn. Bha an saoghal fhathast ’na shuain. Sìos an staidhir gu falachaidh faiceallach ghabh am Frangach gu seòmar an sgiobair le gunna ’na dhòrn. Dh’ fhosgail e an dorus agus, anns an dorcha, loisg e far an robh leabaidh an sgiobair. Ruith e sin suas air a’ chlàr-uachdrach gun chinnt aige co-dhiùbh na mharbh no na leòn e an sgiobair oir bha fhios aige gun dùisgeadh am fuaim gach neach a bha ’na chadal.

Leum am balach frithealaidh air a chois agus air dhà a cheann a chur an àird chunnaic e Hemann, an t-eucorach eile, a’ tighinn air Paterson a bh’ aig a’ chuibhle is ’ga bhualadh sìos le stoc a’ ghunna. Mu ’n àm so nochd an sgiobair, le làimh ri cheann is an fhuil a’ sileadh ’na shùilean. Ghluais MacIain cuideachd is mun gann a thug e sùil mun cuairt is a dh’ fhaighnich e gu dé bha tachairt, thug am Frangach


[TD 274]

cruinn-leum air a chùl agus le làimh chuideachaidh bho Hemann cha robh e fada cur ás dha. Rinn iad sin air an t-seòmar-toisich far an robh an còrr de ’n sgioba ’na laighe is air ùr dhùsgadh. Sheas iad a sin, is fear dhiùbh le tuaigh, is mhaoidh iad air neach sam bith a bheireadh ionnsaigh air tighinn suas. Dh’ éigh Hemann air an Eadailteach a thighinn an àird, ach chumadh Mac a’ Ghobhainn agus Strachan far an robh iad. Le cuideachadh an Eadailtich chuir iad ás do gach comharradh air an cionta, ghlan iad an t-soitheach mar a b’ fheàrr a b’urrainn dhoibh, ach cha robh iad fhathast riaraichte, oir bha eagal orra gu dé a dh’ fhaodadh Mac a’ Ghobhainn is Strachan a dhèanamh, ged nach biodh ann ach gun toireadh iad fianais ’nan aghaidh. Dh’ fheumte cur ás dhoibh. Gu dé rinn iad ach dhùin iad sìos bòrd uachdrach an t-seòmair toisich, agus smùir iad gach sgàinean le glaodh de fhlùr agus bùirn.

Rinn iad a nis airson am mùchadh.

Las iad teine, de fhiodh fliuch agus teàrr, anns an t-seòmar eile agus tholl iad an tallan, ach gun tachdadh an toit iad. Chaidh an teine chumail a’ dol fad cheithir uairean fichead, ’s bha na truaghain glaiste an sud, gun anail gaoithe ré shia uairean deug thar fhichead.

Ann an làn dùil nan Albannach fhaotainn rag tachta dh’ fhosgail iad am bòrd uachdrach, ach bha na balaich bhochda beò, ged a bha iad, am briathran a’ ghille bhig, “glé throm-chridheach.” Bu bheag an t-iongnadh!

Chaidh nàdur annlan a thilgeil sìos thuca bho àm gu h-àm ach cha d’ fhuair iad suas gu trì làithean an déidh sin, ri lìnn an Eadailtich a bhith guidhe ás an leth. Fhuair iad cothrom èaladh suas agus b’ éiginn daibh mionnachadh air a’ Bhìobull nach ìnnseadh iad dùrd gu bràth mu na thachair.

Bha an “Sìne,” aig àm na creach-sa, mu shia ceuman-cruinne tuath air cearcall meadhonach na talmhainn, ’s mu thimcheall air seòladh chóig làithean an iar air na <eng>Canary Islands<gai>.

Chaidh a nise a cur mun cuairt ’s a cùrs’ a shuidheachadh air taobh siar Alba.

Bha an sgioba, gu tà, làn amharuis air càch a chéile—imcheist air gach fear—air na mortairean, làn fiamh gun tigeadh an cionta am follais ’s gun tugte am bàta gu port; is càch fo eagal am beatha.

Nochd iad meud an teagaimh le iad uile bhith dol a chadal air an ùrlar àrd, ré ceithir latha deug, mun tug iad ceum sìos gu ’n leapaichean crochta.

Air an astar gu tuath, thugadh na buidealan, leis na dolairean, suas, ’s chuireadh na buinn ann am pocannan air an tàinig iad sa’ cheàrnluinge. Dh’ fholaich iad na pocannan so ann an cliathaichean na luinge. Tha so a’ ciallachadh gu robh dà shlige air an “Sìne,” oir rinneadh falachsan eadar an dà shlige.

Fa-dheòidh, thog iad fearann—Ceann Bharraidh. Chaidh Hemann air tìr am Barraidh. Thug e an t-ainm Caiptein Rodgers air fhéin; agus thuirt e gu robh e air slighe-cuain bho New York gu Archangel.

Cheannaich e bho Mhgr. MacNeil á Bhatarsaidh, caora, sia geóidh, cóig tunnagan agus tacair ime. Phàigh e so le bathar—baraille arain,


[TD 275]

ceithir bucais fìon-dhearcan caoinichte, cnagan fìon, agus cnap céir-sheillean—gnothaich annasach da-rìribh.

Cheannaich e, mar an ceudna, eathar mór fuasgailte le seòl. Phàigh e air a son le dolairean—dà ghinidh dheug, is cóig puinnd Shasunnach air an t-seòl.


Bha na creachadairean, a nise, ann an uisgeachan na dachaidh. Ach fuirichibh . . . .

Ann am Barraidh, chuala Hemann gu robh long luath a’ chrùin sa’ Chuan Mhòrthireach (cuimhnichibh gu robh móran anns an àm ud a’ deanamh buannachd mhath le bhith seachnadh na cìs-mharsantachd). Air a h-uile cor bha aca ris an long-sgrùdaidh a sheachnadh. Cha robh air ach cùrsa atharrachadh.

Dh’ ullaich iad eathar Bharraidh gu bhith deas ullamh aig mionaid sam bith, nam biodh aca ris an long fhàgail.

A-mach bho ’n Chirc, an Rubha Leódhais, chuireadh na pocannan airgid do ’n eathar. Chuireadh biadh ’nan cois, agus dh’ òrdaicheadh triùir sìos le tàl aig gach fear, gus an “Sìne” a tholladh fo ’n uisge.

Rinneadh sin agus, aig aon uair deug, ’s an oidhche dorch, thog an sgiobadh orra do ’n eathar; chuir iad an seòl rithe agus air falbh a ghabh iad, is an “Sine” a’ siubhal san dorchadas, is a’ lìonadh gu luath.

B’ e an dùil am mór-thìr a dheanamh dheth agus imeachd gu deas; ach bheothaich a’ ghaoth. Chathaich iad an aghaidh na gaoithe ’s na fairge, ach b’ fheudar géilleadh mu dheireadh, agus fearann a ghabhail, ann an Suardal, mu uair sa’ mhadainn a-màireach.

Chuir iad an t-eathair aig acair a chum a cumail tèaruinte is làn dùil aca gun deanadh iad tìr-mór dheth, nan tigeadh leasachadh air a’ ghaoith no fois air beucadh na mara. Chaith iad an oidhche anns an eathar, ach ’s ann a shéid an doineann gu ro uabhasach sa’ mhadainn, agus chaidh an t-eathar a thilgeil a-steach air a cliathaich air a’ mhol am Bò nam Bodach.

Chuir cunnairt gu spàirn iad a nis. Cha robh dragh mu nì ach na dolairean. Tharraing iad an t-eathar suas agus shlaod iad an t-airgead gu tìr, far na thog iad fasgadh air a’ chladach, le déileachan, ’s le canbhas.

A nise, chunnacas an t-eathar bho thìr a’ cathachadh ris an stoirm, mun do ghabh i cladach. A-measg chàich chunnaic cìobair an tighearna bhig i, bho ’n an Leas Gheal an Suardal. Chaidh an sgeul air feadh nam bailtean agus, air tùs, ràinig i cluasan fear an Tigh Chuspainn, an Steòrnabhagh. Chaidh Ruaraidh MacIomhair, ceannard an tighe, agus a mhac air ball a shealltainn mu ’n chùis neònaich-sa.

Cheasnaich e Hemann. Rinn an laoch sin seanchas dha gun teagamh—gun deachaidh an companach-seòlaidh ás an rathad aig Ceann Bharraidh, ’s gum b’ ann d’ a athair fhéin a bhuineadh a’ chulaidh.

Rannsaich MacIomhair gach cùil agus fhuair e pocannan dholairean, ach cha robh e buileach sàsaichte. Dh’ fhàg e dithis dhaoine an cois an sgiobaidh, gu faire chumail orra agus thog e air . . . .


[TD 276]

Cha robh e fad air adhart, nuair a chuala e tàislich air a chùlaibh, agus air tionndadh dha, có fhuair e air a shàilean ach an gille-seòmair, le anail ’na uchd, agus cnead guil air. Bha an cìobair air a bhith aig na creagan agus chuala e ùpraid a’ phàisde ’s e streap ris na creagan. Chuidich e ’n àirde e.

Dh’ innis am balach a h-uile nì. Bha an t-amharus a bh’ aig MacIomhair a nise air a dhearbhadh, agus chuir e dithis dhaoine eile á Bòsdadh, le earail iad cuideachadh sam bith a bha mun cuairt fhaotainn; nan deanadh an sgioba oidhirp sam bith air teicheadh, bha iad gus an t-eathar a chur ’na spealgan agus an sgioba a cheangal.

Thug MacIomhair an gille Melìteach gu ruig Steòrnabhaigh.

Nuair a dh’ ionndrain Hemann an gille, chuir e an t-Eadailteach ’ga lorg; thill esan mar a dh’ fhalbh e. Làn amharuis, ghluais Hemann fhéin air a thòir.

Streap e am Bogha gus na ràinig e an còmhnard, ach có choinnich ris ach an dithis a thill MacIomhair. Ruith e, leis an eagal a’ cur luathas ’na shàilean. Chuir so iongnadh air na bodaich agus chaidh iad ’na dhéidh, an dùil gur h-ann a’ toirt a chasan leis a bha e. An uair a dhlùthaich iad ris, ’s a theannaich iad cruaidh air a shàilean, thilg e dheth a chòta ’s a pheitean. Thog gach ball fianais ’na aghaidh, oir chaidh an còta uaine chur gu ruig Dhun-Eideann far na dh’aithnicheadh, anns a’ chùirt, gum b’ ann leis an sgiobair a bha e. Ann am pòcaid a’ pheitein, fhuaireadh uaireadair an sgiobair.

Moch sa’ mhadainn, thugadh an sgioba uile suas gu Steòrnabhagh, ceangailte, ach a mhàin, Hemann. Dh’ fhàgadh a làmhan-san saor.

Thill MacIomhair agus Coinneach MacChoinnich, cléireach an fhir-chruinneachaidh chun a’ chladach. Fhuair iad móran phocannan dholairean tiodhlaichte anns a’ mhorghan. Thrus iad na chaidh aca air agus ghiùlaineadh na pocannan air dromannan dhaoine gu sabhal Banntrach Mhic’IlleMhoire ann an Suardal.

Tha e air aithris gun tug cuibhreann de ’n airgead a cheann fodha fheadh ’s a bha e air aoigheachd san t-sabhal, an Suardal, ach ciamar no càite chan eil fios. Tha fios cuideachd gur iomadh làn spaid talamhain a chaidh a thionndadh mu làireach an t-sabhail iomadh bliadhna an déidh so an lorg air fortan.

Bha e air aithris, anns an nàbachd, nach do ràinig a h-uile poca eadhoin gus an t-sabhal, gun thuit cuid de thuill anns a’ mhòintich, ’s gun deach an togail nuair bha a’ chadhailich seachad. Chualas mu ’n bhodach a bha ’g eubhach “An t-onair thar an t-saoghal” agus na buinn airgid a’ tuiteam troimh tholl a bh’ air a phòcaid.

Co-dhiùbh, tha e coltach gu robh dolairean airgid a’ dol bho làmh gu làimh an Steòrnabhagh, car iomadh bliadhna an déidh so. Tha fios, cuideachd, gum facas cailleach le cliabh làn céir-sheillean, ’ga reic, bho thigh gu tigh.

Biodh sin mar a bhitheas, chaidh groilleachan math dholairean a shlaodadh ann an cairtean, le eich na Banntraich, gu ruige Steòrnabhagh far na laigh iad, car àm, san Tigh Chuspainn—a bha aig an àm sin an Sràid Chromwell. Nuair a chaidh an cunntadh ann an Dun-Eideann, bha iad timcheall air seachd mìle dolair goirid—luach ceithir cheud deug not!


[TD 277]

Agus a nise mu ’n “t-Sìne.”

Chaidh i ás an rathad air Ceann Tholstaidh, agus reic ughdarrais an Tighe Chuspainn an calldach, ’s a’ chuid de ’n luchd a thàinig air cladach—fiach dà fhichead not agus a cóig. Bha aon chist de chéir-sheillean a-measg an sprùillich.

Chaidh an sgioba a chumail fo fhaire ann an tigh-òsda air a’ Mhol-a-Tuath, ach cha b’ iadsan a chuir an tiomairt air a’ bhaile ach na cairtean leis an airgead. Tha e furasda gu leòr a chreidsinn nach robh beag no mór, sean no òg nach tàinig a-mach a dh’ amharc air an t-sealladh-sa a’ dol troimh na sràidean.

Thugadh Hemann ’s am Frangach fa chomhair cùirt an Steòrnabhagh. Leig am Frangach air nach robh Bheurla aige, ach bha duine uasal, Mgr MacGhille Ruaidh, anns a’ bhaile aig an àm. Dheanadh esan tapairsnich air an Fhrangais, ri lìnn e bhith còmhnaidh, car tacain, an Canada Iosal, agus fhuaradh thairis air an doilgheadas air a’ mhodh sin.

Chaidh an sgiobadh ’s na dolairean a thoirt gu Lìt anns a’ “Phrince of Wales.” An déidh ùine chaitheamh ann am prìosan Tolbooth thugadh iad gu cùirt. Thionndaidh a’ chuid eile de ’n sgiobadh ’nam fianaisean an aghaidh an Fhrangaich agus a’ chompanaich. Chaidh an dìteadh airson mort agus creachaidh air àrd a’ chuain agus dhìol iad le ’m beatha airson an ciont is bu mhath an airidh.

Sin matà mar a chual mise an eachdraidh air mar a thachair an Suardail.


Bha Niall Uisdein an aon de na cathan thall agus thainig air fhéin is air gille eile a dhol air ais le leòinteach, agus thainig iad (mar as minic a thàinig) fo smàlaidh garbh aig na gunnacha móra, agus bha coltas na truaighe air uair, agus theich an gille eile le a bheatha. Chaidh Niall ’na chrùban ri taobh an duine leòinte, agus dh’ fhan e cuide ris! An uair a thainig sìoladh air cùisean bha oificear a’ dol troimh an uamhas sin agus dé a chitheadh e ach fear ’na shuidhe an sud, agus an uair a ràinig se e bha leòinteach aige ’ga chumail ceart an sin. “Dé a bha so a’ ciallachadh?” Dh’ innis Niall, facal air an fhacal, mar a thachair; ’s thuirt an t-oificear,

“Agus carson nach do theich thusa thu fhéin?”

“Ma bha mise gu bhith air mo mharbhadh,” arsa Niall, “tha e cho furasda mo mharbhadh an sud agus a tha e an so.”

“Urram do ’n dligheach urram.”

(Thug Niall an leòinteach ás sàbhailte).


[TD 278]

Teip Thaitneach
RUARAIDH MACGILLEATHAIN

[Dealbh]

MU dheireadh na Naoidheimh Linn Deug bha leabhar an uirsgeulaiche ri ’g innse dhuinn ma phàist òg á Sgìre Uige a bha air mhuinntearas ann a Lunnainn agus ged a bha móran sluagh a’ fuireach anns a’ bhaile mhór sin bhiodh i uaireannan air a fiachainn le fadachd is cianalas. Dh’ aithris e cuideachd gum biodh i dol cuairt do phàirc fharsainn a bha faisg oirre gus an dugadh a’ ghlasaich na sléibh-ionaltraidh ’na cuimhne agus gum biodh i ri bruidhinn Gàidhlig ri na féidh pheatail a bha anns a’ challaid mar a bhiodh cuid ag eubhach air a’ chrodh aig an àirigh.

’S iongantach gun tuigeadh na féidh móran do ’n Ghàidhlig nas mò na thuigeas iad a’ Bheurla phidgin a tha iad ri cluinntinn aig a’ choigreach a tha ann a Lunnainn an diugh.

Tha an cianalas mar sin ri leantainn Ghaidheal ann a Lunnainn fhathast agus tha e gu h-àraidh ’s gu tric a’ bualadh an fheadhainn a tha aosd is euslan. Co-dhiù thàinig toileachas inntinn ’na lùib bho chionn ghoirid nuair a thadhail teip ghleusd nan òran orra. Goirid an déidh dhi tadhal rinneadh leth-bhreacan dhith air “Seanchaidh” Shonag Liuirboist.

Chruinnich càirdean ’s eòlaich a chéilidh nuair a chuala iad gu robh i anns a’ bhaile agus bho fhuair iad na leth-bhreacan bithidh iad ’gan toirt chun an fheadhainn a tha aonaranach agus gun chothrom as urrainn a thighinn ’ga chluinntinn. Aig amannan eile bithidh iad ’ga cur air a fón dhaibh agus uair no dhà chaidh a guth còrr air sia ceud


[TD 279]

mìle air falbh air a fón. Tha balach Arnoil ri toirt laighe na gréin gu bòidheach ’nar n-imrich shuaicheanta le ghuth cubhaidh a’ gabhail “Nuair chì thu ghrian san àird an iar dol sìos aig crìoch an lò,” agus tha fear Chirciboist mar gum biodh e ’ga fhreagairt a’ seinn gu binn an aon seòrsa sealladh aig an taobh siar do Loch A Ròag. Ma tha osnaich no sileadh dheòir a-measg na cuideachd a tha ’gan éisdeachd tha balach Arnoil a’ ceadachadh sin dhaibh ’s e ri cuimhneachadh air àm a dh’ aom ’ga dheanamh aotrom agus ri toirt sreath-sgrìobhaidh á òran Chàrlabhaigh “Mo shùilean a’ sileadh ged ’s fhada bhuam bròn.” Mar an ceudna tha fear Chirciboist ri deanamh caoineadh dligheach nuair a tha e dol leotha gu Eitseal a laighe sìos gu suaimhneach air a’ chluasaig anns an fhraoch, ’s an t-eòlas chuir e òg orra dha cho beò ’s ga b’ ann an dé.

Ged nach eil òrain òganach Shiaboist cho cudromach, mar a theireadh sibh uaireigin, cha mhór nach cluinneadh tu feur a’ fàs nuair a tha e tòiseachadh a’ reubadh na h-abharsaic agus a’ seinn gu ceòlmhor “Cha mhol mi-fhìn an t-Saighdearachd cha d’fhuair mi coibhneil i.” Tha e cheart cho math nuair a tha e tuiteam ann an gaol is àill mar shneachd a’ gheamhraidh air mullach beanntan àrd.

Chuala sinn oirre labhradh ciùin agus bàrdachd thlàth-ghuthach ann a’ suidheachadh sèimh ruinn: “Eitseal Bheag” “Tom an t-Searraich” “Fuaim Tràigh Uig” agus “Cóig Peighinnean” gun ainmeachadh ach beagan dhe na h-òrain a tha oirre.

Tha guth an duine duilich a chur ann an òrdugh-airidh. ’Sann a bhios an t-suim a réir ’s mar a thuiteas a fonn air a’ chluais a chluinneas ’s a dh’ éisdeas. Co-dhiù shaoileadh sinne gun deanadh na seinneadairean so cluasmhothachail Britheamh a’ Mhòid mar ionad-thasgaidh. Chan eil iad dhuinne a-steach air an dàrna cluais ’s a-mach air an t’ éile. ’Sann a tha iad a’ fuireach ’nar cinn fad na h-oidhche bho chuala sinn sibh.

’S binn guth an eòin far am beirear e ach tha iad so binn ann am móran àiteachan nach fhaca iad fhathast:—

Anna Mhoireasdan (Eòropaidh), Caitriana M. Mhoireasdan (Borgh) Cristiona NicLeòid (Arnoil) Coinneach Fhionnlaigh; Dòmhnall Iain MacGilleathain (Bradhagair a Tuath), Cris. M. NicLeòid (Bacabhat Street), Anna agus Mabel Dhòmhnaill Mhurchaidh (Glaschu), Caitriana Choinnich Uilleim agus Murchadh Chailein Ghilios (Siabost), Calum Dòmhnallach (Bhàlasaidh), Agnas Iain Ghreuim, Màiri Dhàidhidh, Amhlaidh, Murchadh Iain Choinnich, Iain Dhòmhnaill Dhòmhnaill, ’s an dà phàist òg a choisinn na duaisean a b’àird aig seinn nan Tighean Foghluim—Dolag A. Nic Gilleathain agus Sìne Mhoireasdan (Bradhagair a Deas).

Chòrd sibh ri Fear Fort George a bha air chuairt againn agus bha sibh mar fhleadh-thoileachas do Alasdair Moireasdan, á Dail, a thainig pìos dh’ ur n-éisdeachd. Bha e glé iongantach gur e an t-aon teist-dreach a chuir iad ar an teip le chéile. Thubhairt gach fear “Chan eil blas na Beurla orr’.”

Tha Gàidhlig mhath orra gun teagamh agus tha i deanamh dearmaid agus dìmeas air còmhradh gun thoinisg, ciall no bladha tha


[TD 280]

feadhainn a’ cur dha na puirt an diugh. Dh’ àicheidh sibh agus chuir sibh an aghaidh fear na Beurla a bha còmhradh air an réidio a thubhairt gur h’ e ceàrd a bh’ ann do Dhòmhnall Dubh, nach maireann. Nach fhada bho chuala sinn gur h-e Dòmhnall Dubh an fhìor-mharaiche teòma a mheall am “<eng>Press Gang<gai>” agus a shàbhail prìosanach Bharbhais air onfhadh nan tonn gun bhall-airm ach “Hookah.” Ach ’s e tha sin sgeul eile nach cuirear ceart ann a Lunnainn.

Bha siubhal Dhòmhnaill Chaluim sgapte is sgoinneil mun d’fhuair e cruinn sibh air an aon teip ach bha shiubhal mithich, oir rinn ur guth an telebhisean dorch, an réidio sàmhach, chuir sibh criosan ciùil na bùth bho na féille agus stad sibh tuathalan a’ ghramofon. Réisd bhiodh e freagarrach rann a thoirt á Cunntair Aonghais dhuibh:—

Thug sibh cuid a thrialladh
Measg an fhraoich ’s an fhianaich,
’S greisean eile a dh’ iarraidh
Iarratas na h-òig,
’S gum a fada binn sibh,
’S aoibhealachd ’nur ceòl.

Ged a bhuineas Seonag do Cheann A Deas Ameirica tha i déidheil air a’ Ghàidhlig. Tha i eadardhealaicht ri tè Ceann-a’-Bhàigh a dhiùlt a dhol a dheanamh danns-an-t-sabhail còmhla ris an t-Siarach leis a leisgeul mhórchuiseach—<eng>“I can’t do the country dances.”<gai>


Na Fir-Deasachaidh, Gairm. Oxford, 22/1/62.

Nach mór an smaoin e, a réir a <eng>Stornoway Gazette<gai>, gura dòcha gur e Urdu as fhaide dh’ fhanas beò ann an Alba an àite Gàidhlig. Tha so gu cinnteach truagh agus tha mi an dòchas nach eil an gnothach cho dona neo cho eu-dòchasach ’s a thatar a’ cumail a-mach.

Air réir an aona phaipeir tha e misneachail fhaicinn gu bheilear a’ deanamh a h-uile oidhirp a chum Gàidhlig ionnsachadh do’n chloinn aig a bheil a’ Bheurla ’na cànan màthaireil. ’S dòcha nach biodh pàrantan an aghaidh Gàidhlig ionnsachadh mar chànan-céin nam biodh an comas ann, agus bu chòir buidheannan-teagaisg feasgair a bhrosnachadh anns gach àite airson iadsan a dh’ fhàg an sgoil.

Tha sinne an so an Oxford air còmhlan de dhaoine a chruinneachadh gu ionnsachadh na Gàidhlig. Tha sinn a’ cruinneachadh airson ceithir uairean an uaireadair a h-uile seachdain. Tha nis còrr is bliadhna bhon thòisich sinn agus a h-uile ràithe sgoile, an àite bhith dol an lughad tha sinn a’ dol bho neart gu neart, ged nach eil againn fhathast ach trì thar fhichead.

Ged nach robh facal Gàidhlig aig duine dhiubh an toiseach tha sinn comasach a nis air céilidhean a chumail a bharrachd air a bhith bruidhinn cho math ’s as urrainn dhuinn a-measg a chéile.

Bu mhath leam a chluinntinn bho chòmhlanan eile de ’n t-seòrsa so a tha ag ionnsachadh na Gàidhlig ann am bailtean Sasunnach eile, agus ciamar a tha iad a’ faighinn air adhart. Ma thòisicheas duine a’ sgrìobhadh thugam seòladh iad an litir c/o Gairm.

Is mise, (GAIDHEAL.)


[TD 281]

An Sgeilp Leabhraichean

<eng>Gaelic-speaking Children in Highland Schools. (The Scottish Council For Research in Education). University of London Press, Ltd. 10/6.<gai>

Chaidh a’ chomhairle ris an canar <eng>“The Committee on Bilingualism . . . .”<gai> ath-stéidheachadh bho chionn sia bliadhna gus sgrùdadh a dheanamh air na ceistean cudthromach a tha co-cheangailte ri dà-chainnteas ann an Alba.

Ged a tha na ceistean sin a’ buntainn ri iomadh grunnan anns an dùthaich, leithid nan Innseanach ’s nam Poles a tha air an dachaidhean a dheanamh ’nan ceudan timchioll nam bailtean móra, is ann air a’ Ghaidhealtachd fada, fada, as lìonmhora an dragh agus as cudthromaiche na ceistean.

Tha an leabhar so air a stéidheachadh air dà rannsachadh a chaidh a dhèanamh—aon ann an 1957 anns na ciad-sgoiltean, agus aon eile ann an 1959 a-measg na cloinne aig an robh eòlas air choireigin air Gàidhlig air a’ chiad bhliadhna anns na h-àrd sgoiltean.

Chan eil mise a’ leigeil orm gu bheil aithne mhór agam air cùisean foghluim no air riaghladh sgoiltean no air cuspairean co-cheangailte ri òrdachadh teagaisg no ionnsachaidh, agus is iad daoine a tha sgileil annta sin uile a chuir na sgrùdaidhean sin agus an leabhar so an uidheim. Ach a chionn ’s gu bheil ùidh agam ann an cùisean a bhuineas do’n Ghàidhlig, tha ùidh agam anns an leabhar so, agus tha an leabhar a’ cur uallach orm.

Canam, anns a’ chiad dol a-mach, nach eil freagairtean no móran cho-dhùnaidhean an so. Chan e sin an seòrsa leabhair a th’ann. Tha e a’ cur an céill mar a tha cùisean an diugh agus a’ fàgail nan co-dhùnaidhean ’s nam freagairtean (ma tha iad ann) aig feadhainn eile.

Air duilleagan 18 agus 19 tha an leabhar a’ sealltainn dà mhap—tha a’ chiad fhear breac le Gàidhlig, mar a bha i aig deireadh na naoidheamh linn diag, bho chrìoch Pheairt chun a’ Bhuta Leódhusaich. Anns an dara map (1951) tha am breacadh air sìoladh air falbh gus nach fhaicear e ach anns na h-iomaill a siar agus anns na h-Eileanan-a-Siar. Ach tha fios againn gur ann mar sin a thachair.

Seallamaid a nise air dà eiseamplair air an taghadh as an dà rannsachadh a dh’ainmich mi. An toiseach anns na ciad-sgoiltean (a’ bhliadhna 1957) agus air a’ chiad chlas so an àireamh ás a’ cheud (%) aig an robh a’ Ghàidhlig mar chainnt mhàthaireil.

Siorramachd Earra-ghaidheal 3.3 %
Sirramachd Inbhirnis 15.9%
Siorramachd Rois 20.2%

Sin na Siorrachdan gu h-iomlan, ach seallamaid air na h-eileanan anns na Siorrachdan sin far an sùilicheamaid a’ Ghàidhlig a bhith na bu


[TD 282]

treise. Cuimhnichibh gur iad a’ chlann air a’ chiad chlas, no mu aois cóig bliadhna ris am bheil ar gnothaich, agus gur h-i a’ cheist am bheil Gàidhlig aca mar chainnt mhàthaireil.

Eileanan Earra-ghaidheil 19.1%
Eileanan Inbhirnis 67.7%
Eileanan Rois 57.5%

Tha an clàr a tha a’ toirt dhuinn nam figeirean sin cuideachd a toirt dhuinn nam figeirean airson a’ chiad seachd clasaichean, agus tha e a’ cur an céill, anns gach Siorrachd, gu robh barrachd air an t-seachdamh clas aig an robh a’ Ghàidhlig mar chainnt mhàthaireil. A’ cur an céill, ma throgras sibh, gu bheil an àireamh a tha a’ dol do’n sgoil leis a’ Ghàidhlig mar a’ chiad chànain a’ sìor dhol nas lugha a h-uile bliadhna.

Seallamaid a nise air clann nan eileanan (ann an 1959 an turus so), aig an robh Gàidhlig mar a’ chiad chànain, air a’ chiad bhliadhna anns an àrd-sgoil.

Eileanan Earra-ghaidheil 26%
Eileanan Inbhirnis 72%
Eileanan Rois 56%

Tha so a’ dearbhadh a rithist gu bheil an àireamh de chloinn a bha a’ dol do’n sgoil le Gàidhlig mar chainnt mhàthaireil air a bhith a’ sìor dhol an lughad, can bhon bhliadhna 1948 an-uair a rachadh a’ mhór-chuid de’n fheadhainn a bha a’ tòiseachadh anns an àrd-sgoil ann an 1959 do’n sgoil an toiseach aig aois cóig bliadhna.

[Sanasan]


[TD 283]

[Sanas]

Chan eil mise ach a’ taghadh eiseamplairean a tha furasda an tuigsinn, agus chan eil anns an fheadhainn so shuas ach, mar gum bitheadh, bun-stéidh nan rannsachaidhean. Ann an clàran eile, tha an leabhar a’ fuasgladh cheistean leithid. “Cia meud leanabh aig an robh athair agus màthair a bha a’ cleachdadh Gàidhlig anns an dachaidh? Cia meud leanamh aig an robh màthair aig an robh Gàidhlig agus athair aig nach robh?” “Cia meud athair agus màthair aig an robh Gàidhlig ach a dh’ ionnsaich Beurla a mhàin do’n chloinn?” Bha 162 dachaidh de’n t-seòrsa mu dheireadh sin ann, no 22%.

Tha aon rud cinnteach. Tha an leabhar so a’ dearbhadh gu bheil suidheachadh na Gàidhlige nas miosa na bha dùil aig móran againn, agus, ma nithear rannsachadh eile de’n aon seòrsa ann an sia no seachd a bhliadhnachan eile, bithidh, a réir choltais, an eachdraidh eagallach buileach.

Tha mi an dòchas gu ruig an leabhar so An Comunn Gàidhealach agus gach aon chomunn eile a tha a’ strì airson beatha na Gàidhlige, agus gun tarraing e iad fhéin agus Comhairlean an Fhoghluim còmhla feuch am bheil leigheas idir air a’ chùis. Air mo shon fhéin dheth, a dh’ aindeoin cho mì-chàileil ’s gu bheil an leabhar ’s na tha aige r’a ràdha, bu mhath leam meal an naidheachd a chur air a’ chomhairle a dheasaich e, airson cho ciùin, sgileil, onarach ’s a chaidh iad mu’n gnothaich.

Ma tha duine déidheil air gréim fhaighinn air an leabhar bithidh sinn toilichte gach cuideachadh a thoirt bho Oifis Gairm.

FIONNLAGH I. MACDHOMHNAILL.
