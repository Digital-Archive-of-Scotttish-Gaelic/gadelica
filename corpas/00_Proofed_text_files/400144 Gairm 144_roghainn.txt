[TD 303]

SEANCHASAN A STOBARRAG

(3) CUIBHLE AN FHORTAIN
le Dòmhnall Alasdair

’Sann greis roimh chogadh Hitler a thàinig a’ chiad Sasannach a dh’fhuireachd ann a Stobarrag. Duine beag, bòsdail a bh’ann a bha air leth an fhuilt a chall ged nach robh each mu dheich ar fhichead. Cheannaich e croit bheag a dh’fhàg a phiuthar aig a’ Locair nuair a bhàsaich i, agus thàinig e le bhean à Leighton Buzzard. Cha d’fhuair e ainm a riamh ach “An Gall”.

Bha dà ghobhar aige, còig chearcan, agus dà chiora agus bha e làn smaoineachadh gun e croitear a bha ann. Cha robh fear-ealain a’s a’ sgìre a riamh gun tàinig e agus rinn e dealbh air a h-uile càil agus cha mhòr air a h-uile duine bh’ann a Stobarrag. Cha robh mòran fèill air a leithid sin a’s an àite ach bha e cur nan deilbh air falbh agus ’se dh’fheumadh; ’se beò-shlainte bhochd a bhiodh aige à dà ghobhar, còig chearcan, agus dà chiora, agus sin fada mas tàinig subsidy no càil eile.

’Se June a bh’air a bhean agus bha i na b’àirde na esan. Creutair grinn, dàimheil agus toilichte. Bhiodh i dèanamh rudan le leathar, clachan muile agus criadh; ged is e treallaichean a bhiodh againn orra bha iad glè bhrèagha, agus is ioma fear a cheannaich spliuchan uaipe. ’Se ise cuideachd a bhiodh a’ coimhead às dèidh nam beathaichean air an robh “sprèidh” aca. ’S ioma gàire a thug i air muinntir a’ bhaile, agus chuir i eòlas air a h-uile duine.

Aig àm buain na mònach thàinig an gille a b’òige aig a’ Phurp dhachaigh às an oilthigh anns a’ robh e ag ionnsachadh doctaireachd. Ceàrnag de bhalach tapaidh a bh’ann air an robh ’N Ulpag againn. Thòisich e fhèin agus athair a’ glanadh drèana airson an t-uisge a leigeil às a’ pholl mònach a b’fhaisg air a’ rathad mhòr, mu leth mhìle on a’ bhaile.

Cha robh iad fada ann nuair a thàinig a’ Locair leis a’ chàr agus stad e mun coinneamh. Bha naidheachd aige a bha e airson innse dhan Phurp. “An cuala thu,” ars esan, “gum bheil an Gall a’ bruidhinn air bùth a thogail a’ sin?”


[TD 304]

“Bùth?”

“Uill, cha chanainn-sa bùth ris a’ rud a tha ’na inntinn, ach tha a bhean glè làmhcharach, agus tha i dol a reic nan treallaichean a tha i dèanamh, agus bainne nan gobhar ris a’ luchd turais. Tha iad ag ràdh gum beil slàinte mhòr ann am bainne a’ ghobhair.”

“ ’M beil bainne aca?” ars am Purp, le iongnadh, oir bha e coimhead nam beathaichean sin am mullach nan cruachan mònach mar bu tric.

“Beag no mòr air choreigin. Tha iad ag innse dhòmhsa gum bi ’n gobhar beò air sean chlùdan agus pàipearan naidheachd.”

“Cha chreid mi gum beil mòran slàinte cuirp no inntinn ann am bainne nam pàipearan naidheachd.”

“’N e ’n <eng>Daily Express<gai> a tha iad a’ toirt dhaibh?” ars an Ulpag, agus ghàir iad uile.

“Co-dhiù,” ars a’ Locair, “’se deagh àite a th’ann airson bùth dhan t-seòrsa – ris a rathad ’s ris an allt ’s an gleann brèagha sin a’ dol sìos chon a’ chladaich.” Thionndaidh e airson falbh ach thill e agus thubhairt e: “bha iad a’ faighneachd dhomh am b’aithne dhomh duine a thogadh a’ bhùth dhaibh agus thubhairt mi g’ eil a’ chlachaireachd air do làmh fhèin.”

“Chì sinn,” ars am Purp.

Nuair a thàinig e fhèin ’s an gille dhachaigh bha ’n t-suipear deiseil aig a bhean – brot air ceann caora. “Cuin a thòisich a’ Locair a’ cuideachadh a nàbaidh?” ars ise, nuair a chuala i an naidheachd a bha aca. “Cho cinnteach ’s a tha sibh beò ’se Locair a tha air cùl seo. Gheibh an Gall an tulach brèagha sin an-asgaidh bhon a’ bhaile ach ’sann leis a’ Locair a bhios a’ bhùth. Sann a’ sin a bha Seonaidh againn fhìn a dol a thogail taigh nuair a thigeadh e dhachaigh. Bha bhean a’ bruidhinn air rùm-teatha fhosgladh air son na’hirkers’ a bhios a’ tighinn as t-samhradh”. ’Se “hirkers” a bhiodh aice air “hikers’.

Chaidh i air ais dhan chidsin agus ann an tiotadh chuala iad i gàireachdainn. Nuair a thill i le ceann na caorach bha an dithis eile ga coimhead. Chuir i an truinnsear leis a’ cheann air a’ bhòrd agus ceò ag èirigh às. “Tha plana agam,” ars ise, “a chuireas stad air a’ lìgeara ghrànda.”

“Dè ’m plana tha sin?” ars am Purp.

Thòisich a bhean a’ gàireachdainn a-rithist, agus thionndaidh i ris a’ ghille. “Ma lorgas thusa cnàmhan a’s an drèana,” ars ise, “agus ma bheir thu chon an tidsear ud a bhios a’ rannsachadh a leithid sin iad . . . . .”

“Cnàmhan?” ars am Purp.

“Seadh. Chan fhaod duine bùth a thogail ann an cladh.”

“Tha cnàimhneach agam,” ars an Ulpag le gàire, oir thuig e dè bha ’n inntinn a mhàthar.


[TD 305]

“Ma tha cha b’ann an-asgaidh a fhuair thu e,” ars ise. “Co-dhiù ’se a bhiodh ann peacadh cnàmhan duine a chur ann an drèana. Nach eil cnàmhan air a’ bhòrd a ni ’n gnothaich?”

“Nach eil fhios agad,” ars am Purp, “gun aithnich lethchiallach sam bith ceann caora bho cheann duine.”

“’Se ceann muncaidh a b’fheàrr,” ars an Ulpag. “Gheibh mi fear ri cheannach ann an Obar Dheadhain.”

“Tha thu cosg gu leòr mar thà,” ars a mhàthair, gu math biorach, “ged nach ceannaicheadh thu ceann muncaidh. Brist thusa na cnàmhan a tha againn ’nam pìosan beag ’s chan aithnich an tamhasg ud ’ad bho chnàmhan duine, agus nuair a bhios Seonaidh ag iarraidh an àite innsidh mi gun e a bh’ann fealla-dhà a rinn thusa le ceann caorach air na rinn mi brot. Bithidh e ’na chùis-bhùirt a’s a’ sgìre.”

“Nì mi dubh leis a’ cheò ’ad,” ars an gille, “’Se pìosan à maoil na caorach a b’fheàrr.”

“Feuch mas bi pìos adharc ’nam measg,” ars athair, ann an guth searbh. “Cuimhnich nach robh daoine ann a riamh le adharcan.”

Chunnaic an Ulpag a’s a’ bhad gun lìon na breugan a bha e ag innse an tidsear leis an ireapais “Theid sinn a choimhead air an àite,” ars esan, gun càil ach sùil a thoirt air na cnàmhan. ’Se am Proifeasair a bhiodh againn air an tidsear – duine mòr sàmhach, làn foghlam ach cho dìochuimhneach ’s gu saoileadh thu nach robh e ann gu lèir. Bha ùidh mhòr aige ann a sean rudan agus bha rùm a’s a’ sgoil làn de na rudan a bha e air a chruinneachadh. ’Se rud is fheàrr air am bheil cuimhne agam na cnàmhan agus an ceann duine a fhuair e ann am poll mònach. Ach cha robh a h-uile duine a’ creidse gun ann à poll mònach a thàinig iad. Cha b’e an Ulpag a’ chiad fhear a rinn fealla-dhà air a’ Phroifeasair.

“’Se cnàmhan cinn a th’ann,” ars an gille nuair a chaidh iad a-mach.

“Dubh leis an aois,” ars a fear eile.

Bha e duilich dhan Ulpag gun gàire a dhèanamh nuair a smaoinich e air ceann na caorach leis na rinn a mhàthair am brot.

Bha am Purp ag obair a’s an drèana nuair a ràinig iad agus ’se e fhèin a bha toilichte cainnean a chur ris a’ phìob agus leigeil leo an drèana a chladhach. Ann an ùine ghoirid lorg am Proifeasair rud. “Bràiste Ceilteach,” ars esan, ga ghlanadh cùramach. Fhuair e nuairsin claidheamh umha ann an cliathaich na drèana, agus cha b’fhada gus an d’fhuair an Ulpag rud cuideachd. “Dhia beannaich mi,” ars esan, “’se cnàmhan gàirdean duine a tha seo.”

“Tha sin ceann agus gàirdean againn,” ars am Proifeasair. “Chan eil a’ seo ach toiseach gnothaich. Fàgaidh sinn an dràsda e agus gheibh sinn grèim laghail air an talamh nad ainm fhèin agus ’nam ainm fhìn.”

“’Nam ainm-sa,” ars an Ulpag, aig nach robh dà sgilling a


[TD 306]

shuathadh e ri chèile.

“Pàighidh mi fhìn e,” ars am Proifeasair.

“Bu chaomh leam cinnt a bhith agam gum bi duine ann a chuireas seo air adhart ma thig orm fhìn falbh. Cha bhi call againn dheth co-dhiù. Ma tha na tha mi smaoineachadh a’s an talamh iarraidh Dun Eideann e agus pàighidh iad sinn. Mar eil càil ann ceannaichidh cuideigin e.”

“Tha an Gall ga iarraidh airson bùth.”

“Chan fhaigh Gall no Gaidheal e gus an teid a chladhach.”

Thòisich iad ag obair air as t-samhradh nuair a bha làithean saor aca le chèile. Bha ceathrar sgoilearan calma còmhla riutha agus dh’fhosgail iad clais mu cheithir troighean a leud. Bha buidheann ag obair o gach ceann agus chaidh iad gu sia troighean a dhoimhne gun càil fhaighinn ach clachan, pìosan gloinne, sean bhrògan agus sgudal dhan t-seòrsa sin.

Thubhairt a mhàthair ris an Ulpag gu robh thìde aca sgur dhan amaideas. Bha ise air innse dhan choimhearsnachd gun e cladh a bha ann agus gu robh thìde aig an eaglais stad a chur air an tamhasg a bha mì-threòrachadh na cloinne.

Nuair a choinnich an dà bhuidheann ann am meadhan na clais thubhairt an Ulpag: “Chan eil math a dhol nas fhaide.”

“Uill,” ars am Proifeasair agus e cur a spaid sìos dhan talamh, ach cha d’fhuair e air an còrr a ràdh, oir cha d’fhuair a’ spaid grùnnd agus theab e fhèin a dhol sìos às a dèidh. Cha b’fhada gus na dh’fhosgail iad beul tunail agus thàinig fàileadh tungaidh a-mach às.

Tha fios aig a’ chuid mhòr an-diugh gun e “Souterrain” no taigh-talamh a tha seo. Tha tunail air a deagh chlachaireachd a’ dol gu broch fon talamh – an aon as mò a chaidh a lorg fhathast. Chì sibh anns an taigh-tasgaidh a chaidh a thogail ri thaobh na chaidh fhaighinn mu thimcheall – rudan air an dèanamh le adharc agus umha agus clachan le seòrsa de sgrìobhadh nach eil duine a’ tuigse. Tha iad ag ràdh gum bheil an taigh-talamh seo mìltean bliadhna a dh’aois.

’Se an Gall a’ chiad fhear-gleidhidh a bha anns an taigh-tasgaidh agus cha b’fhada gu robh a bhean a’ reic a h-uile càil air an cuir baile feum ri thaobh. Cha do chreid Ann China gu nuairsin nach e a’ Locair a bha air a cùl, agus bha i guineach airson iomadh latha airson mar chaidh gnothaichean ’na h-aghaidh fhèin. “Coma beat,” bhiodh am Purp ag ràdh. ’M beil ann ach cuibhle an fhortain a’ dol mun cuairt.”

Choinnich am Proifeasair agus an Ulpag ri chèile ann an oifis an t-seumarlain airson an talamh a reic ri muinntir Dhun-Eideann. “Tha aon rud a tha mi airson innse dhuit,” ars am Proifeasair le fiamh a’ ghàire. “Dh’aithnich mi gun e cnàmhan caora a thug thu thugam.”

Sheall an Ulpag ris le iongnadh agus ghàir iad le chèile. “An e thu


[TD 307]

Fhèin a chuir na rudan eile dhan drèana?”

“Chuala mi gu robh fear a’ dol a thogail taigh a’ siud agus chuir mi romham stad a chur air gus an deidheadh an t-àite a chladhach. Nach e sin a bha nad inntinn fhèin?”

“An dearbh rud,” ars an Ulpag, gun facal fìrinn aige.


[TD 312]

RUN-DIOMHAIR NA H-UAMHA
le Coinneach Mac a’ Ghobhainn

Bhithinn ri cluinntinn bho m’ òige mu Uamha Geodha na h-Iolaire. Nuair a bhiodh na seanairean cruinn anns na taighean-cèilidh, ri seanchas mu eachdraidh na tìr, agus sgeulachdan eile, thigeadh iad gu tric timcheall gu Uamha Geodha na h-Iolaire, agus mar a bha i a’ ruith cho fada bho aodann na mara a-steach fon an talamh; cha robh fhios cia cho fada, oir cha robh duine anns an àite a fhuair a-riamh a-steach innte. Theireadh iad gu robh fosgladh a-mach aisde ann am meadhon a’ mhonaidh, faisg air an rathad mhòr a bha sgaradh an Eilein bho thuath gu deas. Ach ged is iomadh latha thug mise ri cìreadh na tulaich ’s na fèithichean mun cuairt, cha do lorg mi nas motha na tuill choineanaich no sgoltadh bho theas na grèine air a thoirt anns an riasg air taobh nam bruthaichean. Gun teagamh, bha tughadh de fhraoch tiugh, trom ri còmhdach na talmhainn, ri falach bho shùilean na bha fodha.

’Sann bho bheul-aithris na muinntir a chaidh fhuadach às an àite còrr air ceud bliadhna air ais a thàinig sgeulachd na h-Uamha agus mòran eile. Chaidh iadsan thairis thar chuan gus na Stàitean Aonaichte far na rinn iad tuineachas mar bhuidhinn anns na Carolinas. Dh’fhàg iad an cuimhneachan ’nan dèidh anns na tobhtaichean bàna a bha sgapte air feadh na talmhainn, agus na sgeulachdan a bha air an cumail beò leis an t-sluagh a thàinig a-steach ’nan àite, nuair a chaidh an talamh a thoirt air ais do theaghlaichean bho na bailtean mun cuairt.

Ach gu mì-shealbhach dhòmhsa thug iad dìomhaireachd na h-Uamha thairis thar chuan leotha.

Bha Geodha na h-Iolaire trì mìle air falbh bhon a’ bhaile bheag anns a robh mi ri còmhnaidh air taobh siar an Eilein, ann an àite iomallach fàsach, far nach biodh daoine ri tadhal ach ainneamh. Dheigheadh croitearan ann a thrusadh chaorach aig amannan sònraichte dhen bhliadhna, agus luchd-cuairt samhraidh, air an tarraing le bòidhche an àite. Bha na creagan air aodann na geodha ri ’g èirigh suas cas bho ghrunnd na mara airson sia fichead troigh, ri cur balla-dìon air


[TD 313]

aghaidh a’ chnuic a bha ruith a-mach dhan a’ mhonadh. Bhon àirde sin bha iad ri tuiteam gu slaodach, socair air gach taobh gu lèanagan ìosal an cois na mara, mu dhà cheud slait air falbh, coltach ri sgiathan iolaire agus iad a-mach fosgailte. Bha carragh-creige àrd ri dèanamh taobhan na Geodha, agus ri dol timcheall a-muigh mar bhogha le bristeadh ’na mheadhon, troimh an robh am muir ri gluasad dhan linne-mhòr a bha staigh.Bha an t-àite cho gàbhach, cunnartach agus gu robh e eu-comasach beul na h-Uamha fhaicinn, agus dh’fheumainn a bhith riaraichte le bhith cluinntinn am muir-lìonaidh ri slapraich mu a beul. Ach air latha samhraidh bha mi air mo làn dìoladh le bhith suidhe air a’chnoc os cionn na Geodha, ri coimhead a sruth làidir a’ ruith a-mach no steach air an aisir, a-rèir na tìde-mhara. An aon uair a bhiodh e ’na thàmh ’sann aig an tionndadh, le sìth air uachdair airson greiseig, agus e mar ghloinne cho fada agus a chitheadh sùil a-mach gu fàire, agus e gun bristeadh tarsainn farsaingeachd a’ Chuain Siar gu oirthir Ameireagaidh, mìltean mhìltean air falbh.

Ach chaidh Uamh Geodha na h-Iolaire buileach bho m’ aire, air a ghlasadh a-staigh an cùil m’inntinn le nithean cudthromach eile a bha air a thighinna-steach ’nam bheatha, agus ann am beatha gach neach eile, nuair a bhris an Cogadh Mòr mu dheireadh a-mach anns an Roinn-Eòrpa. Bha mi aig an taigh air làithean-cead ann a 1942 nuair a thàinig cuspair na h-Uamha gu làidir gu m’ inntinn a-rithist. Bha a’ mhuinntir a chaidh fhàgail ri còmhradh mu sholas a bha iad a’ faicinn os cionn Geodha na h-Iolaire. Cha tug mi gèill dhan a’ chòmhradh seo anns a’ chiad àite, oir bha an sluagh saobh-chràbhach ’nam beachdan, a’ toirt creideamh do thaibhsean, samhlaichean agus eadhon buidseachd. Airson solais, bhathas ga faicinn anns gach ceàrn, ach ’sann an cois a rathaid far am biodh daoine ri gluasad. Chan fhacas a-riamh rud mì-nàdurrach air taobh a’ chladaich. Ach nuair a rinn mi rannsachadh bho fhear den dithis a chunnaic an solas dh’atharraich mi mo bheachdan beagan. ’Se seann seòladair a bh’ann an Calum Mhurchaidh, duine treibhdhireach tuigseach, a shiubhail an saoghal ’na òige. “An dùil”, arsa mise ris, “an e solas na gealaich ri ’g èirigh air cùl a’ chnuic a chunnaic thu, a Chaluim?” Cha robh na facail a-mach às mo bheul nuair a ghabh mi aithreachas a labhairt. Thug Calum sùil orm airson greis mus do fhreagair e: Oidhche gealach ùr anns a’ Ghiblean air dà uair anns a’ mhadainn aig làn-mhara reobhairt. Abair solas gealaich”, ars esan.

Thug na briathran uiread de bhuaidh agus gun do ràinig mi a’ gheodha aon fheasgar. Ach bha gach nì mar a chunnaic mi e, agus mar a bha e bho chèin — na creagan àrda, agus cairge a’ bhogha leis a’ mhuir-lìonaidh a’ sruthadh a-steach troimh an aisir mar rèis-mhuillne. Ach a dh’aindeoin sin bha mi mì-riaraichte. An solas, muir-


[TD 314]

làn reobhairt, ’s an t-uisge ’na thàmh; dorchadas na h-oidhche; agus an Uamha, nach robh fhathast air a dearbhadh dhomh go robh i ann. Bha mi mar fhear a’ tòiseachadh air tòimhseachan-tarsainn le ceist no dhà air a freagairt ach mòran rannsachaidh ri dhèanamh mus biodh e crìochnaichte. Thug mi sùil air gach taobh, ach cha robh dòigh faighinn dhan a’ gheodha ach le snàmh timcheall còrr air cairteal a mhìle, agus sin anns a’ bheagan ùine a bhiodh am muir ’na thàmh.

Ach mar a tha Freasdal a’ deònachadh duine dhol sìos air rathad sònraichte ’na bheatha, a tha seachad air iarraidh fhèin, thachair nuair a chaidh mi air ais dhan a luing-chogaidh anns a’ Chabhlachd Rìoghail far a robh mi ri seirbheis, gun deach cuireadh a thoirt dhomh dhol le cleas gu Sgoil Daoibhigeadh faisg air Portsmouth. Chùm mi an dreuchd sin suas às dèidh a’ Chogaidh nuair a chaidh mi gu obair-ealain ann an Glaschu, ri faighinn eòlas air na h-uidheaman ùra mar deisichean fliuch agus tioram a bha a’ tighinn air a’ mhàrgaid, agus a bha dèanamh snàmh air uachdar na mara agus fodha cho furasda.

Aon samhradh goirid às dèidh a’ Chogaidh, chaidh mi dhachaigh air làithean-saora agus am bocsa leis an uidheam-daoibhigeadh ’nam chois. Bha eudmhorachd orm airson rannsachadh a-mach an Uamha agus aig ochd uairean air madainn bhrèagha, le gille òg nàbaidh, Niall Alasdair, còmhla rium, mar fhear fiosrachaidh, thog sinn oirnn na trì mìle a dh’ionnsaigh na Geodha. Bha làn-mhara ann aig naoi uairean toirt dhomh cothrom snàmh fhads a bhiodh am muir ’na thosd.

Stad sinn aig cladach beag mu chairteal a mhìle bho mo cheann-uidhe. Chuir mi orm an deise-fhliuch, agus ri toirt a’ bhocsa le m’ aodach-latha do Niall, thuirt mi, “A Nèill, theirig a-mach faisg air a rathad mhòr agus feith ann a sin riumsa. Mur a faic thu mi roimh cheann uair-a-thìde, gabh dhachaigh agus till ann a seo aig trì uairean feasgar”. Thug Niall sùil orm mar gum biodh e ri ’g iarraidh tuilleadh fiosrachaidh ach cha tuirt e facal. ’Se balach sochaireach a bh’ann a Niall agus bha sin freagarrach dhòmhsa, aig an àm seo, oir cha robh fios agam fhèin air gu dè bha air thoiseach orm.

Chaidh mi sìos gu taobh an uisge. Chuir mi orm na pleadhan agus a’ chlogaid, agus shnàmh mi a-mach. Bha am muir fuar cho tràth air a latha, ach cha robh mi fada fàs cleachdte ris. Beagan astair a-mach thionndaidh mi agus smèid mi ri Niall a bha gluasad a-mach taobh a’ chnuic.

Thug mi orm a-null chun an earradh air taobh na Geodha, far a robh fosgladh a-staigh bhon an uisge dhan a’ linne-mhòr, ri giorrachadh mo shlighe. Chaidh mi sìos troimh an toll, agus dhìrich mi gu uachdar a-staigh anns a’ linne, a bha cho sèimh ri poll-snàimh. Bha a’ ghrian ri deàlradh sìos bho thaobh a’ chnuic, na gathan-solais ri danns le chèile air grùnnd a’ linne a bha cho glan ri gloinne, ach bha dorchadas aig a’


[TD 315]

cheann-a-staigh.

Shnàmh mi a-steach agus chunnaic mi e, a rud a tharraing mi agus a thàinig mi dh’fhaicinn anns a’ chiad àite — beul na h-Uamha, mòr, farsaing, coltach ri beul muc-mhara. Ràinig mi null agus thog mi mi fhìn suas air ùrlar a bha cho còmhnard ri cabhsair. Thug mi dhìom na pleadhan, agus bha mi greiseag ri cluich lem chasan anns an uisge, mo shùilean fàs cleachdte ris an dorchadas a-staigh. Ach an uair a rinn mi tionndadh gu seasamh theab mi tuiteam air ais don a’ linne leis an uabhas a ghabh mi. Timcheall air còig slait mum chomhair bha uidheam ann an cumadh bòrd-sgrìobhadh-oifis, le ceithir chasan fada air an ceangallachadh ris an ùrlar. Os cionn a’bhùird bha innealan ann an cruth aerial telebhisean, le stoban dol gach taobh. Nuair a fhuair mi mo smuaintean an òrdugh chaidh mi timcheall air mo shocair, mar gu robh eagal orm suathadh ann. Bha cnagan agus aodainn-uaireadairean air bòrd gu h-àrd agus aon stob nas motha na càch ri cur a gob a-mach troimh bhealach. Chuir mi mo shùil rithe agus bha i a’ bualadh na mara mu dhà mhìle gu leth a-muigh. Bha gach nì air a dhèanamh de stuth neo-mheirgeach, ach bucas cumhachd-dealain gu h-ìosal a bha air falbh às a chèile le sàl na mara.

Bha e soilleir gur h-ann airson craobh-sgaoileadh naidheachdan a bha an uidheam, ach ri teann-sgaoileadh aig àm agus gu àite sònraichte — anns a’ Bheurla <eng>‘fixed beam transmission’<gai>. Bha e cuideachd ri thuigse gur h-ann bho thaobh na mara a thàinig an uidheam agus gur h-e na Gearmailtich a chuir ann a bho U-boat aig àm a’ chogaidh, airson fiorsrachadh faighinn mun a nàmhaid. Ach cò bha toirt dhaibh na naidheachdan? ’Se ceist chudromach eile a bha sin. Bha an Kriegsmarine adhartach anns an dòigh craobh-sgaoilidh bha seo, air a thoirt suas bhon a ràdar a bha aca airson targaidean mara nan gunnaichean a lorg, fada mus robh e aig Breatainn. Ach bha ceist no dhà dhan an tòimhseachan a-nis air am freagairt. Dorchadas na h-oidhche airson an uidheam a thoirt gu tìr; a làn-mhara, nuair a bha an t-uisge ’na thàmh, agus e àrd aig beul na h-Uamha, agus solas airson lèirsinn dha chur a sàs.

Bha drathair air cùl na ciste a dh’fhosgail mi le spionnadh, agus innte fhuair mi pacaid air a còmhdach le oillsgin bhuidhe. Chuir mi seo ’nam achlais fon an deise-fhliuch, chuir mi brogan-dìon air mo chasan, agus leis an dòrn-leus a’ dèanamh solas dhomh thog mi orm a-steach a dhoimhneachd na h-Uamha. Cha robh an t-slighe cho duilich ’sa bha dùil agam a bhitheadh e, agus chuir mi astar math ’nam dhèidh.

Bha an Uamha ri cuingleachadh agus ri tionndadh a turas ann an àitichean, le beagan streap agam ri dhèanamh thairis air creagan. Ach nuair a bha mi faisg air leth-mhìle air m’adhart chunnaic mi ceann na


[TD 316]

h-uamha, agus bha mi an dòchas a rud a bha mi lorg bho m’ òige – am fosgladh a-steach dhan an àite bho thìr — fhaighinn. Ann an oisean air an taobh dheas bha fàradh-Iàcob mu chòig troighean a dh’àirde, crochaichte. Bha an ròpa air aon taobh air grodadh, ach bha na reangan fiodha cruaidh slàn. Tharraing mi mi fhèin suas air an fhàradh agus chaidh mi air mo spògan a-mach troimh thrannsa gu balla talaimh. Le beagan obair fhuair mi air toll a thoirt air, ri cur nan ceap sìos ri mo thaobh. Chunnaic mi solas a latha ri bristeadh a-steach air an fhraoch thiugh a-muigh, agus dha fhosgladh bho chèile, bha mi a-mach dhan an t-saoghal a dh’fhàg mi mu thrì chairteal a h-uaireach air ais, ri dìon mo shùilean bho sholas làidir na grèine.

Chuir mi gach nì air ais mar a fhuair mi e agus chunnaic mi Niall ’na shuidhe air tulach shìos faisg air taobh an rathaid. Bha mi suas ris mus fhac e mi, agus sheas e le cabhaig, a’ coimhead orm le uabhas – cha robh fhios agam an ann le toileachas m’ fhaicinn air a neo cho mì-nàdurrach ’s a bha mo chruth, còmhdaichte le deise-snàmh ann am meadhon a’ mhonaidh. “Co às a thàinig thu?” arsa Niall. Cha robh ach aon fhreagairt don a’ cheist. “Thàinig, a Neill”, thubhairt mi, “às Uamha Geodha na h-Iolaire”.

Nigh mi mi fhìn ann a lochan faisg air làimh, chuir mi orm m’ aodach latha, agus leis a’ phacaid bhuidhe gu cinnteach ’nam phòcaid achlais dh’èigh mi ri Niall, “Thugainn dhachaigh a charaid”. Cha do dh’iarr Niall tuilleadh fiorsrachadh air mo thuras, agus bha sin cho math, oir bhiodh e duilich dhomh gun na ceistean aige a fhreagairt.

Thug mi taing do Niall airson mo chuideachadh agus leig mi latha math leis aig ceann an starain aige. Air dhomh ruighinn dhachaigh chaidh mi suas dhan an t-seòmar-cadail agam, agus dh’fhosgail mi a-mach a’ phacaid air uachdar na leapa. Bha na pàipearan a bha paisgte ’na broinn anabarrach tioram an dèidh dhaibh bhith cho fada ri taobh na mara. Bha trì seòrsa ann — leabharan teagaisg sgrìobhte ann an Gearmailt, a shaoil leam a bha airson an uidheam craobh-sgaoilidh obrachadh, clàr-pàipeir anart air a robh dealbh na h-Uamha bho beul-mara gus a fosgladh a-mach faisg air a rathad, le tòimhsean ri sealltainn far a robh e, agus fad na h-Uamha. An trìtheamh nì a bh’ann ’se cairt-tadhail leis an ainm <eng>‘John Morrison, Bespoke Tailor’<gai>, gu h-àrd, agus <eng>‘Caledonia Tailors, Glasgow. Harris Tweed a Speciality’<gai> gu h-ìosal, Bha beachd agam air a’ bhùth-tàilleireachd seo oir bha mi air seacaid cuimse clò a dhèanamh innte às dèidh a’ chogaidh. Air cùl a’ chlàr-pàipeir bha sgrìobhte ainm agus àite-còmhnaidh ann an Carolina-a- Tuath.

Chuir an sgrìobhadh-ainmean air na pàipearan mi air turas a dh’ionnsaigh fear Uilleam Moireasdan, a bha còmhnaidh air iomall a’ bhaile. ’Se croitear agus breabadair a bh’ann an Uilleam, ach bha e air


[TD 317]

fighe a leigeil seachad air sgàth aois, ged a bha e fhathast slàn fallain. Shuidh sinn a-staigh agus lìon Uilleam a-mach drama fhads a bha Màiri a bhean a’ dèanamh cupan teatha. “Nach eil càirdean agaibhse ann an Carolina-a-Tuath sna Stàitean Aonaichte?” thubhairt mi ri Uilleam. “Bhiodh no chuideachd ri ’g ràdh gu robh, ach chan eil dad de ghrèim agamsa air a’ chàirdeas”, fhreagair e. “Bhiodh fear ri tighinn ann a seo aig àm a’ chogaidh a thàinig a-null às an dùthaich sin agus bhiodh e ri tagair chàirdeas orm. Iain Moireasdan a b’ ainm dha agus theireadh e gun deach a shinnsearachd a-null dha na Stàitean Aonaichte air dhaibh a bhith air a fuadach às an Eilean seo. ’S dòcha gu bheil e ceart, ach ma tha tha e fada mach. Mar a their a facal, ’Nuair a theid e dha na h-iar-oghaichean na bi ri ’g iarraidh a’ chàirdeis’. “Bha e follaiseach nach b’e fear-rannsachaidh freumh a’ chàirdeis a bh’ ann an Uilleam. “Gu dè,” arsa mise, bha gha thoirt an taobh-s’?” “’Se tàillear a bh’ann dheth”, fhreagair e, agus e mach bho bhùth-thàilleireachd ann an Glaschu ri ceannach chlòithtean bho na muillnean agus cuideachd bho chroitearan a bha ri breabadaireachd. ’Se seo an ceann-uidhe a bh’aige gach uair a thigeadh e. Ach ’se bha neònach leam cho tric agus a thigeadh e — aig ceann gach mìos — agus e cho pongail leis. Ghabhadh e biadh còmhla ruinn agus dh’fhalbhadh e le dorchadas na h-oidhche, dol air ais gu baile na h-aiseig, theireadh e, airson tilleadh gu tir-mòr anns a’ mhadainn.

Cha deach mi na bu doimhne ann an cuspair nan clòithtean. Bha nithean gann aig àm a’ chogaidh air a roinn a-mach air a’ mhòr-shluagh, agus bha cuid de chroiteirean, mar a bha mòran eile, a sàs anns a’ “Mhàrgaid Dhubh”. Bhiodh iad ri dèanamh clò Hearach le clòimh nan caorach agus ga reic ri neach sam bith a cheannaicheadh e, gun cheistean bhith air a faighneachd. ’S dòcha gu robh Uilleam fhèin ris an obair.

Dh’fhàg mi taigh Uilleam agus mi ri faireachdainn cinnteach gu robh mi air an t-slighe gu Bodach na h-Uamha, ach bha ceist no dhà fhathast ri freagairt mus bithinn deimhinnte. Air dhomh tilleadh a Ghlaschu lorg mi mach bana-mhaighstir na bùth-tàilleireachd a bha nis air dùnadh suas. Fhuair mi glè choibhneil i, ri toirt dhomh eachdraidh a seirbhiseach. “Iain Moireasdan. Thàinig e air tuarasdal thugainn ann a 1938,” thubhairt i. “’Se tàillear agus seirbhiseach math a bh’ann dhòmhsa, gu sònraichte bho chaidh an duine agam air chall anns a’ chogadh — ’se Maighstir-mara a bh’ann dheth. Bha Iain Moireasdan a’ ruith na bùth dhomh, agus bhiodh e ri dol dhà no trì uairean sa’ bhliadhna a’ ruith dha na h-Eileanan-an-Iar a cheannach clò Hearach. Mar a tha fios agad, bha nithean gann aig àm a’ chogaidh agus bha fèill mhath againn air clò — bha i cho seasmhach agus cho blàth. Bhiodh e dol suas air a cheann fhèin cuideach — theireadh e gu


[TD 318]

robh càirdean aige ann. Bha e fuireachd ann a seòmar leis fhèin agus cha robh cuideachd aige ach a bhith tadhal nan taighean-òsda shìos air taobh Chluaidh, am-measg nan seòladairean, gu minig seòladairean Gaidhealach ris an robh cleamhnas aige. Thàinig e air bho thuras dha na h-Eileanan ann am mìos Mhairt, 1945, agus e le droch thinneas — cha robh slàinte mhath aige. Chaidh a thogail dhan an taigh-eiridinn, ach chaochail e ann am beagan làithean.” Thug i dhomh fios air far a robh e air adhlacadh, agus dh’fhàg mi, toirt dhi mòran taing airson a cuideachadh.

Cha robh nas fhaide ri dhol air an t-slighe ud, ach bha dà nì ann a bha ga mo bhuaireadh. Carson a bha Iain Moireasdan ri trèigsinn na dùthaich a thug dha dachaigh airson cuideachadh a nàmhaid, agus cò bha faighinn a fiosrachadh bhuaithe? Sgrìobh mi litir a dh’ionnsaigh an ainm air cùl pàipear na h-Uamha, ann an Carolaina-a-Tuath, agus fhuair mi freagairt bho thè Sìne Mhoireasdan ri ’g ràdh gu robh i tighinn cuairt a-null a dh’Alba air an t-samhradh agus gum biodh i toilichte m’ fhaicinn. Choinnich mi rithe aig a’ Phort-adhair agus chaidh sinn gu taigh-òsda far na dh’innis i dhomh a sgeul a leanas.

“’Se ogha do bhrathair mo sheanar a bh’ann an Iain Moireasdan,” thuirt i rium, “ach chan e sin an t-ainm ceart aige. Phòs a mhàthair Gearmailteach dom b’ainm Karl Moehler — duine aig a robh ceangal làidir ris an dùthaich sin. Cha robh aice ach an aon mhac — bha a mhàthair fada gun phòsadh — agus thug iad Iain mar ainm air. Thug athair dha ealaineachadh ann an dòigh na Gearmailt, agus dh’fhàs e suas le ceangal làidir aige ri dùthaich athar. Sè Moireasdan ainm mhàthar, agus nuair a thàinig e a-null a dh’Alba dh’atharraich e ainm bho Jan Moehler gu John Morrison. Sgrìobh e uair no dhà thugam ach stad sin.”.

Thug mi Sìne a dh’fhaicinn àite-adhlaic a fear-cinnidh agus leig mi latha math leatha aig doras an taigh-òsda far a robh i ri còmhnaidh. 

Bha e soilleir gur h-ann bho chuideachd a mhàthar a fhuair Iain Moireasdan cumadh-dealbh na h-Uamha, ach bha ceist eile ri ’g iarraidh freagairt airson seula a chur air a’ ghnothaich — co thuige bha e cho dìcheallach ri craobh-sgaoileadh nan naidheachdan. Chaidh mi dh’ionnsaigh àrd-chomhairleach na Gearmailt ann an Glaschu a dh’innis dhomh far a robh fear Henrik Bauer, a bha ’na chomanndair air U-boat aig àm a’ chogaidh ri còmhnaidh. Nuair a chual e mo thurras bha e toilichte mo chuideachadh cho fada ’s a b’urrainn dha.

’Sann anns a’ Chuan a Deas a bha mise ri ’g obrachadh”, thuirt e rium. “Chaidh mo thoirt ’na mo phrìosanach aig fìor dheireadh a’ chogaidh nuair a chaidh am bàta agam a chur fodha. Nuair a fhuair mi fo sgaoil phòs mi bean Albanach agus rinn mi mo dhachaigh ann a seo. Mar sin, cha robh mise sàs anns a’ chùis mi fhèin, ach tha fios agam gu


[TD 319]

robh stèisean craobh-sgaoilidh air a shuidheachadh anns ns h-eileanan sin, le òrdugh bhon an àrd-cheann aig a’ Khriegsmarine. Bhiodh bàta sònraichte aig gach ceann-mìos ri tilleadh bhon a’ Chuan Shiar gu port air costa na Frainge ri togail fiosrachadh agus ga liùbhradh dha na bàtaichean air an t-slighe mach. Bhiodh sinn uile dol gu cruinneachadh mus falbhadh sinn air ais gu muir, agus ri faighinn suim cùise, agus bha fios agam gur h-ann bho Stèisean nan Eilean a bha mòran dhan an fhiosrachadh seo ri tighinn. Bho bhris cryptologists Bhreatainn a-steach dhan a’ chraobh-sgaoileadh farsaing againn, nuair a fhuair iad grèim air an uidheam Enigma M. bho bhàta nach deach fodha, ann a 1942, chaidh ar comas anns a’ Chuan Siar sìos gu mòr. Cha b’e mhàin nach robh cumhachd againn cur às do shoithichean mara ach gu robh sinn fhèin ri call mòran bhàtaichean. Leis a B-Deinst cipher nach do bhris Breatainn idir, bha Stèiseann an Eilean ’na chuideachadh mòr dhuinn, cha b’e mhàin airson gluasad bhàtaichean tarsainn a’ Chuain Siar ach obair-cogaidh air taobh-sear Alba agus eadhon sìos a Shasainn.”

Bha gach nì air a dhearbhadh dhomh a-nis, agus bha an tòimhseachan-tarsainn crìochnaichte: ach cha robh buileach. Bha aon cheist ann a bha go mo bhuaireadh. Gu dè bha mi dol a dhèanamh leis an fhiosrachadh a fhuair mi? Co dhà a dh’innsinn e? Dha na maoir-sìth; do M.I.5 — cha bhiodh iadsan buileach earbsach an dèidh na chuala sinn mun deidhinn. Co-dhiù, ri coimhead air ais thàinig mi chun a’ cho-dhunaidh nach innsinn do dhuine e. Bha soirbheachadh aig Iain Moireasdan no Jan Moehler ’na fhear-trèigsinn nas motha, tha mi dhen a’ bheachd, na bha aig neach eile fad a’ chogaidh. Ach bha e marbh — air a mharbhadh leis an obair a rinn e dhan an dùthaich dhan tug e a spèis. Bha innleachdan airson craobh-sgaoileadh air a thighinn cho fada seachad air an dòigh a bha seo agus nach eil ciall no buannachd ann do neach, mar a their a facal “Leig do choin cadalach a bhith ’nan tosd’.

Ach bha aon nì ann a rinn mi. Air an ath chuairt don Eilean thug mi leam am bosca-daoibhigeadh agus chaidh mi a dh’ionnsaigh Niall Uilleim, a bha nise ’na ghille mòr eireachdail. “Tha thu math air snàmh, a Nèill”, thuirt mi ris. “Tha meadhonach”, arsa Niall. Bha e fhathast a cheart cho iorasal. “Tha mi toirt dhut tiodhlac, a Nèill”, thuirt mi agus mi tabhach am bocsa air. “Freagraidh an deise thu, ach bheir mi dà rabhadh dhut — ma dh’fhiachas tu air Uamha Geodha na h-Iolaire thoir leat companach agus cuimhnich air an tìde-mhara.”


[TD 321]

A’ CHATHAIR FHALAMH
le Iain MacLeòid

Bha Peigi riamh faiceallach agus cràbhaidh. Nach tuirt an seann cheistear a bha aca aig an taigh, fear nach robh soirbh a thoileachadh, gur e nighean ghlic a bha innte. Cha b’ urrainn do dhuine ràdh gun robh i leòmach, no gun robh i dèanamh dreuchd dhe bhith cràbhaidh agus bha i làn spòrs, ach bha e mar gun robh e cho nàdurrach dhi a bhith frithealadh na h-eaglais Latha na Sàbaid agus a’ dol dhan choinneimh sheachdain, ann an làithean buaireasach na h-òige ’s a bha e dhi an dearbh rud a dhèanamh nuair a ràinig i meadhon aoise. 

Chan e gun canadh i-fhèin gun robh e “nàdurrach” dhi. Bha i ro fhiosrach anns na sgriobtairean agus bha cus tuigse aice air nàdur “an t-seann duine agus an duine ùir” airson sin, ach cho fad ’s a chitheadh muinntir na sgìreachd bha a beatha riamh a’ ruith air an aon chùrsa rèidh.

Chuir e iongnadh air a h-uile duine, ma tha, an uair a phòs i Calum Sheòrais dà bhliadhna an deaghaidh dhi dhol a Ghlaschu a dh’obair anns a’ bhanca. ’Se balach à Ile a bha ann an Calum agus ged nach e reubal mòr sam bith a bha ann chan e fear-eaglais a bha ann na bu mhotha. A dh’aindeoin sin bha e ri fhaicinn ri taobh a h-uile madainn Sàbaid agus ged nach robh e nochdadh aig àm sam bith eile agus ged nach e duine uabhasach briathrach a bha ann bha e bruidhinn gu càirdeil ri neach sam bith a dhèanadh còmhradh ris.

Mar sin bha Peigi agus Calum glè thoilichte còmhla airson còrr is deich bliadhna fichead agus bha neach sam bith a bha tadhal orra a’ faighinn fàilte chridheil agus deagh aoigheachd.

Ach bha aon rud a bha Peigi is Calum a’ cumail am falach air na càirdean Gaidhealach aca. A h-uile oidhche Dhihaoine air a rathad dhachaigh à stèisean nan trèanaichean far an robh e ’na chlèireach bha Calum a’ tadhal anns “An t-Seann Sheòladair” airson pinnt no dhà còmhla ris na meatachan aige agus bha e cuideachd anns a’ bhuidheann darts aca, ’s uaireannan bhitheadh e falbh còmhla ris a’ buidheann gu geamachan ann an taighean-seinnse eile.

Chan e gun do chuir Peigi is Calum romhpa a dh’ aon ghnothach


[TD 322]

gun cleitheadh iad seo air an càirdean. Cha deachaidh guth a ràdh eatorra mun ghnothach riamh, ach bha e air a thuigsinn air taobh seadh taobh gur ann mar seo a bhitheadh e agus bha fhios aca le chèile nach bitheadh cuid de mhuinntir na h-eaglais a’ saoilsinn gur e cur-seachad freagarrach a bha seo airson fear a bha pòsda aig tè a bha ’na ball dhen eaglais.

Lean gnothaichean orra mar seo airson iomadh bliadhna gus an d’fhuair Peigi fios brònach aon latha gun robh Calum air tuiteam marbh aig obair.

A dh’aindeoin an àmhghair a bha i faireachadh chaidh aice air cumail oirre anns an dòigh shìobhalta rèidh aice fhèin agus i fiachainn ris a h-uile càil timcheall air an tiodhlacaidh a riaghladh ann an dòigh iomchaidh.

Thug i dhachaigh corp Chaluim a-rèir an t-seann chleachdaidh agu chruinnich na càirdean as an eaglais airson seirbheis-taighe an oidhche ron tiodhlacadh.

Cha robh am fear togail fuinn ach air loidhne an t-sailm a chur a-mach nuair a thàinig gnogadh chun an dorais agus chaidh fear dhe h-èildearan thuige.

An ath rud nochd dithis dhe na meatachan aig Calum anns an doras agus rudeigin aca eatorra.

’Se cathair a bha ann, cathair air a dèanamh de thòrr mòr fhlùraichean. Bha cairt oirre air an robh na faclan <eng>“The Empty Chair”<gai> agus fòdhpa na faclan, <eng>“In memory of Calum from his friends at ‘The Old Sailor’”<gai>.

Rug na balaich air làimh air Peigi.

“The boays made a collection for this,” arsa fear aca.

Choimhead Peigi air a’ chathair agus thàinig na deòir gu a sùilean. 

Thug i taing dha na gillean agus chaidh iad a sheasamh aig cùlaibh a’ chòmhlain.

Thog Peigi a’ chathair agus chuir i i ri taobh na ciste. Cha robh sgeul air flùraichean sam bith eile. Smèid i ris an fhear togail fuinn agus thòisich an t-seinn a-rithist.

Shuidh Peigi le a ceann crom. Cha b’ urrainn dhi na deòir a chumail air ais. Bha i caoineadh airson Calum ’s air a son fhèin agus airson na ballachan sgaraidh a tha eadar daoine anns an t-saoghal seo.


[TD 330]

AMHGHAR A’ CHUAIN
le Pòl Mac a’ Bhreatunnaich

Eachdraidh mu dheidhinn call a’ bhàta Gearmailteach Munchen, sa’ Chuan Siar sa’ Gheamhradh 1978.
Bha an sgrìobhadair air an eithear King George, nuair a ghabh i co-phàirt san teasraiginn.

B’e an dàrna latha deug dhen Dùbhlachd sa’ bhliadhna 1978 a bh’ann, le gailleann cruaidh a’ sluaisreadh nan tonn thairis guailleann an eitheir mhòir an King George, trom le faisg air ceithir fichead mìle tunna de ghràn ’na com, ’s i a meadhoin a’ Chuain Shiar air cùrsa gu Lunnainn à Baltimore ann an Ameireagaidh. Air bòrd, bha gach fear aig a ghnothach fhèin – feadhainn a’ cumail sùil air an inneal chumhachdach ’na bonn a bha ga sparradh air adhart gun strì; feadhainn eile le sùilean geur a’ sruthadh on fhuachd air gach oisinn dhen drochaid ga stiùradh dìreach agus a’ toirt faire air a’ chuan mhosach mun cuairt; agus am blàths a sheòmair làn de uidheaman fhèin, bha oifigeach an Rèidio ag èisdeachd gu dùrachdach ri na fuaimean neònach a’ tighinn asda, nach tuigeadh mòran eile ach e fhèin.

Bheothaich aire nuair a chual e an comharra sònraichte ‘SOS’ on oifis am Portishead an Sasann, ag innse gun deachaidh teachdaireachd a chluinntinn moch sa’ mhadainn on bhàta mòr Gearmailteach – a’ Munchen, an cunnart a dhol air char, agus suidhichte faisg air 46.15 Tuath 27.30 Iar agus iad a’ feòrach fiosradh o bhàta sam bith faisg air an àite ud sa’ Chuan Shiar. Cha deachaidh an còrr fiosrachaidh a chluinntinn on chiad chomharra a chaidh a chur a-mach; ach bha plèan Nimrod à Sasann san adhar gu siubhal dhèanamh mun àite. Bha iad am beachd gum biodh am plèan air làthair mu leth-uair an dèidh a deich sa’ mhadainn ud.

Thug an t-oifigeach am brath thun a’ sgiobair air an drochaid gun dàil, agus thomhais esan an t-astar air a’ chairt-iùil a bha an King George on àite san robh am bàta Gearmailteach an àmhghair. Bha an t-astar còrr agus trì cheud mìle thun an Ear-Thuath air a cùrsa, agus gun


[TD 331]

teagamh ro-fhada air falbh dhaibh-san teasraiginn sam bith a thoirt seachad, oir leis a’ ghailleann agus an droch fhairge, cha robh e comasach barrachd astair a thoirt as a’ bhàta mhòr.

Thill fear na Rèidio gu a sheòmar fhèin, agus ged nach robh mòran a b’urrainn am bàta-san a dhèanamh, chùm e a chluasan geur airson an còrr iomraidh; oir cuiridh tachartasan a’ chuain cùram air a h-uile maraiche. Chaidh am feasgar seachad agus thàinig an oidhche gun an còrr ionnsachadh mun bhàta mhì-shealbhach fhaotainn; agus ged a shiubhail plèanaichean an cuan chan fhaca ’s cha chual iad iomradh oirre. Bha corra bhàta a’ dlùthachadh air an àite a bhathar am beachd gu robh am bàta Gearmailteach ’na trioblaid, ach a dh’ aindeoin an siubhal, chan fhaca ’s cha chual iad fàth oirre na bu mhotha.

A-rèir tuilleadh fiosrachaidh a chaidh a chraobh-sgaoileadh air an rèidio, b’e bàta mòr calma a bha sa’ Mhunchen, gun i mòran ’s còig bliadhna a dh’aois, air a togail le gach innleachd a dhearbhadh a teàrainteachd; agus i air a togail sònraichte gu luchd bhirlinnean ’s iad fhèin air a luchdadh, a tharainn air bòrd.

Chaidh brath eile a chur thairis an rèidio gun robh dà bhàta-shàbhailidh a’ dèanamh air an àite airson teasraiginn a thoirt seachad – b’ iad sin an Smit Rotterdam às an Olaind, agus an Titan, tè Ghearmailteach; ach cha robh dùil aca a bhith sa’ choimhearsnachd gu feasgar an ath latha. Chaidh sanas cuideachd a thoirt a bhith ag èisdeachd airson comharran a chluinntinn o uidheam rèidio a dh’obraicheadh leis fhèin aon uair ’s gun deachaidh a thilgeadh dhan mhuir, no gum fanadh e air bhog eadhoin ged a rachadh bàta fodha.

An ath mhadainn tràth dhen treas latha deug, dh’èisdear a-rithis airson iomradh às ùr air a’ bhàta, ach cha robh an còrr sgeul oirre. Bha an cuan ’na chop bàn san stoirm, a’ ghaoth ’na gailleann on Iar-Thuath, agus stuadhannan mar bheanntan a’ luaisgreadh gun fhois, fad ’s a bha an speur dubh le frasan fuar geamhraidh. O na thog iad a’ chiad iomradh, bha an King George a-nis an dèidh an Ear-astar a ghiorrachadh gu mòr, ach bha a cùrsa gu math gu Deas air an t-suidheachadh a bha air aithris aig an robh a’ Mhunchen an latha roimhe.

Bha corra bhàta a’ siubhal fhathast ach cha robh iomradh às ùr aca ri innse; agus le staid na sìde, cha robh e furasda dhaibh mòran a dhèanamh ach an sùilean a chumail geur. Cha robh barrachd seilbh air na plèanaichean a’ cuartachadh an àite a’ siubhal a’ chuain, agus leis na neòil cho ìosal bha an t-astar a chitheadh iad de uachdar a’ chuain air a bhacadh gu mòr.

A-null mu dheich uairean sa’ mhadainn smaointich oifigeach an Rèidio air a’ Khing George gun robh e a’ cluinntinn comharra àraidh, ach cho lag ’s nach robh e furasda a thogail. Co-dhiù, rinn e a dhìcheall


[TD 332]

èisdeachd na bu ghèire, agus b’ e a bharail gum b’ e comharra cruaidh-chàs e o uidheam-sàbhailidh a dh’obraicheadh leis fhèin aon uair gun robh e air bhog sa’ mhuir. A-null mu mheadhoin-latha agus an comharra a’ fàs beagan na bu chruaidhe, thionndaidh e an t-inneal a threòraicheadh cò an taobh às an robh e a’ tighinn, ach ged nach robh e furasda fìor-sheòladh fhaotainn, bha e coltach gum b’ ann Tuath orra a bha e.

Thionndaidh an sgiobair sròn a’ bhàta gu Tuath gun dàil, agus chaidh freiceadain a dhùblachadh air an drochaid. Chuirear brath Portishead a bha a’ cruth-shuidheachadh an teasraige airson a’ bhàta san èiginn; agus chun a Smit Rotterdam – am bàta-sàbhailidh a bu ghiorra, agus i an uairsin mu cheud mìle on Khing George, a’ dèanamh a rathaid chun an t-suidheachadh a bha ’nam beachd iomradh no sealladh fhaighinn air a’ Mhunchen no air a sgioba ma bha iad idir ri faotainn beò. Bha an Smit Rotterdam air a togail gu sònraichte airson cuideachadh a thoirt do eithrichean ann an trioblaid sa’ chuan agus an slaodadh gu cala sàbhailte; agus mar sin bha e coltach gur i bu fhreagarraiche cruth-shuidheachadh an teasraig a ghabhail os làimh air an làthair; agus b’ e sin an t-òrdugh a chaidh uice o na cumhachdan a’ coimhead às dèidh na cùise air tìr.

Cha robh teagamh nach do chuir an t-ionnsachadh ùr mun chomharra a bha air a chluinntinn air rèidio na King George, dreach eile air a’ chùis, oir cha robh an uidheam a bha a’ cur a-mach a’ chomharra comasach a bhith air a chluinntinn na b’fhaide air falbh na eadar deich mìle fichead agus leth-cheud. Bha sin a’ cur an t-suidhiche còrr a ceud mìle Deas air an àite far an robh an siubhal co-chruinnichte gun sealbh. Dh’iarrar air an Khing George a cùrsa a leantainn agus faire a chumail air a’ chomharra feuch an robh e fàs na bu làidir a chluinntinn, oir bheireadh sin dearbhadh gun robh e san làthair.

Aig an aon àm thionndaidh an Smit Rotterdam a cùrsa air a’ Khing George oir b’ e am beachd gum b’ e siud comharra on bhàta Gearmailteach, no a sgioba air ràth no am bàta beag.

Thàinig brath an uairsin o oifis sealbhadair na Munchen – Hapag-Lloyd a Hamburg, ag iarraidh fiosrach air a’ chomharra, agus air sin innse dhaibh, dhearbh iad gum b’e siud an comharra ga-rìribh a chuireadh an seòrsa uidheam-sàbhailidh a bha air a’ Munchen, a-mach. Thuirt iad cuideachd, nach faoidte dùil fhaighinn ceangailte ri ràth no bàta beag, ach gu cinnteach gum biodh e faisg orra-sin, ma thàinig air an sgioba am bàta a thrèigsinn.

Dhùrachdaich iad an King George cumail oirre a’ siubhal sa’ choimhearsnachd, oir gun teagamh ’s i bu ghiorra dhan t-suidheachadh ùr far am biodh an teasraiginn ri cho-chruinneachadh. Thuirt iad gum biodh plèanaichean à Breatann, às a’ Ghearmailt, agus


[TD 333]

à Eileanan na Azores a’ gabhail pàirt san t-siubhal ann an ùine ghoirid.

A-null mu fheasgar bha fuaim a’ chomharra cho làidir ’s gun robh e na b’fhasa a sheòladh a leantainn air an inneal-rèidio air bòrd a’ Khing George, agus cha robh teagamh nach robh i gu math faisg air. Ach bha an t-sìde a’ fàs na bu ghairbhe le frasan troma agus tàirneanaich ’s dealanaich; ’s cha robh e furasda faicinn mòran a bharrachd fad a’ bhàta fhèin air gach taobh. Làmh ris a sin bha sròn a’ bhàta an uairsin sa’ ghaoith, agus bha sin a’ cur bacadh air a h-astar a chumail suas ’s na tuinn a’ bristeadh thairis oirre.

Deireadh an fheasgair, thàinig plèan Ameireaganach às na h-Azores tarsainn a’ Khing George, agus thòisich i air siubhal air chuartagan air gach taobh eadar an King George agus an Smit Rotterdam, a bha nis air tighinn glè fhaisg air an àite, agus a bha cuideachd a’ leantainn fuaim a’ chomharra a bha i a’ togail air an rèidio. Leis an dorchadas a’ tuiteam, agus i astar o na h-Azores, cha b’urrainn dhan phlèan fuireach na b’fhaide san t-suidheachadh. Chan fhac i nì, ach dhearbh i gun robh an comharra thar na rèidio, ri chluinntinn gu làidir faisg air far an robh an King George a’ siubhal. Ged a bha a chomharra làidir, cha robh an uidheam às an robh e a’ tighinn furasda fhaicinn, oir cha robh a mheud mòran na bu mhotha na ball coise a-measg nan tonn.

Leis an dorchadas, dh’aontaich sgiobair na Smit Rotterdam, a-nis air an làthair còmhla ris a’ Khing George, gum b’fheàrr dhan dà bhàta cùrsan a leantainn mar a bha iad a’ dèanamh airson deannan mhìltean agus ath-lorgadh air ais mu cheithir mìle on lorg a lean iad air an cùrsa gu Tuath.

Chùm iad orra mar sin fad bhuan na h-oidhche, air ais ’s air aghaidh, ach chan fhaca iad sealladh air nì sam bith. Bha na plèanaichean ri tilleadh sa’ ghlasanaich agus bha corra bhàta eile air an rathad thun an àite gu cuideachadh san teasraiginn.

A’ mhadainn sin, an ceathramh latha deug, leis an stoirm gun choltas lagachadh, bha an King George a’ leantainn a cùrsa-siubhail, mar a chaidh a h-òrdachadh a dhèanamh, ach gun nì fhaicinn a thogadh an inntinnean, ged a bha iad dearbhte gun robh iad faisg air làthair na trioblaid. Bha nis còrr agus dà latha air dhol seachad on a chaidh a’ chiad iomradh a thogail, agus b’e barail gach neach, nach robh mòran dòchais air duine fhaighinn beò air ràth no am bàta beag ann am fuachd agus cruaidh-chàs a’ gheamhraidh.

Air na cùrsan siubhail fad na h-oidhche, chailleadh cluinntinn air a’ chomharra air an rèidio uaireannan mar a b’fhaide a bheireadh an sgrìob iad bhuaithe, ach mu mheadhoin na maidne bha fhuaim a’ tighinn a-staigh na bu làidire a’ dearbhadh gur ann uige a bha am bàta a’ seòladh. Bha an Smit Rotterdam air cùrsa dhi fhèin, agus bàta


[TD 334]

Gearmailteach eile – an Erlangan, a ràinig faisg oirre. A’ coimeas treòrachaidh a’ chomharra, bha e soilleir dhaibh uile gun robh iad a’ dlùthachadh air, agus thionndaidh iad an srònan air an àite far an robh iad cinnteach am faiceadh iad rudeigin.

Ràining plèan Gearmailteach an suidheachadh aig a’ Khing George agus a’ leantainn a cùrsa air aghaidh, thòisich i air siubhal. Cha robh i fada à sealladh nuair a dh’inns i dhaibh gun do mhothaich i do bhirlinn dhen t-seòrsa a bha ’na luchd air a’ Mhunchen, agus mionaidean an dèidh sin, gum faca i fear eile dhiu, ach nach robh sealladh do dhuine bhith air bòrd orra. Loisg i deàlraich os an cionn airson ’s gu mothaicheadh an King George agus an Erlangan iad, oir b’iad na bàtaichean bu ghiorra dhaibh.

Bha am feasgar a’ dol seachad agus an dorchadas gun a bhith fada air falbh, ach bhrosnaich an t-iomradh ùr na bha uile a’ siubhal a’ chuain. Bha na frasan fhathast cruaidh agus fuar; na tuinn a’ ruith mar bheanntanan dubha, agus a’ ghaoth ’na stoirme gun lagachadh. Ciamar a bhiodh neach beò air uachdar nan stuadhannan ud ann am bàta beag fosgailte, no an ràth – cha robh mòran a bheireadh beachd gun robh a leithid comasach.

Bha an Erlangan beagan air Deas air a’ Khing George, agus ise a’ sealltainn air a’ chiad bhirlinn fad’s a bha an King George a’ dèanamh air an dàrna fear. Air oisinn na drochaid air a’ Khing George, bha seòladair òg air a chiad thuras gu muir a’ siubhal uachdar a’ chuain le sùilean òga geur, agus b’e esan a mhothaich dhan ràth air a sìobadh o stuadh gu stuadh. Thionndaidh an sgiobair sròn an eitheir mhòir air an ràth; agus bha gach sùil an uairsin a’ sealltainn feuch an robh neach beò ’na bhroinn. Bha an ràth cho fìor bheag, gun chobhair air bhàrr nan stuadh air a sìobadh air adhairt sa’ ghaoith.

Cha b’e cùis fhurasda e am bàta mòr a shicearachd faisg air an ràth ach fo làimh-ealanta an sgiobair, stiùir e i gu fasgadh a thoirt dhan ràth. Cha robh sealladh air duine fo sgàil-bhrat an ràth, ’s mar sin cha robh e furasda grèim fhaighinn air. B’e dubhan mòr air sreang làidir iasgaich a ghreimich an ràth mu dheireadh, agus a thug comas dha na seòladairean a shlaodadh gu taobh a’ bhàta. Le saothair agus cuideachadh o na stuadhannan mòra ag èirigh suas taobh a’ bhàta rinn iad an gnothach air an ràth a shlaodadh air bòrd.

Gu brònach cha robh duine ann, ach b’e beachd gach fear gum b’fhaoidte gun robh aig aon uair. Cha robh dòigh air sin a dhearbhadh co-dhiù, ged a bha rud no dhà a’ toirt orra smaointinn gum b’e làmh duine a dh’ùisnich leithid nam botaill-gaoithe agus nithean eile a bha fuasgailte. Bha a’ sgàil-bhrat uachdair stròicte – co-dhiù thachair sin nuair a chaidh fhuasgladh, no le gailleann na stoirme, cha robh e furasda a dhèanamh a-mach. Ach le cinnt, ma bha daoine idir air bòrd


[TD 335]

an ràth aon uair, cha robh mòran fasgadh ann dhaibh, agus cha bu mhotha bhiodh cothrom aca a bhith beò fada san fhuachd.

Leis an ràth air bòrd, chaidh iomradh gu na cumhachdan air tìr a’ stiùradh an teasraiginn, agus gu na bàtaichean mun cuairt. Bha h-uile nì a’ sealltainn gum b’e siud suidheachadh na tubaist; agus neartaichear an siubhal le dùrachd, le bàtaichean à gach cèarna a’ cruinneachadh gu cuideachadh san t-siubhal. Bha smuain gach fear air bàrr a’ chuain mhosaich ud, air na daoine gun chobhair a bha ma dh’fhaoidte fhathast a’ streap ri taobh bàta-bige no ràth eile, a’ feitheamh sàbhailidh.

Air na cumhachdan air tìr iomradh fhaighinn air an ràth, a dhreach agus gach àireamh sgrìobhte air a thaobh, cha robh teagamh nach buineadh e don Mhunchen. Chaidh gach bàta a bha idir faisg air an àite an uairsin a chur fo ùghdarras an Smit Rotterdam – am bàta-sàbhailidh, airson cùrsa àraidh a leantainn. Bha na bàtaichean mòra de gach seòrsa, a-nis ri dhol ’nan sreath mu cheithir mìle eatorra, airson an cuan a shiubhal ma bha idir neach no nì air uachdar. Bha an King George an cuideachd na h- Erlangan a shiubhail na birlinnean, ach a fhuair iad falamh; an Smit Rotterdam agus an Dusseldorf Express – bata mòr eile Gearmailteach; agus am bàta-sàbhailidh eile, an Titan. Bha truas agus iomagain gun chiall air feadh na Gearmailt airson na seachd duine fichead agus an aon bhean, a bha air bòrd na Munchen, gu h-àraid aig an àm ud dhen bhliadhna, gun ach beagan ’s seachdain gu Nollaig; ’s mar sin bha gach bàta aig muir san earrann ud dhen Chuan Siar air am brosnachadh pàirt a ghabhail a’s an t-sireadh.

Bha an uidheam-rèidio a’ cur a-mach a chomharra tùrsach fhathast, ach ged nach d’fhuair duine sealladh air, b’e beachd nam maraichean air an làthair nach robh feum ùine a chosg ga fhaotainn, oir fad ’s a mhaireadh a chomharra, bha e ag innse dhaibh càite an robh neart na gaoithe ga iomain agus rud sam bith eile a bha air bhàrr na mara.

An ùine glè bheag, bha cabhlach air cruinneachadh nach facar a leithid còmhla o làithean a’ chogaidh, ’nan sreath a’ stiùradh an aon chùrsa agus a’ siubhal gach òirleach dhen mhuir. Mhothaich an Titan do ràth eile, agus thug i air bòrd e, ach bha e falamh agus salach le ola dhubh. Thog bàta eile cearcall-beatha le ainm Munchen air, agus feadhainn eile spealgan fiodha ’s sprùilleach de gach seòrsa, ach cha robh sealladh air duine marbh no beò.

Bha e soilleir do gach neach an uairsin gum b’e siud an suidheachadh gun teagamh san do thachair an tubaist – àite a bha faisg air ceud mìle gun Ear-Dheas air an làthair far an robh a siubhal air a co-chruinneachadh o thoiseach. Nan robh bàta eile gu Tuath air an comharra a thogail na bu tràithe, ma dh’fhaoidte gun deachaidh barrachd furachras a thoirt air; ach mar ’s trice thachras, b’e uidheam


[TD 336]

ùr a bha san inneal a bha cur a-mach a’ chomharra. agus cha robh mòran a’ cur gèill ’na fheumaileas.

Air a’ cheathramh latha dhen teasraiginn gun an còrr às ùr a’ tighinn gu follais, b’e beachd sgiobair na King George nach b’urrainn dhàsan fuireach na b’fhaide air an làthair, oir bha a chonnadh ola a’ ruith sìos agus e feumail luchd a’ bhàta a thoirt gu cala. Mar sin fhuair e cead an t-àite fhàgail, oir bha cabhlach mhòr bhàtaichean eile a-nis deònach co-phairt a ghabhail san t-siubhal, airson neach a dh’fhaodadh a bhith fhathast beò. Chaidh an teasraiginn air aghaidh airson còrr agus seachdain eile, gus nach robh òirleach de mhìltean dhen chuan nach deach a rannsach, ach an còrr fios no fàth cha d’fhuaras air a’ Mhunchen no a sgioba. Bha i ri a h-ainm a chur ris a’ chlàr-ainm de bhàtaichean a chaidh air chall gu diamhair air a’ chuan fharsainn troimh linntean, gun fhios no reusan gu dè a thachair dhaibh no beathannan nan daoine a sheòl iad.

Air dhan Khing George Lunnainn a ruighinn, chaidh an ràth a chur air tìr gun dàil airson a chur a-null don Ghearmailt far an deachaidh a sgrùdadh gu h-ealanta feuch gu dè a dh’ionnsaicheadh daoine bhuaithe.

Còrr ’s bliadhna an dèidh an tachartais sin, nuair a chaidh gach iomradh mu dheidhinn a chruinneachadh o bhàtaichean a chuidich san t-siubhal às gach cèarna dhen t-saoghal, shuidh a chùirt-sgrùdaidh ann am Bremerhaven gu breith a thoirt air gu dè a thachair dhan bhàta. B’e am barail gun deachaidh car dhith ann a’ stoirm anabarrach – carson a thachair e do leithid a bhàta mòr calma ùr, cha b’urrainn dhaibh a radha. B’e am beachd cuideachd, nach do dh’fhàg aon anam beò am bàta, agus gun do chaill iad am beathannan nuair a chaidh i sìos. B’e am breith gun deach am bàta fodha nuair a chaidh an comharra àraidh a thogail air a’ Khing George, agus a bha an uidhe air bhog sa’ mhuir.

Co-dhiù dh’fhàg an sgioba am bàta no nach do dh’fhàg, bha comann na mara dìleas agus deònach cuideachadh san teasraiginn, oir mar bha fios aca ro-mhath ged a dh’fhaodadh cuideigin eile a bhi an èiginn an diugh, bha e cheart cho comasach gum faodadh iad fhèin a bhith a’ guil airson furtachd an là-rna-mhàireach.


[TD 341]

A’ GHAIDHLIG ANN AN SEIRBHEIS NA SLAINTE
leis an Lighiche Uilleam MacCoinnich

Tha còrr is deich bliadhnaichean bho thàinig mi a dh’fhuireach anns na h-Eileanan Siar. Fhuair mi dreuchd mi Bòrd na Slàinte mar lighiche, agus ’se an obair bha agam a bhith a’ coimhead às dèidh sheann dhaoine anns na taighean-eiridinn agus a bhith tadhal orra cuideachd ’nan dachaighean fhèin.

Chòrd e glè mhath rium an uairsin a bhith cluinntinn na Gàidhlig ga bruidhinn bho mhoch gu dubh oir b’ ann à Sasann a thàinig mi.

Ann an taighean-eiridinn na Gaidhealtachd faodar a thuigsinn gum bi Gàidhlig aig na h-euslaintich agus bidh iad ga bruidhinn ri chèile agus ris na banaltraman, ach cha bhi na banaltraman a’ bruidhinn ri chèile ann an Gàidhlig cho tric is bu chòir, agus tha seo gu h-àraid fìor a thaobh nan lighichean.

Is gann gum faighear neach dhiubh aig a bheil i, agus ged a gheibhear, tha cnap-starraidh mòr ann – chan eil a’ Ghàidhlig fhathast air a toirt gu ìre ’s gu bheil i freagarrach dhaibh airson dreuchd.

Gu ruige seo cha deachaidh oidhirp cheart a dheanamh air na faclan a bhiodh iomchuidh dhaibh a thional, gun ghuth air faclan ùra a chruthachadh. Tha sinn a’ creidsinn a-nis gun dèanadh e feum comann a chur air chois, fosgailte do gach neach aig a bheil ùidh anns a’ Ghàidhlig. Bheireadh seo cothrom do bhuidhnean lighichean is bhanaltraman a tha sgapte air feadh na dùthcha an cuid eòlais a chur ri chèile, agus seach gur h-iadsan an fheadhain aig a bheil feum air faclan ùra, bithidh iad nas coltaiche deagh fheum a dhèanamh de na thigeadh às.

Chaidh agam fhèin air feum a chur air a’ Ghàidhlig nuair a bha mi ag obair sna taighean-eiridinn, agus faodaidh mi a ràdh mu na chruinnich mi de fhaclan nach eil a’ Ghàidhlig gann dhiubh. Gu dearbh, tha cothrom air leth ann faclan brìoghmhor freagarrach a thaghadh, a thogadh ùidh cuideachd ann an luchd-ionnsachaidh.

Nach b’fhiach e an t-saothair faclair Gàidhlig a dheasachadh a bhiodh feumail do lighichean agus do bhanaltraman ’nan obair?


[TD 342]

Seo agaibh ma tha an litir agus am fiosrachadh a chuir sinn a-mach anns a’ Chèitean am bliadhna, ’s sinn a’ cur air bhonn Comann Gàidhlig Seirbheis na Slàinte. Bidh dùil againn, ann an àireamh eile de Ghairm, taghadh de na facail a chaidh a chruinneachadh a thoirt am follais, ach am faic luchd-leughaidh na th’ann ’s na tha ri dhèanamh.


(1) LITIR

Dr Uilleam MacCoinnich
3 Rathad Chnoc nan Gobhar
STEORNABHAGH
Eilean Leòdhais
PA87 2NJ

An Cèitean 1988

A Bhanacharaid/Charaid

Tha sinn an dòchas nach cuir e cus dragh oirbh litir fhaighinn mar seo le beagan fiosrachaidh mu chomann ùr, ach o chionn dà bhliadhna air ais chaidh liosta de dh’fhaclan Gàidhlig a dheasachadh a bhiodh feumail an dà chuid do lighichean agus do bhanaltraman ’nan obair.

Riamh bhon uair sin, bha sinn a’ creidsinn gum biodh e math agus iomchaidh comann a chur air chois a bhiodh fosgailte do na h-uile ann an Seirbheis na Slàinte aig a bheil ùidh anns a’ Ghàidhlig.

Chì sibh beagan de na smuaintean againn fhìn air a’ chùis air an duilleig an cois na litreach.

Tha sinn a-nis airson beachdan fhaighinn bho lighichean eile a bhuineas don Ghàidhealtachd air an fheum a dh’fhaodadh a leithid de sheirbhis a dhèanamh, agus a’ bhuaidh a bhiodh aig a’ chomann ùr seo a thaobh Gàidhlig ann an Seirbheis na Slàinte.

Bhitheamaid gu mòr nur comain, ma tha ùidh agaibh fhèin ann an seo, no ma tha beachd sam bith agaibh air dè an seòrsa comainn a dh’fhaodadh a bhith ann, nan cuireadh sibh fios thugainn – agus nan cuireadh sibh fios thugainn cuideachd mas aithne dhuibh lighichean


[TD 343]

no banaltraman Gàidhealach aig am biodh ùidh anns a’ chùis anns a bheil sinn an sàs.

Ma tha sibh ag iarraidh an liosta fhaicinn, chan eil agaibh ach fios a legeil thugainn agus cuiridh sinn thugaibh lethbhreac dheth.

Le meas mòr,

Is sinne

(Dr Niall Mac’IlleDhuinn, Inbhir Garbhain)

(Dr Andar Gunneberg, Glaschu)

(Dr Uilleam MacCoinnich, Steòrnabhagh)

(Dr Iain Mac a’ Ghobhainn, Steòrnabhagh)


(2) Fiosrachadh

COMANN GAIDHLIG SEIRBHEIS NA SLAINTE

“Cleachdadh na Gàidhlig a bhrosnachadh ann an Seirbheis na Slàinte, agus anns na seirbheisean co-cheangailte rithe, gu sònraichte am-measg na tha a’ dèiligeadh ris an t-sluagh, eadar luchd-dreuchd, cosnaichean is muinntir shaor-thoileach.”

DEANADAS A’ CHOMAINN

1. Faclair Gàidhlig a dheasachadh agus fhoillseachadh a bhiodh feumail an dà chuid do lighichean agus agus do bhanaltraman ’nan obair.

2. Stuth-teagaisg ullachadh, mar leabhranan, dealbhan, teipichean bhidio agus eile, airson a chleachdadh le luchd-obrach.

3. Teagasg - misneachadh a thoirt do lighichean agus do bhanaltraman a tha ag ionnsachadh na Gàidhlig, tro bhith a’ còmhradh riutha air cuspairean slàinte.


[TD 344]

4. Seirbheis eadar-theangachaidh gus Gàidhlig a chur air na chaidh fhoillseachadh mu thràth mu dheidhinn cuspairean slàinte, mar <eng>Health Information Leaflets, Scottish Home and Health Department<gai>, companaidhean dhrogaichean, <eng>British Diabetic Society<gai>, agus eile.

5. Seirbheis-tadhail – taic a thoirt don fheadhainn a tha comasach agus deònach Gàidhlig a bhruidhinn ri Gàidheil anns na taighean-eiridinn, gu h-àraid air tìr-mòr.

6. Coinneamhan Gàidhlig a chur air dòigh: òraidean, cèilidhean, cuairtean agus eile às leth nam ball, gus am bi taobh sòisealta agus sgoilearach air a’ chomann.

7. Dà-chànanas – taic a thoirt do Bhùird Slàinte Ionadail ann a bhith dealbh poileasaidh dà-chànanach, gu h-àraid a thaobh thaighean-eiridinn ùra.

8. Cuairt-litir a chur a-mach gu cunbhalach.

[Sanas]


[TD 348]

TORCUIL
le Calum MacMhaoilein

Bha Torcuil a’ fuireach ann an Grabhair ann an Sgìre na Pàirc ann an Leòdhas mu dheireadh na h-ochdamh linn deug. Bha e ’na dhuine òg foghainteach, a bha glè dhìcheallach aig gach obair a bhiodh ri dhèanamh. Rinn e fhèin agus a bhean, Màiri, gàirdeachas mòr an uair a rugadh leanabh mic dhaibh an dèidh dhaibh a bhith pòsda mu chòig mìosan deug. Ged a bha casan càm air Torcuil bha e gu math luath, agus latha faing an rùsgaidh cha robh mòran ann an Grabhair a bu luaithe na e a’ dol a thilleadh caora a bhiodh air bristeadh a-mach às an trusadh.

Latha de na làithean, nuair a bha am balach mu shia mìosan a dh’ aois, chaidh Torcuil a-null a Steòrnabhagh gus gnothaich no dhà a dheanamh anns a’ bhaile sin. Chaidh gu math leis, agus mu àm an fheasgair chaidh e sìos gu cala a’ bhaile ann an dòchas gum faiceadh e ann an sin bàt’ iasgaich a bhiodh a’ dèanamh cùrs’ air Sgìre na Pàirc. Cha robh càil ann a dheanadh feum dha, agus rinn e air son coiseachd gu taobh tuath Loch Eireasort an dùil gu faigheadh e aisig gu Cromòr.

Ach, air fàgail a’ chala dha, chuir luchd glacaidh na Càbhlaich Rìoghail grèim air agus thug iad e air bòrd bàta beag a bha ris an laimrig. Chaidh am bàta beag fo sheòl gun dàil agus thug iad a-mach Torcuil agus ceathrar eile a bha iad air a ghlacadh gu long chogaidh a bha anns a’ Chuan Sgìth.

Chuir Torcuil seachad mu sheachd bliadhna ann am bàtaichean Chàbhlaich, agus an ceann na h-ùine sin bha e air bòrd an Galatea, a-mach bho bhaile Chopenhagen, anns a’ chàbhlach leis an robh Nelson ag oidhirpeachadh air làmh an uachdair fhaighinn air a’ bhaile sin. Nuair a bha a’ chòmhrag seachad, fhuair Galatea òrdugh a dhol air ais gu Portsmouth, ach on a bha an dìon a bh’ air Caolas Dhòbhair air a lagachadh, bhiodh e iomchaidh a cur timcheall ceann a tuath Alba, sìos an cuan Sgìth, agus troimh’n Chuan Eireannach.

Cha robh Torcuil air a bhean no an leanabh fhaicinn o chionn seachd bliadhna, agus nuair a thuig e far an robh iad gu seòladh, bha e ’na thoileachas dha gum biodh dùil aige ri sealladh fhaighinn do Loch


[TD 349]

Odhairn agus baile Ghrabhair.

Fhuair iad tarsainn gu’n Chaol Arcach le gaoth fhàbharach ach an dèidh dhoibh a dhol troimhn Chaolas thòisich a’ ghaoth a’ beothachadh, agus mun d’ fhuair iad timcheall a’ Chairbh bha i ’na dearg ghaileann on àirde an Ear-Thuath. Bha Torcuil anns a’ chrann a’ cumail sùil a-mach mus tigeadh iad ann an cunnart, ach cha bu lèir dha a’ bheag sam bith. “Chan fhaic mi an sealladh air Grabhair ris an robh mo dhùil”, bha e a’ ràdh ris fhèin. Thàinig iad aig aon àm glè fhaisg air an fhearann, agus bha Torcuil den bheachd, nuair a bha e a’ beachdachadh air a’ chùis an dèidh làimh, gur e fearann na Càbaig a bh’ann. Stiùir iad air falbh on fhearann co-dhiù agus nuair a bha iad a’ tighinn faisg air Na h-Eileanan Mòra (no Na h-Eileanan Sianta, mar a their cuid riutha) dh’atharraich iad an cùrs’ mun deidheadh iad air creagan nan eilean. Am beul Loch Sìophairt, chan fhac iad fearann na Hearadh gus an robh e ro anmoch agus bhuail iad air na creagan cruaidhe mu bheul an Loch.

Dòigh no dòigh air choreigin, an uair a chaidh Torcuil don uisge thàinig e air eathar falamh. Cha robh fhios aige cionnas a thachair gu robh an eathar falamh, no dè a bh’ air tachairt do na bha innte, ach shreap e air bòrd. Chunnaic e gu robh atharrachadh air tighinn air a’ ghaoith agus bha a-nis a’ ghaoth agus an tìde-mhara ga thoirt na b’fhaide steach don loch. Leig e anail gun càil ach beagan stiùiridh a dhèanamh, gus an robh e a-staigh aig Eilean Shìophairt.

Chuir e roimhe gun dèanadh e air Grabhair, agus mar sin stiùir e an eathar gu taobh na Pàirc do Eilean Shìophairt, ach, o nach robh ràmh no seòl anns an eathar, cha robh dòigh ann air an toireadh an eathar na b’fhaide e.Chaidh Torcuil air tìr ann an sin ach lean e a-steach faisg air an loch gus an robh e aig bonn Sìthean an Airgid. Bha e a-nis a’ tighinn faisg air tìr eòlais, oir is tric a ràinig e ceann Loch Sgiobacleit às deidh chaorach. Chùm e air, a’ dìreadh on loch, a’ fàgail Cleit na Ceàrdaich air an làimh chlì ann an tuiteam na h-oidhche, agus dùil aige bhith ann an Grabhair ro mhadainn.

A’ dol seachad air Cleit na Ceàrdaich chual e guth àrd ag eubhachd, “A Thorcuil, A Thorcuil”. Cha robh e a’ tuigse dè bha seo, ach, a’ tilgeadh a bhrògan troma, luathaich e a cheum. Ach thàinig an guth a-rithis a cheart cho làidir. An sin thòisich e air ruith, ach dh’eubh an guth a-rithist ag ràdh, “A Thorcuil, chaol chasaich, luath chasaich, chàm chasaich, dhuibh, luath ’s mar a tha thusa, beiridh mis’ ort.” Bha an guth a bha seo ga leantainn, ach cha robh nì ri fhaicinn. Bha e cinnteach gur e rud mì-nàdurrach a bha ga leantainn, agus bha e a’ beachdachadh air an robh dòigh ann air am faigheadh e air falbh on tanasg. 

Nuair a leum e thairis air An Abhainn Ghlais mhothaich e gu robh


[TD 350]

an creutair a’ dol na b’ fhaide bhuaidhe ach cha robh e fada gus an robh an rud a bh’ann a’ toirt a-steach air a-rithist, agus air dha an Allt Eitneach a ruigheachd, thachair an aon rud a-rithist.

“O Ho!”, smaoinich Torcuil, “Chan eil aige mu dheidhinn a dhol tarsainn air uisge. Nì mise feum don fhiosrachadh seo.”

A-nis, bha ceum, gu ìre bhig, furasda eadar e ’s a dhachaigh, na leanadh e a-steach troimh Ghleann Ghrabhair gus am buaileadh e am baile. Ach, nuair a thuig e nach robh an tanasg comhfhurtail anns an uisge, agus e fhèin cho math air snàmh, is ann a dhèanadh e oidhirp air faighinn buileach air falbh bhon chreutair. (Mas a creutair a bh’ann.)

Dhìrich e an àird às a’ ghleann, agus chùm e air teis meadhon Loch a’ Choin Bhàin. Thilg e bad no dhà de a chuid aodaich às an ruith dha agus, nuair a ràinig e an loch, chùm e air a’ snàmh gu meadhon an loch.

Thàinig an creutair gu bòrd an locha, agus ged nach robh Torcuil ga fhaicinn, bha e a’ cluinntinn a ghuth ag eubhach, “A Thorcuil, chaol chasaich, luath chasaich, chàm chasaich, dhuibh, fuiridh mise gus an tig thu gu tìr, agus bithidh mi romhad air an taobh thall.”

“Gu ta,” smaoinich Torcuil, “Tha mise glè mhath ann an seo ged a bhithinn ann fad na h-oidhche. Am fuirich thus gu madainn?”

Bha Torcuil a’ fàs fuar troimhn oidhche ach on nach robh e dèanamh oidhirp air snàmh cha robh sgìos a’ cur dragh air. Ged a bha e a’ cluinntinn brolaich bhon chreutair greis mhath den oidhch’, cha chual e an còrr a bha e a’ tuigsinn, agus nuair a dh’èirich a’ ghrian anns a’ mhadainn, cha robh càil ri fhaicinn no ri chluinntinn.

Chaidh Torcuil gu tìr, agus chùm e air a thaigh fhèin. Nuair a ràinig e an doras thachair balach mu ochd bliadhna de aois ris, agus dh’fhaighnich am balach, “Co thusa?”


[TD 355]

FACAIL SHEUMAIS RIS AN PSYCHIATRIST
le Dòmhnall Iain MacIomhair

Tha mi toilichte gum b’ urrainn dhut m’ fhaicinn, ’s an t-sìde cho fuar. Ach chan eil mi a’ dol a laighe air a’ bheing idir. Bidh mi a cheart cho math ’nam shuidhe.

Chan urrainn dhomh a leasachadh. ’S bidh mi a’ leughadh nan òran gaoil. Tha cuid dhiubh dòchasach agus cuid nach eil.

Chunnaic mi i an là roimhe ann am bùth Presto. Bha a’ ceannach biadh na seachdaine agus mise a’ ceannach uisge-beatha. Bha a’ bhùth trang, ’s bha iad uile a’ coimhead rium. Ach cha robh mise gam faicinn-san idir. Cha robh mi ach ga faicinn-se, a’ falbh air feadh nan sgeilpean leis an t-seacaid dhuibh ’s leis an sgiorta ghlais. Bhruidhinn mi rithe, agus leth dusan ugh aice ’na làimh. O, bhruidhinn i rium gun teagamh, ’s cha tug i dhomh na h-uighean mu mhullach a’ chinn. Nuair bhruidhinn mi rithe, thòisich càch a bha anns a’ bhùth a’ bruidhinn cuideachd. ’Sann ormsa a bha iad a’ bruidhinn.

“Nach tuirt mi riut,” arsa tè an siud.

“Bha mi a’ smaoineachadh sin,” arsa tè an seo.

“Huh,” arsa tè an air eile.

Chan eil cuimhne agam dè a thuirt sinn ri chèile. Chòrd e rium a bhith a’ bruidhinn. Dh’fhalbh mi a-mach às a’ bhuth, ’s iad uile gam choimhead, agus dh’òl mi botal den uisge-bheatha. Dh’òl, ach cha do rinn e feum sam bith dhomh. ’S bha mi fhathast ga faicinn anns a’ bhùth mhòir ud, ’s gun duine ga dìon.

Tha mi a’ faicinn gu bheil thu a’ sgrìobhadh nan nithean a tha mi ag ràdh riut. Dh’iarr thu orm bruidhinn. Dè tha thu a’ dol a dhèanamh leis na tha thu a’ sgrìobhadh? Bidh e agad nuair thòisicheas tu a’ sgrìobhadh do bheatha.

Carson nach deach mi chun a’ mhinisteir? Nach bi seo a’ tachairt do mhinistearan cuideachd? Bha mi a’ bruidhinn ris a’ mhinistear ceart gu leòr, ach cha b’ ann mu dheidhinn seo. Dè am fios a th’ aig a’ mhinistear? Tha fhios agam gun chuir e umhail orm. Cha tuirt mi guth ris. Bha eagal orm gun innseadh e da bhean e, ’s gun innseadh ise don


[TD 356]

t-saoghal e. Ach ’s iongantach mur eil fhios aig an t-saoghal air co-dhiù. Tha fhios agamsa air, agus ’s e sin a tha gam fhàgail an seo, a’ taomadh eachdraidh mo chràidh ann an cluasan coigrich. Ach, a’ tilleadh chun a’ mhinisteir, bha e a’ faighneachd dhomh carson eil mi a’ dol don eaglais. Cha b’ urrainn dhomh a fhreagairt.

Bha aislig agam bho chionn dà oidhche. ’S e a bhith a’ bruidhinn air a’ mhinistear a thug ’nam chuimhne e. Nach eil sin neònach? Bha mi san eaglais, ’s bha i rim thaobh. An dèidh na seirbheis, dh’fhalbh sinn còmhla gu bùth Presto agus cheannaich mi uisge-beatha. ’S an uairsin chaidh mi dhachaigh, agus thòisich mi a’ sgrìobhadh bàrdachd mu a deidhinn. Anns a’ bhàrdachd, bha sinn le chèile ann an rocaid mhòir a’ siubhal chun na gealaiche, no gu Mars no gu Saturn no gu biothbhuantachd. Cha do ràinig sinn fhathast an saoghal seo a tha air iomall gach saoghail. Nuair ruigeas sinn e, bidh mo bhàrdachd deiseil. Bidh mo bhriathran coimhlionta.

Leabhraichean? Dè na leabhraichean? Chan eil. Chan eil mise a leughadh leabhraichean. Carson a tha mi a’ dol a leughadh mu ghach chàich?

’S dòcha gu bheil. Ach tha mi a’ sireadh cuideachaidh na brìoghmhoire na sin. Ceart gu leòr, ’s dòcha gu bheil leughadh ’na dheagh mheadhan air fois fhaighinn don inntinn. Ach dè a bheir fois don chridhe? ’Se rud àraid a th’ anns a’ chridhe. Tha e coltach ri uaireadair, oir nuair stadas e tha an saoghal a’ stad. Tha cuid ag ràdh gum fairich uaireadair pian cuideachd. Ach leughadh? Leugh mi sgeulachd gaoil uaireigin, mu dhithis a bhitheadh a’ coinneachadh ann am bùth Presto. Aon là dh’fhalbh iad ann an rocaid chun na gealaiche. Cha do thill iad gu brath air ais don t-saoghal a dh’fhàg iad.

Chan eil fhios agamsa dè tha na facail mhòra sin a’ ciallachadh. Tha iad a’ faireachdainn cunnartach. Ma dh’innseas tu dhomh dè tha iad a’ ciallachadh, ’s dòcha gun abair mi nach eil iad a’ ciallachadh càil.

Faclair? Smaoinich, a’ mìneachadh fhacal le facail eile! Dè a th’ ann am bòrd? Tha bòrd. Dè a th’ ann an gaol? Tha gaol. Dè eile a th’ann an gaol ach gaol? Is gaol gaol, ’s cha ghaol ni nach eil ’na ghaol. ’S ma chì thu gaol air an t-sràid no ann am bùth Presto no ann am bruadar, chan eil e idir coltach ri bòrd. ’Sann a tha e coltach ri gaol. Agus bidh fios agad gur e gaol a th’ ann seach gur e gaol a th’ ann. ’S ged dh’innseas tu do dhuine dè th’ ann am bòrd le bòrd a shealltainn dhà, chan urrainn dhut sin a dhèanamh le gaol oir chan eil gaol agad a sheallas tu dhà. Sin mur eil e agad ann am bùth Presto no ann an aisling, ’s an uairsin fhèin chan eil ann ach aon neach a chì e. Na bi idir a’ smaoineachadh nach eil fhios agamsa dè th’ ann an gaol. Tha fhios aicese cuideachd. ’S chan fheum thusa a mhìneachadh dhomh.

Ach dè tha mi a’ dol a dhèanamh? Pileachan? ’S tha iad cunnartach


[TD 357]

Còmhla ris an uisge-bheatha? Ma tha, glèidh agad fhèin iad. Tha. Tha rudan eile ann.

Tha fhios agam gum feum thu dealbh iomlan mus sònraich thu cungadh. ’Se sin ma tha cungadh agad. Ma tha cungadh ann.

Innsidh.

Chaidh i fiadhaich rium aon uair. Bha an oidhche fuar, ’s bha crith oirre leis an fhuachd agus leis an toileachas. Agus bha dùil agam. . . . O, bha na sùilean cho blàth a dh’aindeoin sin. Rug mi air a làimh, agus dh’aithnich mi gun robh blàthas ’na cridhe. Agus chaidh i fiadhaich. Ach chaidh an stoirm seachad ann an tiotan.

M’ òige? Bha mise òg nuair bha mi òg. Nuair bha mi ’nam leanabh? Bha. Bha gaol gu leòr san dachaigh, ach bha smachd innte cuideachd. Dh’fhàs mi na bu shine, agus bhithinn a’ dol gu dannsa corra uair. Chan eil fhios agam carson. “Chì mi uaireigin thu,” theirinn, ’s gun dhragh agam am faicinn iad gu bràth tuilleadh. Corra uair ceart gu leòr, chaidh an cadal ceàrr orm, ach cha b’ e gaol a bha ann idir. Ach seo! Tha cutag a’ sgoltadh mo chridhe, ’s tha mi làn de fhalamhachd. Cianalas. Is deòir.

As mo chiall? An e sin a tha thu a’ smaoineachadh? ’S dòcha gu bheil mi às mo chiall, ach chan e dìth na cèille a chuir às mo chiall mi. Tha ciall gu leòr agam fhathast ged tha mi às mo chiall. Cùnntaidh mi na rionnagan air ar slighe chun na gealaiche . . . aon, dhà, trì, mìle ’s ceithir cheud . . . duine ciallach às a chiall. ’S dè tha thu a’ dol a ràdh rium? Dè a-nis a tha thu a’ dol a ràdh?

An t-asaidhleam! Sin far am bi iad ag ùrnaigh ri na tunnagan. ’S tha thu ag ràdh gum bu chòir dhòmhsa a bhith ag ùrnaigh ri na tunnagan. A bheil mi cho dona ri sin? An t-asaidhleam! B’ aithne dhomh fear uaireigin a chaidh dhan asaidhleam. Chuir iad ann e seach gum bitheadh e a’ dol chun a’ chladaich a bhruidhinn ri na faoileagan. Bha e fhèin ag ràdh gun robh riarachadh mòr ann dha a bhith a’ bruidhinn ri na faoileagan. Co aige tha fhios nach robh? An truaghan, cha robh e a’ dèanamh cron air duine. Ach chuir iad dhan asaidhleam e a dh’aindeoin sin. Chan eil mise a’ dèanamh cron air duine. ’S tha thu ag iarraidh mo chur dhan asaidhleam. Ma thèid mi ann, chan fhaigh mi a bhùth Presto tuilleadh. Chan fhaic mi tuilleadh i. ’S thèid mi às mo chiall anns an asaidhleam, ’s ma chì mi faoileag tron uinneig toisichidh a’ bruidhinn ris an fhaoileig. ’S their na h-amadain a th’ anns an asaidhleam nach ell annam ach amadan.

Chan isd! Thàinig mi thugad airson beagan comhfhurtachd, airson leigheas fhaighinn. Agus dè tha a’ tachairt? Tha thu gam chur às mo chiall. Tha ise gam chur às mo chiall. Tha an t-uisge-beatha gam chur às mo chiall. Càit a bheil mo chiall? Chan eil mi ga faicinn. Chan eil mi ga faireachdainn. ’S dòcha nach eil i agam. ’S dòcha gun do dh’fhalbh


[TD 358]

i air iteig suas do na speuran, suas ann an rocaid chun na gealaiche seachad air a’ ghealaich gu saoghal eile, gu iarmailt eile seachad air gach iarmailt.

Tha mi sgìth. Sgìth agus fann. ’S tha thusa ag ràdh gu bheil mi gòrach cuideachd. Nach ann airson sin a tha thu ann! ’S bithidh ise gu bràth a’ ceannach ann am bùth Presto, aran is ìm is uighean, gan slaodadh bho na speilpean. ’S nuair bhitheas mise san asaidhleam mhòir dheamhnaidh ud, bithidh mi ga faicinn, ’s thig an rocaid fhathast, ’s bithidh a’ ghealach cho deàlrach ’s a bha i a-riamh.

Bithidh a’ mhuir ciùin an-nochd. ’S fàsaidh am feur air na h-achaidhean ’s air na monaidhean. ’S chì mise aisling, ’s cha bhi iad ag èisdeachd ri mo bhruadair anns an oidhche.

Cuin? Dè tha thu ag ràdh? An-diugh? Nach toir thu dhomh là no dhà, ach an leig mi beannachd leis an t-saoghal.

Bithidh mi math dheth anns an asaidhleam. Bithidh rùm agam dhomh fhìn, air falbh bho shùilean dhaoine. ’S gach là, gach mionaid de gach là, bithidh mi anns a’ bhùth mhòir a’ ceannach uisge-beatha ga coimhead. Bithidh a’ ghrian a’ deàrrsadh tron oidhche. An dùil an tig i a shealltainn orm? Chan e nàire a tha ann, an e? ’S cinnteach gum bi i a’ smaoineachadh orm co-dhiù.

O, coma leat. Pàighidh mi fhìn am faradh. Cha bhi ann ach faradh aon-shlighe, oir cha bhi tilleadh ann, gus an tig an tilleadh deireannach.

Tha fèath neònach air a thighinn air mo chorp. Ach tha an inntinn luaisgeanach, ’s mi a’ dol a-steach a dhorchadas air choreigin. Asaidhleam a tha ’na dhaingneach, ’s ’na chuing air saorsa, ’na shuaicheantas air dorchadas. Feumaidh mi a faicinn mus fhalbh mi. Feumaidh mi bruidhinn rithe.

Tapadh leat airson èisdeachd rium. Chan e gu bheil mi a’ faireachdainn càil nas fheàrr. Ach falbhaidh mi a-nise. Don asaidhleam. A aon asaidhleam gu asaidhleam eile. ’S chì mi na tunnagan a’ dannsa ann am bùth Presto, agus bithidh na faoileagan a’ neadachadh air a’ ghealaich. Cuiridh mi eòlas air amaideas, oir chan aithne dhomh gliocas. Chan aithne dhutsa gliocas. Is chì mi i san aisling nach searg, a’ coiseachd sìos agus suas, a’ ruith a-null agus a-nall … anns a’ ghaoith … anns an uisge … gu crìoch mo bhiothbhuantachd.

Feasgar a thig iad gam iarraidh. Dùinidh mi an doras air mo chùlaibh, ’s thèid mi cuairt chun na gealaiche. Cuairt mar a chaidh mi roimhe. Tha am feur a’ fàs. Tha a’ ghrian a’ deàrrsadh. ’S tha fhios agam nach bi madainn ann tuilleadh.

’S fheàrr dhomh do phàigheadh. Dusan nota. Tha sin daor, uabhasach daor. Tha feadhainn eile ann a dh’innseadh dhomh an


[TD 359]

asgaidh gu bheil mi às mo chiall. Sin na rinn thusa cuideachd. Ach tha thu ag iarraidh dusan nota.

Là math leat, mata. Feuch an cuimhnich thu orm nuair a bhitheas mi a’ bàsachadh. ’Sann a tha mi a’ faireachdainn coltach ri bàrdachd a sgrìobhadh … no rudeigin!


[TD 369]

Sloinntearachd
le Aonghas Mac-a-Phì

Bho chionn bliadhna neo a dhà air ais, bha càirdean cuide rium air làithean-saora san Eilean Sgitheanach agus thug mi a-mach aon oidhche iad anns an sgoth a dh’ iasgach rionnach. Bha ’n t-iasgach math an Loch Bràcadal an oidhche ud, ach ged a chòrd seo riutha uile ’se a chòrd buileach riutha mi bhi ’g ìnnse dhaibh mu na h-eileanan, na sgeirean ’s na creagan àrda ’s na bailtean-beaga air feadh tràighean na locha … na h-ainmean aca, co dhà a bhoineadh iad na cò è a bha a’ fuireach annta.

Thubhairt bean mo charaid rium, nuair a fhuair sinn dhachaigh, is sinn a’ gabhail ar suipear.… “Nach tù tha fortanach fios a bhith agad air a leithid mu dheidhinn an àite. Tha e coltach riùmsa gur aithne dhuit na clachan fhèin leis na linntean dhe do theaghlach a dh’ fhuirich an seo.…”

’S an uairsin le guth caran tùrsach.…

“Bheil fhios agad nach aithne dhòmhsa le aineolas, co às a thàinig mo sheanair?” “Gu dè cho fada ’s as urrainn dhut a dhol air ais nad shloinneadh?” arsa mo charaid, ’s e air a bhith ’g èisdeach ri bhean.

Gun smaointean fhreagair mi.…

“Is mise Aonghas, Dhòmhnuill, Aonghais, Iain, Thormaid.”

Rinn e gàire ’s e a’ crathadh a chinn.… “S tha thu pròiseil às do shìnnsearachd?” Thug e stad orm.

“Tha mi cinnteach gum bheil” arsa mise,“ ged nach tug mi mòran smaointean riamh dha.”

Seo matà mar a thòisich mise air ùidh a ghabhail an sloinneadh. B’ e seo an èibhleag air an do shèid mo charaid gus an d’ rinn mise teine ceart dheth.

An toiseach mo ghnothaich, cha robh cabhag sam bith orm. Carson a bhitheadh? Tha teaghlaichean Gaidhealach mar as trice teann dha chèile agus ged nach eil teaghlaichean an là-an-diugh lìonmhor, bha trì-duine-deug a chloinne aig mo sheanamhair, air taobh m’ athar, agus ceathrar air taobh mo mhàthar.


[TD 370]

Cha robh gainne buin-eòlais orm.

A bharrachd air sin b’ ann às Eilean a’ Cheò a bha mo phàrantachd air gacha taobh agus cho fada ’s a b’ fhiosrach dhomh, b’ ann mar seo e bho chionn iomadh linn.

B’ ann às an Eilean Sgitheanach a bha màthair is teaghlach na mnatha agam cuideachd ged a b’ ann à Eilean Iùra a bha cuideachd a h-athar.

B’ fheudar leam nach biodh e ro-dhoirbh rannsachadh a dhèanadh air eòlas-ceart a chur air ar sinnsre – nach mi bha aineolach?

Chuir mi romham craobh-sloinnteireachd a chur ri chèile dha mo theaghlach fhèin – dithis chaileagan – oir nuair a phòsas iad, cuiridh iad bhuapa m’ ainm-sa agus bu mhiann leam gun tuigeadh iadsan, ’s na thig às an deidh, co às a thàinig iad.

B’ e chiad rud air an do ghabh mi aithreachas, mo mhì-churam ’nam oige nach do sgrìobh mi sìos an iomadh rud a dh ’innis mo mhàthair dhomh mun teaghlach aice fhèin nuair a bhiodhamaid a’ bruidhinn air sinnsreachd. B’ i boireannach fòghlamaichte mo mhàthair a ghabh ùidh riamh an daoine ’s an eachdraidh na sgìre. B’ e call mòr dhi nach d’ fhuair i a bharrachd sgoile is cothrom ionnsachaidh, coltach ris na ceudan eile ’na latha, oir bha i air bean-sgoile eachdraidh èibheasach math a dhèanadh. Mar a thachair, bu mhise a h-aon sgoilear. Ach cha robh Oighrig Nic an Tòisich buan a-nis airson a h-eòlas a sgrìobhadh sìos, ged a dh’ fhàg i iomadh eòlas ’nam cheann.

Bha mo sheanair ’s mo sheanamhair air gacha taobh, ’nan laighe cuide ri a sìnnsrean bho chionn greise, ach rinn iad uile aois mhath dheth, suas còrr air a’ cheithir fichead, agus fhuair mi iomadh sgeulachd bho màthair m’ athar nuair a bha i ’na banntrach ’s ùidh aice a bhith bruidheann air an t-sean nòs.

Ach tha fasan aig sgeulachdan air meudachadh san innse agus an ceann bliadhna neo a dhà mionnaichidh cuideigin riut gur e ’n fhìrinn ghlan a th’ aca, ’s gun ann ach faoinsgeul a rinn cuideigin suas bho chionn bhliadhnaichean seachad. ’Se seo a chiad boglach anns nach fhaod an sgoilear-sloinnteireachd tuisleachadh, oir is e an fhìrinn cheart a tha a dhìth airsan, ’s chan e fathann. Eisd ris na sgeulachdan gun teagamh, oir mar as trice ’se ’n fhìrinn as motha a th’ annta, ach thoir aire.

Tha Gaidheil air fad eòlach gu leòr air sloinnteireachd bho chionn iomadh linn oir b’ e ’n aon dòigh a bh’ aca gun sgoil, a bhith a’ cumail eachdraidh-teaghlaich ri chèile. Thàinig seo a-steach orm le gàire aon latha, mìosan an dèidh dhomh a bhith bùrachd am-measg sean phàipearan an oifig an fhir-chlàraidh.

Fhuair mi sgeul neo-shoilleir air teaghlach bràthair mo shì-sheanar a b’ àbhaist tàmh am Feòrlaig an Diùranais. San fheuchainn ri


[TD 371]

tuilleadh eòlais fhaotainn bhruidhinn mi ri m’ athair. Bha aon duine dhen teaghlach seo air fhàgail dham b’ ainm Murchadh.

“An aithne dhuibh c’ ainm a bheir athair Mhurchaidh shuas am Feòrlaig?” arsa mise.

Sheall e orm le mì-thuigse.

“Tha mi a’ ciallachadh Murchadh Mòr Mac-a-Phì shuas sa’ ghleann,” arsa mise a-rithist.

Chrath am bodach a cheann, ’s e dhen bheachd nach b’ urrainn dhà mo chuideachadh. Ach an uairsin thubhairt e ’n rud a thug an gàire orm.

“’M bheil thu a’ ciallachadh Murchadh Iain Dhòmhnaill Ruaidh?” ars e fhèin. Tha eachdraidh a theaghlaich aig gach Gaidheal uairean ’s gun fhios aig air.

Sgrìobh mi sìos an leabhar beag na bha fios agam le cinnt.

Bha teisteanais-breith na cloinne agam fhèin soirbh gu leòr, ’s mar an ceudna teisteanais-pòsaidh agus breith dhomh-fhèin ’s dham bhean. Tha e sgrìobhte air teisteanas do bhreith cò è d’ athair, aois d’ athar agus co ris a bha e nuair a rugadh thu (ma bha thu dìolain ’s dòcha nach bi seo sgrìobhte) mar an ceudna, do mhàthair ’s a h-ainm mus do phòs i ( ged nach robh seo idir sgrìobhte bho thùs). Tha e cuideachd ag innse càite na phòs iad.

Seo matà na bha agam le cinnt.

Chaidh mi chun an leabhar-lann anns a’ bhaile far am bheil mi a’ tàmh – Inbhir Nis, agus fhuair mi an sin leabhar a thug comhairle dhomh air an ath rathad a leanainn.

Tha togalach mòr am baile Dhun Eideann ris an abrar <eng>‘New Register House’<gai> aig ceann an ear Sràid a’ Phrionnsa agus tha’ n togalach seo loma-làn do theisteanais – Alba air fad, dhen a h-uile seòrsa – Breith – Pòsda – Bàs agus pàipeirean eile mar Tiomnaidh – Cùnntas-Census – Pàipeirean Oighreachd ’s mar sin air adhart. Aite mòr uabhasach nuair a smaoinicheas tu air, cho làn fòghlam an t-sluaigh ’s a tha e.

Tha pàipeirean an seo, còrr mòr air ceithir is còig cheud bliadhna a dh’aois, ach cha robh a dhìth ormsa ach teisteanais mo shinnsre agus bha fios agam gum biodh e doirbh gu leòr a dhol air ais ceud bliadhna fhèin.

Bha ’n leabhar a fhuair mi san leabhar-lann cho feumail ’s gun d’ fhuair mi fear dhomh fhèin dheth agus chliùthaichinn e do dhuine sam bi coltach rium fhèin a tha ’g iarraidh cuideachadh air càite is ciamar a ghabhas rannsachadh dèanadh.

’Se ‘Scottish Roots’ a thug an t-ùghdar air an leabhar aige, ach nach iongantach gur h-e Cuimreach e fhèin, Alwyn James, le bean Eireannach. Tha e ’g innse dhut ciamar a theid thu mu dheidhinn an rannsachadh ceum air cheum, agus nuair a bheir e a chiad iomradh air


[TD 372]

‘New Register House’ ’s e ‘taigh-ionmhais’ as th’ aige air – agus le fìrinneachd tha e ceart.

Bha mise air mo mhealladh cho mòr air sinnreachd, ’s gun do thog mi orm a dh’ aon rud airson dà latha a chur seachad an Dùn Eideann san taigh-ionmhais seo.

Sa’ chiad dol-a-mach ma tha e nad bheachd tadhal ann, na tèid ann as t-Samhradh mar a rinn mise, oir tha ’n t-àite beò le Ameireaganaich, Astràilianaich ’s daoine à tìrean cèin do dh’ Alba anns am bheil beagan de dh’ fhuil ar daoine, ’s iad a cheart cho eudmhor riut fhèin. Gheibh thu fada a bharrachd fois as t-Earrach neo anns a’ Gheamhradh.

Nuair a phàigheas tu do dhuais airson rannsachadh latha (’s chan eil e saor idir aig sia notaichean) tha oifigich ann a chuidicheas thu air a bhith a’ lorg ge be tha a dhìth ort … ach ’s sann agad fhèin a tha chuid mhòr dhen rannsachadh ri dhèanadh.

Faodaidh tu sealltainn air teisteanais sam bith do bhreith, pòsadh neo bàs an Alba bhon chiad latha den bhliadhna 1855 nuair a thòisich Riaghaltas Alba air seo a dhèanadh anns gach sgìre. Faodaidh cuideachd sealltainn air pàipeirean an Census air gach duine a bha beò anns gach taigh air latha an census an 1841, 1951, 1861, 1871, 1881, 1891. Gheibh thu cead cuideachd air coimhead air 4000 do leabhraichean le naidheachd sluagh 900 sgìrean roimh 1855.

Mur a faigh thu do shloinnteireachd an seo airson iomadh linn, chan ann Gàidhealach neo eadhon Albannach thu.

Cha b’ fhada gus an robh mi a’ coimhead air loidhnichean pòsaidh mo phàrantan … teisteanas bàs mo mhàthar … tesiteanais breith is bàs mo bhràthar nach robh beò ach deich seachdainean nuair a chaochail e leis an triuthach. Aig deireadh latha fada bha mo cheann ’na bhoill, ach bha mo leabhar-sgrìobhaidh làn dhem shinnsreachd … dà sheanair ’s dà sheanamhair … ceithir sì-seanairean agus ceithir sì-seanamhairean.

Bha fiosam riamh gun robh màthair m’ athar dìolain, ged nach bruidhneadh duine dhen teaghlach air, bhon bha i-fhèin nàrachail mu dheidhinn. Ach bha fiosam a-nis le cìnnt cò ì a màthair, seach cuid de na sgeulachdan èibhinn a chuala mi bho feadhainn dhen teaghlach aice fhèin. B’ i nighean tuathanach i às Ardnamurchan agus ge be carson, cha do phòs i athair a pàisde, a bha ’na chìobair air an tuath, ’s thug esan, mo shì-sheanair, Dòmhnall MacAsgail, mo sheanamhair dhachaigh leis dhan Eilean Sgiathanach le muime a’ sealltainn rithe, nuair nach robh i ach seachdain neo a dhà a dh’ aois.

Aon uair ’s gum faigh thu fòghlam dhen t-seòrsa seo air a sgrìobhadh sìos le cinnt ’s a chì thu làmh-sgrìobhaidh do sheanair air teisteanas-pòsaidh neo teisteanas-breith d’ athair, cha sheall thu air ais tuilleadh oir tha thu air do ghlacadh gus am faigh thu a bharrachd dhe


[TD 373]

d’ shloinneadh an eachdraidh mo theaghlaich, gun deach mo shì-sheanair ’s a mhac a bhàthadh an Loch Bràcadal nuair bha mo sheanair ’na dheugach, ach an là ud bha ’n naidheachd agam uile. An latha an do thachair an tubaisd agus aois an dithist a chaidh a bhàthadh. Bha mo sheamair cuide riutha an là ud ’s cha dèanadh esan snàmh ach b’ esan an aon fhear dhiùbh a rinn tìr dheth, neo cha bhithinn-sa an seo an-diugh. An rud a chuir iongnadh mòr orm gun robh mo shì-sheanair, a chaidh a bhàthadh, an aon aois rium fhèin … beagan is leth cheud bliadhna.

Anns an dà latha ud an Dùn Eideann, leudaich mo shloinneadh gu mòr. Bha fiosam a-nis gun robh fuil Chlann an Tòisich, Clann Dòmhnaill, MacAsgail, MacRath, Mac-a-Phearsain, MacFhearghuis is MacLeòid a’ ruith ’nam chuislean, a bharrachd air Clann-a-Phì. Nach èibheiseach an ‘cocktail’ Gaidhealach sin … ’s nach mi bha pròiseil.

Chaidh mi dhachaigh le m’ cheann làn shinnsrean ’s mi air eòlas a chur air uimhir do chàirdean. Cha do thuig mi gu dè ’n teine a bhrodanaich mi ged tha, oir aon uair ’s fhuair mi blasad air beagan dheth, bha tart orm airson mòran a bharrachd fhaotainn.

Thòisich mi air rannsachadh an sean phàipeirean-naidheachd oifig a’ ‘Chourier’ an Inbhir Nis agus fhuair mi sealladh do phàipear a leudaich m’ eòlas air bàthadh Chlann-a-Phì an 1886 ’s ciamar a thachair. Sgrìobh mi gu gach duine a bha beò fhathast ’nam theaghlach fhèin air taobh m’ athar ’s mo mhathar ’s mar an ceudna an teaghlach na mnatha agam. Dh’ fhoighnich mi san litir seo, an toireadh iad sealladh dhomh do theisteanais, dealbhan na nì sam bith eile, leithid pàipeirean airm, duaisean leabhraichean na rud sam bith a bheireadh eòlas dhomh air farsainneachd an teaghlaich. Gheall mi dhaibh gun tillinn gach nì nuair a ghabhainn dealbh dheth agus gun toirinn dhaibh copaidh dhen chraoibh-shloinnidh nuair a bhiodh i deiseil. Ged a bha mòran dhiubh nach do fhreagair riamh an litir, a dh’ aindeoin dhomh m’ ainm a chur air cèis le stampa dhaibh … bha cuid a thug dhomh mòran eachdraidh is eòlas-teaghlaich, ged a bha iad tric a’ toirt diofar sgeulachd air an aon tachartas.

Chuir mi eòlas air iomadh caraid, a bha roimhe fad-às dhomh, leis an rannsachadh seo, agus bha aon charaid, nighean bràthair-mo-sheanar a bha a’ fuireach teann gu leòr dhan Ghearasdan aig an robh cuimhne anabarrach math, a thug dhomh mòran eòlais nach cuala mi roimhe. Chan e sin a-mhàin ach bha i ceart leis gach nì a dh’ inns i dhomh nuair a chaidh mi a lorg fìrinn a sgeulachdan.

Dh’inns cuideigin dhomh aon latha mu bhliadhna an dèidh dhomh dhol an tòir mo shinnsre gun robh a h-uile teisteanas oifig fear-


[TD 374]

chlàraidh gach sgìre an Eilean Sgiathanaich air an cumail anns a’ phrìomh-oifig an Inbhir Nis. Cha b’ fhada gus an do chuir mi eòlas air an fhear-chlàraidh an siud. Duine gasda a dh’ èisd rim sgeulachd agus a thug dhomh gach cuideachadh agus taic ’nam shiubhal.

Rinn esan àite dhomh a dhol gach seachdain air feasgar Geamhraidh, nuair nach robh iad trang, agus mo thoil fhèin siubhal troimh na ceudan do leabhraichean teisteanais a bh’ aca an stòr …. Thug mi fad a’ gheamhraidh air leughadh ’s air sgrìobhadh bhreith, pòsadh is bàs gach Sgiathanach a bhoineadh dhomh fhèin, neo dham bhean, is innsidh mi dhuibh gun robh àireamh dhiubh an suid … cuid dhiùbh air nach cuala mi guth riamh roimhe.

Bha meanglan a’ chraoibh-shloinnidh a’ sìor fhàs, le cuid dhiubh cho fada a-mach ri linn 1800 is roimhe. B’ e nì annasach e, fios a bhith agad gun robh sinn-seanair dhut am Bràcadal dham b’ ainm Tormod, aig àm Blàr Chùil-lodair … neo nì a thug gàir oirnn uile nuair a fhuair mi a-mach gun robh sinn-seanair aig mo bhean a bha spuinneadair-mara ainmeil, a-mach bho eilean Scalpaigh!

Ach bha mi a’ faicinn anns na leabhraichean, ainmean theaghlaichean eile a dh’ aithnichinn san sgìre ’s gu h-àraid sa’ bhaile bheag agam fhèin, agus bhon bha mi ris thòisich mi air sgrìobhadh sìos fòghlam cuid dhe na teaghlaichean sin cuideachd airson an naidheachd a thoirt dha na càirdean aca.

Leudaich mo sgrìobhadh gu mòr leis a seo agus nuair a thill mì a Dhùn Eideann an ath-bhliadhna, chaidh mi ’n grèim anns an census airson an tuilleadh eòlais.

Bha sean teisteanais is leabhraichean-baistidh nan eaglaisean an cuid do sgìrean air an deagh chumail aig ministeirean an latha roimh 1855, agus fhuair mi gu fortanach, an tuilleadh eòlais an seo.

Bha na leabhraichean sgrìobhaidh agam a-nis loma-làn naidheachdan dhe gach seòrsa agus chuir mi a’ chraobh-shloinnidh ri chèile dham theaghlach. Cha mhòr nach gabh e balla-seòmair le a mheud ’s e fosgailte ’s tha iomadh duine air a leughadh. Ach ged a bha e ’na adhbhar-eòlais dhomhainn dhomh ’nam shiubhal ’s ged a tha mi taingeil is pròiseil gun d rinn mi suas e … ’se ’n rud a chuir e ’nam cheann buileach-glan ’s air a bheil mi a-nis ag obair … eachdraidh a chruinneachadh ’s a sgioblachadh chan e a-mhàin dhan teaghlach agam fhèin ach a’ mhuinntir uile a chuir seachad am beatha gu math cruaidh air croitean beaga sna h-Eileanan Siar.…

Ach ’se stòraidh eile tha sin.


[TD 375]

An Sgeilp Leabhraichean

Sgrìobhaidhean Choinnich MhicLeòid: <eng>the Gaelic prose of Kenneth MacLeod.<gai> Deasaichte le Thomas Moffatt Murchison. Dun Eideann: <eng>Scottish Academic Press<gai> às leth Comann Litreachas
Gàidhlig na h-Alba (Leabhar 16). 1988. xlv, 186d. ISBN 7073 0540 3: £12.50.

Bha dùil againn o chionn fhada ris an leabhar seo, a’ chiad comhchruinneachadh de rosg Gàidhlig Choinnich MhicLeòid a chaidh am follais. Chaochail am fear-deasachaidh, an t-Urramach Tòmas MacCalmain, mus tàinig an obair gu crìch, agus chaidh an obair deasachaidh a choimhlionadh le comataidh bheag bho Chomann Litreachais Ghàidhlig na h-Alba.

Cha mhòr gun robh Gaidheal cho ainmeil ris an Urramach Coinneach MacLeòid ann ’na latha, no Gaidheal air an robh spèis cho mòr. Fad a bheatha (1871-1955) bha dìlseachd shònraichte aige don Ghàidhlig agus do obair an t-Soisgeil le chèile. Nochd na rinn e còmhla ri Marsaili Cheannaideach-Fhriseal anns na leabhraichean <eng>Songs of the Hebrides<gai> orain Ghàidhlig don t-saoghal neo-Ghàidhlig gu ìre nach do rinn obair mòran dhaoine eile. Bha beatha an Urramaich MhicCalmain mar an ceudna sònraichte airson dìlseachd don Ghàidhlig agus do dh’obair an t-Soisgeil, agus is cinnteach mar sin nach robh duine ann cho freagarrach ris gu sgrìobhaidhean Choinnich MhicLeòid a dheasachadh le comh-mhothachadh agus le tuigse.

Tha roimh-ràdh fada Beurla anns an leabhar anns a bheil an t-Urramach MacCalmain a’ toirt dhuinn cùnntas air beatha agus obair Choinnich MhicLeòid, agus cùnntas goirid air a’ ghnàthachadh Gàidhlig a bha aige. Tha na sgrìobhaidhean Gàidhlig a’ tighinn gu trì-deug air fhichead gu lèir, air an roinn fo ochd cuspairean: (1) An Cuan, (2) Eachdraidh agus Mac-meanmna, (3) Mac-meanmna agus Eòin na h-Ealtainn, (4) A’ Ghàidhlig, (5) Daoine, (6) Searmonan, (7)


[TD 376]

Sgeulachdan agus (8) Sgeulachdan Leasaichte. Tha ann cuideachd beag-fhaclair Gàidhlig agus clàr-amaisean den roimh-ràdh agus den teacs.

Tha cuid mhath den chudthrom agus den luach a tha anns an leabhar seo stèidhichte anns na geur-bheachdan a tha e a’ toirt dhuinn air inntinn agus pearsantachd Choinnich MhicLeòid. Ged robh cliù air airson na bàrdachd a rinn e, b’ fheàrr leis fhèin gu mòr a bhith ri rosg (faic d.69). Tha eòlas againn air a’ chuid as motha de na sgrìobhaidhean anns na roinntean 1-3,7 agus 8 mar thà. Chaidh iad am follais anns an <eng>Celtic Review, Celtic Magazine<gai> agus <eng>Highland Magazine<gai> an toiseach agus b’ iadsan toradh an ùine bho òige gu toiseach a mheadhon-aois. Cho fada ’s as aithne dhomh, cha deach a’ chuid as motha de na sgrìobhaidhean anns na roinntean 4-6 am follais roimh an àm seo, agus is gann gum bheil dearbhadh anns na sgrìobhaidhean fhèin air an àm sgrìobhaidh. Air an adhbhar sin, tha e doirbh beachd a bhith againn air inbhe Choinnich mar sgrìobhadair air fad a bheatha fhada. Ach mu dheireadh thall chan eil sin cho cudthromach, a chionn ’s gun robh gu ìre buan-òige ann. Thuirt e fhèin ann an litir a sgrìobh e mu 1940 no 1950:

Is gann gun creideadh tu na th’ agam de chompanaich òga, agus an àireamh a’ sìor-dhol nas motha. A dh’ innseadh na fìrinn, chan eil a h-aon diubh cho òg rium fhèin – is gann gu bheil mi fichead fhathast!

Co-dhiù, tha eisimpleir gu math inntinneach againn air buaidh bhliadhnachan. Cho fad ’s as aithne dhomh, chaidh a’ chuid as motha de na sgeulachdan ann an roinn 7 am follais an toiseach nuair a bha Coinneach ’na dheugaire. Chaidh dà sgeulachd ann an roinn 8 follais an toiseach anns an <eng>Celtic Review<gai> 1 (‘Oisean an dèidh na Fèinne’ B, 172-174; ‘Gaisgeach na Sgèithe Deirge’, 257-266, 346-360). Tha na sgeulachdan ann an roinn 7 an ìre mhath goirid agus sìmplidh. Tha ‘Gaisgeach na Sgèithe Deirge’ ’na sgeulachd romansach, a chaidh am follais nuair bha Coinneach trì bliadhn’ deug air fichead. Rinn e an teacs bho dhà lethbhreac bho bheul-aithris a dheasaich e gu bhith am modh ‘litreachail’.

Bithidh beachdan agus creideamh Choinnich a’ tighinn am follais ann an iomadh dòigh, ach gu nàdurrach ann an dòigh àraid agus dìreach anns na searmonan. Tha cùnntas bunaiteach air a’ chreideamh anns ‘Na Seann Chomharran-crìche’ (dd.87-91). Tha e a’ sgrìobhadh an seo nach eil e –

… idir freagarrach no buannachdail a bhith deanamh tàir air na seann nithean ’s air na seann bheachdan, ’s air na seann


[TD 377]

chleachdannan a bh’ ann, fhad ’s a bha na nithean sin a chum gliocais agus a chum maith. Tha seo fìor an dà chuid ann an seagh nàdurra agus ann an seagh spìoradail.

(d.88)

Anns an roimh-ràdh tha facail Choinnich mu dheidhinn an obair a rinn e còmhla ri Marsaili Cheannaideach-Fhriseal air an aithris: <eng>‘It seemed best both for Gaeldom and for the world at large, that we should only preserve what was worth preserving’<gai> (d. xxxvi). Ann an dòigh, bha seo a’ dèanamh tàir’ air pàirt de na fhuair e bho bheul-aithris, ach bha na dòighean-deasachaidh a chleachd e air an cleachdadh le daoine eile aig an àm sin, agus iadsan a’ creidsinn gun robh sin airson maith na Gàidhlig. Seach a bhith deasachadh, bhiodh Coinneach MacLeòid a’ mìneachadh a dhualchas a-rèir sealladh romansach air na làithean a chaidh. Tha seo air a dhearbhadh ann an iomadh àite anns an leabhar, agus gu sònraichte ann ‘An Cuan Siar’ (dd.l-6), ‘Duatharachd na Mara’ (dd.7-21), agus ‘An Clachan a Bha Ann, (dd.22-23). Tha am pìos mu dheireadh ’na shealladh air beatha a’ bhaile far an do rugadh agus an do thagadh e. Ach cha bhiodh an aigne caomh, romansach a’ cur stad air a bhith beòthail, dealasach ann am mìneachdaidh nithean faisg air a chridhe. Is gann nach cual An Comunn Gaidhealach riamh earail cho ealanta ri ‘O Leanabas gu Fearalas’ (dd.51-56).

Ma dh’fhaoidte nach e mòr litreachas a tha ann an sgrìobhaidhean Choinnich MhicLeòid, agus gum bheil dìth ann air fìor dhoimhneachd inntleachdail agus air cumhachd bhreithneachaidh. Ach tha deagh litreachas ri fhaotainn ann gu tric, agus tha tlachd agus taitneas anns an leabhar. Tha e ri a mholadh gu blàth.

Beagan fhacail anns a’ chomhdhònadh air òrdachadh an leabhair. Tha e a’ cur iongnadh orm nach eil clàr-innsidh ann, leis cho feumail agus a bhiodh sin an dara cuid do sgoilearan no do dhaoine a’ toirt ruith air an leabhar. Tha feum air notaichean air an teacs. Tha stòras fiosrachadh anns an teacs – air sgrìobhadh agus sgrìobhadairean Gàidhlig, air dùilean litreachail den àm, air eachdraidh rosg Gàidhlig – agus às eugmhais notaichean tha na fiosraidhean sin ann an ìre do-ruigsinn.

Anna Nì Luachràin


Uilleam Neill, <eng>Making Tracks (Gordon Wright Publishing.<gai> Dun Eideann. 95 dd. ISBN 0-903065-65-7. £5.95. 1988)

Tha Uilleam Neill air mòran sgrìobhaidh a chur às a dhèidh anns na


[TD 378]

[Sanas]


[TD 379]

bliadhnachan bho leig e seachd a bhith teagasg. Tha e air a’ chòmhlan sin a tha a’ cleachdadh trì cànanan na h-Albann, mar a bha Deòrsa Caimbeul Hay. Buinidh e do thaobh an iar-dheas na dùthcha, agus air dòigh air choreigin ghabh a mhac-meanmain lasair bhon smuain robh a’ Ghàidhhg uaireigin làidir an Siorrachd Air ’s an Carraig, agus anns a’ Ghall-Ghaidhealtachd (Galloway). Tha seo gu tric ’na cheann-teagaisg aige, ’na bhàrdachd agus ’na litrichean chun nam pàipearan-naidheachd.

Anns a’ chruinneachadh ùr seo de a bhàrdachd, tha na trì cànanan aige, le faisg air fichead dàn Gàidhlig, grunn math sa’ Bheurla, agus barrachd ann an Albais. Tha tòrr chuspairean aige: poilitics, eachdraidh, cor an r-sluaigh, daoine, eòin, bàs is àbhachdas. Tha gnè an duine gu tric a’ nochdadh anns na dàin: tha an dà chuid doimhne agus aotromas annta, searmoin agus fealla-dhà, agus tha e math air an dà sheòrsa sgrìobhaidh.

Tha gu leòr den bhàrdachd ag èirigh gu nàdurrach às fhiosrachadh fhèin. Tha e a’ sealltainn thar Chluaidh, is ìomhaighean na stoirme mar ìomhaighean a bheatha fhèin, no a’ faicinn chuibhleachan-cartach ann an gàrradh leòmach an Dun Eideann ’s a’ cuimhneachadh air obair chruaidh air tuathanachas. Tha e a’ dèanamh spòrs de Bhrigadier a thàinig a dh’ fhuireach am baile beag, agus de bhall-Pàrlamaid a thàinig a dhèanamh òraid anns an talla (am MacTumshie Ha). Anns an dàn ‘Oan a field beerie a pint rampant’, tha e a’ magadh air na morairean-leanna le an stoighle ’s le an earraideas, a’ dèanamh deagh fheum de chainnt nan teachdaire no nan earraid (<eng>field, rampant<gai> 7c.), a’ crìochnachadh “boattles alane sud weir his coat-o-airms”.

Anns na dàin aige tha Neill a’ cleachdadh caochladh sheòrsachan rannaigheachd, agus gu tric cruth sonaid, agus tha liut math aige air meadaireachd, as bith an ann aotram no trom a tha a chuspair. Tha grùnn de dhàin eadar-theangaichte aige, m.e. ‘Lang I bide eftir the lave’ (Donnchadh MacRaoiridh, ‘Fada ata mise an dèidh chàich’) agus tha ‘Soraidh slàn don oidhche a-rèir’ aige cuideachd, is eadar-theangachadh bho dhàn Eadailteach le Guido Cavalcanti, bàrd a bha beò anns an tritheamh linn deug.

Tha cuid de na dàin Ghàidhlig a dh’fheumadh beagan sgrioblachaidh a thaobh cainnte, ach tha feadhainn eile a tha ag obair fìor mhath, a tha toiseach an dàin do Dheòrsa Caimbeul Hay:

Air tràigh Chlaonaig Chinn-tìre
coimhead a rithisd air cìr Arainn,
cha robh togail ’nam chridhe
air son bòidhchead an fhearainn.

Chaidh mo chas air a’ ghainneamh


[TD 380]

[Dealbh]
’san dùthaich bu ghnàth leat,
far an diugh is glè ainneamh
a chluinnear sreath Gàidhlig.

Ach mar a bhiodh nàdurrach ’se a phrìomh chànan fhèin, Albais, as binne thig bho a bhilean, agus saoilidh mi gur h-ann anns na dàin ann an Albais a tha fìor bhinneas no liriceachd a bhàrdachd. Mar a tha e fhèin ag ràdh: <eng>“I have growne frae the fair heid tae the lyart pow, but the yae hert sings this day wi the yae lowe”<gai> (d.26). Chan eil teagamh idir ann gu bheil Uilleam Neill air rud luachmhor a chur ri dualchas na bàrdachd againn ann an Albainn.

Ruaraidh MacThòmais

[Sanas]




