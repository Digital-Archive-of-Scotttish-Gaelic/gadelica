[TD 1]

GRIASAICHE BHEARNARAIDH

A Bhardachd
le Iomradh air

LE
NIALL MAC-AN-TUAIRNEIR

<eng>Published by the Caledonian Press for
NEIL TURNER
Drinishader, Harris, Inverness-shire<gai>

[TD 2]

[Blank]

[TD 3]

FACAL-TOISICH

Is airidh Niall Mac-an-Tuairneir a mholadh air son cho dìleas is a tha e ann a bhith a’ dìoghlum gach mìr air an ruig e de bhàrdachd is de sheanchas an eilein sin anns an d’àraicheadh e. Anns an leabhran seo gheibhear pasgan de na laoidhean aig Ailean MacLeòid nach maireann. Is fiach iad an cur an clò. Tha iad cheana cùbhraidh air meomhair cuid am Beàrnaraidh, ach a nis tha iad an tairgse gach neach a leughas a’ Ghàidhlig.

Tha na bàird mar a tha na beanntann—cuid na’s motha agus na’s àirde cliù na càch, ach gach aon le a àite féin nach lìon ach e féin. Ged nach toirear àite do Ghriasaiche Bheàrnaraidh am measg nan sàr-bhàrd, thugadh dha tàlant nach bu bheag, agus chleachd e a bhuadhan-bàrdachd air a’ chuspair sin as glòrmhoire a tha ann—saor-ghràs iongantach Dhé d’a chloinn sheachranaich.

Tha ar taing aig Mgr. Mac-an-Tuairneir air son an leabhrain seo, agus is e ar dùrachd gum bi e ’na thogail-inntinn agus ’na ùrachadh-spioraid do mhóran, agus mar an ceudna gun gléidh e cuimhne fad ùine mhóir air Griasaiche Bheàrnaraidh.

T. M. MACCALMAIN.

[TD 4]

ROIMH-RADH

Is ann air iarrtas a chàirdean is a luchd-eòlais a tha mise a’ cur a mach am pasgan beag seo de laoidhean Ailein MhicLeòid, an Griasaiche nach maireann á Beàrnaraidh na Hearadh. Tha e ro-dhuilich nach robh an tuilleadh air làimh de a chuid bhàrdachd, oir bha smior na deagh Ghàidhlig air a cur an altaibh a chéile le grinneas anns gach dàn is òran a thàth MacLeòid.

Bha inntinn dhomhain bhreithneachail, maille ri meomhair air leth làidir, aige. Duine ionraic, glic, agus làn-Chrìosdaidh a bha anns a’ Ghriasaiche, agus chan ’eil neach do am b’aithne e nach ’eil deagh chuimhne chùbhraidh aca air. Duine socair còir an nàdur is an gluasad, neach nach ’eil aithne air a chur dragh air duine riamh—nàbaidh math.

Is ann ainneamh ’na latha a bha aon aig an robh breithneachadh MhicLeòid air cùisean spioradail, agus is lìonmhor iad a thàinig d’a ionnsaigh le ceistean a thaobh cor an anama a bhiodh a’ cur dragh orra agus nach robh ’nan comas féin am fuasgladh—eadhon, cha b’ann ainneamh a ràinig luchd-searmonachaidh an Fhacail e le nithean cudthromach air am bu mhath leotha an tuilleadh soilleireachaidh agus fiosrachaidh. Chan fhalbhadh iad falamh; is ann a bhiodh gach cùis cho làn shoilleir dhaibh is gum faodadh an neach a ruitheadh a leughadh!

Cha robh cùisean a bha gu tachairt an cleith air MacLeòid. Is tric a chaidh fhoillseachadh dha nithean a ghabh àite is a thàinig gu teachd dìreach mar a thubhairt e. Le sin chan ’eil an teagamh as lugha nach do thuit sgearb de mhantal fàidh air ar caraid, air chor is gu robh comas air a thoirt da sealltainn air an taobh eile de chùirtean na beatha seo a tha làthair.

Chaochail MacLeòid air a’ chóigeamh là de’n Dàmhar, 1939, aig aois a’ cheithir fichead, agus bu mhór an ionndrainn a bha air ann an eilean a àraich. Tha seo air iomradh a dheanamh air anns a’

[TD 5]

chumha a rinn Eachann MacFhionghuin am bàrd agus a gheibhear an deireadh an leabhrain seo.

Bu mhath leam an cothrom seo a ghabhail air son iomradh a dheanamh air mo thaingealachd do’n Urramach T. M. MacCalmain, an Glaschu, air son a chuideachaidh chàirdeil is gach coibhneis a fhuair mi bhuaithe ann a bhith a’ toirt an oidhirp seo air am pasgan dhàn a tha làthair a chur an clò.

Is e mo dhùrachd gum bi an leabhran a’ toirt an toileachaidh a bu mhath leam do gach Gaidheal is bana-Ghaidheal a nì a leughadh ann an ceàrna sam bith anns a bheil an còmhnaidh.

NIALL MAC-AN-TUAIRNEIR.

[TD 6]

CUNNTAS GHOIRID MU AILEAN MACLEOID AN GRIASAICHE BEARNARAIDH NA HEARADH

Rugadh Ailean MacLeòid, no, mar a their muinntir an eilein, “An Griasaiche,” ann am Miabhag anns na Hearadh sa’ bhliadhna 1858. Bu mhac e do Iain MacLeòid (Iain Mac Mhurchaidh), agus is ann do eilean Bheàrnaraidh a bhuineadh e, ged bha an teaghlach aig an ám a’ fuireach anns na Bàigh. Maille ri iomadh teaghlach eile chaidh Murchadh Mac Alasdair is a mhic a thogail á Beàrnaraidh aig ám cur-á-seilbh na tuatha, agus is ann anns na Bàigh anns na Hearadh a thogair Murchadh a chrannchur a shuidheachadh. B’e Iain, athair a’ bhàird, am mac a bu shine. Phòs e Màiri NicLeòid (Mairi Nighean Ailein Bhàin) á Beàrnaraidh, agus bha de theaghlach aca dithis ghillean agus dithis nighean. B’e ar caraide an dàrna duine a bu shine.

Cha robh an teaghlach ach òg an uair a mhiannaich Iain Mac Mhurchaidh na Bàigh fhàgail agus tilleadh air ais a dh’ionnsaigh eilean a àraich. Cha b’e a mhàin gum b’e seo a dheagh thoil fhéin, ach bha a bhean ’ga bhrosnachadh air son na Bàigh fhàgail, oir cha robh coimeas idir aig fearann creagach duaichnidh na Hearadh ris an eilean chòmhnard àlainn a dh’fhàg i. Is e a’ bhuil a bha ann gun do phill an teaghlach do Bheàrnaraidh agus ghabh iad còmhnaidh aig àite ris an canar “Am Baile”, a chionn (tha mi a’ smaoineachadh) gur ann an seo a bha taigh fear-a’-bhaile, Fear Bheàrnaraidh.

Cha robh Ailean ach glé òg an uair a dh’fhàg e a dhachaigh is a thog e gu a chosnadh. Cha robh lagh no riaghailtean sgoile a’ tagradh cloinne gu aois àraidh mar tha air an là an diugh. Dh’fhasdaidh e aig a’ bhàillidh Dhòmhnallach am Baile MhicPhàil (Newton), an Uibhist a’ Chinn-a-Tuath, aig aois a dhusan bliadhna. Dh’fhan e an seo gu aois sia bliadhna deug, an uair a dh’fhàg e gu falbh do Inbhir-Nis.

[TD 7]

Is lìonmhor duanag agus òran a rinn MacLeòid aig an ám seo, agus, ged nach robh fhathast a thuigse no a mheomhair cho geur mothachail ’s a bha iad gu bhith, gidheadh is eagnaidh, tùrail agus snasmhor na rainn a thàth e ri a chéile. Tha e duilich nach robh iad againn chum an toirt an àird.

Thachair dhomh dà cheathramh de dh’òran a rinn e do chrodh Fir a’ Bhaile fhaotainn, agus is mór am beud nach robh e comasach dhomh a fhaotainn gu h-uile. Tha mi a’ tuigsinn gu robh cóig ceathramhan deug anns an òran so. Chaidh a chur ri chéile aig aois a’ chóig bliadhna deug. Sheinn e na rainn ri fonn “Coire Cheathaich.”

ORAN DO’N CHRODH

1.
Gur soilleir, buadhach, gur loinneil, guanach
An treud a ghluaiseas aig buail’ na faing;
Deagh shealladh òirdhearc air réidhleach feòir iad,
’N uair thig iad còmhla bho shròin nam beann;
Le geumnaich bhòidheach ’s le leumnaich còmhla,
Le seangach òg laoigh gun fhòtus annt’,
Gun toirinn bòidean nach iarrainn ceòl
’N uair chithinn còmhla an còmhlan ann.

2.
Moch madainn Chéitein an ám dhuinn éirigh
’N uair bhiodh na sléibhtean gu léir gun smùid,
Bhiodh gach creutair bhiodh faisg dhuinn ’g eubhach
Le cleachdadh beusach a’ gleusadh ciùil;
An crodh ’nan céill air feadh fraoich ’ga reubadh
Is mil ag éirigh o’m beul ’na smùid;
Bu mhath an éifeachd do neach fo’n ghréin siud
Bhith ’nan déidh air son leum le sunnd.

An uair a chuala Bean a’ Bhaile gun do rinn MacLeòid òran do’n chrodh, chuir i fios air, agus air dha gabhail ’na làthair thug i da deise ùr agus deanamh paidhir de dhrathaisean á plangaid ùr a bha air tighinn dachaigh bho’n bhreabadair.

Beagan ùine as déidh seo dh’fhàg MacLeòid a dhùthaich agus thogair e sgrìob a thoirt do Inbhir-Nis feuch gu dé an sealbh a

[TD 8]

bhiodh air a thaobh cosnaidh. Cha robh e fada gus an do chuir e aonta air fhéin aig griasaiche anns a’ Mhuaigh. Thug e dlùth air cóig bliadhna a’ toirt a mach na ciùirde, agus fad na h-ùine sin choisinn a thùr agus a ealantas cliù a mhaighistir. Bha e ’na ghriasaiche grinn, agus, an uair a bha e an Inbhir-pheofharain, is ann aige bha “urram na h-uinneige”—’s e sin, gur e an neach a bha maighistir na bùtha a’ cumail ri ursainn na h-uinneige air son gum faiceadh gach neach a thogradh an griasaiche ag obair.

Ged a dh’fhàg am bàrd eilean a àraich air son greis, cha do leig e dheth a bhith ri tàthadh nan duanag. Aon latha, air dha a bhith a’ gabhail cuairt air monadh na Muaigh, gu dé a chunnaic e ach faoileag—nì a chuir ionghnadh air, oir chan fhaca e aon riamh roimhe anns an àite ud. Is ann a chuir e fàilte air an fhaoileig, agus, ged nach do sholair mi ach beagan rann, is fhiach iad an cur sìos.

AM BARD ’S AN FHAOILEAG

Am Bàrd
Till a nall an seo, fhaoileag,
’S gu faic mi t’aogais le fàilte,
Có ’n t-àite de’n t-saoghal
’S an robh thu saothrach gu tràthail?
An ann air cladach a’ Chaolais
No air Maoil na Lice Bàine?*
No air Odairnis ìosal
Bha thu sìneadh do chnàmhan?

An Fhaoileag
Is mi seo, Ailein a bhalaich,
Bu tu mo charaide gràdhach.
A bheil do chuimhn’ air an latha
Rinn thu tachairt san Aird rium?
Is tu ri tional nan caorach
Mach ri aodann an fhàsaich
’N uair thug thu mo chas as an stìopull†
Bha ’na innleachd chum bàis dhomh.


<eng>* The nearest point of North Uist to the Island of Bernera.
† A trap set for otters in the Western Isles.<gai>

[TD 9]

Am Bàrd
Is mi tha seo, a chuachag,
Is mi air chuairt anns an àite;
Ach gu dé idir an truaighe
Thug ortsa gluasad as t’àite?
Is nach faigh thu cladach na maorach
No closach caorach air fàsach,
’S ma nì bracsaidh am bualadh
Chan fhàgar uair air a’ bhlàr iad.

An Fhaoileag
Ach ma dh’innseas mi ’n fhìrinn,
Bha mi fàs sgìth de’n a chladach,
Agus thogair mi sìnteag
Thoirt gu tìr a bha farsainn;
Air dhomh bhith ’n dùil ri dìreadh
Dh’fhàg mo chlì mi ’s mo thapadh,
Agus chaill mi mo thàbhachd
’S tha mi ’n dràsda dol dachaigh.

Chuala mi aig muinntir gu robh còrr is fichead ceathramh anns an òran seo, agus gun do chuir am bàrd agus an fhaoileag cuairt air gach àite is gach eòlach d’am b’aithne e. Fhuair e gach naidheachd a bu mhiann leis as an eilean sin a dh’àraich e, agus sin bho’n chompanach sgiathach a rinn tachairt ris air aonach an t-sléibhe fada bho thìr a dhùthchais.

Thogair MacLeòid Inbhir-pheofharain fhàgail agus a aghaidh a chur an iar. Ràinig e an t-eilean sin ’s an robh a phàrantan, agus an ceann ùine chuir e suas bùth ghriasachd.

Is ann greis as déidh seo a thàinig e gu bhith fo chùram air son a anama agus a rinn e a chùl a thionndadh air tàthadh òrain dhìomhan, ach, ged a rinn, cha leigeadh spiorad na bàrdachd leis tàmh no fois, agus tha sinn ’ga fhaotainn aig iomadh ám a’ taomadh a mach nam briathran leis an do chuir e snas air na dàin spioradail air an do rinn mi greim agus a tha mi a’ toirt seachad anns an leabhran seo. Rinn e gu leòir eile, ach chan ’eil e ’nam chomas aig an ám am faotainn.

[TD 10]

I

Air fonn: “Braghaid Albann.”

Tha mi fo àmhghair air chuairt san fhàsach,
’S gur tric tha ’n Sàtan orm an tòir;
Le shaighdean cràiteach ’gam lot gu m’àirnibh,
’S e ’gam fhàgail mar neach gun deò:
Is corp a’ bhàis seo le iomadh fàiling
Thug mi bho Adhamh bho làithibh m’òig’;
’Gam fhàgail dìblidh gun chothrom dìridh,
’S mo neart ma dhìobras bidh chìs ro-mhòr.

Am maith bu mhiann leam chan ’eil mi deanamh,
Tha ’n t-olc ag iadhadh orm mun cuairt;
Tha ’n lagh cho làidir bho bheinn Shinai
’S nach tig mi ’n àird ris le spàirn is strì:
Tha cridhe meallta is toil neo-thaingeil
A’ cur air aimhreit na bheil de shluagh
A’ gabhail còmhnaidh ’nam anam leòinte
Le strì a’ còmhrag ach có bheir buaidh.

Ged dheanainn leughadh ’s a dhol a dh’éisdeachd,
Mar chleachdadh beusach cha dean e stàth;
Mur tig an éifeachd tre fhuil na réite
A bheir dhomh éirigh o’n ùir an àird:
’S e creidimh ’s dòchas is gràdh Iehobhah
A bhith ’gam threòrach le làimh a ghràis;
A Spiorad uasal a chleachd air uairibh
A bhith toirt buaidh dhomh os cionn mo nàmh.

Ma bhios mi ’m aonar bidh mi an daorsa,
Gu faigh mi aonadh ri Fear mo Ghràidh,
A choisinn saorsa le bhàs ’na dhaonnachd
’S thug buaidh le naomhachd air uaigh is bàs.
’S e ’n cumhachd diadhaidh a bha aig Iosa
A thog a nìos e bho ùir a’ bhàis,
Chuir seula shìorruidh ’n Lagh bhith riaraicht’,
Gu robh na fiachan gu h-iomlan pàidht’.

[TD 11]

Rinn neul mo chòmhdach mun d’fhuair mi eòlas
Air mar bu chòir dhomh bhith ruith na réis,
Is mur b’e tròcair an Tì thug beò mi
Bhithinn fo’n chòmhdach sin fad mo ré;
Fo chís an nàmhaid ’s mi strì ri fhàgail,
Ach bha mi fàilingeadh anns gach ceum,
Gus ’n tàinig òrdugh bho Rìgh na Glòire
Bho’n d’fhuair mi eòlas na h-ìobairt réit’.

Ged tha mi brònach, tha agam dòchas
San Tì chaidh òrdach mar ìobairt réit’,
A nì mo threòrach air sligh’ na còrach,
’S a bheir dhomh eòlas air ruith na réis;
Le creidimh ’s ùrnuigh is cleachdadh mùirneach,
’S cridhe dhlùthaicheadh ri Mac Dhé,
Le toil is ùmhlachd is spiorad brùite,
Ris nach teid cùl chur an làthair Dhé.

’S e Ios’ bho Nasaret a ghabh ar nàdur,
An t-sligh’ tha sàbhailte dh’ionnsaigh Dhé;
’S e Mac an Ard-Rìgh an caraid gràdhach,
Is sagart ’s fàidh e is rìgh nan nèamh;
’S e ’n lighich glòrmhor nì mo leòintean
A chur air dòigh mar chì e m’ fheum
’S na thig ’na fhàbhar a dh’iarraidh slàinte
Cha dean e tàir air neach fo’n ghréin.

O, shluagh gun chùram, chan fhada ’n ùine
Gu ’n toir sibh cunntas do’n Bhritheamh mhòr,
Is mura dùisg sibh gu séid an trompaid
Cha bhi bhur cunntais gu maith air dòigh:
Ach ’s e mo dhùrachd gun toir sibh ùmhlachd
Do’n mheangan chliùiteach thàinig bho Ghlòir;
Ma bheir sibh gràdh dha ’s gun gléidh sibh ’àithntean
Bheir e sibh sàbhailte steach d’a Ghlòir.

[TD 12]

II

Gur e sinne tha neo-dhìleas
Do an Tì a sgrìobh na h-àithntean
’S a thug seachad iad mar dhìleab
Air son nach dìobradh ar gràdh dha:
Chuir e romhainn riaghailt seòlaidh
Air son ar treòrach san fhàsach,
’S ma theid sinn ceàrr air a’ chùrsa
Nì ’n Lagh ar sgiùrsadh gun fhàbhar.

’S e ’n Lagh ar n-oid-fhoghluim fìorghlan
G’ar toirt gu Iosa mar tha sinn
Air son gu faigh sinn ticket chinnteach
A bheir sinn gu Tìr Chanaain;
Chaidh a seuladh le fuil Iosa
Phàidh na fiachan ann ar n-àite;
Is mar sin cha téid a diùltadh,
Bheir i sinn gu cùirt an Ard-Rìgh.

Far ’eil sonas agus aoibhneas,
Gràdh is coibhneas chaoidh nach fàiling;
Far a bheil an t-Uan ’gan treòrach
Gu tobraichean beò na slàinte:
Có nach iarradh a bhith ri bheò
Gabhail còmhnaidh anns an àite
Far bheil aibhnichean de shòlas
Is an stòr air nach tig tràghadh.

Gura mithich dhuinn bhith gluasad
Agus sinn cho fuar san fhàsach,
Is teicheadh gu blàths na gréine
A bheir dhuinn bho’n eucail slàinte:
Tha feartan tarraing is éifeachd
A’ tighinn bho cheud-ghin an Ard-Rìgh,
O’n ’s e a choisinn an t-saorsa
Tha cuireadh saor aig sliochd Adhaimh.

[TD 13]

Tha e saoibhir ann an tròcair
’S do luchd a’ bhròin tha e gràsmhor;
Chan ionghnadh ged bhiodh iad bòsdail,
’S Dia na Glòire ac’ mar thearmann:
Nì e le mhantal an còmhdach
’S nì e ’n dìon ri ’m beò bho’n nàmhaid;
’S ’n uair a thig an t-ám chaidh òrdach,
Bheir e steach d’a Ghlòir gu bràth iad.

An Tì a thug dhaibh-san a ghràdh,
Cha dean e ’m fàgail ’nan aonar;
Riaraich e ceartas ’nan àite,
’S dh’àrdaich e ’n Lagh bha cho naomha:
’S tha cuireadh saor air a sgàth-san
A’ tighinn bho’n Ard-Rìgh gu daoine,
Air son tarraing as a lànachd,
Bho’m faigh iad slàint’ agus saorsa.

Gheibh iad claidheamh agus cùl ris
Le ùghdar bho Rìgh nan Gràsan,
Is bidh an ceannard air an cùl
’S am fear-iùil air tùs mar ’s gnàth leis:
’S e gràdh is creideamh is ùrnuigh
’S cridhe glan a’ giùlan àithntean
A bheir orra a bhith sunndach
Fo bhratach Prionnsa na Slàinte.

’N uair theid iad a steach do Phàrras,
Theid na clàrsaichean a ghleusadh,
Air òran Mhaois agus an Uain,
Thug dhaibh buaidh tre fhuil na réite:
Crìochnaichear làithean am bròin,
’S bidh an sòlas uile ’g éirigh;
Bho an Dia a thug dhaibh-san gràdh
Is bho’n Mhac a phàidh an éirig.

[TD 14]

III

Air fonn: “Fulangas Mo Shlànaigheir.”

An uair a pheacaich Adhamh
Ràinig pàirt dhe dhìleab oirnn;
Thug ar lùths ’s ar càil uainn,
Dh’fhàg e sinn fo neòil:
Chuir e ann am prìosan sinn,
Mar dhìobaraich gun treòir;
Gun uiread is aon iarrtas
Gu iarraidh as ri’r beò.

Thug e uainn ar léirsinn,
’S cluas gu éisdeachd cha robh ann;
Is dh’fhàg e ’nar bacaich sinn,
Is balbh gun fhacal cainnt:
Ceangailt ann am fiachan
Is fear-dìolaidh air ar tòir;
’S mur pàidhear dha na dh’iarradh leis
’S e ’s crìoch dhuinn léir-sgrios mór.

Tha againn naimhdean fuileachdach
’S iad lìonmhor aig gach ám;
An saoghal seo cha mhath dhuinn e,
’S an diabhal carach meallt:
Tha ’n fheòil le h-ana-miannan
’Gar toirt sìos le sruth ’nar deann;
As-creidimh ’s peacadh ’s uabhar,
’S rìgh nan uamhas aig a’ cheann.

Féin-fhìreantachd is cealgaireachd,
An-earbs’ agus mi-rùn,
Is cridhe meallta seachranach,
Toil rag is inntinn dhùinnt’:
Truaillidheachd is féinealachd
G’an nochdadh fhéin sa’ chùirt,
Is cogais mharbh is aineolas,
Cion cannais is droch rùn.

[TD 15]

Nam biodh agam Gàidhlig
Air son dàn a chur ri chéil’,
Dh’innsinn cuid de’n t-seachran
A thachair dhuinn gu léir,
Air beanntan an dìomhanais,
Gun uiread ’s srian ’nar beul,
A philleadh sinn gu aithreachas,
Chum math dh’ar n-anam féin.

’N uair chunnaic an Dia sìorruidh
Meud nam fiachan a bha oirnn,
’S ann a rinn e ullachadh,
A chumadh sinn bho bhròn:
Thog e suas Fear-saoraidh,
’Na ar daonnachd anns an fheòil;
’S ma nì sinn mar a dh’àithneadh leis
Bidh againn àit’ an Glòir.

Is gheibh sinn gràs san t-saoghal seo
Nach urrainn daoine thoirt uainn;
Agus oighreachd mhaireannach,
Chaidh cheannach leis an Uan:
’N uair thubhairt e, “Tha e crìochnaicht’,”
Chan iarrte tuille uaith;
Fhuair lagh is ceartas riarachadh,
’S na fiachan phàidh d’a shluagh.

Tha sonas agus slàinte
Aig an àireamh thug e beò;
Is bheir e leis gu Pàrras iad,
’S chan fhaigh am bàs ’nan còir:
Far nach urrainn nàmhaid
Saighdean cràiteach chur g’an leòn;
Is moladh do’n Ard-Rìgh
A bheir dhaibh gach là an lòn.

Bidh iad déidheil dùrachdach,
’S ag ùrnuigh aig gach ám,
Gun coimhlionar a rùintean leò,
’S nach teid a chliù air chall,

[TD 16]

’S gum faigh iad an reult-iùil sin
A nì an stiùradh troimh ’n ghleann,
’S a bheir a steach gu sàbhailt’ iad
Gu Fear an Gràidh gun mheang.

’N uair thig an Spiorad beannaichte
G’an tathaich aig gach ám,
Le ultach de na beannachdan
A cheannaich Fear na Bainns’,
Bheir e saor ’s an asgaidh dhaibh,
Is glacaidh iad le taing,
Na gheibh iad gu suilbhireach,
’S bidh cuirm aca nach gann.

Bidh piseach agus fàs orra,
Fo dhrùchd nan nèamhan shuas,
A bheir an t-Athair gràsmhor dhaibh,
’S chan fhàg e iad ’s cha tréig:
’S bidh ’n òige air a h-ath-nuadhachadh,
Mar iolair luath nan speur;
’S cha laigh aois gu bràth orra,
Ann an gàirdeanan Mhic Dhé.

Is gheibh iad fois o’n àmhgharaibh,
San àros ud tha shuas;
Ach cha bhi fois no tàmh aca,
Ach ag àrdachadh an Uain:
’S do’n Dia a rinn an gràdhachadh,
’S a thug dhaibh-san nàdur nuadh,
Bheir iad glòir le gàirdeachas
Tre àlaibh sìorruidh buan.

[TD 17]

IV

Is e am peacadh is Sàtan
A dh’fhàg sliochd Adhaimh an daorsa,
’S a thug truaighe agus àmhghair
A steach le bàs do an t-saoghal;
Ach ’s e deagh-ghean an Ard-Rìgh
A nochd a ghràdh do chlann dhaoine
’N uair a dh’ullaich e slàinte,
’S gach neach le’n àill gheibh e saorsa.

Is e mo thruaillidheachd nàduir
A tha ’gam fhàgail cho falamh
De an ghràs a bheireadh fàs orm
Is gun mo ghràdh mar bu mhath leam;
Is ann aig Dia ann an Criosda
A tha ’n ìocshlaint bhios maireann,
Is bheir e seachad gu saor i,
Ma ghabhas daoin’ e air fhacal.

Oir tha ar cuairt cho neo-chinnteach
Is tha ar tìm a’ ruith thairis;
Is mura h-urrainn sinn innse,
Gu bheil ar sìth ris na Flaitheas;
An uair a ruigeas sinn Iordan,
Is nach bi dòchas ri fhaighinn,
Gum falbh uainn sìth agus sòlas,
’S e ’s crìoch dhuinn bròn a bhios maireann.

An uair a thig spiorad nan gràs,
A nuas a dh’àiteach na h-inntinn,
Bheirear ùmhlachd do na h-àithntean
Is bheir iad làmh air an fhìrinn,
Oir sguiridh mionnan is breugan,
Ri sannt no eucoir cha taobh iad,
Is bheir iad urram do’n t-Sàbaid
Is bheir iad gràdh do’n Fhear-Shaoraidh.

[TD 18]

’S e bhith faire is ri ùrnuigh
A dh’fhàgas mùirneach an t-anam,
Le cridhe glan is deagh dhùrachd,
Agus na rùintean ’ga leantainn:
Oir mairidh gràdh agus dòchas,
Is creideamh beò ann an cleachdadh;
Is e an toil a bhith lùbadh
Do’n cheann-iùil ’s a bhith ’n taic ris.

Gum faigh iad suaicheantas àraidh
A’ mheud ’s thug gràdh do’n Fhear-Shaoraidh
An uair a ruigeas iad Pàrras
Bidh pailm ’nan làmhan a’ sgaoileadh;
Gun téid an crùnadh le glòir ann,
Is théid an còmhdach gu rìomhach;
Cuirear fàinne air am meòirean
’S cha bhi brògan a dhìth orra.

Ged a tha sluagh aig an Ard-Rìgh,
Dh’an tug e gràdh am measg dhaoine;
Chan fhaigh iad thairis air àmhghair,
Thun am fàg iad an saoghal;
Is o’n a chreid iad ’na shlàinte,
Bheir e gràs is aiseag saor dhaibh
A dh’ionnsaigh Aros na Glòire,
A sheinn òran mór na saorsa.

’N uair thig an Spiorad g’an treòrach,
Le òrdugh o’n Athair,
Gheibh iad geallaidhean móra
Bhios an còmhnaidh ’na neart dhaibh;
Bho’n a gheall e dhaibh sòlas,
Ged thig neòil orra tarsainn,
Chaoidh cha chaill iad an dòchas
Bho’n fhuair iad seòladh ’na fhacal.

Ged bhios sgolb anns an fheòil aca,
Tha gealladh glòrmhor ’gan leantainn;
Is gu bheil gràs air a dhòrtadh
Far a bheil bròn air son peacaidh;

[TD 19]

’S ’n uair thig an nàmhaid le sheòltachd,
Chan fhaigh e mòran de dh’fhasgadh,
Is theid a chreach a thoirt uaithe,
Ged is cruaidh anns a’ ghleachd e.

Tha feartan tarraing ro-bhuadhach
Am fuil an Uain chaidh a dhòrtadh,
Do gach nì a nì gluasad
Air slighe nuadh an deagh dhòchais;
Agus tre chreideamh na fìrinn
A fhuair sìth agus tròcair;
Iadsan fhuair gealladh na h-oighreachd,
Gheibh iad aoibhneas na Glòire.

’S ann leam bu mhath a bhith chòmhnaidh
Am measg nan òighean tha maiseach,
Aig a bheil ola ’nan lòchrain,
Tha deas an còmhnaidh gu lasadh;
Is ’n uair thig glaodh mu’n Fhear-Phòsda
Gun gabhar còmhla a steach iad,
Is gheibh iad seilbh air an oighreachd
Dhe’n d’fhuair iad greim air an talamh.

Cha bhi feum an siud air reultan,
No air a’ ghréin no air gealaich,
Air son solus anns na nèamhan
Tha Dia e féin ann a’ dealradh:
Tha craobh na beatha fo bhlàth ann,
Agus tha ’n t-àite cho fallain,
’S chan fhaighear ann tinneas gu bràth
A steach air gàrradh a’ bhaile.

[TD 20]

V

Air fonn: “Tha mi ’n dùil ri dol dhachaigh.”

Chan ’eil leth-bhreith maill’ ri Dia,
Tha ìocshlaint ’na ghealladh,
’S do gach aon a réir an gnìomh
’S e dhìolas dhaibh ’na cheartas.

’S e Iosa Criosd fear mo ghràidh,
Chan ’eil fàiling ’na ghealladh;
’S na h-uile nì aig bho Dhia,
’S na dh’iarras uaith gum faigh iad.

Car son a bhiodh neach fo bhròn
Tha seòladh chum a’ chala,
Agus Ioseph fathast beò,
Is tha ’n stòr aig’ cur thairis.

Gheibh a bhràithrean bhuaith an sàth
’S chan fhàg e aon dhiubh falamh,
’S na thig le irisleachd ’na làthair
Sàsaichear gu pailt iad.

Cha ghabh e airgead no òr,
Na nì de sheòrsa tha aca,
Ach bheir e seachad gu saor,
Gun aon a chur air bacadh.

Bidh ’n gluasad a réir am miann,
’S cha riaraich nì an acras,
Ach na thig a nuas o’n àird
O Shlànaighear nam peacach.

’N uair thig an Spiorad Naomh o’n àird
A dh’àiteachadh an anam,
Bidh aoibhneas orra nach gann,
Is e gealltainn a bhith mar riu.

[TD 21]

Gheibh iad bainne ’n tùs am fàs
A dh’àraicheas gu math iad,
Oir ’s e Dia nan uile ghràs,
As ùghdar dha ’na fhacal.

’N uair a dh’fhàsas iad an àrd,
Bheir e dhaibh gràs am pailteas;
Is gabhaidh iad de’n bhiadh as fheàrr,
’S chan fhàilnich iad le acras.

Is e meòrachadh air an Fhìrinn
Dh’fhàgas inntinn fallain,
’S a bheir neart do’n bheath’ as ùr,
’S a dh’ùraicheas an t-anam.

O m’anam, beannaich thusa an Dia
Thug riarachadh do cheartas,
’S a dh’àrdaich an lagh bha .naomh
’S thug saorsa o’n pheacadh

Bha chomhairle ann bho chiann,
’S bha ’n Trianaid de dh’aon fhacal,
Timcheall air innleachd na slàint’,
Is thàinig gràdh nam mac leath’.

’N uair rugadh Ios’ am Betlehem
’S a dh’éirich Reult na Maidne,
Thàinig na h-ainglean a’ seinn
Is sgeul an aoibhneis aca.

Thàinig am Prionnsa le sìth
Is inntinn air na peacaich,
Is e luchdaichte le gràs
A shàsachadh nan acrach.

Is e dìomhaireachd do’n chuid mhòir,
’S gun eòlas aig an anam,
Air Dia bhith anns an fheòil,
’S gun àite an Glòir bhith falamh.

[TD 22]

Ach tha e nis sa’ mheadhon shuas
Le suaicheantas na fala,
Chum compàirteachadh ri shluagh
Na bheir dhaibh buaidh bhios maireann.

’S ann tha sonas aig an t-sluagh
Tha cuairteachadh na cathrach,
Far am faic iad gnùis an Uain
’S gun deur bho ghruaidh le ainnis.

Nis crìochnaichidh mi mo dhàn,
Le gàirdeachas ’nam anam,
Chionn gu bheil m’ Fhear-Saoraidh beò,
’S gur e féin Glòir nam Flaitheas.

[TD 23]

ORAN DO AILEAN MACLEOID

An Griasaiche a bha chòmhnaidh am Beàrnaraidh na Hearadh ’s a chaochail san Dàmhair, 1939

LE EACHANN MACFHIONGHUIN, BARD AN EILEIN

Air fonn: “’S ann air feasgar Di-ciadaoin.”

Gu bheil Beàrnaraidh gu tùrsach,
’S e ri ionndrainn MhicLeòid,
An fhianuis làidir bha cliùiteach,
’S ann ’na ghiùlan ’s ’na dhòigh;
’S tha na càirdean bha dlùth dha,
’S tric tha ’n sùilean fo dheòir
Bho nach cluinn iad a bhriathran
Anns an fhion-lios na’s mò.

Fhuair thu aiseag bha sìtheil
Dh’ionnsaigh Fion-lios a b’àird’,
Do an chomunn tha sìorruidh
Far ’n do mhiannaich thu tàmh,
Leis an trusgan ghlan òirdhearc
Nì do chòmhdach gu làr,
Culaidh rìoghail na Glòire,
Chunnaic Eòin i air càch.

Tha sinn brònach ’gad ionndrainn,
Caoidh nan ùrnuighean blàth
A bha taitneach is drùidhteach
Cur do chùisean ’na làthair;
Fhuair thu gibhtean bha sònraicht’
Cur an òrdugh do dhàin,
Rinn do bhriathran cho maiseach
Air an sailleadh le gràs.

Thu mar gheug anns an fhìonain
A bha ciatach fo bhlàth,
Giùlan toradh gach bliadhna
Cha bu chrìonadh ach fàs;

[TD 24]

Cha do chaill thu na fhuair thu
Rinn thu luaidh air ’nad là,
Leis an tàlant bha luachmhor
’S ann a bhuannaichd thu dha.

Tha thu nis anns an Aros
Leis na bràithrean chaidh uainn,
Anns an dachaigh tha glòrmhor,
Aite-còmhnaidh do shluaigh;
Cha tig sgleò air do léirsinn,
’S cha tig deur air do ghruaidh,
’S chaidh do chlàrsach a ghleusadh
Seinn laoidh éibhinn an Uain.

Chan e ’n saoghal thug duais dhuit
No do thuarasdal àrd,
Ach an Tì anns an do ghluais thu
’S a ghabh truas dhiot is bàidh;
Chùm e suas thu an còmhnaidh
Le do lòchran bha làn
Gus an deach thu thar Iordan
Steach do shòlas a ghràidh.

Gu bheil Beàrn’raidh ’gad ionndrainn,
Taigh na h-ùrnuigh ’s an sluagh,
Chaill iad rionnag bha mùirneach
Ghabh a cùrsa nis bhuainn,
Bho nach faic sinn an t-aodann
Air an taobh seo de’n uaigh
Bha le maise na naomhachd
’N uair a b’aosmhor do shnuadh.

Gum bi iomradh is cuimhne
Air an fhìrean gu bràth,
Bidh an cliù-san r’a innse
Do gach linn agus àl;
Bidh an teisteas mar dhìleab
Air a sgrìobhadh air clàr,
’S gu robh Ailean MacLeòid dhiubh
Air ’n do thòisich mo dhàn.
