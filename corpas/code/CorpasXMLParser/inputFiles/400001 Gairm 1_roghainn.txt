[TD 13]

Gairm
<eng>112 BATH STREET<gai>
GLASCHU, C.2.
<eng>Tel. Douglas 6137.<gai>

Aireamh 1. Am Foghar, 1952.

THA suas ri bliadhna a nise bhon a choinnich sinn ’nar dithis ann an Glaschu, agus a sheulaich sinn ‘Ràitheachan’ Gàidhlig a stéidheachadh. Aig an ám, cha robh sinn fhéin cinnteach am b’e an t-aineolas no an dànadas a bu mhotha a bh’oirrn, oir an uair a thug sinn sùil air ais thar eachdraidh leabhraichean eile de’n t-seòrsa, bha ar misneachd corr uair ’gar tréigsinn. Bha leabhraichean air a bhith ann—bha agus gu leòir dhuibh—ach thàinig fear an déidh fir dhiubh gu ìre agus shìolaidh iad air falbh.

Ach bha sinn cinnteach as dà nì—gun leugh daoine leabhraichean ma lorgas iad rud-egin inntinneach annta, agus cuideachd, mura leugh daoine leabhraichean ’nan cànain fhéin, gun téid a’ chànain leis an t-sruth ann an ùine nach bi fada.

Thuige so, chuireadh a mach móran de leabhraichean mall-bhriathrach, oileanach, a bha gu ùidh gu leòir do sgoilearan agus do luchd-dreuchd de gach seòrsa; ach tha na tha beò de’n Ghàidhlig an diugh, beò air bilean nan daoine cumanta air a’ Ghaidhealtachd—na croitearan agus na h-iasgairean agus na mnathan-tighe. An uair a thréigeas iad sin a’ Ghàidhlig, bithidh a’ Ghàidhlig a cheana marbh, agus cha chum na sgoilearan deò innte ach deò mu-laimh. Mar sin, is ann chun nan trì buidhnean sin gu sònraichte, a tha Gairm a’ dol a mach le ar beannachd.

Bha sinn cinnteach as aon rud eile—nach robh rian no rathad againne air gach cosgais a tha co-cheangailte ri oidhirp de’n t-seòrsa so a ghiùlain sinn fhéin. Agus co-dhiùbh, bha agus tha sinn de’n bheachd nach e gnothach a bhuineas do chomhlan beag a tha anns a’ Ghàidhlig an diugh, ach gnothach gach mac-màthar a tha a’ gabhail ùidh ann an cànain is ann an gnathasan na Gaidhealtachd. Chan e deas-bhriathrachd ach deas-sheirbheis a tha dhìth oirnn. Chuir sinn fios a mach thall ’sa bhos, airson cuideachaidh, agus air duilleig eile chì sibh mar a ghabh daoine ri ar n-iarrtas, is tha sinn a’ cur tainge chridheil thuca airson an cuid fialaidheachd. Leis a sin, tha Gairm sàbhailte airson dà bhliadhna co-dhiùbh.

So dhuibh e, mata! Tha sinn an dòchas gun còrd e ruibh. Ma chòrdas e ri fear no tè an sud is an so—ma thogas e fiamh gàire is ma dhùisgeas e smuain, bithidh sinne riaraichte.

RUARAIDH MACTHOMAIS,
FIONNLAGH DOMHNULLACH,
Fir-Deasachaidh.


[TD 15]

Eilean Hiort
le
DOMHNULL SEUMAS MACLEOID

[Dealbh]
Parlamaid Hiort.

CHAN eil ach beagan is fichead bliadhna bho’n dh’fhalbh an tuath a Hiort gu tìr-mór. Tha seann eachdraidh an eilein mar tha ar seann-eachdraidh fhéin gu tur air chall, is bhiodh e inntinn-tharruingeach dhuinn fios a bhith againn dé a thug air daoine a thighinn a dh’ fhuireach ann, an toiseach, agus cuin.

Anns a’ cheathramh linne deug thug Eòin, Tighearna nan Eilean, sgrìobhadh d’ a mhac Raghnall air Hiort, fo’n ainm sin; sgrìobhadh a bha air aideachadh le Rìgh Raibeart II. An déidh sin fhuair MacLeòid Dhunbheagain seilbh air an àite is bha Hiort aig an teaghlach sin fad chóig ceud bliadhna gus an do dhealaich iad ris an 1930. Tha e an diugh aig Iarla Dumfris mar chomraich eun.

An uair a thadhail Màirtinn Màirtinn san eilean an 1695 bha 180 de shluagh a’ tuineachadh ann; thanaich an àireamh sin gu 88 an 1759. Thuit sin a rithis gu 72 an 1875 is an 1930 bha e air crìonadh cho beag ri 35. Thàinig sgrios air sluagh an eilein le breac, uair no dhà, is an 1856 chaidh 35 thairis gu Astràlia ach gu mì-fhortunach chailleadh móran diubh air an t-slighe null le tinneas.

Bha, cuideachd, galair glé thric measg na cloinne a b’ òige san eilean agus is gann a shàbhaileadh leth ’s a thigeadh do’n t-saoghal.

Nuair a chrìon àireamh nan Hiortach an 1930 cha robh air an eilean ach ochdnar fhirionnach slàn, fallain, comasach air obair fhear a chumail a’ dol, a’ chlòimhe a spìonadh is fhighe, ballachan a’ thogail is tighean a’ chàradh, sìol is buntàta a chur is eòin na mara a ghlacadh, mar bu dual le’n athraichean.


[TD 16]

Ri linn Mhàirtinn is fada na dhéidh bha e an cead an stiùbhaird, an t-oifigeach bha aig MacLeòid air an eilean, mu leth cheud de na daoine bu mheanbha is bu chaoile ’s na h-eileanaibh mun cuairt a thoirt leis do Hiort air son ràithe samhraidh. Thilleadh iad le sunnd is slàinte ’nan gnùis an déidh trì mìosan de àile a’ chuain shiar is pailteas de bhiadh math.

Bha crodh is caoraich aca is eòin fhiadhaich, fulmair, seumais ruadha, sùlairean, sgairbh is buthaigirean. Iasg ùr, nan dèanadh langa is trosg is sgadan e. Ach dh’ fheumte acfhuinn iasgaich freagarrach air son an cosnadh is bàta tapaidh. Faodaidh sinn a bhith cinnteach gun robh na Hiortaich toilichte deireadh an t-samhraidh fhaicinn gus am faigheadh iad cothrom ceart biadh a sholair is min a bhleith dhaibh fhéin. Bha sia sloinnidhean am measg nan Hiortach:—Gilliosa, MacFhearghuis, MacDhòmhnuill, MacCuidhean, MacIonmhuinn agus MacCruimein. Ma bha sloinnidhean eile ann tha iad air chall an diugh.

Tha so a’ dearbhadh gur h-e Gaidheil air fad a bh’ unnta agus tha luchd-rannsachaidh de’n bheachd nach e gineil nan ceud Hiortach a bha san eilean an 1930 ge b’ e air bith co as a thàinig iad.

Bha iad fhéin a’ smaoineachadh gur h-ann a Uidhist a thàinig an athraichean. Tha ainm no dhà an Hiort a tha nas sine na ám nan Lochlannach. Tha againn ainm an eilein fhéin bho’n t-seann Ghàidhlig: hirt, irt, (i.e. bàs) ainm co-cheangailte ris gach cruaidh-chàs is fòirneart a choinnicheadh neach troimh a bhith fuireach san àite iomallach so a tha, am beachd sluagh Innse Gall, na dhubh-phrìosan ’s chan e pàrras (MacBhàtair). Tha againn cuideachd <eng>Dun Fir Volg<gai> (i.e. Dun Fear Bholg)—Daingneach nam Fear Bhalg. Thaobh an t-ainm <eng>St. Kilda,<gai> cha robh naomh air an robh an t-ainm is chan eil. Tha am facal a’ ciallachadh “tobair”—<eng>Kelda<gai> ’s a’ chànain Lochlannaich—is tha e r’ a fhaicinn an cairt mara Olaindeach (1666). Tha an tobair faisg air an laimhrig far am biodh na h-Olaindich a’ tadhal nuair a bhiodh iad ag iasgach ’s a’ chuan shiar san t-seachdamh linne deug. Tha cuideachd tighean fo thalamh ann is altairean pàganach is tursachan cloiche a’ nochdadh làmh an duine is a làthaireachd bho shean.

Bha e ’na chleachdadh aig muinntir an eilein togalaichean beaga de bhallachan cloiche a’ dhèanamh—‘cleitean,’ mar theireadh iad—chum am bàrr is an tràthach a thiormachadh is air son na h-eòin a mharbhadh iad a chumail, ùr is fallain. Oir bha salann gann is daor is duilich r’a fhaotainn.

Bha na Hiortaich buailteach do thinneas “cnatan nan Gall” gach uair a bhuaileadh soitheach port, is cha robh fhios gu dé b’ aobhar do’n chnatan so a bha gu math trom air cuid aca.

Ach fo dheireadh cho-dhunadh gun robh àile Hiort cho neo-thruailichte is gun robh na daoine buailteach do àile a soitheach no bho choigreach sam bith. Tha e coltach uair air bith a ruigeas bàta eilean <eng>Tristan d’ Acunha<gai> gu bheil a’ chleas a’ tachairt. Nuair a dh’ fhàs e fasanta aig luchd-turuis tighinn ’nan sgaothan air bàta-smùid dh’ fhàs an cnatan so ni bu teirce.


[TD 17]

EILEAN HIORT

Bha aon sealladh r’a fhaicinn an Hiort nach fhaic neach an diugh. B’ e sin an tigh san robh a’ bhaintighearna Grange fad cheithir bliadhna mus deachaidh a cur do’n Eilean Sgiathanach far na chaochail i an 1745.

Bha uair trì seipeilean an Hiort roimh ám an Athleasachaidh coisrigte do Chriosd, do Chalum Cille is do Bhrianan, ach chan eil gin aca am follais an diugh.

B’ e cheud cheisdear Alasdair Buchan (1705-1730) agus beagan an déidh sin bha an t-Urr. Coinneach MacAmhlaidh, bràthair seanar Tighearna MhicAmhlaidh. Sgrìobh MacAmhlaidh so leabhar air Hiort a thug toileachas mór do’n Dotair MacIain (“MacIain Mór nan Cànain”). An 1822 chaidh Domhnullach na Tòiseachd do Hiort air son na ceud uaire. Ghabh an Dr. Domhnullach spéis mhór do’n eilean is chaidh e ann trì uairean eile. Chaidh e timchioll Alba cruinneachadh airgid air son eaglais is Mansa a thogail is an 1830 chunnaic e an t-Urr. Niall MacChoinnich ’na aoghaire air an eilean. Rinn an duine cothromach so feum mhór air son crannchur an àite a leasachadh. Bha e ’na chleachdadh aig na firionnaich a bhith cruinneachadh gach latha chum obair a réiteach is theireadh iad “Pàrlamaid Hiort” ris a’ choinneamh so. “An lìonmhorachd na comhairle tha tearuinnteachd.” Bha an sgoil air a cumail gu dòigheil, is chunnaic sinn 17 an làthair latha a’ cheasnachaidh.

Ach tha an tuineachas bha so seachad is tha a’ chuid as motha de na h-eileanaich an ceann an cosnaidh an diugh ag obair air coille an Earraghaidheal.

[Dealbh]
Clann sgoile ann an Hiort.
Comhla riutha, tha am maighstir sgoile—Mgr. Moireach—athair an Ard Mhgr. Sgoile a tha’n diugh ann am Portrìgh.


[TD 19]

<gai>Falaisgearan Fad As
le
CALUM MACIOMHAIR

’S e maduinn samhraidh a bh’ ann. Laigh samhchar trom air Baile nam Muileann, oir cha robh e fhathast ach tràth. Shuas air druim a’ bhaile bha ceò ag èaladh gu mall chun na h-àirde a deas bho shimilearan nan tighean ùra. Bha osag fhann de ghaoith an iar ann. Thàinig i thairis a’ mhonaidh is na cnuic, milis le àileadh an fhraoich agus falaisgearan fad as. Shéid i steach air uinneig uachdraich seòmar Mhurchaidh Anna, agus ghlac a chuinnleanan i far an robh e fhathast ’na laighe air a leabaidh shuas-straighre ’san tigh ùr a thog e an uiridh. Thug anail na h-osaig gu a chuimhne làithean eile agus falaisgearan eile a chaidh as bho chionn fhada. Làithean sona na h-àirigh air Stacaiseal, Ceann Allabhat, Na Cleiteachan . . . . Ach cha robh ann ach faoineas a bhith tighinn air nithean a chaidh thairis.

Bha là ùr air teachd. Dh’ fheumadh e bhith gluasad a mach bho’n chuibhrig ged a bha e sgìth an déidh an là-an-dé a chur seachad a’ rùsgadh mòine Iain Bhig. Agus air tilleadh dhà, chuir e am blàr shnèap. Greis eile a’ toirt làmh-chuidich do Iain a mhac, a’ deilbh clò, agus aig Sealbh a bha fhios cuin a fhuair e g’ a leabaidh. Co dhiùbh, bha ’n gloc ’na stad—bho’n oidhche ud, mìos air ais, nuair a thuit e as a làmhan. Gloc na h-éiginn dhà-san, oir cha do stad teanga Anna dheth a riamh bho sguir bìogail borb an uaireadair-cluig anns na maidnean. Is leis a h-uile sgiorradh a bha ’na dhéidh m’ an ám so de’n bhliadhna cha robh e a’ faighinn de dh’ anail a leigeadh leis Domhnull Aonghais Choinnich a ruighinn leis an inneal. Carson an ainm gliocais a bha daoine air an riaghladh le glocaichean?

Ged tha, bha thìd a bhith ’g éirigh. Shìn e a chasan, sparr e a ghàirdeanan os cionn a chinn, mhèarain e, dh’ altaich e a shùilean, thilg e an t-aodach-leapa a thaobh is chuir e car dheth fhéin chun an làir. Tharruing e uime a stocainnean is a bhriogais, is rinn e air an uinneig. Sheall e air coltas an adhair is shaoil leis gum faca e iomadh coltas ni bu mhiosa. Co dhiùbh, bha a’ ghrian ris is an t-adhar gorm. Thug e dà cheum air ais gu oisean na leapa, agus—dé an sporghail a bh’ oirre-se shios-staighre? Bha i a’ stàirnich an sud bho’n dubh mhoch-eirigh a rinn i an diugh gun fhios fo’n ghréin carson. Thog e a sheacaid bho phost na leapa, shad e uime i, agus stad e. Dé air an talamh an iorghail a bha dol air adhart anns na badaibh a bha shios? Sin chuala e sgriachail circe agus bualadh sgiathan. ’S ann a’ mort circe a bhiodh i. Gu rachadh leatha is gun tarruingeadh i an sgornan as a h-uile cearc a bha eadar dà cheann a’ bhaile. Is esan a bha seachd sgìth dhiubh. Eil fhios an robh gin de na donais anns a’ bhlàr shnèap a chuir e an raoir? Thill e chun na h-uinneig, thog e ni b’ àirde i, chuir e a cheann a mach is thug e sùil sìos air a’ bhlàr shnèap mu choinneamh an tighe. Chunnaic e na sgriosadairean an sàs agus cha do chùm e air na b’ fhaide. “Seall air na diobhail,” ars’ esan. “Ged tha, cuiridh mise smùid as na h-itean aca. An dà leum bha e shìos an staighre. “Daimon! Daimon!” dh’ éigh e. “Thoir leat


[TD 20]

iad.” Sud Murchadh an ceann a stocainnean, is an cù molach, Daimon, a mach roimhe air dorus nan uaislibh. “Leat iad, thoir leat iad,” arsa Murchadh. Leum an cù is e ri sgaltaich a measg nan cearc.

Lean sùil Mhurchaidh cearc liath aig àirde na faoileige ’s i a’ dèanamh air an loch. “’S e bàthadh as crioch dhut-sa,” ars esan.

“’S e crioch an amadain tha ’n dàn dhut-sa”—chuala e guth Anna, agus air tionndadh dhà bha i m’a choinneamh ’san dorus. Bha i an àirde troid ris air a dhol-a-mach.

“Seall thusa air dìol an amadain air na dhà na trì chearcan a dh’ fhàg an galair agam. Cóig air bàsachadh an dé, agus mi air ochd fhaighinn marbh anns a’ mhaduinn an diugh . . . .”

“Cùm glaist iad,” arsa Murchadh, “ma tha snèipean a dhìth ort.”

“’S ann fo ghlas an tigh-chaothaich bu chòir dhut-sa bhith,” ars Anna, “’S iomadh duine a th’ ann nach eil a leth uiread a dhìth . . . . Tà, is math a dh’ itheas tu na h-uighean aca.”

“Tha mi seachd searbh de dh’ uighean bho thàinig an samhradh, aig mòinteach ’s aig baile,” fhreagair esan, ’s e dol seachad oirre steach chun a’ chidsin.

Shuidh e aig ceann bòrd a’ chidsin, far an robh truinnsear lit is muga bainne a’ feitheamh air. Mar a bha e lomadh air a lit chuala e gloc cridheil bho Iain a mhac. Thàinig e steach is sheas e am meadhon an làir is e cur thairis le gàireachdainn. Nuair a fhuair Iain comas bruidhinn, “A dhuine bhochd,” ars esan, “am faca sibh a’ chearc gheal ud, ’s i dol cho luath ris a’ Chomet?”

“Uisd,” ars athair, “mus cluinn do mhàthair thu.”—Bha comhradh bhoireannach air taobh muigh an doruis, is Iain a’ glocadaich a stigh—“Bha Iain Beag a’ foighneachd,” ars Iain, “an ann ’ga sgiùrsadh sìos a thigh na bainnse a bha thu.”

Stad Murchadh, imcheist ’na shùilean. “Cha robh cuimhne agam,” ars esan, “gur h-e nochd oidhche banais Nèill. ’S e so fhéin am mortadh chearc a chuala mi aice-se ’s a’ mhaduinn . . . Bheil iad a’ gàgail a muigh a sin fhathast? Nuair thig ise steach chan ann gu mo bhanais-sa.”

Bha Murchadh air éirigh bho a bhracaisd nuair a nochd Anna ’san dorus gun fhios da. Thòisich i air sgioblachadh an tighe, is mar a bha i a’ dol bha i a’ toirt a chliù is a theisteanas do Mhurchadh—duine a ràinig an dà fhichead bliadhna a ràinig e, ’na chùis fhanaid ’s a’ bhaile. Cha robh sean na òg ’s a’ chreag nach robh a’ dèanamh spòrs air an sgrios a rinn e air a chearcan fhéin. Bha fhios aig do liadh gur h-e cumail ’na thosd a b’ fheàrr, agus nach robh i dad ach air tòiseachadh, oir cha b’ e so a’ cheud uair a thoill e breitheanas nam ban. Thug Anna leatha na lion-sgaradh làithean eile air na nàirich e e-fhéin is na bhuineadh dha. Agus nan deidheadh e chun na bainnse a nochd bha i deimhinnte gun nàiricheadh e am baile. Rud eile, bha ’n gloc a bhris e an sud fhathast ’na stad. Bhiodh strainnsearan a’ tadhal ’s a’ foighneachd dé an uair a bha e. Ach bha foighidinn Mhurchaidh air ruith a mach.

“Fóghnaidh sin an dràsda,” ars esan. “M’ anam fhéin, chan eil iochd leth ri boireannach. Stadaidh duine, stadaidh cearc, agus


[TD 21]

stadaidh gloc uair-eigin, ach cha teid stad air do bheul-sa. An ainm an àigh seall dhomh-sa an gloc sin.”

Thog e an gloc bho sgeilp an teine, dhìog e fo achlais a sheacaid e, agus ghreas e mach gu tigh an innleachdair. Nuair a chuala Domhnull Aonghais mar a bha an saoghal a’ tachairt ri Murchadh le dìth gloc, thòisich e air le drip, is bha e gu h-aithghearr ri siubhal aige cho math is a bha e aon uair a riamh . . . . Ach is luath a shiubhlas latha samhraidh air fear an dà fhichead. Nuair a chuir Domhnull na spògan gu seachd uairean air an uair ùr, is gann gun creideadh Murchadh mar a ruith an latha gun fhios da. Chuir ùpraid nan cearc ’s a’ mhaduinn an latha bun os cionn air, is an uair a thug Dòmhnull ’na chuimhne gun robh an soisgeulach a’ cumail coinneimh ’san tigh-sgoile aig leth-uair an déidh h-ochd, thog e air dhachaidh, an t-uaireadair a’ diogadaich fo a sheacaid.

An uair bheag a thìde eile bha Murchadh is Anna ’nan suidhe ’san tigh-sgoile a measg a’ choimhthionail mhóir a bha ag éisdeachd an t-soisgeulaich. An ceann sreath, le iomadh sgal air a’ chùbaid, agus bualadh a bhoisean, falas a’ sruthadh sìos aodann, bha am ministear an ìre mhath aig àird a shearmoin—Bithidh fios agad an uair sin, anam . . . . lasrichean ifrinn ’gad imlich, teine sìorruidh ’gad ghlasadh ’s ’gad thachdadh, ’s cha bhi dol as—tha ’n ùin a’ ruith—sìorruidheachd romhad—till air t’ ais o shlighe a’ pheacaidh . . . . Rinn an searmon drùidheadh mór air Murchadh. ’S ann ris fhéin a bha am ministear a’ labhairt, mar a bha Anna ’s a’ mhaduinn a’ toirt a pheacannan is a thoillteanas fa chomhair. Aig deireadh an t-searmoin bha seinn an t-sailm air fonn Kilmarnock mar fhèath an déidh stoirm.

Sgaoil an coimhthional. Chaidh fir is mnathan Baile nam Muileann air ais gu teadhraichean an t-saoghail. Bha cuirm na cloinne air chois an tigh na bainnse. Bha aoibhneas is ceòl an druim a’ bhaile.

Goirid an déidh meadhon-oidhche, bha Murchadh air ais ’na thigh fhéin an déidh dha cuirm na bainnse a fhrithealadh. Dh’ fhuirich Anna a’ toirt lamh-chuidich an tigh Nèill. Bha na fir a’ tighinn ’s a’ dol eadar tigh Mhurchaidh is tigh na bainnse, is bha leann is uisge-beatha am pailteas ri òl. Agus ma dh’ fhalbh a’ cheud leth de ’n latha—mas e dà leth tha air—gun fhios do ar caraid, cha robh sgeul idir aige air an darna leth.

Mar a bha camhanaich na maidne a’ rughadh na h-àirde-an-ear bha neul a’ doilleireachadh mu aogais Mhurchaidh. Cha mhotha bhiodh fios aige, gus an teicheadh na sgàilean, gun robh e cho tràth ag abachadh a dh’ ionnsaigh na crìche. Ciamar a bhiodh fios aige air an rud a bha ’n dàn da, is a bha gus a so falaichte an ceòlraidh is an cridhealas na bainnse? Ach bha an uair ’ga ruith is na sgàilean a’ dùmhlachadh, agus bu trom leis a nis an iorram ’s an t-iomradh. Dh’ èalaidh e air éiginn suas an staighre d’a sheòmar. Bha e sgìth. Le treòir a chridhe ’ga fhàgail dh’ fhalbh a chasan uaithe is thuit e air a leabaidh.

Nuair a thill Anna a tigh na bainnse bha a’ ghrian is i fhéin a’ streap fhathast air staighrichean na h-àirde-an-ear. Shaoil leatha gun dèanadh i beagan de dh’ obair an tighe mun deidheadh i a laighe. Le ùpraid na bainnse bha closaichean nan cearc a leag an galair fhathast ’nan laighe air làr an t-sabhail. Phùc i am broinn poca gach


[TD 22]

corp iteach a thog i bho ’n làr, is thog i a h-eallach marbhaidh gu tom mu choinneamh an tighe far am faigheadh a’ ghaoth cothrom air. Chuairtich i am poca le fàdan mònadh, bhogaich i le <eng>“paraffin”<gai> iad, is chur i lasadh riutha. Bha am falaisgear a’ dol gu math mus do mhothaich i gun robh e car faisg air an tigh, is gun robh a’ ghaoth an iar-dheas ri giùlain na ceothadh leis a steach air uinneagan an tighe. Nuair a thill i chun an tighe bha Bean Iain Bhig a’ feitheamh oirre. Shuidh iad ri comhradh, is cha b’ fhada gus an cuala iad éigheachd na cloinne a’ cluich mu’n fhalaisgear.

Nuair a dh’ fhàg Murchadh an saoghal, agus an saoghal esan, cha do chuir a leabaidh casg ach air tuiteam a chlosaich. Lean a thuiteam, agus bhuail earalas uamhasach e gun robh siubhal dian aige chun an t-slochd shìorruidh, gun dòchas, gun ghrunnd. B’ e so a chrìoch is a cheann-uidhe—an dearbh àite bha e an dùil gun seachnadh e bho chual’ e an toiseach m’a dheidhinn. Dh’ fhiach e ri éigheach, ach bha a theanga an sàs. Dh’ fhiach e ri greimeachadh ri ni-eigin talmhaidh, ach cha robh nì ann ris an greimicheadh e, ach ballachan falamh an dorchadais. Dh’ fhiach e ri cuimhneachadh cuin a chaill e a ghréim air fhéin, ach cha robh e ’na chomas eadar-dhealachadh a chur eadar tìm agus siorruidheachd. Rinn e dìcheall éigeannach casg a chur air a thuiteam, ach bha an oidhirp faoin. Bha facail an t-soisgeulaich a’ gaoir troimh a chluasan. Cha bhi dol-as agad bho lasraichean ifrinn . . . . Ach is cinnteach gur h-e aisling a bha so. Chuimhnich e gun do bhuail droch throm-laighe e barrachd air aon uair ’na bheatha agus gun dhùisg e gu faothachadh is sonas. Le uile neart rinn e oidhirp air dùsgadh, ach bha a neart ’ga fhàgail. Las an dorchadas mar a bha na dealanaich ’ga shracadh ’na lasraichean. Chual e nis na deamhnan beaga ri bualadh an sgiathan is ri sgriachail is ri cleasachd timchioll air rìgh-chathair Prionnsa an Dorchadais . . .

Bha sradagan dearga ’ga ruighinn is ’ga bhualadh. Bha e a’ fàs ni bu teotha. ’S e ’n fhìrinn a bha aig a’ mhinistear—cha robh dol as aige. Bhuail fàileadh air a chuinnleanan a chuir gaoireasachadh troimhe—fàileadh dhaoine ’gan ròsdadh. Bha flò dhe na deamhnan a nis ri sgriachail is ri sgiathalaich m’a cheann. A measg an fharuim oillteil chual e sgriachail chearc—agus dé bha sud? Theab am fuaim a shracadh as a chéile. Ach dh’ aithnich e gur h-e bh’ ann clagan biorach an Donais Mhóir fhéin ’ga ghairm gu ’àite-còmhnuidh.

Shìos staighre bha Anna is Bean Iain an dlùth chonaltradh. Os an cionn bho àrd sgeilp an teine thàinig sgriach bhiorach mar gum biodh Latha Luain ri briseadh. Leum iad ’nan dithis troigh bho’n làr.

“O Thighearna,” ars Anna, ’s a h-anail ’na h-uchd. “Cha robh fios agam gun do chuir Domhnull alarm a’ ghloc a dhol. . . .”

Aig an aon ám bhris ràn amhgharach os cionn lobhta an tighe. “Mo chreach! Có tha sud?” arsa Bean Iain.

“Chan eil ach Murchadh,” fhreagair Anna, “agus tha mi an dòchas gum fuirich e far am bheil e gus an téid teine nan cearc bàs.”


[TD 23]

Eachdraidh an Iasgaich an Leodhas
Le SEUMAS MACTHOMAIS

’S ann air eachdraidh iasgach an sgadain a tha Seumas MacThómais a’ toirt cunntais an so. Tha sinn an dòchas gu lean e air an sgeul is gun toir e dhuinn uair eile eachdraidh air seòrsachan iasgaich eile. Anns an earrann eile de’n chunntas so gheibh sinn cuideachd sealladh air caitheamh-beatha nan iasgairean agus clann-nighean an sgadain.

[Dealbh]
An t-seann “Mhùirneag”—am bàta iasgaich a b’ainmeile a bha’n Leódhas riamh.

CHAN eil cunntas againn gu robh obair iasgaich a’ dol air adhart mu chladaichean Leódhais roimh thoiseach an t-siathamh linne deug, ach tha fios againn gu robh na Deasaich ag iasgach anns na lochan mu thimchioll an Eilein fad iomadh bliadhna mus tàinig deireadh an linne sin. Tha e air aithris nach robh na Leódhasaich idir buidheach leis an obair-sa, agus gun do chuir iad campar gu minic air na coigrich.

Thugadh oidhirp uair agus uair, le ughdarras an rìgh, air obair iasgaich a chur air chois anns na h-Eileanan a Siar ann am fìor thoiseach an t-seachdamh linne deug, agus rinneadh dà phort iasgaich, fear aca an Loch nam Madadh an Uidhist a Tuath, agus fear eile air Caolas na Hearradh. Bha an t-uachdaran a bha air Leódhas aig an ám ’na dhuine geur-sheallach, agus chuir e roimhe gum biodh a chuid aige-san de shaidhbhreas na mara. Thug e cuireadh do dh’ iasgairean as an Olaind an dachaidhean a dhèanamh an Steòrnabhagh agus thug e cothrom iasgaich dhaibh mar bu mhath leotha.


[TD 24]

Shoirbhich leotha gu ro mhath, agus fad bhliadhnachan bha móran éisg a’ dol á Steòrnabhagh dh’ ionnsaigh Tìr-mór agus gu ruige an Olaind. Lean so gus na bhris cogadh a mach eadar an dùthaich sin agus Sasuinn anns a’ bhliadhna 1653 nuair a b’ fheudar do na h-Olaindich Leódhas fhàgail le òrdugh an riaghaltais.

Bha nis móran de shluagh Leòdhais air tlachd a ghabhail anns an iasgach air chor agus gun do lean iad a’ mhuir fad linntean an déidh sin. Tha e r’a chreidsinn nach robh iasgairean anns a’ Ghaidhealtachd air fad a thug barr orra gus an latha an diugh.

Chaidh àireamh iasgairean Leódhais an lìonmhoireachd ré an ochdamh linne deug ionnus nach robh bàgh no geodha ceithir thimchioll nan cladaichean anns nach fhaighte eathraichean a’ falbh ’s a’ tighinn ma bha oitir iasgaich far an ruigte i. Bha taobh an iar an Eilein ainmeil airson bhiorach, agus tha e air innseadh gu robh féill mhór air ola nam biorach anns an dùthaich agus gur iomadh fear is té anns an là ud air na chuir i sult agus dreach. Bha na Searaich an tòir air truisg is langannan is adagan. Bha an adag airson biadh an teaghlaich, ach bha na truisg agus na langannan air an sailleadh agus air an tiormachadh ris a’ ghréin. Is iomadh luchd soithich a ghiùlaineadh gu ruige Eireann agus Abhainn Chluaidh fad nam bliadhnachan.

Gus an ám so cha robh bàtaichean freagarrach aig na h-iasgairean airson druim a’ chuain a thoirt orra. B’ e Loch a Ròg an Uige am prìomh àite iasgaich, far an robh sgadan gu leòir air a mharbhadh agus air a shailleadh. Bha e air a reic bliadhnachan cho saor ri tasdan an crann ris na Suainich a cheannaich a’ chuid bu mhotha dheth aig an ám.

Anns na sia bliadhna 1791-1796 chaidh gach bliadhna thairis air a chéile suas ri sia mìle baraille sgadain agus ceithir fichead tonna ’s a h-aon deug de iasg glas a chur á Steòrnabhagh gu Tìr-mór agus gu dùthchannan na Roinn Eorpa.

Nuair a chrìon obair na feamann anns na h-eileanan mu thoiseach an ath linne (obair a bha ro fheumail fhads a mhair i), thug sluagh Leódhais aghaidh air a’ mhuir mar nach tug iad riamh roimhe. Thog iad bàtaichean na bu mhotha na chleachd iad, agus bha iad a nis comasach air an sgadan a ruighinn far am biodh e. Thàinig soirbheachadh nach bu bheag ri linn sin.

Anns a’ bhliadhna 1870 shailleadh 159,180 baraille sgadain an Steòrnabhagh, a thuilleadh air 297,464 trosg is langa. O’n ám so gu toiseach an ath linne cha robh fear no té mar a thigeadh gu ìre cosnaidh nach ann air an iasgach a bha e toirt aghaidh, na fir a’ glacadh an éisg agus na caileagan ’g a ghiollachd. Anns na bliadhnachan mu dheireadh de’n naoidheamh linne deug bha ceudan bàta ag iasgach an sgadain a mach á Steòrnabhagh, cuid aca a bhuineadh do na Leódhasaich, ach móran aca as na puirt a Sear le Leódhasaich air bòrd. Bha seann duine còir, aig an robh ùidh ’san obair, ag innseadh dhomh o chionn ghoirid gun do chunnt e aon fheasgar 970 bàta seòlaidh a’ fàgail na laimrig. Bu bhòidheach an sealladh iad fo làn aodach eadar a’ Chearc ’s an Tiompan. Chunnaic mi le mo shùilean iad, cho


[TD 25]

dlùth air sàil a chéile agus gu saoileadh tu gun coisicheadh fear sgiobalta air bharr nan crann.

O’n bhliadhna 1900 bha àireamh nam bàtaichean a sìor dhol na bu lugha gach bliadhna gus an là an diugh. Chì sinn fhathast an t-aobhar.

B’ e an t-iasgach am prìomh rian cosnaidh aig an t-sluagh fad linntean. Mur cuireadh an t-iasgach airgead an dorn an iasgair cha bhiodh airgead aige. Bha toradh an talamhainn feumail, gun teagamh, ach cha do dh’ fhàs croitear beartach a riamh r’a linn ann an Leódhas.

Anns a’ bhliadhna 1898 bha 3,930 eadar fhirionnach agus bhalach anns na bàtaichean. A thuilleadh air sin cha robh nighean eadar sia bliadhna deug agus leth cheud bliadhna nach robh ri giollachd an sgadain fad mìosan an t-samhraidh an Steòrnabhagh, an Sealtain agus anns na puirt a Sear.

Tha cunntas earbsach againn air gach crann sgadain a mharbhadh a mach a Steornabhagh gach bliadhna o’n bhliadhna 1854 gus an là an diugh. Bha an àireamh sìos agus suas o bhliadhna gu bliadhna. Anns a’ bhliadhna 1891 chuireadh 100,000 crann air tìr, ach anns a’ bhliadhna 1894 cha do mharbhadh ach 20,000. Reiceadh 152,000 crann sgadain an 1898, ach bliadhnachan an déidh sin bha an àireamh cho beag ri 60,000, agus thuit i aon bhliadhna cho iosal ri 44,000. A’ bhliadhna a bhris an cogadh mór a mach, 1914, reiceadh 163,000 crann ach bha an àireamh anns a’ bhliadhna 1921 cho ìosal ri 39,000 crann.

Cha do chuireadh barrachd sgadain gu laimrig an Leódhas na rinneadh fad nan sia bliadhnachan 1922-1927. O’n bhliadhna 1930 gus na bhris an cogadh mu dheireadh a mach an 1939 ghlacadh thairis air a chéile gach bliadhna mu 56,000 crann.

As déidh na bliadhna 1887, nuair a thòisicheadh air iasgach geamhraidh an toiseach, chuireadh móran sgadain a bharrachd air tìr anns a’ chumantas gach bliadhna na rinneadh roimh an ám sin.

Chithear o na chaidh a ràdh cheana nach robh gach bliadhna treabhadh dha chéile, ach fhathast gus na bhris a’ cheud chogadh a mach anns a’ bhliadhna 1914 bha muinntir Leódhais a’ dlùth leantuinn iasgach an sgadain, agus cha robh ùidh aca an obair sam bith eile.

An diugh, an àite nam mìltean a bha an crochadh air iasgach na mara airson am beò-shlàinte chan fhaighear na ficheadan ris an obair. Dé thachair agus a thug air iasgairean Leódhais an cùl a chur ris a’ mhuir?

A thaobh an sgadain, so mar a bha. Tha Steòrnabhagh fada bho mhargaidhean agus am faradh daor. Cha b’ urrainn ciùrairean Steòrnabhaigh sgadan ùr a chur gu bailtean an taobh deas, agus air an aobhar sin dh’ fheumte an sgadan a ghiollachd airson gu seasadh e an ùine bha feumail chum a ghiùlain thuca-san a dh’ itheadh e. Bha dà dhòigh air so a dhèanamh—an sgadan a thiormachadh ’s a’ cheothaidh no a shailleadh. Chan eil sgadan tiormaichte <eng>(kipper)<gai> ann as déidheile air a bheil sluagh nam bailtean móra na sgadan samhraidh Steòrnabhaigh, ach tha am faradh gu Tìr-mór a’ togail na prìse, agus gu minic ceannaichear an sgadan saor a roghainn air an sgadan mhath.


[TD 26]

[Dealbh]
Boirionnaich a’ cutadh an sgadain ann an Steòrnabhagh.

Bha a’ mhór chuid de sgadan samhraidh Steòrnabhaigh air a shailleadh an déidh a chutadh. Bha so fìor a thaobh an sgadan geamhraidh mar an ceudna. B’ e rìoghachdan na Roinn Eòrpa, gu sònraichte a’ Ghearmailt agus an Ruis , a bha ’ga cheannachd. Nuair a bhris an Cogadh Mór a mach an 1914 chaidh stad a chur air a’ mhalairt so, agus ged a bha a’ Ghearmailt a’ ceannachd an sgadan geamhraidh againne gu a shailleadh iad fhéin fad bhliadhnachan eadar an dà chogadh bha ùine mhór nach robh sgadan idir air a shailleadh an Steòrnabhagh airson dùthchannan eile. An àite na 153,109 baraille de sgadan saillt a chaidh a reic ann an 1927 cha deach ach 212 baraille a shailleadh ann an 1941, agus cha deach ach 302 a shailleadh ann fad nan trì bliadhna an déidh sin.

Thòisich a’ Ghearmailt agus an Ruis ag iasgach an sgadain iad fhéin, agus tha an Olaind agus Lochlann a’ cur thuca mar an ceudna.

Ged a rinn Bòrd an Sgadain gach oidhirp airson margadh fhaotainn an taobh a stigh de chrìochan na rìoghachd againn fhéin cha leòir e idir airson iasgairean Albainn agus Shasuinn a chumail air sàl.

Tha corr air da fhichead bliadhna nis o thòisich iasgairean Leódhais beag air bheag a’ cur cùil ri iasgach an sgadain, air am mì-mhisneachadh bliadhnachan le goinnead an sgadain mu na puirt iasgaich, agus bliadhnachan eile le lughaid na prìse. Nuair a bhiodh an sgadan pailt anns na lìn bha a’ phris gu bitheanta tuiteam cho ìosal ri crùn an crann, air dhòigh ’s nach robh luach saothrach aig an iasgair as idir. Thòisich an òigridh a’ dol do na bailtean a Deas no gu tìrean céine a sholair an teachd-an-tìr.


[TD 27]

Ach an latha chailleadh margaidhean na Roinn-Eòrpa airson an sgadain shaillt chuir sin cabhag air chabhaig air a’ chùis, gus mu dheireadh gu faodar a ràdh nach fhiach iasgach Steòrnabhaigh a bhith bruidhinn air.

An till na Leódhasaich gu iasgach an sgadain tuilleadh? Chan eil e furasda freagairt earbsach a thoirt do’n cheist sin aig an ám. Ach tha e cinnteach gu leòir mur tig leasachadh air cor an iasgaich a dh’ ùine aithghearr bìdh e doirbh òigridh fhaotainn ’s an Eilean a roghnaicheas an obair-sa a bhàrr air obair-tìre.

Tha acfhuinn iasgaich ro chosgail an diugh, agus tha margaidh an sgadain ro neo-chinnteach airson òigridh sgoinneil a thàladh.

Tha cosnadh cinnteach air tìr nas roghnaiche leò na saothair gun duais iomchuidh ’na lorg. Nuair nach robh obair eile ann agus a bha pàigheadh glé bhochd air fheabhas, cha robh cor an iasgair a’ coimhead cho doirbh idir, ach an diugh nuair a tha oibrichean eile nas fhasa lorg agus an duais nas cothromaiche agus nas cinntiche chan eil iongnadh ann gu bheil iasgairean na dùthcha cur cùil ris a’ mhuir.

A rìs, chan fhaigh an t-iasgair cuideachadh ’na fheum o’n riaghaltas mar a gheibh am fear-oibreach air tìr nuair a bhios e mach a obair. Chan eil an lagh a’ ceadachadh dha còmhnadh ach ri ám an iasgaich, ma bhios e diomhain, ach chan urrainn e bhith beò air a’ ghaoith aig a’ leithid sin a dh’ ám a bharrachd air ám sam bith eile.

Mur bi an t-iasgair cinnteach as a theachd-an-tìr fad na bliadhna mar a tha cosnaichean eile cha leig sinn a leas dùil a bhith againn gu lean e an obair daonnan.

Is e an aon nì a bheir air ais cuid de na chuir cùl ris an iasgach a cheana, agus a dh’ fhadas iarrtas an cridhe na h-òigridh togradh ris an obair, gun dearbhar dhaibh gur fhiach i an t-saothair: gu bheil an duais cinnteach ma nì iad saothair dhligheach.

Ach có as urrainn an dearbhadh sin a thoirt dhaibh mar a tha cùisean an diugh? Agus dé dh’ fheumas àite ghabhail mus bi dearbhadh cinnteach ri thoirt seachad? Am feum an riaghaltas, iad fhéin, bàtaichean iasgaich agus acfhuinn iasgaich ullachadh, agus iasgairean a phàigheadh air son an oibreachadh? Mur dèan an riaghaltas e, an dèan buidheannan làidir eile an obair a ghabhail os làimh?

Bìdh feum air sgadan cho fada ’s a bhios daoine ann a dh’ itheas e. Bìdh feum air iasgairean cho fada ’s a dh’ fheumar eòlas na mara gu bhith dìon na rìoghachd. Nach bu chòir a réisd do’n luchd riaghlaidh cnuasachadh gu cùramach mu’n ghnothuch agus gach oidhirp a dhèanamh gu bhith cur an iasgaich-sa air stéidh a ris?

An uair a tha an rìoghachd againne cho mór an urra ri dùthchannan céine air son na dh’fheumar chum an sluagh a bheathachadh nach eil e ro iomchuidh, chan e a mhàin gun giùlaineadh an talamh de bhàrr nas urrainn e chur dheth, ach mar an ceudna, gun dèante gach dìcheall gu bhith glacadh an éisg a tha am freasdal caomh a’ stiùireadh dh’ ionnsaigh nan cladaichean againn?

[TD 29]

Am Bas-àr
le
SEONAG, BEAN ALASDAIR.

CHA robh fios agam dé a theirinn am feasgar ud, an uair a dh’ainmich am ministir as a’ chùbaid gun robh an coimhthional a’ dol a chumail bas-àr!

Air an rathad dhachaidh as an t-seirbhis, bha a h-uile duine riamh a’ bruidhinn mu dheidhinn, agus bha mi fhéin a’ cumail cluas ri claistneachd feuch an cluinninn gu dé an seòrsa rud a bh’ann. Bha Curstaidh Alasdair agus bean a’ ghriasaiche agus cop orra mar a b ’àbhaist, ach cha deanainn bun no bàrr de’n ghnothaich.

Chaidh a h-uile càil gu dòigheil gus an robh mi gu bhith aig ceann an rathaid, an uair a thionndaidh Curstaidh rium fhéin agus a thubhairt i “Nach tu fhéin a tha sàmhach a Sheonag! Cha chuala sinn fhathast gu dé do bharail air a’ bhas-àr?” Cha do leig mi orm gun cuala mi i, an dòchas gun tòisicheadh cuideiginn eile a’ bruidhinn. Ach feuch an do thòisich! ’S ann a thàinig i nall ri mo thaobh agus chuir i a’ cheisd a rithist.

“An dearbh rud a bha dhìth air muinntir an àite so” arsa mise thar mo ghuailne, agus mar a rinn Sealbh, ràinig mi’n geata anns a’ bhruidhinn, agus ghabh mi roid a steach—a’ deanamh leisgeal air choireiginn mu’n bhuntàta a bhith dol ’na ruadhan.

Bha Alasdair air ceann a stocainnean aig an teine an uair a chaidh mi steach. A nise, faodaidh tu rudan a ràdha ris an duine agad fhéin nach can thu ri duine sam bith eile, agus thubhairt mi ris, dìreach ann an clàr an aodainn—“Alasdair, dé a th’ann am bas-àr?” (Bha Alasdair aig obair a <eng>Hydro<gai> ann an Canaich fad dà bhliadhna agus chan eil sgrios air nach eil fios aige.) Thog e a cheann as an “Fhianuis.”

“Bas-àr” ars’ esan. “Nam bitheadh tusa a’ leughadh a’ Ghazette bhiodh fios agad air a sin. Nach eil comanachadh mór uamhasach mar a bh’ aca ann an Steòrnabhagh an uiridh.”

“’Se sin a bha mi fhéin a’ smaoineachadh,” arsa mise. “Uill, tha fear gu bhith againn ann an so cuideachd, agus mar a bheil mise air mo mhealladh bithidh làn an tighe de dhaoine againn.” Agus leis a sin, chuimhnich mi air a’ bhuntàta agus chaidh mi sìos dh’ an cheann shìos. Cha tug sinn an còrr guth air a’ bhas-àr.

Ach feuchadh sibhse, maduinn Di-Màirt nach ann a fhuair mi fhéin litir bho bhean a’ mhinistir ’gam iarraidh sìos chun a’ Mhansa gus na stàilichean a chur air dòigh.

“Stàilichean” arsa mi fhéin ri Alasdair “’s ann a tha so gu bhith nas coltaiche ri féill na ri comanachadh!”

“Chan eil an sin” thubhairt e “ach cainnt bean a’ mhinistir, ’s i cho Gallda co-dhiùbh. ’S dòcha gur e sin am facal a th’aca ann am Muile airson bùird a’ chomanachaidh. Ach ’s e’n rud nach eil mise a’ tuigsinn carson a tha boirionnaich a’ gabhail gnothuich ri rudan de’n t-seòrsa sin. B’fheàrr gu mór sin fhàgail aig na h-éildeirean a tha air a bhith ga dhèanamh bhon a bha Noah ’na leanabh.”


[TD 30]

A dh’innse na fìrinn, cha robh mi fhéin an dùil gun robh Alasdair fada ceàrr.

Feasgar Di-Màirt, thòisich mise a’ deanamh deiseil gus a dhol chun a’ Mhansa. Gu dearbha, bu bheag m’iarraidh air a dhol a mach ’s Aonghas MacLeòid a’ seinn air an radio. Ach co-dhiùbh, chuir mi orm m’aodach Sàbaid ’s mo mhiotagan ’s shluig mi balgam tea na mo sheasamh aig an uinneig feuch am faicinn Curstaidh Alasdair a’ tighinn a nuas an rathad. Cha b’fhada gus an do nochd i agus sprogan oirre nach robh ach mi-choltach do the a bha air an rathad chun a’ Mhansa. Dh’éigh mi fhéin ri Alasdair.

“Trobhad ’s faic so . . . . Curstaidh Alasdair ’s còta na <eng>‘Whist Drives’<gai> oirre. ’S fheudar gur ann air a dhol as a ciall a tha ’m boirionnach!”

Cha do leig e air gun cual e mi. Ach co-dhiùbh, stob mise am Bìobull fo m’ achlais ’s dh’fhalbh mi sìos ’na coinneamh.

Ràinig sinn am Mansa ’s chaidh sinn a steach. ’S nam faiceadh sibhse an cruinneachadh a bha ’n sud—bha mi direach air mo mhaslachadh. Peigi Sheocain ’na suidhe ann an luideagan nach cuireadh tu air bodach-starraig am fianuis an rathaid mhóir; Seònaid Uilleim Bhig ann an dreasa a bha cho ìseal ’s gum feumadh tu do cheann a chromadh mus fhaiceadh tu i; nighean a’ bhancair agus raip de lipstic oirre nach biodh as an rathad air mullach na bàthcha. Agus, an creideadh sibh e, bean an dotair air an t-sòfa a’ smochdadh! “An dà a Sheonag” arsa mise rium fhéin “mas e so an seòrsa comanachaidh a tha gu bhith ann, bheir thusa an Eaglais Shaor ort cho luath ’s a rinn thu càil riamh.”

Ach cha do leig mi càil orm. Shuidh mi air cathair beag cruaidh ri taobh an teine, ’s chuir mi am Bìobull air a’ bhocsa mhònadh ri mo thaobh.

Nan cluinneadh sibhse a’ ghodail a bha ’n sud. Cha robh guth air dad ach fighe ’s fuaigheal, cearcan is uighean. Mu dheireadh fhuair mo theanga làmh an uachdar orm; rinn mi an casad beag socair ud agus thubhairt mi “Tha aon rud co-dhiùbh—feumaidh sinn ministirean fhaighinn nas fheàrr na bh’againn an turus mu dheireadh. Dé mu dheidhinn MhicThómais Chill-fhinn agus Murchadh Eoghainn Dhun-eideann. Tha MacThómais glan air a’ cheisd fhosgladh!”

Gann a bha na facail as mo bheul na rinn Peigi Sheocain gloc mór gàire, agus ars’ ise “Cha chreid mi fhéin nach e comanachadh a tha thu a’ feuchainn ri dheanamh dheth. ’S e a tha so bas-àr!”

“Tha fios agam cho math ri té an so gur e bas-àr a tha gu bhith ann” fhreagair mi ’s i ’g éirigh shuas orm, “agus nan robh an leisge air leigeil le cuid de na tha ’n so a dhol a Steòrnabhagh an uiridh, thuigeadh iad nach robh an dealachadh cho mór eadar bas-àr agus comanachadh!”

Bha mi dìreach ag éirigh gu falbh an uair a chuir bean a’ mhinistir a làmh air mo ghualainn agus a thubhairt i “A Sheonag, tha mi fhéin ’s tu fhéin air an aon ràmh. Bha mi de’n dearbh bheachd ’s a tha thu an uair a chuala mi mu dheidhinn so an toiseach. Ach tha e coltach gur e a bh’ ann an Steornabhagh ‘convention’; ’s e a th’ann am ‘bas-àr’ ach seòrsa de <eng>‘sale of work.’”<gai>


[TD 31]

Cha robh fios agam có an taobh a sheallainn. “Uill, mata,” arsa mise ’s mi ga mo shocrachadh fhéin air an t-seòrsa cathair air an robh mi “carson nach d’thubhairt cuideiginn sin an toiseach? Nam bruidhneadh daoine Gàidhlig an athraichean gheibheamaid air adhart na b’fheàrr.”

Chaidh cùisean gu dòigheil an déidh sin, agus nach ann a thubhairt bean a’ mhinistir gum bu chòir dhoibh mise a chur air ceann stàile Chinn Loch. Thagh mi Curstaidh Alasdair agus nighean a’ bhancair gu bhith còmhla rium, ’s mi ràdha rium fhéin gum biodh treis mus fhaighinn cothrom òrdanan a thoirt do ’n dearbh dhithis a rithist.

An uair a bha ’n gnothuich seachad, thainig am ministir fhéin a steach ’s chaidh cupa tea a riarachadh. (Bha mise a’ feitheamh feuch an deanadh am ministir facal altachaidh, ach feuchadh sibhse an do rinn. Cha chreid mi nach robh an t-acras ga tholladh.) Ach co-dhiùbh, fhuair mise mo chupa—’s b’e sin an tea! Bha i cho lag ’s gum faicinn màs a’ chupa roimpe gus an deachaidh am bainne innte. An uairsin nach ann a fhuair mi trais de rud air an robh ‘marang’ aca—rud gun tlachd a spreadh mar gum biodh bomb air feadh mo chòta Sàbaid cho luath ’s a dh’fheuch mi ri greim a thoirt as. An déidh sin, fhuair mi briosgaid <eng>ginger<gai> a tha ann am pòcaid mo chòta fhathast—chan fhaighinn-sa na fiaclan fuadainn roimpe no taing air a shon. Ach tha mi a’ dol air dheireadh air mo sheanchas . . . .

Aig deireadh na seachduinn chuir mi fhéin tulagram gu Curstaidh Alasdair ’s gu nighean a’ bhancair ’gan iarraidh gu coinneamh aig meadhon na h-ath sheachduinn. Bha mi a’ smaoineachadh gun robh cho math dhomh m’àite a chumail fhad ’s a bha mi ann!

Thàinig iad, ma tha, ’s thug mi dhoibh cupa tea ris am b’fhiach cupa tea a ràdha, agus sgonn math de dh’aran coirce ’s de ghruth. Chòrd e glan ri Curstaidh ach thug e brùchdail uamhasach air nighean a’ bhancair—an truaghan cha chreid mi nach ann a bhios i a’ cur a bhidh seachad oirre fhéin air eagal gum fàs i cho tiugh ri màthair.

Chuir sinn air dòigh, ma tha, gun deanamaid cruinneachadh de na gheibheamaid anns a’ bhaile, agus gun cuireamaid fhéin rudegin an urra, ris na bh’ann. Dh’aontaich sinn nach innseadh an dara té do’n t-éile dé a bh’aice gus an coinnicheamaid anns an tigh againne air an fheasgar roimh’n bhas-àr.

Ach mar a rinn am mì-fhortan, nach ann a thòisich air Alasdair agam-sa an oidhche sin fhéin le niosgaid, agus fad dheich latha cha shuidheadh ’s cha sheasadh e. Thainig ormsa an rùsgadh a dheanamh latha na fainge—a’ bhó a thoirt chun an tairbh, là eile, agus eadar sin ’s cho dripeil ’s a bha mi ri pìos clò mu choinneamh tighinn a’ Chillarny, nach ann a chaidh am bas-àr gu tur air dhìchuimhn’ orm.

Feasgar a bha ’n sud, ma tha, nach ann a thàinig gnogadh chun an doruis. Bha e suas ri aon uair deug, ’s bha mi fhéin dìreach a’ cur coinnean ris an lampaidh ach am bu léir do Alasdair na leabhraichean a ghabhail. An uair a dh’fhosgail mi’n dorus, có a bha romham ach Curstaidh Alasdair ’s nighean a’ bhancair agus eallach an droma air an dithis aca. Theab sgogadh orm leis an tàmailt, ach cha


[TD 32]

do leig mi dad orm ’s dh’iarr mi orra tighinn a steach. Rinn mi comharra ri Alasdair gun a bheul fhosgladh, ’s thubhairt mi ris an dithis eile iad a shuidhe aig an teine gus an cruinnichinn-sa mo chuid fhéin ri chéile.

Sheas mi aig an dorus chùil greiseag agus dh’fheuch mi ri cuimhneachadh air a h-uile rud a bha ri mo làimh.

Anns a’ cheud dol a mach, rinn mi air a’ bhàthaich, agus theab mi dhol as cnamhan mo ghobhail a’ dìreadh chun na lobhtadh. Fhuair mi suas co-chiùbh, agus spìon mi dà rùsg mhath chloimhe as a phoca ’s thilg mi sìos iad. “Uighean” arsa mise riùm fhéin an uairsin, ’s thug mi mo mhallachd air bhan a’ Cho-op a sgrìob leatha a h-uile h-ugh a bh’agam anns a’ mhaduinn. Ach chuimhnich mi gun do chuir mi linn fo ’n a’ chirc ruaidh bho chionn deich la! Ghabh mi sìos ’s sgrìob mi leam a h-uile gin aca ’s chuir mi dha no trì de sheann bhàlaichean golf a bh’aig na balaich foidhpe. Rinn mi’n uairsin air ròp nan anart ’s m’ anail ’na m’uchd ’s thug mi nuas dà phaidhear de stocainnean bhòtanan meadhonach ùr a bha mi air a nighe do dh’Alasdair a’ mhaduinn sin fhéin. Chuir mi car ann an amhaich a’ choilich ’s thilg mi còmhla ris a’ chòrr e!

Mas robh mi ullamh, nach ann a bha tòrr beag snog agam, ach shaoil leam gun robh e caran Gaidhealach a’ coimhead. Agus an uairsin, nach ann a chuir an droch fhear fhéin rud a steach orm. Thall beagan bhuainn, tha tigh an dotair agus gàradh fhlùraichean timchioll air cho snog ’s a chunna sibh riamh—flùraichean gallda, le ainmean nach b’urrainn dhut a radha gun chnag-anairt air do shròin! Dia a thoirt maitheanas dhomh—nach ann a rinn mi null agus gheàrr mi sinnteag seachad air a’ bhalla mun abradh tu “Sneachda.”

An t-àileadh a bha anns a’ ghàradh a bha ’n sud. Stad mi greis a’ coimhead mu’n cuairt ’s a’ feitheamh gus am fàsadh mo shùilean cleachdte ris an dorchadas, agus an uairsin thòisich mi ’s mi ’na m’fhuil ’s na m’fhalus. Spìon mi ultach dearg an sud, ’s ultachd liath an so—an fheadhainn nach bristeadh, thug mi leam eadar bhun is bhàrr iad, agus ann an trì mhionaidean bha <eng>“wreath”<gai> (mar a their iad) cho snog ’s a chunna sibh riamh agam. Bha mi dìreach air an rathad a mach an uair a thug mi’n aire do dh’fheannag rùbarab ’s thug mi leam làn mo sgùirte dheth-san cuideachd. Chaidh sud comhla ris a’ chòrr!

Thug an rùbarab rud-egin eile ’na mo chuimhne. A mach a ghabh mi gu gàradh cùil a’ bhancair ’s spion mi leth-dusan stocan càil cho cruinn ’s a lorgainn, eallach churran agus cròglach no dhà de shùbhagan. Ann an deich mionaidean, bha mise air ais aig mo theine fhéin.

Nam faiceadh sibhse na sùilean a thainig air an dithis eile an uair a chunnaic iad an tòrr a bh’agam. Theab Curstaidh Alasdair sgàineadh leis an tàmailt, ach cha d’fhuair an t-éile sealladh ceart de na bh’ ann leis an eagal a bh’oirre gu’m faigheadh i miall-chaorach far nan rùsg. Ach coma leibh! Chuir sinn an uair sin còmhla na trì eallaich agus bha stàile againn nach fhaca sibhse riamh a leithid. ’Se ’n aon rud a bha ’ga mo ghonadh nach robh greim agam a stigh air an


[TD 33]

dorus a bheirinn dh’an dithis eile le cupa tea, ach, coma co-dhiùbh, thug mi dhoibh bóla math de stapag uachdair an té, ’s leig m dhachaidh iad.

Mun do bhlais an t-eun air an uisge bha mise shìos aig an talla a là-arna-mhàireach, agus mun tàinig meadhon latha, bha an stàile agam air a làn dòigh—’s i a bha snog cuideachd le flùraichean rìomhach an dotair!

Cha robh fada gus an tàinig bean a’bhancair agus an duine aig Curstaidh Alasdair far an robh mi, a ghabhail leisgeal mo dhithis luchd cuideachaidh agus a dh’innse dhomh nach robh iad gu math. Thuig mi as a spot gur e an stapag uachdair aig an uair ud de dh’ oidhche a thug greim oirre le chéile, agus bhuail an t-aithreachas mi. Ach cha robh cothrom air, dh’fheumadh an obair a dhol air adhart.

B’ e a’ cheud rud a bh’againn, rud ris an can iad <eng>“action.”<gai> Bha Domhnull Uilleam ann an sud—an gocan tha e ann—ag éigheach ’s a’ sgalbhartaich phrìsean airson rud mu seach a bha e a’ crathadh os cionn a chinn. Cha do leig mi fhéin dad orm—cha robh mise a’ dol a cheannach dad de’n treallaich ud ’s mi fhéin nach robh.

Ghabh mi an cothrom gus sùil a thoirt mun cuairt feuch am faicinn duine a b’aithne dhomh. ’S mar a fhaca mise sin. Bha iad cruinn as a h-uile h-àite—bodaich agus cailleachan nach do dh’fhàg a’ ghrìosach bhon an oidhche a sguir an cogadh, ’s chuir mi fhéin seachad leth-uair cho inntinneach ’s a bh’agam riamh a’ smèideadh ’s a’ gnogadh mo chinn ri té an sud ’s an so.

An uair sin, chaidh mi null chun na stàile agam fhéin, agus bha mi air mo chasan gus an do dhubh an oidhche. Dìreach mun do sguir mi, thàinig an dotair a nall ’s thug e sùil air na flùraichean. Theab e dhol dheth fhéin. “Càit” ars’ esan “an d’fhuair thu na flùraichean grinn a tha sin agad?”. Cha do bhriob mo shùil. “Fhuair” fhreagair mi “bho nighean bràthar dhomh thall thairis.” “Bha mi dìreach an dùil nach ann an so a fhuair thu iad” ars’ esan. “Chan eil flùraichean mar sin an àite sam bith as aithne dhòmhsa ach anns a’ ghàradh agam fhéin. Nach ann a fhuair na caoraich a steach dh’ an ghàradh agam an raoir agus rinn iad milleadh uamhasach; bheir mi dhuit na throgras tù air air a h-uile gin a th’ agad.” An dà, rinn e sin. Thug e dhomh trì notaichean orra, agus dh’fhalbh e leotha ’s e cho toilichte ris an rìgh. “Cha robh bàs fir gun ghràs fir” arsa mise rium fhéin ’s mi a’ sgioblachadh an dà fhichead not a rinn mi, gus an toirt a null gu bean a mhinistir.

Theab ise a làmhan a chur mu m’amhaich an uair a dh’innis mi an t-suim a rinn mi. “Mo bheannachd ort” ars’ ise “tha sin ’g ar toirt gu cóig cheud not airson an latha!” Thubhairt mi rithe gun robh mi fìor thoilichte gun deachaidh cùisean cho math, ’s chum mi a mach an dorus agus mi gu spreadhadh leis a’ phròis.

Ach dìreach mun do ràinig mi ’n dorus, dh’éigh Domhnull Uilleam orm.

“Trobhad, a Sheonag” ars’ esan “’s pàidh d’ fhiachan.”

“M’ fhiachan” arsa mise “chan eil aon sgillinn ruadh aig duine beò no marbh ormsa. A thaing sin do’n stuaime a dh’ ionnsaich mo mhàthair dhomh.”


[TD 34]

Ars’ esan cho bragail. “Sguir a dh’ argumaid riùmsa. Pàidhidh tù fichead not dhòmhsa no bithidh an lagh agam ort. Cheannaich thu luach fichead not aig an <eng>‘action’<gai>.”

“Cha do cheannaich mise heit aig an <eng>‘action’<gai> mhallaichte. S’ dùin thusa do chab, a bhalaich, no bithidh an lagh agamsa ortsa airson a bhith a’ cur nam breug orm.”

Bha e fàs cho cas. “Tha fianuisean agam ort. Bha thu a’ ceannach ’s tù a bhà. Mar a bu mhotha a bha na prìsean a’ dol ’s ann a bu mhotha a bha thu a’ crathadh do làmhan rium agus a’ gnogadh do chinn.”

“Gu sealladh an t-Agh ort, a Dhomhnuill Uilleim” arsa mise “’s ann a bha mise a’ sméideadh ri feadhainn a b’ aithne dhomh.”

“Droch rud—rud cunnartach aig <eng>‘action’<gai>” ars’ esan. “Ach tha eagal orm gum feum thu an t-airgiod a phàidheadh.”

Cha robh math a bhith ag argumaid ris. Chuimhnich mi gun d’fhuair Alasdair airgead an <eng>subsidy<gai> latha no dhà air ais, agus thubhairt mi ris a’ cheàrd gun cuirinn thuige an fhichead not ’s a’ mhaduinn. Arsa mise rium fhéin “Breitheanas!” agus dh’fhalbh mi dhachaidh le mo chuid ceannachd—mulchag chàise, dà bharaile sgadain, trì dusan isean, trosg agus langa agus dà mholt!

[Sanas]


[TD 51]

Leabhar-Latha Mhgr. Ailein Domhnallaich

[Dealbh]
Maighstir Ailean Dòmhnullach, anns a’ bhliadhna 1898.

Sgrìobh Mgr. Ailean Domhnullach nach maireann an leabhar-latha so fad lathaichean a’ Mhàirt, anns a’ bhliadhna 1898, ann an Eirisgeidh. Bha saoghal eile ann an uair sin, agus chì sinn a rithist e nuair a leughas sinn na briathran so.

’Se Iain Latharna Caimbeul, Fear Chanaidh, a dheasaich an leabhar-latha air son a’ chlò. ’Sann leis an Ro-urramach Mngr. Canan MacMhaighstir a tha an leabhar-latha an diugh, agus tha Fear Chanaidh air son a ràdh gum bheil e fada ’na chomain air son cead a thoirt seachad a chur an clò. Bu mhath leinn-ne an nì cianda a ràdh, agus bu mhath leinn taing a thoirt do Fhear Chanaidh air son a shaothrach-san, chan ann a mhàin ann an deasachadh an leabhar-latha, ach cuideachd a chionn is gun do sgrìobh e beagan dhuinn mu bheatha is mu obair Mhgr. Ailein fhéin.

Bheir sinn am follais an leabhar-latha ann an grunn earrannan.—FIR-DEASACHAIDH.


[TD 52]

Mgr. Ailein Domhnallach
le
FEAR CHANAIDH

RUGADH Mgr. Ailein anns a’ bhliadhna 1859, anns a’ Ghearasdan. ’S e Abrach a bh’ann, do Chlann Domhnall na Ceapach. Fhuair e fòghlum na sagartachd ann am Blairs agus ann an Valladolid. Nuair a thill e a dh’Alba, bha e dà bhliadhna ’san Oban comhla ri Easbuig Earraghaidheal ’s nan Eileinean, an ro-urramach Aonghas Domhnallach.

’S a’ bhliadhna 1884 chuireadh a dh’Uibhist e, a pharraiste Dhalabrog. Bha Eirisgeidh ceangailte ris a’ pharraiste sin an uair sin, agus bha barrachd air dà mhile dhaoine ’sa’ pharraiste uile gu léir. Cha tuig daoine an latha an diu cho cruaidh ’s a bha saoghal nan croiteirean ’s nan iasgairean Uibhisteach is Eirisgeach an uair sin. Is glé bheag a chothrom an t-saoghail a bha aig daoine bochda an uair sin, ’s gu seachd àraid aig croiteirean nan Innse Gall.

Bha obair mhór aig Maighstir Ailein r’a dianamh eadar Dhalabrog is Eirisgeidh, agus ghabh e rithe gu dìchiollach. Chuala mise duine a bha eòlach air (’s nach eil ’na Chaitligeach) ag ràdh nach robh pears’ eaglais riamh an Uibhist na b’fheàrr na Mgr. Ailein, ’s gun d’rinn e obair ceathrar shagart an latha an diu. Cha robh càraichean ann an latha sin, is cha robh Mgr. Ailein deònach air marcrachd a dhianamh; ’s e coiseachd a bhiodh e dianamh daonnan, agus astar mór aige r’a dhol iomadach uair.

Bha ùidh mhór aige anns a’ Ghàidhlig, agus cha robh e ùine mhór an Uibhist mun do thòisich e air na sgialachdan agus air na h-òrain ’s air gach beul-aithris a bhiodh e cluinntinn (agus bha gu leòir dhiu ann) a sgrìobhadh. Bha deagh-chothrom aige is e am measg nan sgialaichean a b’fheàrr ’san Roinn Eòrpa, ach is ainneamh a chuireadh ùidh anns na rudan sin aig an ám ud, no a rachadh gu dragh g’an sgrìobhadh mar a rinn esan. Bha e ri dianamh laoidhean Gàidhlig, is ri ’n eadar-theangachadh bho Laidinn is bho’n Bheurla cuideachd. Sgrìobh e an Aifrionn ann am meadarachd Gàidhlig agus chuir e sud ’s feadhainn dhe na laoidhean an clò ’sa’ bhliadhna 1889, is a rithist anns a’ bhliadhna 1893.

Ach ghabh e tuilleadh ’s a’ chòir de dh’obair air fhéin, is chaidh a shlàinte a bhristeadh anns a’ bhliadhna 1892. Rinn an t-Easbuig an uair sin Eirisgeidh a sgaradh bho Pharraiste Dhalabrog, agus chuireadh Mgr. Ailein ann, air chor ’s nach biodh an obair cho trom air. Bha barrachd ùine aige an sin gu sgrìobhadh a dhianamh, agus tha Miss Amy Murray ag innse gun do lìon e deich leabhraichean móra le beul-aithris de gach seòrsa, ach gu mì-fhortanach tha pàirt dhiu air chall a nis.

Bhiodh e fhéin a’ dianamh òran, cuideachd, ged nach deach ach a h-aon dhiu a chlò-bhualadh, ’s e sin, Eilean na h-Oige. Ach rinn e feadhainn eile bha ceart cho math ris, gu h-àraid Marbhrann do Mhgr. Seòras Rigg, agus òran do’n Eòintean, agus Laoidhean Nollaig air fuinn seann-òran luadhaidh.


[TD 53]

’S e Mgr. Ailein a thog an eaglais ùr a tha an Eirisgeidh an diu, agus tha e air a ràdh gun do chreic e an cruinneachadh a rinn e do bheul aithris is gun do chuir e an t-airgead gu feum na h-eaglaise ùire. Cha robh e riamh gu math ’na shlàinte an déidh na bliadhna 1892, agus chaochail e anns a’ bhliadhna 1905, nuair nach robh e ach dà fhichead ’s a sia a dh’aois. B’e <eng>pneumonia<gai> agus an droch-chridhe a bh’aige bho chionn 1892 bu choireach.

Rinn Mgr. Ailein obair mhór ag cruinneachadh gach uile seòrsa beul-aithris a thigeadh ’na rathad, ach cha d’fhuair e riamh an creideas a thoill e. Rinn feadhainn eile feum de’n chruinneachadh aige nach bu bheag, gu h-àraid Miss Goodrich Freer agus Seòras Mac Eanruig, agus feadhainn eile. Is gann a sgrìobhadh Miss Freer <eng>The Outer Isles<gai> as aonais na fhuair i bho na leabhraichean-laimhsgrìobhte aig Mgr. Ailein. Nuair a dh’eug i fhéin, bha moladh mór ’ga dhianamh oirre ann am <eng>Folklore<gai> air shàilibh a’ bheul-aithris a chruinnich i ’sna h-Innse Gall, ach cha robh a bheag no mhór a dh’iomradh air Mgr. Ailein a thug dhith-se a h-uile sian riamh a chuir i an clò mu dheidhinn beul-aithris Uibhist is Eirisgeidh. Bha Mrs. Kennedy Fraser agus Miss Amy Murray ’na chomain cuideachd, agus ’ga mholadh air a h-uile dòigh. Faodaidh mi ràdh, nam biodh duine sam bith ag iarraidh fiosrachadh air beul-aithris no faclaireachd na Gàidhlig, bhiodh e cur litir do Mhgr. Ailein ag iarraidh na bha dhìth air.

Tha mi an dòchas gun téid na sgrìobh Mgr. Ailein a chur an clò fhathast. Dh’fhàg e cruinneadhadh de chruaidh-fhaclan a tha anabarrach feumail do luchd-leughaidh na Gàidhlig, agus thatar ’ga dheasachadh an dràsd air son a chur an clò. Bu chòir na h-òrain ’s na laoidhean a rinn e fhéin a bhith air an cur a mach cuideachd; cha ghabhadh cuimhneachan na b’fheàrr na sin dianamh air.


An Leabhar-Latha

CIAD LATHA A’ MHAIRT, 1898. (Di-Màirt)

’N ám éirigh ’sa’ mhaduinn bha ’n talamh geal le sneachd. ’S coltach gum biodh deireadh an earraich gu math bho na tha a thoiseach cho dona. Ma ’s fìor an seanfhacal,* bithidh deireadh a’ Mhàirt gu math briagh, am bliadhna. Ach carson a bhitheamaid ag gearain air gairbhead nan siantan mu’n tràth-sa bhliadhna ’s gur fhad o thuirt an seann-duine “foghar gu Nollaig is geamhradh gu Féill-Pàdruig.” Cha n-eil fàth gearain agamsa co dhiubh ’s nach ruig mi leas carachadh bho thaobh an teine, ach ’s ann a tha truagh na h-iasgairean bochda ’gan lathadh ’s ’gam meileachadh air druim lom a’ chuain ris an aimsir ghointe-sa, frasan flinneadh is clachan meallain mu’n cluasan gun abhsadh. Nam biodh ach a chothrom ceart aca gu dearbh, ach air droch-bhiadh ’s air droch-càradh as a h-uile dòigh. ’S ’na dheaghaidh sin ’s beag diù a th’aca dheth ’s an t-iasg a bhith pailt mu’n eirthir. Gun cuireadh Dia am fòghnachdainn orra dheth ’s gun gleidheadh e am beatha dhaibh.


*’S e ’n seanfhacal a bha ’na bheachd, “Gob nathrach, earball peucaig air a’ Mhàrt.”


[TD 54]

Is minig a theireadh nach robh dìchioll as a’ Ghàidheal. Bu ghasda leam a dh’éiginn a thighinn air an fheadhainn as truim’ air an càineadh a bhith air an caibhleachadh greis ann an eilein mara ’s gun seòl beatha aca ach na bheireadh iad le’n dìchioll fhéin as a’ chuan ri sìde mar a tha ’n dràsd ann. Is mór m’eagal nach fhàgte beò dhiubh fear innse-sgeòil fo cheann seachdainn. Ga bri dé tha dhìth air an Eirisgeach, cha n-fhaod am fear as mua goimh dha a gh-ràdh le fìrinn gum beil an dìchioll ’ga dhìth. Tha e sud, bog, fliuch, a h-uile latha ri uisge, ri sneachd, ’s ri gaillionn, ’s gun snàithle tioram ri dhruim bho mhochran gu oidhche, air greim a dh’aran lom gun rud leis, ’s air balgam do thì dhuibh ’s i cho cairtidh ’s gun cairteadh i chuid lin mhóra, gun diar bainne ’na ceann, gun dad a chothrom, no cheartas, no shòlas, no shocair, an t-saoghail, ach gu dearbh gur math leis àileadh a thoite na pìobadh fo shròin a chasgadh an acrais ’s an fhadail—’s cha n-eil am mithibh no maithibh Alba fear a tha cho sona ’s cho toilichte ’na chor saoghalta ris. Is beag uallach a tha ’n saoghal a’ cur air-san, ’s tha inntinn cho aotrom ris an fhaoileig ghil a tha ’g itealach os cionn na sgothadh. ’S e mo dhùrachd is m’achanaidh Dia shoirbheachadh leis an iasgair bhochd, ’s a ghleidheadh bho chraos cìocrach na fairge, ga bri taobh air an fheudar dha’n duine bhochd aghaidh gus e fhéin a chothachadh—feadh marannan iomallach a’ chuain an Iar, feadh fairge bhocthonnach cuan Eirinn, feadh nan cuaintean lionmhor mu dheis is mu thuath, a muigh ’s a stigh ri taobh siar na dùthcha, feadh lochannan cùilteach is lingidhean farsuinn na Mórthir ’s nan eilein.

Dh’fhàs i anabarrach fiadhaich mu thrì uairean feasgar. Bha sgoth bheag a’ tighinn a stigh an caolas ’sa’ cheart-am ’s fhuair i dìol mun dug i mach am fearann. Cha n-eil guth ri gh-ràdh bho na bha ’ad cho goirid o thìr. Nam biodh a’ ghaoth-sa air greim a dhianamh oirre ’sa’ chuan a muigh, bha e cunnartach gu leòir gun reachadh ’ad a dhìth, ach bha ’n caolas na bu luime, ’s ged a bha ghaoth pailt cho làidir ’s a bhiodh i muigh, cha robh ’n cunnart cho fìor-mhór.

Cha n-eil fios cuine dh’fhairich mi ’n ùine cho fada ’s a tha mi ’ga fhaireachdainn as na lathaichean-sa. Cha chreid mi gun do dh’fhairich riamh. Tha toil agam teannadh ri rudeiginn a dhianamh, ach cha n-eil sion a dh’fhios agam de ’n aon rud air an toir mi m’aghaidh. ’S e ’n rud sin a bhith ainfhiosrach dhomh a chuir ris a’ chosnadh dhiomhain-se mi. Corra uair bithidh e tighinn fonear dhomh làmh a thoirt air òran a chur ri chéile. Uair eile ’s e thig a stigh orm teannadh ri sgialachd a dhianamh, ach eadar an dà chuid, mar a bha am fear a bha suidhe air an dà fhuirm comhla, tha mo mhàs air ùrlar ’s cha n-eil dad dol an ìre. B’e na h-uiread e—air son na h-ùine chur seachad—nam faodainn mo chasan a shìneadh is ceum coiseachd a dhianamh feadh an eilein, ach tha ’n t-sìde cho mi-chneasda ’s gu bheil e cus na’s glice dhomh fuireach a stigh, na bhith ’gam loineadh ’s ’gam luidreadh a muigh ’s a’ tighinn dhachaidh ’nam ghioban truagh lan eabair is puill, no air mo dhalladh leis an t-sioban—’s cha n-e ’s fheàrr dad. Bho nach eil cosnadh na’s fheàrr agam, nach faod mi bhith cur faobhar air a’ Ghàidhlig mhaoil a


[TD 55]

th’agam? Cha mhisd i idir beagan ’na mheirg a thoirt dith, is ma leanas mi air a sgrìobhadh leis an inneal a tha ’nam dhòrn an geartair tha dùil agam gum faigh mi sìlean air choireiginn dha ’n mheirg—’s ma tha mheirg ’na sìleanan—a fhroiseadh dhith.

Cha n-eil latha nach bi mi leughadh na Gàidhlig—a dh’innse na fìrinn ’s e bhith ’ga leughadh as na lathaichean gruamach-sa bu thrian beatha dhomh—ach ’s fheudar dhomh aideachadh gura beag a sgrìobh mi dhith bho chionn ùine—co dhiu as mo cheann fhéin. Neo-ar-thaing nach robh mi dìchiollach gu leòir gus a h-uile smodal, ruinn no bàrdachd, druideart no sgialachd, a chluinninn a chruinneachadh gu cùramach ’s a chàradh sìos ann an leabhraichean as an robh mi gleidheadh a h-uile cuid dhiubh sin, ach tha bliadhna no dhà no trì no ceathar, ma dh’fhaoidte, o dh’fhiach mi ri fiù aona cheathramh fhéin de laoidh a chur sìos gu dòigheil a Gàidhlig. Cha n-ioghnadh ise a bhith gu math meirgeach leis an sin. Ach am farmad a bhios agam ris na daoine aig am bi Gàidhlig shiubhlach bhlasda, ’s ri ruith cho réidh aca ’s i cho binn ri ceilearadh na h-uiseig, ’s cho milis ris a’ mhil a bhios an seillean srinach a’ deoghal o chuach nan dithean a’s t-foghar. Cha n-eil comas air. A dh’aindheoin dìchill, ’s fheàrr cleachdadh na h-òige. ’S ann an sin bha mise ’n call—’gam thogail ann am baileachan eadar a bhith Gallda agus Gàidhealach, gun uiread is a’ Phaidir fhéin do dh-ùrnaigh, gun iomradh idir air facal sgoileadh, ’ga fhaighinn an Gàidhlig, ach ’gar caibhleachadh bho mhochran gu feasgar ann an sgoil na Beurla—ann an sgoil na Laidinn ’s na Greugais nan togramaid—’s a’ chànail bu bhrioghmhoire ’s bu dùthchasaich’ dhuinn ’ga dìobradh. Tha bhlàth sin ann—an car cam a chuir a’ Bheurla ’nam bhial an tràth sin, tha e ann fhathast, agus bithidh. Cha bhi mise coingeis gu bràth air a’ Ghàidhlig air a shàilibh sud, ’s ge b’oil le m’ chridh’ ’s le m’ sgamhan, bithidh boladh breun glagarsaich mì-thlachdmhor an t-Sasunnaich ghlais air a’ Ghàidhlig a dh’fhàg blas is sgoil na Beurla cho gagach, cho stacach, cho rag-bhriathrach ann am cheann-sa.

(R’a leantuinn)


Taing Airson Dhealbhannan

Fhuair sinn móran de na dealbhannan a tha anns an leabhar so, saor agus an asgaidh, bhon fheadhainn a leanas. Bu mhath leinn taing chridheil a thoirt dhoibh uile.

Cutadh an sgadain an Steornabhagh, Valentine’s, Peairt.
Traigh Dhornoich, Ealasaid Sutter, Glaschu.
Coilleag a Phrionnsa agus Maighstir Ailean, Mgr. Blaikie.
An Fhadhail a Tuath agus Cleas Ur air Seann Obair, Am B.B.C.
Tigh Mor an Dealain, Thomas Moodie.


[TD 57]

Clachan Gaidhealach an Albainn Nuaidh
le
CALUM IAIN N. MACLEÒID

MA sheallas sinn air cairt-iùil Eilean Cheap Breatann chì sinn gu bheil Lochan a’ Bhras d’ Or cha mhór an teis-meadhon an eilein. An iar-dheas air Sidni chì sinn cuideachd Caolas Bharraidh a tha ’n a chomharradh-crìche, mar gum b’ eadh, eadar Seanntraigh, ’s an taobh tuath, an Siorramachd Bhictoria, is An Caolas Mór, ’s an taobh deas, an Siorramachd Cheap Breatann. ’S e Barraich a tha a’ tàmh air dà thaobh a’ Chaolais, is h-abair sibh-se gu bheil iad Gàidhealach ’nan cruth, is ’nan caithe-beatha.

Tha Seanntraigh ’n a mhachair flùranach, uaine, séimh, le eaglais Chaluim Chille a’ faire mar mhàirnealach air a’ chuan. Tha An Caolas Mór cas, coillteach, a’ coimhead sìos air Seanntraigh mar iolaire a tha a’ beachdachadh gu cùramach air a cuspair mun tuirling i air le a spuirean marbhtach.

An ceàrnaidh sam bith air feadh an dà shiorramachd so faodaidh sibh clachan Gàidhealach fhaicinn le daoine Gàidhealach a’ tuinneachadh ann.

’S ann air an t-seachdamh là de’n Ghibhlean anns a’ bhliadhna ochd ciad diag, dà fhichead ’s a h-aon diag a chuireadh Siorramachd Bhictoria air bonn an toiseach. An uair nach robh i fhathast ach ’na maothran ris a’ chìch ’s e Goill a bha ’g a riaghladh ach eing air eing thàinig na Gàidheil as an t-seann dùthaich, is rinn iad àiteach ann o sin a mach.

Anns a’ bhliadhna naoi ciad diag ’s a h-aon, bha thairis air dà mhìle Innseanach an Albainn Nuaidh. An diugh chan eil air fhàgail ach prasgan, is tha iad a’ tighinn beò am measg gach cinnidh eile a thàinig do’n àite.

A réir eachdraidh an Eilean Cheap Breatann ’s e teaghlach Chlann Mhic Néill á Barraidh, an Innse Gall, an Albainn, ciad luchd-àiteachaidh a’ cheàrnaidh ris an abrar an diugh Seanntraigh, is so agaibh an aithris mar a chuala mise i o sheann bhodach chòir a tha a nis a’ cladhach ’s na ceithir fichead.

Sheòl Iain MacNéill, a bhean, is a thriùir mhac á Barraidh anns a’ bhliadhna seachd ciad diag, ceithir fichead, ’s a naoi diag. An déidh iomadh gàbhadh is cunnart mara a chur seachad thàinig iad air tìr an Siorramachd Phictou, is as a sin rinn iad breacan á baile do Arasaig an Siorramachd Antigonish air tìr-mór na h-Albann Nuaidhe. Ged a bha an dùthaich so a’ tighinn riutha gu gasda air iomadh dòigh, bha an-fhois ’nan anam; bha fadachd orra gus a faiceadh iad beanntan is òban Cheap Breatann oir chuala iad fathunn gur h-i so an tìr a b’ fhaisge an cruth is an cumadh ri Barraidh aca fhéin. Cha robh iad gun fhios cuideachd gun robh móran Innseanaich a bha air leth borb, aineolach, a’ tàmh an “tìr a’ gheallaidh,” ach a dh’ aindeoin gach cnap-starraidh a bha rompa, dh’ fhàg iad Arasaig an ceann trì bliadhna.


[TD 58]

Chuir iad cùl ri tìr-mór, is sheòl iad suas caoiltean a’ Bhras d’ Or. Lean iad ris a’ chladach a h-uile ceum a’ cumail sùla ri fuaradh, is ri fasgadh air son nan Innseanach ach dh’ fhairtlich orra eadhon aon diùbh fhaicinn. Is beag a bha fhios aca gun robh na h-Innseanaich a’ leantainn an cùrsa gach là, is a’ fuireach gus an tigeadh iad gu tìr.

An dùil gun robh a h-uile nì aig fois, is na daoine allmharra mìltean air falbh, dhlùthaich na Barraich ri còrsa mu lethchiad slat a tuath air far a bheil Seanntraigh an diugh. Shìn iad ris a’ choille a ghearradh as a bonn, is bothan a thogail, ach mun do gheàrr iad a’ chiad chraobh thuirling feachd de na h-Innseanaich orra le ’n làn armachd. Cha robh na h-Innseanaich idir toilichte an uair a chunnaic iad na Barraich a’ gabhail fasdaidh air an fhearann. Thuig na Barraich so gu math luath, is leis an eagal a ghabh iad gum fiachadh na h-Innseanaich ri dìth-cheannadh a dhèanamh orra, chaidh Iain MacNéill air a ghlùinean, is rinn e comharradh na croise. Cho luath agus a chunnaic ceann-cinnidh nan Innseanach an iomairt so, rinn e réite ris na Barraich oir b’ ann de ’n aon chreideamh a bha iad le chéile. Air an dearbh là sin fhuair na Barraich cead am fearann a bhith aca fhéin.

Chuir an cunnradh so a leithid de aoibhneas air na Barraich is gun tug iad cuireadh do cheann-cinnidh nan Innseanach gréim bidhe a ghabhail cuide riutha. Chladhaich na Barraich sloc mór anns an talamh, is bhruich iad an sin iasg ùr is buntàta. An uair a fhuair an ceann-cinnidh an earrann bidhe aige fhéin chrath fear de na Barraich gràinean salainn air an iasg. B’ e so a’ chiad uair a bhlais an t-Innseanach air stuth de’n t-seòrsa so, is leis a’ mhagaid a ghabh e air an annas ùr so dh’ òrdaich e rùsg craoibhe-beithe lom-làn salainn a bhith air a lìonadh dha.

[Dealbh]
Eaglais nan Innseanach ann an Eascasonaidh.


[TD 59]

’S ann air an tolman uaine so far na thachair an réite eadar na h-Innseanaich, is na Barraich, a tha Eaglais Chaluim Chille air a togail an diugh, is ’s e am pìobaire bàn a’ chiad duine a chaidh a chàradh anns a’ bhàdhun ri taobh na h-eaglaise ’s a’ bhliadhna ochd ciad diag, dà fhichead ’s a cóig.

An uair mu dheireadh a bha mi air chuairt ’s a’ Chaolas Mhór thadhail mi an tigh Màiri Ealasaid Nic Néill, is mun d’ fhuair mi fiù cothrom bualadh fodham, sheall i dhomh teisteanas-eaglaise a thugadh do a seanair mun d’ fhàg e Barraidh. Bha an teisteanas so air a sgrìobhadh a mach an dòigh cho òrdail, eireachdail ’s a chunnaic duine riamh. Eadhon an diugh, faisg air ciad bliadhna gu leth an déidh a chur ri paipear tha an làmh-sgrìobhaidh, is an litreachadh soilleir gun fhòtus air bith. So agaibh an teisteanas, facal air an fhacal:—

“Tha so mar theisteanas air fear-giùlain na litreach so, Eachann MacNéill, duine pòsda a rugadh, ’s a thogadh ’s an sgìreachd so, gu bheil e ’na dhuine iomchuidh, neochoireach ’na chaithebeatha; nach d’ rinn cron do dhuine riamh, is gu faod comunn Crìosduidheil sam bith gabhail ris fhéin, ’s ri a theaghlach cia b’ e àite ’s an rùnaich Dia na Cruinne a chrannchur a chur air bonn. Tha so an ainm Seisean Eaglais Bharraidh, agus air a sheulachadh le Iomhair MacCuinn, Ministear, agus Pàdruig MacDhonnchaidh, Cléireach an t-Seisein, an Eilean Bharraidh, an darna là de’n Ogmhios ’sa’ bhliadhna ochd ciad diag, ’s a dha.”

An uair a bha mi greis a’ còmhradh ris a’ chaillich dh’ fhoighnich i dhomh an cuala mi iomradh riamh air a’ phort “Tha biodag air MacThòmais, ’s tha bucallan ’n a bhrògan; tha biodag aig MacThòmais, ’s gur math a dh’ fhòghnadh sgian da.” “Chuala gu dearbh,” arsa mise, “agus a réir ’s na their na Gàidheil ’s an t-seann dùthaich bha e càirdeach do MhacShimidh, ceann-cinnidh nam Frisealach.” “Uill,” ars’ a’ chailleach, “so agaibh seanchas a chuala mi mu dhéidhinn MhicThòmais.”

Anns a’ bhliadhna seachd ciad diag, da fhichead ’s a naoi bha feachd de shaighdearan Gàidhealach a’ fuireach an Louisburg, an Siorramachd Cheap Breatann, is air Là Sàbaid’ àraidh chaidh iad a mach air chuairt. An uair a ràinig iad iomall a’ bhaile nach d’fhuair na h-Innseanaich greim orra. Thugadh air falbh iad gu ceann-cinnidh nan Innseanach an Escasonaidh. An uair a thuig an ceann-cinnidh có as a thàinig iad leig e cothrom coiseachd leotha, ’s thuirt e riutha gun ìnnse do dhuine an Albainn gum b’e esan MacThòmais nam Biodag. A réir eachdraidh theich MacThòmais le a bheatha a Albainn an déidh dha pìobaire a mharbhadh, pìobaire a bha a’cluich a’ phuirt, “Tha biodag aig MacThòmais,” aig dannsa àraidh, ’s MacThòmais fhéin ’s an éisdeachd. Ràinig MacThòmais Alba Nuaidh, is ri tìde fhuair e inbhe ceann-cinnidh nan Innseanach. Tha iad ag ràdh eadhon an diugh fhéin gu bheil “Tòmas” ’n a ainm cumanta am measg nan Innseanach an Ceap Breatann.

Tha mi cinnteach gun cuala a’ chuid as motha do na leughadairean iomradh air àmhgharan ciad luchd-àiteachaidh na dùthcha, a dh’fhàg Alba ’s a rinn an dachaidh ’s a’ chèarnaidh so de’n t-saoghal. Ma


[TD 60]

leughas sinn “A’ Choille Ghruamach,” gheibh sinn dealbh anns na ceathramhan sin air staid inntinne is corporra nan Gàidheal a bha air am fògradh a Albainn le smachd is ana-miann nan uachdaran.

An uair a fhuair na h-Eilthirich buaidh air a’ choille, is a thog iad bothan no dhà, shìn iad ris an àiteach. Chuir iad buntàta anns a’ chiad bhliadhna am measg stoc nan craobh. Bha iasg gu leòir anns a’ mhuir, is féidh anns na coilltean, mar sin cha robh iad acrach. Anns an darna bliadhna dh’fhiach iad ris an talamh a chriathadh air doigh air choireigin, is bha a’ chas-chrom feumail ged nach robh móran doimhneachd anns an talamh. Chuir iad arbhar is cruithneachd. Fhuair iad bó no dhà, agus is dòcha caoraich, ach rinn na feòragan sgrios anabarrach air an t-sìol, is mharbh am mathghamhainn an crodh is na caoraich gu math obann. Thàinig galar am measg nan daoine cuideachd is dh’fhàg sin fhéin bèarn chàirdean a bha duilich a ghiùlan. Ach uidh air n-uidh bhrùchd deàrrsadh gréine troimh na neòil dubha, duaichnidh. Chaidh eaglaisean is tighean-sgoile a thogail. Rinneadh rathaidean-móra troimh na coilltean; mheudaich iad stoc chruidh is chaorach, ia mu dheireadh chuir na Gàidheil rian is òrdugh air an fhàsach. Dìreach an uair a chuireadh crunluath onoireach air an oidhirp ionmholta a bha so, thòisich obair mhór nam méinnean an Sidni anns a’ bhliadhna 1904, is bha daoine òga na dùthcha air an tàladh air falbh, chan ann a mhàin do’n cheanna-bhaile, ach cuideachd do na Stàidean Aonaichte far am faigheadh iad tuarasdal-là bha cinnteach agus cothromach. Sin am mallachd a tha fhathast a’ leantuinn òigridh na dùthcha an Eilean Cheap Breatann.

’S ann faisg air an ám so cuideachd a dh’fhoillsicheadh na stiallan mu dheireadh de’n phàipear-naidheachd Gàidhlig a bha air a dheasachadh le Iain G. MacFhionghuin nach maireann,—“MacTalla.” Bha so ’n a bhuille cruaidh air cor na Gàidhlige an Albainn Nuaidh.

An taobh a muigh obair nam méinnean an Ceap Breatann tha cuid de na Gàidheil as a h-uile clachan a’ triall gach bliadhna mar a thig, an uair a theicheas an deigh-shiabaidh, do na lochan móra faisg air Uinipeg (mar a their iad fhéin, do na “lakaichean”). Tha nàdur na mara a’ ruith ’n an cuislean có-dhiùbh, cha b’e cheannach a rinn iad. Tha a’ chuid as motha dhiùbh air inbhe caiptein fhaighinn ’s an dreuchd so a nis, is tha iad a’ seòladh air na soithichean móra bathair fad an t-samhraidh. Tha e coltach gun robh seann chailleach uair an Ceap Breatann fo iomaguin mhór oir bha a mac Iain a’ falbh as an t-seann dachaidh air son na ciad uaireach a dh’ionnsaigh sgiobaireachd nan lochan móra. A réir aithris nam bodach crosda b’i so an ùrnuigh a bha i a’ gabhail as leth a mic an uair a thog e air :—“Dia bhith timchioll air Iain Mór againne mu chreagan móra Uinipeg, is <eng>Lake Superior<gai>. Sabhail e, a Dhé, o spòig a h-uile beathach fiadhaich, <eng>save satchel, satchel see, go forth Buffalo Bill, New York, Amen.<gai>” Bha a’ chailleach, brònag, dùrachdach gu leòir ’n a cridhe, is bha i an dùil nam biodh cùl-taice <eng>“Buffalo Bill”<gai> aig Iain Mór nach éireadh beud dha.

’S ann matà eadar muir is coille a tha beòshlaint a’ Ghàidheil an Ceap Breatann. Tha na h-urracha móra ’s an Luchd-Riaghlaidh a’


[TD 61]

cumail a mach gur h-ann á obair-coille a tha lethchiad cent as a h-uile dolar a’ tighinn a choisneas an tuathanach an diugh. Faodar so a thuigsinn ma tha sibh fortanach gu leòir air turus a ghabhail ’s an luingeas-adhar o Sidni gu Halifax. An uair a sheallas tu gu h-ìosal fodhad chan fhaic thu sian ach coille, lochan, is muir. Saoilidh tu gu bheil Eilean Cheap Breatann ’n a chnap mór coille air flod am meadhon a’ chuain.

Tha iomadh seòrsa tuathanachais ri buille ’s a’ chlachan Ghàidhealach, ach ’s ann ainneamh a gheibh sibh lorg air tuathanach a tha a’ strì ri cearcan, buntàta, gràin, crodh, coille is caoraich aig an aon ám. Mar is trice tha an tuathanach a’ cur roimhe dìreach aonan de na h-iomairtean-oibre sin a thoirt gu ìre gach bliadhna, is tha sùil aige air an tuathanachas as fheàrr a phàidheas, is nach iarr móran earrais air a cùl air son toiseach-tòiseachaidh. Mar sin ’s ann ri gearradh coille a tha a’ chuid as motha dhiùbh an sàs.

Tha móran airgid an crochadh ri na craobhan Nollaige, ’s e sin an giuthas dubh. Chaidh dà mhuillion diùbh a ghearradh an uiridh, is chuireadh air astar iad do na Stàidean Aonaichte. Thòisich an obair so o chionn ochd bliadhna diag, ach, a réir nan daoine as aithne an gnothach dh’fhaodadh iad tuilleadh airgid a dhèanamh anns an raon so, nan oibricheadh iad an gnothuch ceart.

[Sanas]


[TD 62]

Tha iad a’ strì ris a’ ghiomadaireachd mu na cladaichean so car mar a tha iad an Innse Gall. Tha na tuathanaich a’ faighinn dà fhichead cent am punnd orra aig bun na h-ursann aca fhéin. Togaidh an carbad-iaruinn an uair sin iad, is théid an reic air son prìs mhóir am Boston, is an New York. Tha a’ mhuir ciùin, sìtheil aig ám iasgach nan giomach, (nach eil a’ mairsinn ach sia seachduinean), is chan eil iad an sàs a’ cur ’s a’ togail nan cliabh ach o éirigh gréine gu meadhon-là timchioll nan oitirean aca fhéin. Chan eil so ach ’n a fheala-dhà an taice ri na Siaraich an Eilean Leódhais a bhios a’ sgoltadh nan tonn cho fada a muigh ris na h-Eileana Flannach air eiriridh nan giomach.

Tha iasgach nam bradan, nam bànagan, ’s nam breac saor is an asgaidh. Tha iad ag ràdh gun aithnichear Gàidheal a rugadh ’s an t-seann dùthaich an còmhnuidh an uair a bhios e a’ breacach oir bidh sùil aige thar a ghuailne an dràsda ’s a rithist gun fhios nach tig an t-uachdaran air a mhuin!

Chan eil so buileach fìor a thaobh sealg an fhéidh ’s an Fhogharaidh. Feumaidh duine trì dolar a phàidheadh do’n Luchd-Riaghlaidh air son cead-seilge fhaighinn, is chan fhaod thu ach dà fhiadh a mharbhadh eadar meadhon an Dàmhair is deireadh na Samhna.

’S ann ’s a’ chlachan Ghàidhealach an Eilean Cheap Breatann a tha bunaitean dùthchasach, is dòchas dìleabach na Gàidhlige. Thàtar a’ dèanamh mór-othail mu na Mòdan gun teagamh. Tha sgaoth de na Americanaich a’ tighinn thugainn a h-uile bliadhna gu riaghailteach a thogail dhealbhan, is a dh’fhoighneachd cheisdean mu na dannsaichean Gàidhealach, is pìob-mhór Mhic Cruimein. Is dòcha gu bheil éifeachd air choireigin ’s an dol-a-mach a tha so. Their na bodaich ’s a’ chlachan Ghàidhealach nach eil anns an iomairt so ach leisgeul air son airgid a dhèanamh. Their iad cuideachd gur h-i a’ Ghàidhlig clach-stéidheachaidh dìleab ar n-athraichean, is ma bheir sinn cùl nan cóig dhith a nis gu fàs an t-àl òg suas gun eòlas, is gun mheas air litreachas no eachdraidh ar sìnnsre.

Am beachd cuid eile de na bodaich tha iad a’ cumail a mach gum bi e glé dhoirbh a’ Ghàidhlig a chumail beò eadhon an Albainn Nuaidh an diugh oir tha a leithid de chinnidhean eile a’ tàmh anns an dùthaich, gu h-àraidh na Frangaich, a tha cho dèanadach a thaobh gach cleachdadh Frangach a chur fo chomhair an t-sluaigh.

Their feadhainn eile gu feum iad an toiseach a bhith cinnteach gu bheil “Biadh, Aodach, is Tigh” aca. An uair a gheibh iad na sochairean sin bheir iad cùl-taice do’n Ghàidhlig.

A dh’aindeoin gach caochladh beachd a tha r’a chluinntinn eadar beinn is bealach tha dùsgadh dùthchasach an anam a’ Ghàidheil an Eilean Cheap Breatann an diugh. Tha a’ Ghàidhlig air fàs fasanta aon uair eile, agus le treòrachadh a tha socair, faicilleach, faodaidh na Gàidheil na subhailcean dùthchasach aca fhéin a chraobh-sgaoileadh do na fineachan eile a tha mun cuairt orra. Ri tìde nach math a dh’fhaodas na fineachan eile, is tha fios aig Dia gu bheil iad lìonmhor, cuid de’n ealain aca fhéin aiseag a null thugainn-ne.


[TD 64]

‘Gnothuich Bhoirionnach’

Chan eil leabhar sam bith coimhlionta an diugh gun fhacal àraidh do na boirionnaich! Gus nach bi Gairm air deireadh air a’ chorr, tha sinn air cuireadh a thoirt do CHAIRISTIONA NICAOIDH—bana Mhuileach a tha pòsda aig Leódhasach—an rud a throgras i fhéin a dhèanamh ris na duilleagan so, fhad’s a chumas i na boirionnaich air an dòigh agus fhad’s nach maslaich i na fir!

Tha Cairistiona an dòchas gun gabh mnathan agus caileagan na Gaidhealtachd ùidh agus tlachd ’na cuid sgrìobhaidh, agus nach bi leisg orra sgrìobag a chur thuice mu ghnothuich sam bith anns am bheil ùidh àraidh aca.

Bha dùil againn dealbh Cairistiona a chur air an duilleig so, ach an uair a thuirt sinn sin rithe ’s ann a theab i an ceann ’s na cluasan a thoirt dhinn. “Dealbh!” ars’ ise. “Cha chuir no dealbh gus am faigh mise sios am baile airson perm!” Agus leis a sin, thug i fhéin agus Alasdair agus Fióna, Leódhas orra, agus chan fhaca agus cha chuala sinne an corr bhuaipe bhon uair sin, ach a mhàin gun do chuir i thugainn an seanachas a leanas.—NA FIR-DEASACHAIDH.

AM bheil fhios agaibh dé a’ cheud rud air am bheil mi a’ dol a bhruidhinn? Tha—tighean! Chan eil an còrr air m’inntinn-sa an dràsda, oir tha mi fhéin agus Alasdair agus an tè bheag dìreach air an imrich a dhèanamh gu tigh briagha ùr ann an Glaschu! Tha ceithir bliadhna bhon a phòs sinn, agus ’s ann a nise a tha sinn air tigh fhaotainn dhuinn fhéin. Agus cha sinne an aon fheadhainn—tha càraidean òga ann an Glaschu a tha air a bhith pòsda bho chionn bhliadhnachan nam bliadhnachan agus iad fhathast gun sgeul aca air àite còmhnuidh dhoibh fhéin; tha iad an dara cuid a’ fuireach còmhla ri pàrantan, no a pàigheadh màl sgriosail ann an tigh duin-eile. Cha robh sinne idir dona dheth; bha sinn còmhla ri deagh Ghaidheil—feadhainn comhla ris an robh sinn cho toilichte ’s a throgramaid. Ach air a shon sin, rinn sinn toileachadh ri ar tigh beag fhéin!

Chan e gur e tigh beag a th’ann—trì seòmraichean cadail agus seòmar nighe, seòmar suidhe agus cidsin mór soilleir. Ma tha sibhse de’n bhuidhinn fhortanaich aig am bheil fear de na tighean ùra a tha iad a’ togail an diugh, cha leig mise leas innseadh dhuibh mu na goireasan a tha a’ dèanamh obair tighe nas fhasa ’s nas inntinniche na b’àbhaist dhith bhith—àite teine nach leig leas ach suathadh beag le bréid fhliuch, dorsan agus ballachan cho réidh còmhnard ’s nach eil cothrom aig dust laighe orra, agus a liuthad nì eile, gun tighinn idir air gach àsuig fheumail a thainig an cois obair an dealain.

Faodaidh eadhon ceòl a bhith aig bean an tighe an diugh an ám sgùraidh is glanaidh is nigheadaireachd. Cha mhór dhiubh leis nach toigh éisdeachd ri <eng>“Housewife’s Choice”<gai> agus rudan mar sin. O nach tigeadh an latha anns am faiceadh am BBC e iomchuidh cothrom a thoirt do mhnathan tighe na Gaidhealtachd an rogha féin de òrain Ghàidhlig a chluinntinn uair no uaireiginn! Tha mi cinnteach gum bheil gu leòir de luchd Beurla ris an còrdadh na h-òrain ged a dh’fhaodadh nach tuigeadh iad na facail.


[TD 65]

THACHAIR dhomh an latha roimhe a bhith cuairt anns a’ bhaile—chan ann tric a gheibh mi sios ’s mi cho ceangailte ris an tigh leis an tè bhig. (Sin aon bhristeadh cridhe anns a’ bhaile mhór—feuchainn ri dhol mun cuairt le leanabh). “Nach b’e an dà latha e” arsa mise rium fhéin, an uair a chaidh mi a cheannach stocainnean. Thainig an nighean òg a bha air taobh thall a’ chunntair a nall le paidhir nylons! <eng>“Very sheer”<gai> ars ise. Agus bhà iad sin. O chionn beagan mhìosan an so, cha robh thu ach a’ dèanamh òinnsich dhiot fhéin nan ainmicheadh tu nylons, ach tha gu leòir gan seotadh riut an diugh anns a h-uile bùthaidh an Glaschu. Agus sin aig prìs chothromach cuideachd. Tha an dearbh rud fìor mu aodaichean nylon. Gheibh thu gun-oidhche briagha nylon an diugh gu math saor—gheibh agus còta-bàn, is rudan de’n t-seòrsa sin.

’S tric a thainig e steach orm gum bu ghlic dhuinn, aig an ám so de’n bhliadhna, rudan beaga a cheannach, uidh air n-uidh, airson gibhtean Nollaige, chan e a bhith ruith ’s a’ leum an uair a thig e faisg air meadhon na Dùdlachd.

Taing do’n t-Sealbh, tha móran de rudan nas saoire an diugh na bha iad. Tha plangaidean aig prìs choltach, agus cotan airson dreasaichean agus anart chuirteirean cho saor agus a chunnaic mise riamh iad. Ach ’s e bargan na mìosa so—soithichean. Bho chionn ghoirid ann an so chan fhaigheadh sibh ann an Glaschu ach soithichean bùird grannda tiugh aig pris eagallach. Ach chan ann mar sin a tha nise. Gheibh sibh, abraibh, soithichean tea, ann am pàtran grinn <eng>“Willow Pattern”<gai> aig beagan is trì notaichean—’se sin dusan cupa, dusan truinnsear agus mar sin air adhart.

[Sanas]


[TD 66]

[Dealbh]
Clas Gàidhlig Gairm.
Cuid de’n chloinn bhig a bha aig a’ chlas an uiridh, comhla ris an dithis luchd teagaisg—Anna NicLeòid agus “Jake” MacDhomhnuill.

FOGHNAIDH sud de na bùthan. Tha aon rud eile bu mhath leam iomradh a dhèanamh air, agus is e sin Clas Gàidhlig Gairm a bha ann am Aitreabh nan Gaidheal fad na ràithe so chaidh. Bha an clas airson leanaban beaga—trì bliadhna gu cóig bliadhna—fo stiùireadh Anna Nicleòid agus Iain A (no Jake) MhicDhomhnuill. Nam faiceadh sibhse an fheadhainn bheaga, mu dheich thar fhichead aca, a h-uile maduinn Di-Sathuirne. Bha iad ann an sud air an làn dòigh, a’ cluiche ’s ag ionnsachadh Gàidhlige còmhla ri Anna agus ri Jake. Abraibh gun robh iad a’ togail Gàidhlig cuideachd! Sud an aois air a son, agus tha mi toilichte a chluinntinn gum bheilear gu bhith gabhail clann suas gu aona-bliadhna-deug an ath bhliadhna. Bithidh iad a’ coinneachadh ann an sgoil mu choinneamh Aitreabh nan Gaidheal (am <eng>Boys’ High<gai>) far am bheil iad a’ dol a dh’fhaotainn trì seòmraichean bho Chomhairle Foghluim Ghlaschu. Gheibh iad de Ghàidhlig an sin na bheir gu ìre na h-àird sgoile iad. Ged nach biodh ann ach gum faigh na màthraichean fois air maduinn Di-Sathuirne!

THA cion nan duilleagan a’ cur glas-ghuib orm mata. Tha Alasdair ag radha gur ann ’na làn ám a chuir rud-eiginn glas-ghuib orm! Ach feuchadh sibhse gun sgrìobh sibh mu rud sam bith a tha a’ cur ceiste oirbh—no ma chluinneas sibh sgeulachd bheag no dòigh cocaireachd àraidh, no gu dearbha, rud sam bith eile a tha sibh an dùil a chòrdas ris na mnathan eile a bhios a leughadh Gairm.


[TD 67]

Na Ceistean a Dh’fheuch ri Catto

Comhradh Bhodach mu Chùisean na h-Albann
le T. M. MACCALMAIN.

DOMHNALL—Uill, a Dhonnchaidh, tha thu ann! Càit a bheil thu togail ort a nis leis an speal sin? Shaoil leam gun do bhuain thu do chuid coirce mu thràth.

DONNCHADH—Rinn mi sin, a bhalaich, ach tha mi toirt ceum suas a chuideachadh Iseabail mo phiuthar am Bràigh a’ Bhaile. Chan eil e soirbh do bhantrach bhochd rian a chumail air spréidh is fearann is foghar, agus an t-aon ghille a th’aice air a thogail air falbh do’n arm.

DOMHNALL—An d’fhalbh Lachlann Iseabail, a Dhonnchaidh? Ach, nach iad a tha ceart coma dé nì iad! Car son nach fhàgadh iad balach mar sin, is a leithid de fheum air an tigh? Ciamar a tha iad a’ saoilsinn a bheirear math as an fhonn, ma sguabas iad leotha a h-uile mac màthar a tha a’ saothrachadh an fhearainn?

DONNCHADH—Ged thà, a Dhòmhnaill, ciamar a chumar dìon air an rìoghachd anns na timeannan cunnartach a th’ann, mur bi fir òga air an ionnsachadh an obair-airm? Gu dearbh, cha mhisde Lachlann idir dà bhliadhna a thoirt air falbh. Chì e iomadh rud nach fhaic e an so an Cùl-an-Tuim.

DOMHNALL—Is fìor sin, a Dhonnchaidh, agus cha mhath e. Sin agad dìreach an rud a tha a’ milleadh na Gaidhealtachd. An òigridh a’ falbh mu dheas, is iad a’ faotainn blas air annasan an t-saoghail mhóir—agus, an sin, cùl an làimhe do Chùl-an-Tuim! Tha mise ag ràdh riut, a Dhonnchaidh, gur e fìor obair na truaighe a th’ann, mar a tha an tìr air dol fàs. Chan fhada gus nach bi de fhir anns a’ bhaile-sa na chuireas bàta gu bràigh cladaich.

DONNCHADH—’S a bheil leasachadh air a’ chùis, saoil thu, a Dhòmhnaill?

DOMHNALL—Thà, ma nì bruidhinn is bòilich e! Neo-ar-thaing comhairlean is iomraidhean is earailean! Chan iongnadh ged a bhiodh am paipear air fàs gann is daor leis na chaidh a chosg dheth a’ cur a mach libeagan leabhraichean mu chor is ùr-leasachadh na Gaidhealtachd. Alba bhochd!

DONNCHADH—Is math a tha fhios agam cia air a tha thu a’ dèanamh, a charaid! Riaghaltas dhaibh fhéin do na h-Albannaich! Nach e sin e? Sin agad do dhuan-sa an còmhnaidh. ’S e sin do leigheas-sa air gach dìth is easbhaidh a th’oirnn, eadar Ghaidhealtachd is Ghalldachd. Riaghaltas dha fhéin do Chùl-an-Tuim, deir mise. Tha e a cheart cho math dhuinn—no a cheart cho dona—a bhith air ar riaghladh le urrachan móra Lunnainn is a bhith fo riaghladh urrachan móra Dhun-éideann. Ach so am maighistir-sgoile a’ nochdadh air fàire! Có dh’iarradh nas fheàrr na e gus cùisean duilich a mhìneachadh?

DOMHNALL—Duine fiosrach, gun teagamh, a Dhonnchaidh. Chan eil fhios dé na tha de phaipearan-naidheachd a’ tighinn chuige gach seachdain! Chuala mi Eachann Posta a’ gearan an là-roimhe gu bheil an tigh-sgoile agus am mansa a’ toirt barrachd oibre dha na a’ chuid eile de’n choimhearsnachd uile gu léir.


[TD 68]

MAIGHISTIR-SGOILE—Fàilte, a dhaoine! Seadh, a Dhòmhnaill, dé tha cur oirbh an diugh? Tha còrr is uair a thìde bho chunnaic mi Donnchadh seachad air an tigh-sgoile is speal air a ghualainn—’s cha d’fhuair e seachad air so fhathast! Chan ann a’ trod a bha sibh, a Dhonnchaidh?

DONNCHADH—Chan ann idir! Is mór a ghabhainn dol a throd ri Dòmhnall còir, a dh’aindeoin nam beachdan neònach a th’aige.

DOMHNALL—Na toiribh feairt air, a mhaighistir! Ach innsibh so dhomh. A bheil sibh am beachd gum faigh sinn gu bràth Pàrlamaid dhuinn féin an Albainn?

DONNCHADH—Tha ceist nas cudthromaiche na sin ann. Am biodh e ’na bhuannachd Pàrlamaid dhith féin a bhith an Albainn?

MAIGHISTIR-SGOILE—Nach ann agaibh a tha na ceistean, a dhaoine! Chan e Solamh a th’annamsa ann, na eadhon Iain Beag MacCormaig——.

DONNCHADH—Có esan?

DOMHNALL—Thà, nach eil cuimhne agad, am fear ud a bha ag iarraidh do’n Phàrlamaid air son na siorrachd so fhéin uair no dhà—fear-iùil na buidhne a tha sireadh gum bi còir aig Albainn air a cùisean féin òrdachadh gu dòigheil gun eisimeil do mhuinntir Lunnainn. Duine ceart!

MAIGHISTIR-SGOILE—Ceart no ceàrr e, chan eil teagamh nach eil ceist an fhéin-riaghlaidh air drùdhadh gu mór air móran de shluagh na dùthcha. ’S ann a tha an Riaghaltas an déidh Coimision Rìoghail a chur air bhonn mu’n chùis.

DONNCHADH—Gu dearbh, tha dùil agam gun do leugh mi rudegin m’a thimcheall sin am Paipear an Obain o chionn ghoirid. Gu dé th’aca sin ri dhèanamh?

MAIGHISTIR-SGOILE—Tha aca ri rannsachadh mu’n dòigh anns a bheil Alba air a riaghladh. Tha mi cinnteach—ged nach eil so air a ràdh gu soilleir anns an t-seòladh a thugadh dhaibh—gum beachdaich iad air ciamar a dh’fhaodar na meadhonan-riaghlaidh an Albainn a dheanamh nas éifeachdaiche agus nas freagarraiche air suidheachadh is feuman na dùthcha.

DOMHNALL—Tha fhios gum feum iad breith a thoirt mu co-dhiùbh a bhiodh Pàrlamaid Albannach ’na meadhon-riaghlaidh a fhreagradh na b’fheàrr air an dùthaich na an aon Phàrlamaid Bhreatannach mar a th’againn an dràsta.

MAIGHISTIR-SGOILE—Faodaidh iad am barail a thoirt air a’ cheann sin—ged nach eil òrdugh teann aca sin a dhèanamh.

DONNCHADH—Agus có iad na daoine foghainnteach is foghluimte a tha ri ceistean cho domhain dìomhair a chur an dara taobh?

MAIGHISTIR-SGOILE—Tha cóig buill dheug anns a’ Choimision, agus Iarla Bhalfour air an ceann—am fear a b’àbhaist a bhith ’na cheann-suidhe air Bòrd a’ Ghuail an Albainn. Duine làidir smachdail!

DONNCHADH—Cha b’fhuilear dha, bròinean! A bheil Gaidheil anns a’ Choimision so?

MAIGHISTIR-SGOILE—Tha dithis. Tha Maidsear Iain Stirling, Fear Fharabraoin. Is esan Ceann-suidhe Comhairle Siorrachd Rois. Tha


[TD 69]

e cuideachd ’na Cheann-suidhe air Bòrd na Coille an Albainn. ’S e an Gaidheal eile tha air, Iain MacNeachdainn as an Oban.

DONNCHADH—Earraghaidhealach, huh!

MAIGHISTIR-SGOILE—Seadh, Earraghaidhealach, ach deagh fhear-dùthcha a dh’aindeoin sin. Chan eil fhios cia meud seòrsa oibre is seirbhis anns a bheil Iain còir an sàs a chum leas an t-sluaigh. Is esan Ceann-suidhe Comhairle an Fhoghluim an Earraghaidheal, agus Iar-Cheann-suidhe Comhairle na Siorrachd, agus Ceann-suidhe Riaghlairean Urras NicCaoig, agus Ionmhasair baile an Obain, agus rud no dha eile! Cuin a tha ùine aige a bheòshlaint a chosnadh—tha e an seirbhis nan rathaidean-iarainn—chan aithne dhomh!

DOMHNALL—Duine dèanadach, agus b’e sin esan! Is geal a choisinn e urram an C.B.E. a fhuair e aig a’ bhliadhna-ùir so chaidh. Ach cumaibh oirbh, a mhaighistir. Có tuilleadh a tha air a’ Choimision?

MAIGHISTIR-SGOILE—Tha feadhainn air nach eil thusa no mise eòlach. Daoine comasach, gun teagamh, agus dithis bhoireannach ’nam measg.

DONNCHADH—Sin agad! Mo ghaladhadan! Agus nach eil Morair Chat air a’ Choimision cuideachd? Shaoil leam gum faca mi iomradh air-san anns a’ phaipear.

MAIGHISTIR-SGOILE—’S e am Morair Catto air a bheil sibh a’ smaoineachadh. Fear eile a tha sin! Chan e an Sutharlanach mór idir, ach uasal eile a bha uair-eigin ’na phrìomh-riaghlair air Banca Shasainn.

DONNCHADH—Am balach e! Tha fhios gu bheil esan math air na cùnntasan, agus rud aige ri chùnntas cuideachd! Agus a bheil esan air a’ Choimision mhór so?

MAIGHISTIR-SGOILE—O, chan eil. ’S ann mar so a tha. O chionn dà bhliadhna chuir an Riaghaltas air chois comhairle-rannsachaidh, leis a’ Mhorair Catto mar cheann-suidhe. Bha aca so ri rannsachadh a bheil dòigh air faotainn a mach ciod a’ phàirt de thighinn-a-stigh is de chosgais na rìoghachd gu h-iomlan aig a bheil buntainneas ri Albainn; agus ciod a’ phàirt de luach malairt Bhreatainn a bhuineas do Albainn.

DONNCHADH—Car son air an talamh a bha iad air son a leithid sin fhaighinn a mach?

MAIGHISTIR-SGOILE—Bha a chionn so. Tha feadhainn ag ràdh nach eil an Albainn ach dùthaich bhochd, agus, nan robh i air a dealachadh bho Shasann—’s e sin, a thaobh riaghlaidh—nach rachadh aice air a cosgais fhéin a phàidheadh. Tha feadhainn eile a cheart cho làidir de’n bheachd gu bheil Alba a’ pàidheadh a mach móran a bharrachd air na tha i a’ faotainn air ais, araon ann an cùisean-riaghlaidh agus ann an cùisean-malairt. Có dhiùbh sin a tha ceart no có——

DOMHNALL—Innsidh mise sin dhuibh. Tha fhios aig an t-saoghal gu bheil Alba air a creach aig na Sasannaich. Seall fhéin na tha Alba ag reic de chrodh is chaoraich is chloimh, uisge-beatha is iarann, iasg is gual, agus caob math de chumhachd an dealain a’ dol mu dheas cuideachd. Agus gu dé th’againn air a shon? Tighean falamh is croitean fàs! Càit a bheil an t-airgead a’ dol? Tha gu sporan mór nan——.


[TD 70]

CLEAS UR AIR SEANN OBAIR

[Dealbh]
Bocsaichean ghiomach gan cur air bòrd itealain am Beinn a’ Bhaoghla.

[Dealbh]
A’ cruinneachadh na feamann ann an Uidhist-a-Deas.


[TD 71]

MAIGHISTIR-SGOILE—Fuirich, a Dhòmhnaill, chan eil e idir cho furasda sin an gnothach a chur an dara taobh. Tha móran nithean ri thoirt fa-near. ’S e sin a bh’aig Comhairle Chatto ri dhèanamh, agus gu dearbh is dìcheallach a chaidh iad ris.

DONNCHADH—Chan iongnadh ged is e bancair a chuir iad air cheann an rannsachaidh. Tha Catto math air na cùnntasan, thubhairt sibh?

MAIGHISTIR-SGOILE—’S e a thà agus cha b’fhuilear dha. Tha mi dìreach an déidh a bhith a’ leughadh an iomraidh aige—leabhran tomadach—agus, air m’fhacal, b’fhasa leam là a’ ruamhar gàrradh na sgoile na pàirt de’n leabhar aig Catto a thuigsinn.

DOMHNALL—An e gun tug e fead oirbh, a mhaighistir? Ma thug, bha e righinn, da-rìribh!

MAIGHISTIR-SGOILE—Thug e sin, fead orm. Chan e cùnntas na cloinne bige a tha anns an leabhar aig Catto idir!

DONNCHADH—Seadh, is a bheil dad annasach aig Catto a thuigeas bodaich nach d’fhuair móran sgoile?

MAIGHISTIR-SGOILE—Tha an leabhran a’ cur an céill gu mionaideach gach dòigh air a bheil airgead ’ga chruinneachadh is ’ga phàidheadh a mach anns an Rìoghachd Aonaichte gu h-iomlan, bho Thigh Iain Ghròta gus a’ Chòrn. Tha iad air cùnntasan a rannsachadh, agus fiogaran air an cur sìos aca, mu gach ceann cosgais is gach aobhar-buannachd—cìsean is airgead-cuspainn, tuarasdalan is cosgais-riaghlaidh, gach seòrsa reic is ceannachd, agus gach nì air an smaoinich sibh.

DOMHNALL—Seadh, is ciod an co-dhunadh a th’aca aig crìch an rannsachaidh?

MAIGHISTIR-SGOILE—Ma thà, anns a’ cheud àite, mar a theireadh am ministear, tha Catto is a chuideachd de’n bheachd gun gabh tighinn-a-stigh is cosgais an Riaghaltais an Albainn a chur an céill, eadar-dhealaichte bho’n tighinn-a-stigh is bho’n chosgais a bhuineas do Shasann. ’S e sin, théid aca, ma thogras iad, air innse gu soilleir na tha air a thogail de chìsean an Albainn, agus na tha an Riaghaltas a’ cosg de airgead an Albainn.

DOMHNALL—Seadh, is gu dé am barail air sin? A bheil sinn a’ pàidheadh a mach barrachd air na tha sinn a’ toirt a stigh? Is mi a chreideadh!

MAIGHISTIR-SGOILE—Sin ceist nach deachaidh fhuasgladh fhathast. Cha robh aig Catto ’s a chuideachd ris a’ cheist sin fhuasgladh ann. ’S ann a bh’aca ri rannsachadh an gabhadh ceist mar sin fhuasgladh, agus tha iad ag ràdh gun gabh. Ghabhadh e móran saothrach, gun teagamh, ach ghabhadh e dèanamh.

DONNCHADH—Chan eil mi fhéin a’ faicinn gum biodh e doirbh idir. Nach innis na cìseadairean dhaibh dé an t-sùim a tha iad a’ togail bho thuarasdalan is bho thighinn-a-stigh sluagh na h-Albann?

MAIGHISTIR-SGOILE—Cha bhiodh sin cho soirbh ’s a shaoileadh sibh. Gu dé mu dheighinn dhaoine an Albainn a tha a’ tarraing riadh is prothaid á malairt anns a bheil làmh aca an Sasann? Cha bhiodh e idir idir furasda cuid na h-Albann is cuid Shasainn de’n chìs a chùnntas air leth. Agus a thaobh cosgais——.


[TD 72]

DOMHNALL—Tha fhios gur furasda sin fhaotainn a mach! Innsibh dhòmhsa na thàtar a’ cosg air rathaidean-móra, agus air cuideachadh-airgid do na tuathanaich is croitearan, agus air pension na seann-aoise, agus pàidheadh nan dotairean, agus cosgais nan sgoilean, is gach nì eile—agus théid mise an urras nach bi mi fhéin fada a’ cùnntas suas làn-shùim an airgid sin, beag ’s gun d’fhuair mi de sgoil.

MAIGHISTIR-SGOILE—Seadh, a Dhòmhnaill, agus gu dé mu’n airgead mhór a tha Breatann a’ cosg air dìon na rìoghachd—feachdan mara is tìre is adhair? Ciamar a roinneadh sibh a’ chosgais sin eadar Alba is Sasann?

DOMHNALL—’S docha nach biodh e cho soirbh ’s a shaoil mi.

MAIGHISTIR-SGOILE—’S e nach bitheadh. Ach tha Catto de’n bheachd gun gabhadh a’ cheist fhuasgladh, gu ìre mhath co-dhiùbh, ged a b’ann le mór-shaothair. Seall a rithis na cìsean a tha air nithean a cheannaichear anns a’ bhùth. Prìs unnsa tombaca is gloine uisge-beatha——.

DOMHNALL IS DONNCHADH (á beul a chéile)—Ochan, ochan! Chunnaic sinne là eile!

MAIGHISTIR-SGOILE—Tha a’ mhór-chuid de’n phrìs sin a’ dol ann an cìs. Ach faodaidh an tombaca is an t-uisge-beatha sin iomadh car is cuairt a chur dhiubh mus ruig iad bùth Shomhairle. Ciamar a tha sibh a’ dol a roinn na cìse sin eadar Alba is Sasann?

DOMHNALL—Gnothach doirbh, tha mi an dùil! Bheireadh sin deuchainn do’n bhancair mhór fhéin!

MAIGHISTIR-SGOILE—Bheireadh, ach tha Catto ag ràdh gun téid aca, ma thogras iad, air cur an céill na tha an Rìoghachd a’ trusadh á pòcaidean sluagh na h-Albann, agus na tha iad a’ cur air ais anns na pòcaidean sin. Ach tha nì eile ann, agus chan eil Catto idir a’ faicinn dòigh air cuid na h-Albann a chùnntas air leth bho chuid Shasainn.

DOMHNALL—Agus gu dé sin?

MAIGHISTIR-SGOILE—Tha so. Tha móran malairt ’ga dhèanamh eadar Alba is Sasann, agus tha an dà dhùthaich le chéile a’ dèanamh malairt ri dùthchannan eile, ag reic is a’ ceannach gach seòrsa badhair. A nis, tha móran de na buidhnean-malairt is de na tighean-marsantachd an diugh is bùthan aca air feadh na rìoghachd gu léir. Agus chan eil Catto a’ faicinn dòigh air luach na malairt sin a roinn a mach gu cothromach eadar Alba is Sasann. Ged a chuireadh iad tighean-cuspainn air a’ Chrìch Shasannaich bho Abaruig gu Gretna, bu doirbh dhaibh ionmhas malairt an dà dhùthcha a dhealachadh ’na dhà earrainn—earrann Albannach is earrann Shasannach. So aon eisimpleir air cho doirbh is a tha an gnothach. An uair a chaidh am bàta-smùide mór, A’ Bhan-righ Ealasaid, a thogail air Cluaidh, bha luach nam muilleanan airgid innte, ach chuidich iomadh làmh ’na togail a chòrr air na làmhan a chuir ri chéile i air Bruaich Chluaidh. Is iomadh ceàrn de Shasann is de Albainn a chuir rud innte. Bhiodh e gu tur eu-comasach a ràdh gu dé a’ phàirt de chosgais a’ bhàta sin a bhuineadh do Albainn agus ciod a’ phàirt a bhuineadh do Shasann.

DOMHNALL—Is fìor sin, ach ciod idir a’ bhuil a bh’air saothair Chatto is a chuideachd?


[TD 73]

MAIGHISTIR-SGOILE—Tha an t-iomradh aca a’ nochdadh dà nì gu glé shoilleir. An toiseach, gabhaidh cùnntas a dhèanamh air a’ chuid sin de ionmhas na rìoghachd a thàtar a’ cruinneachadh is a’ cosg an Albainn, eadar-dhealaichte bho Shasann. Ach bhiodh e gu math draghail is cosgail sin a dhèanamh. Anns an dara àite, chan eil iad a’ faicinn rian no dòigh air eadar-dhealachadh a chur eadar malairt na h-Albann agus malairt Shasainn. Tha gnothaichean is cùisean-marsantachd an dà dhùthcha air an co-cheangal is air an co-mheasgadh ri chéile gus a leithid de ìre is nach gabh roinn a dhèanamh orra. Dh’fheumteadh oifigearan-cuspainn a chur air a’ Chrìch gus sùil fhurachail a chumail air gach badhar a thàtar a’ giùlan eadar an dà dhùthaich, is cha bhiodh anns an obair sin ach cùis-dhragha is aobhar-aimhreit, is bu daor an ceannach air.

DOMHNALL—Ah, uill, taing dhuibhse, a mhaighistir; tha sinn gu mór ’nur comain.

DONNCHADH—Beannaich mi! Seall an uair a tha e! Feumaidh mi ruith.

MAIGHISTIR-SGOILE—Slàn leibh le chéile!

[Sanas]


[TD 76]

[Dealbh]
Tigh Mór an Dealain aig Lochan an Stòir anns an Eilean Sgiathanach. Tha còrr agus sia ceud ceum a’ dol sìos bho mhullach a’ bhràighe chun an tighe.

Suil mu’n Cuairt
le
ALASTAIR BORTHWICK
á Diùraidh

O CHIONN dà latha chunnaic sinn bàta faire an iasgaich a’ seòladh troimh ’n chaolas, agus anns a’ mhaduinn an dé chuir i Rùnaire na Stàta air tìr aig a’ cheadha ùr chosgail againn. Fad thrì uairean an uaireadair bha e aig a’ choinneimh àbhaisteach de ar luchd riaghlaidh agus ri ar n-uaislean—gach aon ag iarraidh “Neamh” a dheanamh de’n eilean agus sin ann an cóig mionaidean, agus an sin thog e-fhéin ’s a chuideachd orra. Ri linn na coinneamh a bh’ann, tha dòchas gun cuirear obair coille—obair bheag math dh’fhaoidte—air chois mu chladaichean creagach Dhiùraidh.

Tha sinn toilichte agus mì-thoilichte. Thugadh dhuinn tairgse ach cha b’ e an tairgse ris an robh sinn an dùil. Tha sinn de’n bheachd gum faodadh iad a bhith air tairgse a b’fheàrr na so a thoirt dhuinn. Air mo shon fhéin dheth, tha mi glé thaingeil gun d’fhuair sinn gealladh air leasachadh ’sam bith. Bu mhath leam an sgeul uile innseadh dhuibh, a chionn ’s gum buin i do chor na rioghachd air fad, agus chan ann mar a shaoileadh sibh do aon cheàrnaidh a mhàin. Thòisich a h-uile dad a bh’ann ’s a’ cheàrnaidh leth-oireach sin far am bheil Comunn Earalachaidh na Gaidhealtachd agus Buidheann an Riaghaltais an Alba ag co-oibreachadh. Thug cuid-eigin


[TD 77]

fainear dé bu chòir a dhèanamh. An àite a bhith ri faoin-bhruidheann mu cho-oibreachas air a’ Ghaidhealtachd, carson nach gabhte os laimh aon cheàrnaidh—ceàrn anns an robh goireasan siubhail iomchuidh agus anns an gabhadh adhartachas dèanamh, agus gach oidhirp a dhèanamh as leth na ceàrnaidh sin le bhith cur air chois obair coille agus obair fearainn curachd agus àrach spreidhe agus le bhith a’ togail thighean agus oibrichean uisge agus nithean feumail eile Nan gabhadh a’ leithid so a thoirt gu buil (agus, air paipear, bha ’n rud a’ coimhead coltach) dh’fhaoidte an uair sin a’ leithid eile a ghabhail os laimh—le atharrachaidhean ’s dòcha—ann an ceàrnaidhean eile gus mu dheireadh an robh a’ Ghaidhealtachd uile an sàs.

Bha dùil gu’m b’ e am pìos talmhuinn bu fhreagraiche airson na h-oidhirp so, Strath-Oiceil, faisg air a’ Bhanna, agus chuireadh buill de luchd riaghlaidh Bòrd na Coille agus Bòrd an Aiteachais gus cnuasach ’s a’ cheàrnaidh so agus plan a dheasachadh. Bho’n uair sin chualas bho iomadh Rùnaire Stàta gun robh am plan sin a’ soirbheachadh gu math, ach tha deagh fhios aig neach sam bith a thadhail air a’ cheàrnaidh air neo a ghabh suim de na thachair an sin bho’n ám sin. Nach mór a rinneadh an Strath-Oiceil agus nach eil a choltas air gun deanar móran an sin a chaoidh. Is e an fhìrinn ghlan gum bheil an t-eagal air Buidheann an Riaghaltais an Alba roimh na h-uachdairean, agus an àite dà oighreachd dheug a ghabhail os laimh agus an oibreachadh mar aon oighreachd de cheithir cheud mìle, ’s ann a rinn iad strì mhór air aon oighreachd bhig a b’fheudar dhoibh a cheannach mu’m b’urrainn iad leasachadh sam bith a dheanamh oirre. Tha obair Strath-Oiceil, a bha a’ dol a shàbhaladh na Gaidhealtachd, fuar marbh.

Thug i a dh’aindeoin sin, greis mhór a’ bàsachadh; agus anns na làithean ’san robh sinn an dùil gun soirbhicheadh i, thugadh cùisean caran na b’fhaide air adhart. Bha Strath-Oiceil gu bhith ’na dhealbh; dealbh bhrèagha air talamh freagarrach; ach dh’fhaodadh gum bitheadh teagamh aig daoine co-dhiùbh a ghabhadh an dearbh rud dèanamh ann an ceàrnaidhean na bu dlighe. Mar sin, thug an luchd deilbh sùil mun cuairt feuch an lorgadh iad an t-àite bu mhì-choltaiche an Alba. Laigh an sùil air Diùraidh. Nan gabhadh Diùraidh cur air a chasan, cha b’urrainn duine sam bith teagamh a chur ’nan dòigh oibreachaidh; dheanadh iad an gnothach am bad sam bith.

Is e Eilean Dhiùraidh an t-àite far an claon amharus deireannach a’ Ghaidheil. An droch uachdaran a’ sealg an fhéidh far am bu chòir do spréidh a bhith ag ionaltradh agus teaghlaichean a bhith a’ cintinn . . . . Chan eil guth air a’ leithid sin. Tha mise cho measail air Diùraidh agus gum bheil mi a’ fuireach ann, ach cha do dhùin mi mo shùil riamh air aon rud—nach eil anns an eilean ach creag agus boglach, agus nach robh aig a’ mhìle duine a bha a’ fuireach ann uaireigin ach saoghal truagh dheth. Gus an d’thàinig innealan coille bho chionn ceithir no cóig de bhliadhnachan, cha robh an t-eilean comasach air móran a ghiùlan ach féidh, agus ’s e beannachd a bh’ ann gum faodadh duine sam bith, aig an robh an t-airgead r’a chosg, am marbhadh. Is e Diùraidh am fear as gairbhe de na h-eileanan. Cha robh anns an eilean ach an aon obair riamh—luchd


[TD 78]

nam muilleanan! Is ann aca-san a tha trì de na ceithir tighean móra a tha air an eilean, agus mur a robh sin mar sin bha’n t-eilean air a dhol a dhìth bho chionn fhada. A mach air ceathrar no cóignear de chroiteirean agus an fheadhainn a tha an urra ri goireasan an t-sluaigh, tha an còrr de’n t-sluagh an crochadh orra.

A nis, ’s e droch rud a tha’n sin. Cha robh e math gu leòir gus an òigridh a chumail anns na làithean a dh’fhalbh, agus mar sin tha sinn buailteach a bhith caran aosda an diugh; ach tha an t-eagal as motha oirnn mu na làithean air thoiseach oirnn. Chan eil luch nam muileannan cho pailt ’s a bha iad, agus tha cìsean bàis agus cìsean eile a’ dol a chur as dhoibh buileach gu ìre bhig ann an ùine nach bi fada. Tha’n t-amharus againn a muigh an so nach bi gu leòir ann gus roinn a’ mhic ’s an athar a dhèanamh. Anns an eilean gu léir chan eil againn ach aon uachdaran aig an tigh, le trì fichead duine air an oighreachd aige, a’ strì ri a chuid talmhuinn a dheanamh féin-shoirbheachail. Trì fichead duine air eilean a tha ochd mìle fichead a dh’ fhad—chan eil móran an sin.

Tha sin ’gar toirt air ais chun nan craobhan. Anns na làithean anns an robh Strath-Oiceil a’ diogladh dòchais, thug cuideigin fainear gun gabhadh deich mìle acaire de chraobhan cur ann an Diùraidh. Tha deich mìle acaire a’ ciallachadh obair do cheud duine; tha ceud fear oibreach a’ ciallachadh ceud teaghlach; tha ceud teaglach a’ ciallachadh da cheud gu leth ceann—agus chan eil uiread sin air an eilean a nis. Tha sinn gann de fhir mar tha. Bha obair de’n t-seòrsa air a dheanamh riatanach gun rachadh Diùraidh ath-shuidheachadh far na tìre móire, leis a’ cheud cothrom tillidh aig na fògaraich.

Abradh sibhse gun robh sin air a bhith inntinneach. Ach chan eil e ’dol a thachairt. Mar a tha mi a’ sgrìobhadh so, chan eil càil de sgeul agam de cho mór agus a tha obair na coille gu bhith, ach tha mi cinnteach as aon rud—gur ann air ceudan de acraichean tha iad a’ smaoineachadh agus nach ann air mìltean. Bhon a chaidh Strath-Oiceil an taobh a chaidh e, chan eil dòchas sam bith againn gun deanar dad eile aig a’ mheudachd sin. Ach tha iad a’ tighinn co-dhiùbh. Bithidh beatha ùr anns an eilean. An aon uair ’s gun tig iad, bithidh e nas fhasa dhoibh an obair a leudachadh air an socair fhéin na tòiseachadh as ùr an àit’-eigin eile. Beag ’s mar a tha na tha ’san amharc an toiseach, ’s docha gun sàbhail e Diùraidh aig a’ cheann thall. ’S e naidheachd as fheàrr a fhuair sinn o chionn fhada.

A nis, saoilidh mise gum faic mi móran a’ tighinn as an rud bheag so. Is e’n fhirinn gum bheil rud-egin a dhìth air Diùraidh mu choinneamh nan làithean dorcha a tha air thoiseach, agus nach d’fhuair Diùraidh (ged a tha sinn taingeil an àite a bhith a’ gearan) ach beagan de na tha a dhìth; nach eil anns na fhuair sinn ach fuighleagan de’n dealbh mhóir a chaidh a dholaidh; agus gum bheil an cuideachadh a tha sinn a’ faotainn a’ tighinn bho Bhòrd na Coille. Ma chuireas tu na nithean sin uile an ceann a chéile, chì thu gum bheil Diùraidh fìor-fhortanach, agus innsidh mi dhuit carson.

Chan eil mi’n duil gun cuir duine sam bith teagamh ann an aon rud—gum feum obair coille a bhith air an fhìor thoiseach ma tha a’ Ghaidhealtachd a’ dol a dh’fhaotainn furtachd. ’S e obair coille an


[TD 79]

aon rud anns am bheil an obair air am bheil feum aig a’ Ghaidhealtachd. Agus a bharrachd, is e sin an aon obair air am bheil coltas gun tig i do’n Ghaidhealtachd. Agus cha rud beag sin. An uair a nithear cunntas air gach nì eile a thig an cois na h-oibreach, dh’fhaodadh gun toireadh i leth-cheud mìle gniomh ’na luib agus tighean a bharrachd air a sin. Ach cha leig leas dùil a bhith gun gabh Buidheann na Coille suim de na rudan sin uile. Cha leig leas sùil a bhith gun gabh a’ bhuidheann sin suim àraidh ann am maith na Gaidhealtachd. Is e a tha air a chur air Buidheann na Coille—le Achd Parlamaid—fiodh fhaotainn cho saor agus cho aithghearr agus a ghabhas sin dèanamh.

Am bheil na rudan sin a’ ciallachadh an aon rud? Chan eil idir. Tha aon cheann de Dhùthaich Mhic Aoidh am feum air obair, ach tha an talamh as freagarraiche aig a’ cheann eile. Tha sgìreachd gu bhith ullamh, ach ma tha Buidheinn na Coille a’ dol a ghabhail seilbh aisde, tha feum air rathaidean cosgail. Tha caoraich aig fear air a’ mhonadh, ach tha feum aig muinntir na coille air a chuid geamhrachaidh a chionn ’s gum bheil an gleann fàs a tha an ath dorus mì-fhreagarrach dhoibh. Tha feum aig Diuraidh air obair coille; ach fàsaidh craobhan nas fheàrr am bad-egin eile. Agus sin mar a tha cùisean a’ dol. Tha Buidheann na Coille a’ cosg airgead na rioghachd agus feumaidh e cunntas a thoirt as. An urrain dha, mar a tha cùisean an diugh, a dhol chun nan àiteachan anns am motha am bheil an fheum. Cha chreid mi gun urrainn. Sin mar a tha Diuraidh fortannach. Faodaidh a’ bhuidheann a bhith caoibhneil an dràsda ’a rithist, ach chan urrainn dhith bhith mar sin an comhnuidh. Mar is trice, feumaidh i a dhol chun nan àiteachan far am motha am bheil a’ bhuannachd—agus tha sin pìos mór a Diùraidh.

Tha dà dhòigh air coimhead air a sin. Ma tha thu a’ creidsinn ann am planaichean, iarraidh tu plan mór airson na Gaidhealtachd . . . . leithid Strath-Oiceil . . . . a bheir a steach obair coille, tuathanachas agus feumalachd an t-sluaigh air chor agus gun teid an talamh oibreachadh air an dòigh as fheàrr. Mur a bheil thu a’ creidsinn ann am planaichean, fag Bòrd an Dealain agus Bòrd na Coille gus mar as fheàrr a dh’ fhaodas iad a dhèanamh. Mar sin, gheibh thu fiodh agus solus gu leòir agus rachadh a’ Ghaidhealtachd an taobh a throgras i.

Tha móran ceille air gach taobh. Faodaidh a’ cheud dòigh a bhith nas fheàrr ach cha ghabh i cur gu buil mur a teid làmh an uachdar a ghabhail air na h-uachdarain. Cha toigh le duine sam bith làmhachas làidir, seachd araidh seirbhisich a’ Chrùin, agus nochd Strath-Oiceil dhuinn nach eil pàrlamaid sam bith—Sóisealach no Tóraidh—deònach làmhachas làidir a chur gu buil as leth na Gaidhealtachd. B’fheàrr leam fhéin—agus sin a chionn ’s gum bheil mi seulaichte gum bheil feum nach beag gu bhith aig an rìoghachd so air biadh ann am beagan bhliadhnachan—a’ Ghaidhealtachd fhaicinn fo ughdarras Comunn Adhartachais Gaidhealach.

Mur a gabh sin dèanamh, bheirinn cead an coise do Chomunn na Coille agus do Bhòrd an Dealain. Ge b’e dé a thachradh, gheibheadh a’ Ghaidhealtachd—mar a tha Diùraidh—rud-egin as a’ ghnothuich,


[TD 80]

agus aig a’ cheann thall shuidhicheadh a’ Ghaidhealtachd i-fhéin mun cuairt air oibrichean ùra. Chan e sin an dòigh as fheàrr, ’s maith dh’fhaoidhte, ach ’s e sin an dòigh a chì sinn. Fhad’s a tha sinn a’ bruidhinn ’s a’ bruidhinn, tha’n dà bhuidhinn sin a’ dol an ceann an gnothuich agus, an uair a bhitheas iadsan ullamh, bithidh sinne fhathast a’ bruidhinn. Tha coltas oibreach orra-san. Chan eil oirnne. Cuiridh sinne Strath-Oiceill air paipeir, ach tha na damannan acasan a’ lìonadh agus an cuid chraobhan a’ fàs. Eadarras iad, ni iad Gaidhealtachd ùr mar a fhreagarras iad fhéin, agus mar a freagair i sinne, cha leig sinn leas a’ choir a chur air duine ach sinn fhéin. Ach ’ga ghabhail thar a’chéile, tha mi’n dùil gun còrd i rinn.

Sin, co-dhiùbh, mar a tha cùisean a’ coimhead a Diùraidh, far am bheil sinn—chan ann mì-thoilichte le luchd nam planaichean agus an ùine a thug iad—ach gun fhios againn dé a their sinn an uair a chì sinn craobhan idir a’ fàs mun cuairt dhinn. Tha sinn de’n bheachd gura sinne an fheadhainn fhortanach—an fheadhain a chuireadh air thoiseach air craobhan.

[Sanas]


[TD 81]

“Cion na Beurla”
le
MAIREAD UILLEAM CHALUIM

MAR a tha mise air mo léireadh le muinntir an àite so! Chan e gum bheil cothrom aca air. Chan eil anns an aimideas, anns an aineolas agus ann an cion an fhoghlum ach rudan a tha anns an fhuil co-dhiùbh. Ach ’s e a tha ann an cion na Beurla rud eile!

Tha e math gu leòr do’n Chomunn Ghaidhealach a bhi ’gliogadaich ’s a’ glagadaich mu dheidhinn na Gàidhlige. Tha mi a làn chreidsinn nach biodh duine ach lapach as a h-aonais anns a’ bhaile mhór far am bheil uiread de chéilidhean ’s de chuirmean Gàidhlig aca. Ach chan ionnan sin an so. Chan eil anns a’ Ghàidhlig dhuinne ach rud air nach eil cothrom againn—rud a tha againn co-dhiùbh, mar a tha droch bheul aig Sibealag Chaluim Bhig. ’S e a tha dhìth air a’ bhaile so—Beurla! Agus tha mise taingeil do’n Fhortan gun do chuir mi seachad dà bhliadhna ann am Port-rìgh, an uair a bha mi òg; mar sin, fhuair mi de Bheurla na ni an gnothach dhomh.

Ach tha eagal orm gum bheil mo theanga a’ gabhail làmh an uachdair orm! ’S ann a bha mi ’dol a dh’ innseadh dhuibh mar a chaidh mo mhaslachadh an latha roimhe—rud nach do thachair dhomhsa bho’n a dh’ fhàg mi badain Sheòrais Bhig air an sgaoiltich air Diardaoin na traisg.

Air an t-seachduinn so chaidh ’s ann a bh’ ann. Bha mi na mo shuidhe leam fhein a’ feitheamh a’ choire an uair a dh’ fhosgail an dorus agus a bhrùchd Mairi Anna Lachlainn a steach. (’S e cho tomadach a tha ’n té ud a’ fàs! ’S daor a’ cheannach a th’ aice air falbh nan tighean). Ach a dh’ innse na fìrinn ’s ann a rinn mi seòrsa de thoileachadh rithe an latha ud—chan fhaigh mi blas no tlachd ann an cupa tea an uair a tha mi leam fhéin.

“Sid thu, Mhairi Anna” arsa mi fhéin, “thig ’s buail fodhad i.”

“Cha tig” ars’ ise, “chan e sin turus air am bheil mi. Ach tilg thusa do chòta mu do cheann agus thugainn sìos chun an tighe còmhla riumsa, ach am faic thu ’n rud a th’ agam.”

Cha robh mi fhein buileach cinnteach dé bha i ’ciallachadh, ach bhon nach ann a h-uile latha a gheibh duine fiathachadh chun an tighe ud, thilg mi seacaid na bàthcha aig Iain mu mo ghuailnean agus dh’ fhalbh mi còmhla rithe.

“Dé a tha ceàrr, a Mhairi Anna?” arsa mise an uair a fhuair sinn sìos chun an rathaid. “Chan e bhó a tha ’breith, an i?”

“Gu dearbha chan i,” ars’ ise, “ach tha fear a’ dol a thadhal orm an ceart-uair agus tha mi airson gum faic thu e.”

“Dhia—Dhia! An ann mar so a tha! Bha dùil agam-sa nach sealladh tu air fear gu bràth tuilleadh bhon a chaidh Calum Seasaig an taobh a chaidh e leis an té Ghallda.”

Thug i’n t-sùil mhi-chiatach ud orm. “Calum Seasaig! Cha togainn-sa Calum Seasaig far an torr-innearach an latha a b’ fheàrr a bha e. Ach bhon a dh’ fheumas tu a h-uile dad a chluinntinn (Huh!


[TD 82]

’S e ’n té a bha ’bruidhinn!) innsidh mise dhut dé a th’ ann. Bha mi shuas air a’ chnoc an ceart-uair agus chunnaic mi’n seabhaltach mór dubh ud a’ falbh nan dorsan le bocsa aige air a dhruim. Cha deanainn stem air an toiseach agus an uair sin bhuail e orm. Fear a’ reic aodaichean! Agus mo mhionnan gum bi eallach a chroite de <eng>nylons<gai> aige. Bithidh e aig an tigh an ceart-uair agus bha mi airson gum bitheadh tu còmhla rium an uair a ruigeadh e.”

Cha robh fios agam dé a chanainn! <eng>Nylons!<gai>

“<eng>Nylons<gai> ort-sa, a Mhairi Anna,” arsa mise rium fhéin, “dheanadh muilchinn <eng>muslin<gai> a’ cheart uiread a dh’ fheum! ach cha do leig mi bìg orm.

Co-dhiùbh, chaidh sinn a steach agus thòisich Mairi Anna a’ sguideilearachd ri cupa tea. Chan eil an tea aig Mairi Anna ach mar a tha i, agus cha robh mi fhéin duilich an uair a chuala mi sgiamh air a’ gheata agus a chunnaic mi’n duine mór eireachdail ud a’ tighinn a nuas an ceum.

“A Dhia, a Mhairi Anna” arsa mise “’s ann dubh a bha iad roimh ’n a’ chogadh, ach ’s e tha so duine cho snog ’s a chunnaic thu riamh.”

“An dà,” ars’ ise, ’s i cho tàireil, “chuala mise am ministear ag ràdh gun robh feadhainn de na daoine dubha cho geal ruinn fhéin” agus mu’n do lorg mise mo theanga bha i aig an dorus mhór.

An sin thòisich a’ chainnt, agus ’s ann a thug mo smeagaid brag air mo bhrollach an uair a chuala mi faclan Gàidhlig. Chuir mi mo chluas ris an ursainn a dh’ éisdeachd agus an uair sin thuig mi’n cleas. ’S e bha aig an fhear mhór ach Gàidhlig ‘Alasdair agus George’ agus cha deanadh Mairi Anna sgot oirre. Ach ma bha ’Ghàidhlig aige-san air mhàgaran ’s e bha lapach buileach a’ Bheurla aice-se. Mu dheireadh thall rinn Mairi Anna seòrsa de fhiathachadh a steach air; thug mise roid chun na beinge agus bha mi air cùl an <eng>Stornoway Gazette<gai> an uair a nochd iad.

“Chan eil blèiream aig a’ bh . . . . so,” arsa Mairi Anna, agus an t-aodann aice air at cho dearg ’s ged a bhiodh i air a bhith fo ’n chliabh fad na maidne. “Chan eil Gàidhlig no Beurla aige.” Cha do leig mi fhéin dad orm, ach thionndaidh mi ris a’ choigreach agus thuirt mi ris: <eng>“Fine day.”<gai> Nam faiceadh sibhse an toileachadh a rinn an truaghan ri cuideiginn aig an robh foghlum.

“Foighnich dheth bheil <eng>nylons<gai> aige” arsa Mairi Anna, agus rinn mise sin. Dh’ fhosgail e bheul agus stad e ’ga mo choimhead; an uair sin rinn e snodha mór gàire. Shaoil mi fhéin gur ann air a bha an dearg aghaidh ach cha do leig mi dad orm gus an do sguir e lasganaich. An uair sin, mun d’ fhuair mi mo bheul fhosgladh, thòisich e air bruidhinn, agus ma thòisich, thòisich an fhuil air tighinn gu m’ aodann-sa. An uair a bha e ullamh, thionndaidh mi ris an òinnsich mhóir a bha ’na seasamh ris an uinneig.

“’S e tha so, a Mhairi Anna” arsa mise, ’s mi ’cumail srian air mo theangaidh, “fear a tha a’ cruinneachadh òran agus tha e a’ foighneachd a bheil gin agad.” Ghrìos ise! “Orain! Abair ris gu bheil na chumadh a’ dol gu maduinn e.”

Cha robh fios ’am dé a theirinn. Bha mi seulaichte nach robh


[TD 83]

aice ach ultach bhreug ach cha b’ urrainn dhomh sin a radha rithe an clàr an aodainn agus am fear eile ’gam éisdeachd.

Thuirt mi ris gun robh Mairi Anna a’ smaoineachadh gun robh òran no dhà aice, agus ’s gann a bha ’m facal as mo bheul an uair a thug e mach an rud a bh’ aige—rud mór dubh coltach ri gramofon, le dà bhiorna air, agus ribinn a’ suaineadh bhon dara fear chun an fhir eile. Stop e ’n uair sin seòrsa de chanastair air ceann biorain mu choinneamh Mairi Anna agus dh’ iarr e oirre tòiseachadh air seinn.

“Foghnaidh na dh’ fhoghnas” arsa mise rium fhéin agus dh’ éirich mi gu falbh. Ach ma dh’ éirich, chaidh Màiri Anna ’na boil. “Na caraich as a so air do bheatha,” ars’ ise, “’s na fàg mise leam fhéin comhla ris an t-sàtan rud so.”

“’S mi fhéin a dh’ fhàgas,” fhreagair mi ’s mi ’dèanamh air an dorus. “Thu fhéin ’s do chuid òrain! Chan eil mise a’ dol a chall a’ chomanachaidh air sgàth na chuala mi riamh de dh’ òrain.” Ach feuchadh sibhse am faighinn-sa a mach as a sud. Rug Mairi Anna air ghàirdean orm ’s rug am fear dubh orm mun a’ chorsaid ’s chuir iad air an t-sorochan Hiortach mi. Thòisich an uair sin an t-uamhas! Thòisich Mairi Anna air seinn.

Thug i a’ cheud tac air òran nach cuala mise riamh—fear a bha ’toiseachadh le:

“Biodh e falbh, biodh e ’tarruing
Chan e caraid dhomh a th’ ann . . .”

Chaidh fear a’ bhocsa ’na bhoil. Dh’ fhoighnich e do Mhairi Anna càit’ an cuala i an t-òran, agus thuirt i gun cuala i aig a seanmhair an uair nach robh a seanmhair ach glé òg. (Smaoinicheadh sibhse!) Ars’ esan an uair sin: “’S fhiach an t-òran sin an saoghal bràth. Bha dùil aig a h-uile duine gur e òran ùr Beurla a bh’ ann. Cuiridh so gu mór ri eòlas ar litreachais.” (Mairi Anna Lachlainn a’ cur ri eòlas litreachais! Huh!) Uill, cha ghabhadh stad cur air a’ bheisd boirionnaich an uair sin. Ghabh i “Bùth’ Dhòmhnuill ’Ic Leoid,” “Tiugainn leam” agus Port-a-beul sgreamhail a chuala i aig a h-athair oidhche ’s an daorach air. (Ghabh i iad, an d’thubhairt mi? Cha tug an guth aice càil na mo chuimhne ach traon a bha ’san arbhar aig Seocan Iomhair an uiridh.) Thug i an uair sin sgrìob air “Tiugainn do Scalpaidh” agus “Gog, gog, gog” ’s i a’ sìor mhionnachadh gun cuala i a h-uile gin aca aig cailleachan a b’ aithne dhith bho linn nan creach. Agus chreid an truaghan eile a h-uile diorraid gus an do leig Mairi Anna fhéin an cat am measg nan rollag. Leis a’ bharrachd nach ann a stiall i air “Laoidh na Rìoghachd” agus thuig mi fhéin gun robh ’m fear eile a’ fàs amharasach, agus cha b’ fhada gus an do chuir e clos air gogail Màiri chòir.

Bha dùil agamsa gun robh a h-uile dad seachad, ach nach ann a thionndaidh an trusdar duine orm-sa agus thòisich e gam fhaochnadh gus rann beag air choireiginn a ghabhail. Thuirt mise gun gabhadh fhad’s nach cuireadh e air a’ bhocsa iad ’s cha do shaoil mise an còrr agus stiall mi orm.

A nise, na mo dhòigh fhéin, tha mise coltach ri cuid de na seinneadairean móra; cha dean mi stem air seinn gun mo shùilean


[TD 84]

a bhith dùinte. Mar sin, cha tug mi ’n aire gun do ghluais an trusdar an canastair grannda a nall an taobh a bha mi.

Cha robh mise a’ dol a dheanamh glaoic dhiom fhéin le òrain bhaotha mar a rinn an t’éile agus chùm mi ri laoidhean Phàdruig Ghrannd agus Iain Ghobha. (’S mi a thug an sadadh air “Tha duin’ òg is seann duin’ agam.”) Mar a tha fios agaibh-se, cha bhiodh e coltach do bhean chomanachaidh a dhol ri òrain agus mar sin lean mise ris na laoidhean—lean gus an tàinig an tubaisde.

Bha iad a’ còrdadh glan ri fear a’ bhocsa—bha ’s ri Mairi Anna cuideachd ged nach leigeadh i sin oirre. ’S ann a bha ise ’na suidhe ann an sid agus dreun oirre ’s mu dheireadh thall dh’ éirich i ’s thug i ceann shios an tighe oirre. Sin an uair a dh’ éirich an tubaisde dhomhsa.

Chuir am fear dubh stad orm ann an teis meadhon “Airc a’ Choimh-cheangail” agus thòisich e ’gam fhaochnadh gus aon òran beag a ghabhail. ’S e ’n droch fhear fhéin a chuir a steach orm e—sin agus fios a bhith agam nach tuigeadh am fear eile Gàidhlig—agus ’s ann a thòisich mi air “Barabal Phàdruig.” Bha mi cho cinnteach asam fhéin agus gur ann a ghabh mi a h-uile ceathramh bu mhì-choltaiche na cheile—suas ri fichead aca, agus an uair a bha mi ullamh dh’ éirich mi agus dh’ fhalbh mi air eagal ’s gum bristeadh air mo ghàire.

Bha sin, a ghalghadan, bho chionn dà mhios agus cha do chuimhnich mise air a’ chùis riamh tuilleadh gus an raoir fhéin.

Bha mi aig a’ choinneamh ùrnuigh mar a b’ àbhaist, agus bha mi air an rathad a mach aisde, cho dòigheil, an uair a dh’ éigh Dòmhnull Ruadh an t-Eildear orm. ’S ann a bha dùil agam an toiseach gur e droch naidheachd a bh’ aige leis cho gruamach ’s a bha e. An uair a chuir mi ’feasgar math’ air, cha do leig e air gun cual’ e mi. “An cuala tu” ars’ esan, “an céilidh Ghàidhlig as Ameiriga a bha air an radio an raoir?” Cha chuala, fhreagair mise cho bragail, “cha b’ e céilidh Ghàidhlig agus faoineas de leithid a bu chòir a bhith air aire té m’ aideachaidh.” Thug e ’n t-sùil bhiorach ud orm a rithist. “Cha b’ e, no idir a bhi ’seinn òrain sgreamhail oirre.” Stad mi ’s mo bheul fosgailte; thuig mi anns an spot mar a bha agus dh’ atharraich mi na dathan. Smaoinich mi air mo mhàthair—air mo bhràthair a tha ’na mhinistear air tir-mór—air a’ mhinistear againn fhéin—iad-san uile agus an saoghal mór, ag éisdeachd rium-sa a’ gabhail “Barabal Phàdruig.” Gann a chuala mi Dòmhnull Ruadh ag radha “Tha ’n seisean airson d’ fhaicinn Di-luain. (Cha do chaill boirionnach anns a’ bhaile so an comanachadh riamh ach a mhàin airson an aon rud agus saoileam gur e sin fhéin fada a b’ fheàrr).

Tha mise ann an so mata a’ feitheamh ri Di-luain, agus b’ e sin an fheitheamh fhadalach dhomh-sa. Tha e math gu leòir dhuibh-se a radha gur e mo choire fhéin a bh’ ann, ach tha mise seulaichte nach b’ e. Aineolas agus cion Beurla Mairi Anna—sin na rudan a bu choireach. Mur a b’ e ise a bhith mar a tha i—gun de Bheurla aice na bheireadh an coire far an teine—bha mise air a bhith ceart gu leòir. Cha leiginn leas a bhith air a dhol sios a dh’ eadar-theangachadh dhith, agus bha mi fhathast air a bhith aig na bùird gun fhios aig duine gun cuala mi “Barabal Phàdruig” riamh. Beurla! Sin an rud a tha ’dhìth oirnne. ’S iomadh maslachadh a chuireadh i seachad oirnn.


[TD 85]

An Sgeilp Leabhraichean

<eng>Scottish Verse<gai> 1851-1951, deas. le Douglas Young. Nelson, 18/-.
<eng>A Scots Anthology,<gai> deas. le John W. Oliver agus J. C. Smith. Oliver & Boyd, 20/-.

DUINE sam bith a tha airson eòlas a chur air bàrdachd ann an Scots, bho thùs gu éis, cha b’ urrainn da ni b’ fheàrr a dhèanamh na tòiseachadh leis an dà leabhar so. Tha an darna fear dhiubh, <eng>A Scots Anthology,<gai> a’ dèanamh taghadh farsuing as a’ bhàrdachd sin, bho’n trìtheamh linn deug gu ruig an linn againn fhéin, agus anns an leabhar eile tha Dubhghlas Mac Ill Oig a’ dèanamh taghadh nas mionaidiche a bàrdachd nan ceud bliadhna a chaidh seachad.

Chan eil aig a’ mhór-chuid againn, a tha an urra ris na théid innse dhuinn anns an sgoil ach beachd claon air litreachas na dùthcha againn fhéin, biodh e an Gàidhlig no an Scots. Ged a bheir sinn ionnsaigh air a’ bhàrdachd aig Burns, agus ged a thogas sinn criomag an sud ’s an so, bho’n bhardachd aig Dunbar, no Henryson, chan eil sinn, anns a’ chumantas, a’ toirt breith chothromach air an litreachas so, no a’ faicinn a leud agus a doimhne. Agus tha an dà chuid aice, leud agus doimhne, bho’n cheud tòiseachadh a rinn i leis a’ Bhrus aig Barbour, gu ruig bàrdachd Hugh Macdiarmid agus nas òige na e anns an linn againn fhéin. Chan eil an fhior ionmhas aice a tha aig bàrdachd na Beurla, ach tha snas oirre agus ioma-dhealbhachd, mar as fhurasda a thuigsinn ma bheir sinn sùil air rudan cho eadar-dhealaichte ri <eng>The Ballad of Kind Kyttok, The Testament of Cresseid, Kilmeny, Cupid and Venus, Waly Waly<gai> agus <eng>The Annuity.<gai> Tha móran de’n bhàrdachd so a’ gabhail eala ri nithean agus ri faireachdainnean a bhuineas gu dlùth do gach duine agus mar sin tha i gu minic a’ ruighinn a’ chridhe. Tha so fìor gu h-àraidh a thaobh móran de na dàin a tha gun ainm ùghdair riutha, agus gu h-iochd-àraidh a thaobh nam <eng>ballads<gai>. Tha an Dr. Oliver a’ toirt àite agus inbhe air leth dhaibh sin, agus tha e anns an dòigh sin a’ cur gu mór ri luach an leabhair.

Tha e do-sheachainte feumail do’n leughadair agus do’n sgoilear a tha a’ cladhach ann an litreachas na Gàidhlige sùil bhreithneachail a thoirt air an litreachas so. Tha an dara litreachas a’ leigeil soluis chun na té eile—gu h-àraidh, math dh’ fhaoidte, anns an earrann mu dheireadh a dh’ ainmich mi—agus tha prothaid ann a bhith a’ beachdachadh araon air an coltas agus air an ao-coltas ri chéile.

Chan eil an Dr. Oliver cho buileach saorsainneil anns an roinn mu dheireadh de’n leabhar. Tha bàrdachd an fhicheadaibh linn airidh air cliù eadhon nas motha na tha e a’ toirt dhith, ged nach eil e ag àicheadh gun tainig piseach oirre a tha aithnichte. Ach air cho déidheil ’s gum bi duine air an t-seòrsa bàrdachd a rinn Hugh Macdiarmid ann an toiseach a latha bu chòir aideachadh gun do chuir e nithean luachmhor ri litreachas Scots bho’n uair sin. Agus is cinnteach gu fuilingeadh a’ bhàrdachd aig Sydney Goodsir Smith tuilleadh dhith a nochdadh.


[TD 86]

Ach chan eil an canran beag sin a’ milleadh luach an leabhair, agus gheibh sinn leasachadh air co-dhiùbh anns an leabhar eile a tha fo ar comhair. Tha Dubhghlas MacIll Oig fhéin ’na bhàrd ainmeil, ged nach eil e a’ toirt dhà fhéin na h-urraim as àirde, no eadhon an dara té as airde. Tha e ainmeil an dòighean eile cuideachd, agus araon air sgàth an eòlais a tha aige air litreachas nan ceud bliadhna chaidh seachad, agus air sgàth a’ bhreithneachaidh a tha aige anns na nithean sin, cha b’ urrainn fear-taghaidh no fear-deasachaidh ni b’ fheàrr fhaotainn airson an leabhair so. Uaireannan tha a theanga ’na phluic mar as minic a chunnacas i, agus chan eil e fhéin a’ cleith gum bheil rudan anns an leabhar so nach eil ’nam bàrdachd idir. Dìreach mar nach deach ach glé bheag de bhàrdachd a b’ fhiach an t-ainm a dhèanamh ann an Gàidhlig anns an naoidheamh linn deug, tha so fìor cuideachd a thaobh bàrdachd ann an Scots is ann am Beurla air taobh stigh crìochan na h-Albann. Ach tha e a’ toirt dhuinn deagh shealladh air bàrdachd an fhicheadaibh linn, agus a’ nochdadh dhuinn gun tainig ath-nuadhachadh iongantach air bàrdachd na dùthcha againn o chionn deich bliadhna fichead.

Tha e a’ toirt beagan àite cuideachd do bhàrdachd Ghàidhlig a bhuineas do’n linn so, ach bha dorus an sud a’ an so air a dhùnadh air, a chionn ’s nach robh e a’ togail bàrdachd Ghàidhlig sam bith nach robh eadar-theangachadh Beurla no Scots ’na chois. Ach tha e ag aideachadh gu soilleir—is cha bu mhisde na Gaidheil fhéin an aire a thoirt dhà so—gum buin bàrdachd Ghàidhlig do dh’ Albainn air fad, agus gum bheil i airidh air a h-àite a ghabhail ri taobh bàrdachd sam bith eile a bhuineas do’n dùthaich so. Bu chòir sin misneachd a thoirt dhuinne mar Ghaidheil gus nach rachadh sinn le ceum air ghàig no le boineid an dòrn, ann am fianuis co-luchd ar dùthcha.


<eng>The Scottish Scene.<gai> Deilbh le Alfred Furness, An teux le John L. Weir. George Allen & Unwin, 30/-.

’S e leabhar dhealbh tha so, ceud ’sa cóig dhiubh, is tha iad air na barraich. Shiubhail Alfred Furness fad is farsuing air feadh na h-Albann le a chamara, a’ glacadh siothchar air loch, sneachd air beinn, eala air linnidh agus caparaid air cabhsair, an iomadach àite air feadh na dùthcha. Chì sinn iomhaigh a’ chiùineis air an dealbh a thog e aig Drochaid Chluanaidh am Baile Chloichridh, smonbhar ceothadh agus craobh fo bhlàth an Dun-Eideann, gleadhraich is comhradh air a’ Bhroomielaw an Glaschu, seann chathair-eaglais Dun-chailleann fo ghrian an t-samhraidh, Gleann Comhann fo achmhasan an stoirm, tigh fàsaich an Tigh-an-droma, cala Obar-dheathain, clann-nighean Gaidhealach a’ dannsa, agus ceud dealbh eile nas fheàrr na chéile.

Bu mhór am beud nach do ràinig Alfred Furness oirthir an iarthuath, siorramachdan Rois agus Chataibh, agus na h-Eileanan. Cha bu mhisde an leabhar aige boillsgeadh de Loch MaRuibhe no de bheanntan Chataibh , no sealladh de’n Chuilthionn, no machraichean


[TD 87]

Uibhist, no tràigh Bharraidh, no Tràigh Mhór Uige an Leódhas. Tha sinn an dòchas nach dio-chuimhnich e iad an ath leabhar a chuireas e a mach. Ach is math agus is ro-mhath na thug e dhuinn an so.

Chan urrainn dhuinn a bhith cho riaraichte leis an earrann sin de’n leabhar a tha ann an sgrìobhadh. Tha an leabhar air a roinn ’na chóig earrannan, is tha beagan aig John L. Weir ri ràdh aig toiseach gach earrainn—mu thimchioll dùthaich Bhurns, Glaschu, agus Abhainn Chluaidh, dùthaich Scott, Dun-éideann, agus a’ Ghaidhealtachd. Tha e car sean-fhasanta ’na chainnt; tha blas linn Victoria oirre, is tha dreach an linn sin air pàirt de na smuaintean aige. Bheir iad barrachd riarachaidh do Shasunnaich agus do Ghoill eile do nach aithne Alba na bheir iad do luchd ar dùthcha-ne.

Tha an leabhar daor, ach tha e grinn air a chur ri chéile, is bheir e iomadach uair-a-thìde de thoileachas do’n t-sùil.


<eng>“America’s Man of Destiny,”<gai> le Kevin McCann. Heinemann, 10/6.

Faodaidh gun can cuid nach eil cuid no gnothuich aig an leabhar so ri luchd leughaidh Gàidhlig. Ach chan ann mar sin a tha. Anns na duilleagan so, tha sinn am beachd iomradh a dheanamh air leabhraichean—Beurla no Gaidhlig no Greugais—a tha sinn an dùil a tha math agus gu feum d’ar luchd leughaidh. Agus co-dhiùbh, is e fuinne thana da-rìreabh a bhios aig luchd Gàidhlige mur a leugh iad ach na leabhraichean a tha a’ tighinn a mach ann an Gàidhlig an diugh.

Tha an leabhar mu dheidhinn an t-Sinealair Eisenhower—duine air an robh an saoghal an crochadh fad làithean cogaidh; duine air am bi an saoghal an crochadh fad iomadh bliadhna fhathast. So agaibh sgeulachd mu bhalach beag cumanta a dh’èirich gu bhith ’na aon de phrìomh fhir-stiùiridh an t-saoghail anns am bheil sinn beò.

Rugadh Eisenhower ann am baile beag Abilene ann an Ameiriga—mac phàrantan aig nach robh anns an t-saoghal ach na chumadh beò iad air éiginn. Chuir e e fhéin troimh an sgoil le bhith ag oibreachadh ann am bùtha bhainne air an oidhche agus aig a chuid leabhraichean troimh an latha. Cha b’e an taghadh no an roghainn, ach am fortan a chuir a Cholaisde Airm Westpoint e, agus ann an sin cha robh e ach mar fhear ’s an t-sreath. Ars’ e fhéin mu bhalach eile a bha còmhla ris—balach dìchiollach a fhuair air adhart—“Chan eil fios ciamar a chaidh leis cho math; bha cus eagail air riaghailt a bhriseadh.”

Tha an leabhar, ann an dòigh shìmplidh, thaitnich, a leantainn beatha Eisenhower a nuas chun an latha ’n diugh—gus an do dh’fhàg e an t-arm agus an do dh’aontaich e a dhol air adhart airson taghaidh mar Cheann-suidhe Ameiriga. Dh’aontaich e sin a dhèanamh, chan ann a chionn gum bheil e déidheil air féin-ghlòir ach a chionn agus gun do dhleas e e mar a dhleasdanas. Sin suaicheantas Eisenhower—dleasdanas. Agus so leabhar a chuireas an céill dhùibh ann an dòigh thaitnich mar a lean e cùrsa an dleasdanais fad a làithean.
