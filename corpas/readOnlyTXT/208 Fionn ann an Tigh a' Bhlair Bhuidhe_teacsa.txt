[C 1]

<eng>MACLAREN’S GAELIC PUBLICATIONS

FINGAL IN THE
HOUSE OF THE
BLAR BUIDHE

A Weird Highland Tale with Gaelic and
English on opposite pages

A BOON TO THE
LEARNER OF GAELIC

Translated and Edited by
JAMES MACLAREN

ALEX. MACLAREN & SONS
268 ARGYLE STREET, C. 2

NINEPENCE


[DA 1]

<gai>UIRSGEULAN GHAIDHLIG

FIONN ANN AN TIGH A’ BHLAIR BHUIDHE
GUN CHOMAS SUIDHE NO EIRIDH.

<eng>FINGAL IN THE HOUSE OF BLAR BUIDHE
WITHOUT THE POWER OF SITTING DOWN OR RISING UP.

FIONN appears in a large number of the Gaelic Heroic Ballads, as leader of the whole band of Heroes to whom the name of Fians or Fingalians is given. They seem to have followed the chase wherever venison was to be found, both in Scotland and in Ireland. The tales told of them are both numerous and entertaining. Some tell of deep and sad sorrow; some refer to feats of strength and activity, and in all of them Fionn figures as a man of great wisdom and sagacity. There are several stories told of Fionn and his band, one of them telling how he was in the House of the Blàr-Buidhe without the power of rising up or of sitting down.

GLASGOW:
ALEX. MACLAREN & SONS,
268 ARGYLE STREET, C.2.


[TD 1]

<gai>Fionn ann an tigh a’ Bhlair-Bhuidhe
GUN CHOMAS EIRIGH NO SUIDHE

La dh’ an robh Fionn Mac Cumhail agus a’ chuid eile de’n Fheinn anns a’ bheinn-sheilg, dh’ éirich cur agus cathadh; agus mu’n d’fhuair iad an t-sealg a chur cruinn, thainig a t-anmoch orra.

Sgìth, airtneulach, mar a bha iad, thog iad orra gu tearnadh gu baile. Mar a bha iad ag gabhail air an aghart gu trom, athaiseach, thainig iad air bothan fàs am bràighe glinne, agus ghabh iad gu tàmh ann.

Dh’ fhadaidh iad teine, agus chaidh na gillean air sùrd gréidhidh, agus gus am biodh an eanraich ullamh, thòisich iad air iomairt nan còrn agus air seanchas mu’n àm bho shean.

Chuir cuimhne air cliù an sinnsirean togail fothpa mar a b’àbhaist; agus thubhairt iad uile cruinn-còmhla, gu’m b’e mo thruaighe duine no beathach a thigeadh a chur dragh air an Fheinn an oidhche sin, no a theannadh ri tàir a thoirt do dh’ Fhionn.

An teis-meadhoin na bruidhne seo, thigear maigheach chaol, ruadh a stigh, agus gun fhiamh, gun umhail, cuirear car no dha dhi air a’ chagailt, agus togar an luath mu na sparran; agus thugar a mach oirre.

Ma thug, cha deachaidh sin air mhi-thapadh dhaibhsan—thug iad duibh-leum a mach as a deaghaidh; ach chaidh iad ’nam brath-cheò cho mór le dorchadas a thàinig orra agus nach bu léir dhaibh a chéile.


[TD 2]

[Beurla]


[TD 3]

Lean Fionn agus a dha ghille dheug i, a bhun ’s a lorg, thar gualainn a’ ghlinne agus cha do chaill iad sealladh oirre gus an do leum i a stigh air sgùid de thigh ùdlaidh a thachair orra aig bun sìthein.

Gu de an tigh a bha an so ach tigh a’ Blàir-Bhuidhe, famhair a bha a’ tighinn beò air tuirc-nimhe agus air feoil dhaoine. Rachar a-stigh agus gabhar sgeul, ach cha d’ fhuaras forfhais air a’ mhaighich.

Cha robh a-stigh ach a’ bhean agus i a’fuineadh; cha d’thainig am Blàr-Buidhe dhachaidh as a’ bheinn-sheilg. Thug i biadh agus deoch dhaibh; agus thubhairt i gu’m b’ fhearr dhaibh a-nis a bhi a’falbh mu’n tigeadh am Blàr-Buidhe dhachaidh.

Thubhairt Fionn nach do theich iad roimh dhuine riamh, agus nach deanadh iad toiseach de’n Bhlàr; agus theann iad ni b’fhaide a stigh.

“Feith ri a dheireadh,” ars’ a’bhean.

Mar a thubhairt, b’fhìor; cha d’fhuair iad iad fhéin a shocrachadh ach gann, tra a dh’fhairich iad stùirn-stàirn aig an dorus. Có a bha’n sud ach am Blàr-Buidhe agus a ghillean, is torc-nimhe mór, fiaclach aige-san air a mhuin.

Thug e crathadh beag mór air féin a chur an t-sneachda dheth, agus chuir e crith fo’n ursainn is fo shuidheachan an tighe! “Tha mi a’ faireachdainn fàilidh fharbhalach romham, a bhean, có so a th’ agad an nochd?” ars am Blàr.

Dh’innis a’bhean na h-aoidhean a thàinig air choimheadachd oirre bho’n a dh’ fhalbh e.

“A mach do ghillean, Fhinn, a thoirt na h-eallaiche dhìom,” ars am Blàr.

Cha d’thug Fionn an t-euradh do dhuine riamh, agus cuirear sianar dhiubh a-mach far an robh am Blár.

Mu’n gann a bha iad seach an stairsneach bhuail am Blàr slat-na-draoidheachd orra, is bha iad ’nan cuilbh-chloiche; agus chuir e air taobh tuath an doruis iad a chur stad air a’ ghaoith-dheathaich.


[TD 4]

[Beurla]


[TD 5]

Dh’ fhàg e an sin iad; is thug e fhéin ’s a ghillean a stigh an torc.

Cha d’fhuirich iad ach ri robladh lomaidh a thoirt air, is chuir a’bhean air e anns a’ choire-mhór—’na chlosaich mar a bha e.

Mu’n d’fhuair e ach goil is leth-ghoil, sparr am Blàr bior-na-feòla ann, is bha sud aige air an ùrlar, agus gun tuilleadh dàlach shuidh e fhéin ’s a ghillean mu’n cuairt air.

Gach cnaimh mar a chriomadh iad thilgeadh iad sud gu Fionn is gu a ghillean.

B’ olc a’ bhiadhtachd e, ach cha robh comas air.

Bha Fionn ’na thosd is ’na chuimhne, agus b’ ion da sin.

An uair a bha ’n ròic thairis, ’s cha b’ fhada chuige, dh’iarr am Blàr-Buidhe an t-ubhal òir a thoirt a nuas gus an oidhche fhada gheamhraidh a chur seachad air Fionn.

Thug i (a’bhean) a nuas an t-ubhal ’s thug i dhà e.

Thòisich iad air a chéile leis an ubhal, is ma thòisich, cha b’ fhada gus an do chuir am Blàr as do ’n iomlan de ghillean Fhinn.

Thuig am Blàr nach deanadh e an gnothach air Fionn fhéin leis an ubhal, ’s thubhairt e gu’m feumadh iad dol a ghleachd.

An dromannan a chéile gabhar iad, ach ged a bhitheadh iad fhathasd ag gleachd, cha tugadh e glideachadh air Fionn.

Tra chunnaic am Blàr gu’n do thachair a sheise ris, dh’ iarr e air a mhnaoi a’ ghreideal a chur air gus an rachadh casan Fhinn a gharadh, gur cinnteach gu’n robh e fuar ’s an oidhche chruaidh reòdhta a bh’ ann.

Dh’ iadh iad uile mu Fhionn (sin tra a thubhairt e, “Cha duine duine ’na aonar,”) agus sparr iad air a’ ghreidil e, gus an do loisg a chasan gu ruig na sleisdean. Bha Fionn a nis gun chomas suidhe.


[TD 6]

[Beurla]


[TD 7]

Leig am Blàr rochd gàire as, agus sparr e stob-na-feòla troimh a dha shliasaid, is bha e an sin gun chomas éirigh no suidhe.

Shaoil leis a’ Bhlàr gu’n robh e gun phlosg analach, is thilg e seachad anns a’ chùil e.

Cha robh Fionn riamh roimhe an gailc a bu mhò na so, ach an uair a bha e eadar an t-euradh ’s an aimbeairt; agus cuimhnichear e gu’n robh còrn-nam-fiùbh aige, is gu’n cluinnteadh e ann an cóig cóigeamhan na h-Eireann.

An uair a ghabh an tigh gu fois, mhàgair e a mach gu dubh balbh sàmhach gu mullach cnuic is shéid e an còrn trì uairean.

Fad an ama so, bha a’ chuid eile de’n Fheinn gu dubhach, deurach air tòir Fhinn. Cha d’ fhàg iad cùil no cial gun sireadh, is iarraidh-mharbh aca air.

Mu dheireadh thall an uair a thug iad geill is dubh-gheill, chuala Diarmad Donn, mac a pheathar, an còrn, is ma chuala, cha bu rachadh gun fhreagairt.

Bha fios aige gur a h-éiginn-bàis a bheireadh air Fionn an còrn a shéideadh. Thuig e gu’n robh an gnothach gu h-olc, is thug e bòid is briathar air a chlaidheamh nach rachadh biadh no deoch thar anail gus an cóbhradh e air bràthair a mhàthar.

Thog e air, e fhéin ’s a ghillean, is bu cham gach dìreach leotha thar chnoc is shloc, agus ge b’ fhada bhuapa e, cha b’ fhada ’ga ruighinn iad.

Fhuair iad Fionn ’na dheoiridh truagh, gun chomas éirigh no suidhe am fasgadh tuim.

Dh’ fharraid Diarmad dheth ciod a dh’ fhairich e.

“Is coma sin,” arsa Fionn, is dh’ innis e dha gach car mar a thachair, mar a mharbh am Blàr-Buidhe na gillean, agus an droch ghiullachd a fhuair e fhein bhuaidh; is chomhairlich e dha-san tilleadh dhachaidh mu’n éireadh an cleas ceudna dha—gu’n robh esan mar a bhitheadh e, co dhiubh.


[TD 8]

[Beurla]


[TD 9]

Bhòidich is bhriathraich Diarmad nach tilleadh e gus an d’thugadh e a mach an aichmheil, is gun tuilleadh a ràdh thug e tigh a’ Bhlàir-Bhuidhe air. Cha robh a stigh ach a’ bhean agus i a’ fuineadh. Thug i biadh is deoch dhaibh is ghabh i an sgeul.

Dh’ innis i dhaibh gu’n robh am Blàr-Buidhe anns a’ bheinn-sheilg, is gu’m b’fhearr dhaibh a bhi a’falbh mu’n tigeadh e dhachaidh mu’n éireadh dhaibh mar a dh’ éirich do dh’ Fhionn.

“A roghainn biodh dha,” arsa Diarmad, “ach cha’ n fhalbh sinn gus an toir sinn a mach an aichmheil,” is shuidh iad a stigh.

“Feith ri a dheireadh, ma ta,” ars’ ise.

Cha robh iad ach goirid mar sin tra dh’ fhairich iad stùirn-stàirn aig an doras. Co bha an sud ach am Blàr ’s a ghillean, is torc-nimhe mór fiaclach aige air a mhuin. Thug e togail bheag mhór air fhéin a chrathadh an t-sneachda dheth, agus chuir e crith fo’n ùrsainn is fo shuidheachan an tighe.

Ghlaodh e, “Tha mi faireachdainn fàilidh fharbhalach romham, a’ bhean, có so a th’ agad an nochd?”

Dh’ innis a’ bhean gu’n robh Diarmad ’s a chuid ghillean.

“A mach do ghillean, a’ Dhiarmaid, a thoirt dhìom na h-eallaiche,” ars’ am Blàr.

Leum Diarmad e fhéin a mach; agus mu’n d’fhairich am Blàr thall no bhos e, mharbh e an darna leth de a ghillean agus chuir e turraich air tharraich iad, air taobh deas an doruis mu choinneamh ghillean Fhinn.

“Is olc an t-aoidh thu,” ars’ am Blàr.

“Mur faic thu na’s miosa na sud dhìom, mu’n tig an latha, na bi a’ gearan,” arsa Diarmad, is gun tuilleadh bruidhne, thug e a stigh an torc.

Ghréidh iad an torc gu math agus gu ro-mhath, is ghabh e fhéin ’s a ghillean an leòir dheth. Gach 
cnaimh mar a lomadh iad, thilgeadh iad sud do’n Bhlàr ’s d’a ghillean.

“Is olc an t-aoidh thu,” ars’ am Blàr.


[TD 10]

[Beurla]


[TD 11]

“Mur faic thu na’s miosa na sud dhìom, mu’n tig an latha, na bi a’ gearan,” arsa Diarmad, is dh’ iarr e an t-ubhal a thoirt a nuas gus an oidhche fhada gheamhraidh a chur seachad air a’ Bhlàr-Bhuidhe.

Thug a’ bhean a nuas an t-ubhal agus thòisich an cleas. Air a’ cheud tilgeadh a thug Diarmad do’n ubhal, mharbh e dithis de na bha air laimh dheis a’ Bhlàir.

“Is olc an t-aoidh thu,” ars’ am Blàr.

“Mur faic thu na’s miosa na sud dhìom, mu’n tig an latha, na bi a’ gearan,” arsa Diarmad.

Thilg am Blàr air ais an t-ubhal ach cha do rinn e dochunn sam bith air gillean Dhiarmaid.

Thug Diarmad an t-ath-thilgeadh do’n ubhal is mharbh e dithis de na bha air làimh chlì a’ Bhlàir, agus mar sin, gus an do mharbh e am fear mu dheireadh dhiubh, is am Blàr gun aon tàmh ag radh, “Is olc an t-aoidh thu,” agus a amhail sin, Diarmad ’ga fhreagairt, “Mur faic thu na’s miosa na sud dhìom mu’n tig an latha, na bi gearan.”

An uair a bha iad sgìth de chluich an ubhail-òir, thubhairt Diarmad ris a’ Bhlàr, gu’m b’ fhearr dhaibh dol a chur cuir-gleachd, agus ma chaidh, cha robh an gleachd fada air chumail, an uair a bha am Blàr air claisnich a dhroma air leacan loma an ùrlair.

“Is olc an t-aoidh thu,” ars’ am Blàr, is thug e cnead ghointe as.

“Mur faic thu na’s miosa na sud dhìom, mu’n tig an latha na bi gearan,” arsa Diarmad, is dh’ iarr e air a’ mhnaoi a’ ghreideal a chur air, gus an rachadh casan a’ Bhlàir a gharadh; gur cinnteach gu ’n robh e fuar an déigh tighinn dachaidh as a’ bheinn-sheilg.

Chaidh a’ ghreideal a dheanamh dearg; is thug Diarmad togail do’n Bhlàr, is bha sud ’na sgug buidhe air a’ ghreidil.

“Oiteag, oit oit,” ars’ am Blàr.

“Gabh air do shocair e,” arsa Diarmad, “creinidh do chnaimhean buidhe air mu’n cobhair mise ort,” is chum e air a’ ghreidil e, gus an do loisg a chasan gu ruig na sleisdean.


[TD 12]

[Beurla]


[TD 13]

Bha am Blàr a nis gun chomas suidhe, agus ghrad-sparr Diarmad stob-na-feòla troimhe, is bha e an sin gun chomas éirigh no suidhe, is thilg air a shlisnich anns a’ chùil e.

Tra a bha iad seachd sgìth ag éisdeachd oiteagail a’ Bhlàir, rug Diarmad air sprogan air is thuirt e, “Am bàs air do mhuin, a’ bhodaich, ciod e d’ éiric? is tog dhìnn brìgh do chluich.”

“Oiteag, oit, oit,” ars’ am Blàr, “cha’ n’eil a dh’ éiric agamsa ach cuach ioc-shlaint a tha am bun na creige ud thall agus leighisidh i Fionn.”

An uair a chuala Diarmad mu’n chuaich cha d’fhuirich e ri tuilleadh chumhlaidean iarraidh; bu ro fhada leis a bha bràthair a mhàthar ’na chuaradh aig bun an tuim, is chaidh e do’n uamha.

Thugar a cheud làmh air a’chuaich is buailear leatha gu Fionn, is ionnlaidear a chreuchdan leatha trì uairean.

A’ cheud uair dh’ fhàs a chasan gu ruig na glùinean; an darna uair, dh’ fhàs iad gu ruig na h-aobrainn, is an treas uair, bha Fionn gun chron, gun chiothram, cho beò slàn ’s a bha e riamh!

Rinn aon bhoiseag de dh’ uisge na cuaiche geasan nan gillean a bhristeadh, is thug e am Blàr air.

“A chulaidh-thruais,” arsa Diarmad ris, “bòidich nach iomair thu tuilleadh de gheasan no de chleasan air an Fheinn.”

Bhòidich am Blàr sud is iomadh rud eile a bharrachd, is thug Diarmad gu suairce dha féin is da ghillean an diol a dh’ uisge na cuaiche is ghabh iad an cead de a chéile.

A dheanamh sgeula goirid dheth, lean a’ chuach ris an Fheinn, is dh’ fhàg mise aca i.


[TD 14]

[Beurla]


[TD 15]

<eng>NOTES.

THIS tale was written down by the late Mr Donald C. Macpherson, of the Advocates’ Library, Edinburgh, and the reciter was Mr Macpherson’s own grandmother. It was contributed by Mr J. F. Campbell of Islay, “<gai>Ian Og Ile<eng>,” to the “Revue Celtica,” in 1870, and was afterwards reprinted in the “Gael” of January, 1875. It has also been included in a volume of Readings compiled by Professor Mackinnon of Edinburgh in 1889, and was again published some years ago as a small text book with an English translation by Mr J. G. Mackay, of London.

The present edition is thoroughly revised and arranged in convenient form to allow the student to easily follow both the Gaelic and English versions side by side. The translation is arranged as literally as possible, and at the same time is in quite readable English.

Variations of the tale have been collected and published by the Rev. Jas. Macdougall in “Folk and Hero Tales,” and by the Rev. John G. Campbell of Tiree in a volume of “The Fians.” There are other versions given under different titles, “<gai>Maghach Colgar<eng>,” Volume II., West Highland Tales and “<gai>Leabhar na Feinne<eng>,” pp. 86-88.

I have to acknowledge the valued assistance received from Mr Hector Macdougall in writing the translation, and his help in the correcting and revising of proofs, and trust that our united labours have produced a reader which will be as free as possible from errors, and be eminently suitable as a text book either for school use or for private study.

JAMES MACLAREN

Reprinted 1949
