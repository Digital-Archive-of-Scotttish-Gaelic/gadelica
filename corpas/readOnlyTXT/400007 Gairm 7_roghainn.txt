[TD 205]

Gairm
<eng>227 BATH STREET<gai>
GLASCHU, C.2.
<eng>Tel. - West. 5816<gai>

Aireamh 7.
An t-Earrach, 1954.

Tha an àireamh so de Ghairm seachdain no dhà air deireadh air an là air am bu chòir dha a bhith am mach. Chan eil cothrom air! Bho chionn dà mhìos tha sinn le chéile air a bhith crom os cionn chunntasan agus fhigeirean, a’ feuchainn ri cùisean airgid Gairm a chur an òrdugh. Tha na cunntasan a nise ann an làmhan an luchd rannsachaidh agus bithidh iad a’ tighinn am follais a dh’aithghearr. Tha e tràth móran a radha. Ach faodaidh sinn an uiread so a chur an céill—gu bheil Gairm sàbhailte airson bliadhna eile ged a thigeadh là na bu mhiosa na ris a bheil dùil.

Ach chan fhoghainn sin, math ’s ged a thà e. Tha an tuilleadh cuideachaidh a dhìth oirnn. Tha feadhainn ann fhathast a tha a’ gleadhraich mu Ghàidhlig—feadhainn eadhon a bheir comhairle agus rabhadh gun iarraidh dhuinn, ach nach tog an lùdag as leth an ràitheachain. Faodaidh Gairm a bhith cho beairteach ri Carnegie agus cho glic ris an Fhàidh Isàiah, ach fhad’s a thatar a reic barrachd dheth ann am Manchester ’s a thatar a reic anns na Hearadh tha rud-eigin ceàrr. Chan eil ach dà leabhrachan Gàidhlig a’ tighinn am follais gu h-aimsireil an Albainn—Gairm agus An Gaidheal. Le chéile cha chosgadh iad do neach sam bith sa’ bhliadhna ach prìs cairteal tombaca. An fhiach iad an uiread sin? Sin a’ cheud cheisd a bu chòir do dhuine sam bith a chur ris fhéin mus fhosgail e a bheul mu “Ghaidheil ri guaillibh a chéile” no mu “chor na Gàidhlige.” An uair a thòisich Gairm an toiseach, bha feadhainn ann a chuir as ar leth gun robh sinn a’ feuchainn ri cur as do’n Ghaidheal. Bha a’ mhór chuid aca sin am measg an fheadhainn nach fhaca An Gaidheal riamh mur a faca iad ann an tigh caraid e. Cho fad ’s as aithne dhuinn cha do chaill An Gaidheal aon fhear leughaidh ri linn Gairm, agus, air an làimh eile cha do dh’iarr sinn riamh dealbh no earrann rosg bho fhear deasachaidh a’ Ghaidheil nach d’fhuair sinn. ’S dòcha nan oibricheadh oidhirpean Gaidhealach eile an làmhan a chéile mar sin nach biodh a’ chùis aig hu-bhìl mar a tha i.

Thatar a’ cur rud no dhà eile as ar leth! Thatar a’ fàgail oirnn nach eil a’ Ghàidhlig againn, mar a thubhairt fear na cathrach uaireigin, <eng>“pure”<gai> gu leòir! Tha fa-near do’n leabhrachan so Gàidhlig a chlò-bhualadh mar a thatar ’ga bruidhinn agus chan ann mar a bhruidhneadh i dà cheud bliadhna air ais. Feumaidh a’ Ghàidhlig a bhith saor mar a tha gach cànain eile fo’n ghréin—saor gu iasad fhaotainn bho a coimhearsnaich mar a tha feum. Tha cus a’ feuchainn ri seann chaillich a dheanamh dhith—seann chailleach bhochd ’ga riasladh anns na corsaidean a bh’aice an uair a bha i am blàth na h-òige.

RUARAIDH MACTHOMAIS,
FIONNLAGH DOMHNALLACH,
Fir Deasachaidh.


[TD 207]

Mo Cheud Ghràdh
Le IAIN MACARTAIR.

Tha mi làn chinnteach nach bi sùil aig duine gum bi an oidhirp so a réir cuspair an sgeòil, oir tha feadhainn a’ cumail a mach gur e nì prìseil sòluimte, dìomhair a tha anns a’ cheud ghràdh—àilleagan cuimhne a tha air a thasgadh seachad ann an cùil na h-inntinn is nach buin do dhuine ach dhut-sa is dhi fhéin. Ma thà mo thogair. Fuilingidh an t-eudail as luachmhoire solus an latha.

Cha chreid mi gu robh mi mach air aon bhliadhna deug aig an ám. Bha cead samhraidh na sgoile againn—cothrom na Féinne bho mhoch gu dubh gu ruith is gu leum is gu abhcaid; saor o mhaoir is mhorairean fad fuain an latha. Rinnear breacan a baile, cho luath is a chaidh againn air, chun na h-àirigh, oir chan fhaigheadh sinne luath gu leòir thuice. B’iad sud na làithean air leth. Their cuid gu bheil loinn is snuadh àraid a’ tighinn air a h-uile nì ann an sgàthan sùil-air-ais, ach chan eil teagamh sam bith agamsa nach b’iad sin làithean gun bhròn gun smal—prìomh làithean mo bheatha saor bho chion is uallach.

Bha móran de mo cho-aoisean air geàrraidh Creag-a-Breac, balaich is nighneagan. Far am faigheadh sinne na lìonadh na ceithir uairean fichead agus còrr, bha na caileagan a’ faireachdainn an saoghal cho fada ri bliadhna; ’se bun a bha so nach fhaighte cuidhte’s iad air chor air bith, ged is iomadh facal a dh’fhàg sinn mu’n deighinn, oir aig an ám ud de’r beatha b’iad bu lugha oirnn na’n sùich. Beachdaich a réisde air ar smuaintean an uair a chuala sinn aig Tormod gu robh aon eile a’ dol ris a’ ghréidh, nighean òg a bha air a thighinn dhachaidh an là sin as an Eilean Sgitheanach—nighean piuthair a mhàthar. “Càite bheil an t-Eilean Sgitheanach?”, dh’fhaighnich cuideigin. Sheall gach duine ri chéile, ach có a fhreagradh a’ cheist gus an duirt Tormod, “Tha e muigh air cùl an t-saoghail am badeigin.”

“Dé seòrsa tè a th’innte?” dh’fhaighnich Murchadh a rithist, mar gum biodh dùil aige ri uile-bheist a thighinn a àite cho iomallach.

“Chan aithne dhomhsa gu bheil seòrsa nighinn ann ach aon,” arsa Tormod, le doimhneachd na tàire fuaighte ris gach facal, is thilg e smugaid as a bheul. Cha robh mac màthar nach do dh’fhiach a sheile as a déidh.

Bha na feasgair againn ’gan cur seachad mar bu trice an déidh nam breac an glumaichean a’ chàir; chan fhaighte uair sam bith ach na dheanadh “breacaist a chait” mar a chanadh sinn, ach cha bhiodh dùil ri diathad le boiteag air lùbach prìne-banaltruim air ceann barr-iall a bha mar bu trice an crochadh ri cromag a’ bhata. Ach an oidhche-sa ’sann a thainig mi-fhéin tarsuinn air dubhan cudaig am pòcaid-achlais mo sheacaid, agus is mì a bha mór asam fhéin a’ dol tarsuinn na droma le breac beag donn air gach meur de m’ làimh chlì. Bha ghrian a’ ciaradh ’na smàl teine air cùl Mùirneig, is na nì a’ cromadh chun na geàrraidh an déidh àine is teas an latha. Bha m’aire fad air falbh an


[TD 208]

uair a chuala mi guth tàlaidh, “Dé an t-ainm a th’ort?” Chlisg mi, is an uair a sheall mi, ri mo thaobh ’na suidhe air leac cloiche is a dà làimh fo smeagailt, bha a’ chaileag bheag bhòidheach sin. Nam b’e nighean sam bith eile a bha air a bhith innte bha mi air tilgeil thar mo ghuailne rithe, “Dé dhutsa?”, ach cha b’e sin a bha innte. Tha dàimheachd do’n choigreach ann an dlùth beatha a’ Ghaidheil; a thuilleadh air a sin bha a cainnt is a pearsa cho annasach is gun duirt mi as mo ghuth-thàimh, “Thà Calum.” Chaidh sinn an seanchas mór.

“Chan eil thu coltach ri bana-cheard” arsa mise, “ach ’se bruidhinn nan ceàirdean a th’agad.”

Cha robh mi ro chinnteach nach ann as an talamh a dh’éirich i, oir ’na mo shùilean-sa co-dhiùbh bha i mar bhana-phrionnsa sìdhe, le a bodhaig chaol chuimseach, dà ghruaidh mar an caorann, sùilean tlàtha fo rosgan mìne, is cuailean buidhe dualach a’ snàmh sìos thar a guaillean. B’e Eilidh a b’ainm di. B’e Eilidh a bh’air an te-eile cuideachd, an tè a chuir mìle long air bhog air sgàth a h-eireachdais, is cha robh Eilidh agamsa càil air dheireadh oirre ann am bòidhchead.

Cha do chaidil mi idir cho socair an oidhche sin ’s a b’àbhaist: cha do dh’fhairich mi riamh an leitir luachrach cho cruaidh is cho mì-chomhfhurtail, agus ann am breislich an eadar-chadail bha Eilidh a’ ruidhleadh gu sùrdail am measg nan sìdhichean air an t-Sìdhein, is mise ri fachlais oirre bho chùl tuim.

Là-rna-mhàireach chaidh mo mhàthair suas am baile. Bha Eilidh ’nar cuideachd fad na maidne, is nì bu mhiorbhuiliche idir cha do dh’fheuch duine de na balaich ri a cur dhachaidh. Cha bu mhise ’nam aonar a thuit fo a seun. Ghabh iad rithe is ise ruinn mar an t-uan ri mhàthair. Thill mise chun na h-àirigh feasgar a leasachadh an teine air choinneamh mo mhàthar, is am feadh a bha mi a’ feitheamh shuidh mi air a’ cheap-caillich le mo cheann air achlais nam bois. Bha faireachdainn agam nach robh mi idir mar bu chòir dhomh; gun robh truimead air m’inntinn is neo-shunnd air mo chorp, nach buineadh do mo staid, cho luath is a bhithinn ’nam aonar. Chaidh mi dhe mo bhiadh—mise a dh’itheadh, mar an duirt iad, an “agafot,” ars bith dé bha sin. Mhionnaichinn nach robh tìde riamh againn a shamhail sud le deàrrsadh gréine gun deò no sgòth air adhar; cha do sheirm na h-eòin bhuchallach a riamh cho ceòlmhor, is cha robh monmhur an t-sruthain a riamh cho fonnmhor. Is a measg gach ruais a bha ’nam inntinn b’e an aon snàilean greimeil a chithinn, an déidh is an dòchas gum bitheadh Eilidh ri mo thaobh a chaoidh. Dheidhinn a sheòladh cho luath is a dheidheadh agam air, is thogainn prìomh-chaisteal far am biodh ise gun chùram fad làithean a beatha. Bha mi dona dona leis, is gun fhios agam dé fo Shealbh a bha tighinn rium.

Thug mo mhàthair thugam ubhal as a’ bhaile; beachdaich dé bha sin a’ ciallachadh do bhalach a’ bhuntàta is an sgadain air an tuath. Ach dh’fhalbh mise leatha ’na mo phòcaid, is mar a rinn Paris o shean, thug mise i do’n tè bu bhòidhche a bha air an t-saoghal mhór mu’n iadh a’ ghrian. Ach bha nathair anns a’ Ghàrradh ann an riochd gille grannda, brùideil bho Gheàrraidh na h-Airde. Chunnaic esan an t-àilleagan cuideachd is rinn e dha fhéin i, is cha robh mise càil ach air


[TD 209]

an ubhal a thoirt dhìse an uair a nochd mo liadh ’nar measg. Thionndaidh e ann an corruich, “Dé an gnothaich a th’agad-sa bhith deanamh suas ri Eilidh? Bheir mise ort a chlamhain, nach dean thu rithist e,” is e dèanamh orm. Ann am priobadh na sùla sheas Eilidh air mo bheulaibh is greim aice air làimh orm. Bha dùil agam ri mo mhì-thalamh co-dhiùbh, ach bha mi coma; ged a bhiodh am bàs fhéin agam cha b’urrainn e chaoidh a bhith cho taitneach is aig a’ cheart ám ud, is Eilidh ri mo thaobh. “Leig leis” ars ise. “Cha bu chaomh leamsa riamh thu is gabh dhachaidh.” Stad mo liadh mar gun cuireadh tu sgian ann, is a’ tionndadh air a shàil thilg e smugaid air an talamh, thug e a chasan leis le port-a-fead is a dhà làimh ’na phòcaid.

Ach dh’éirich mise aon mhadainn is bha Eilidh air an t-slighe dhachaidh a Bhracadal. Mhionnaichinn a rithist nach robh làithean a riamh againn cho annasach is a bha againn airson là no dhà an déidh sin, le dorchadas neo-àbhaisteach ged a bha a’ ghrian cho boillsgeach glòrmhoir is a bha i riamh. Ach chan fhada gus an tig diochuimhne air a’ bhròn as doimhne, gu h-àraid an cridhe na h-òige. An ceann là no dhà thill glòrmhoireachd nan speur, is bha na smugaidean a’ dol mar a b’àbhaist.

Nam b’e uirsgeul a bhiodh an so a nise chan eil duine nach cuireadh co-dhunadh tlachdmhoir oirre. Dh’fhàsadh sinn suas, choinnicheadh sinn a rithist, agus mar sin air adhart.

’S iomadh ceann a chaidh an currac bho’n là bha sud. Cha deachaidh mise sheòladh, oir bha triall mara a’ Chaoil cus is na dh’iarrainn. Cha d’fhuair mi riamh mo stamag an co-chòrdadh ri tulgadh na mara, oir sìos no suas, a null no nall de’n deidheadh am bàta, bhiodh ise cur nan caran dhith is ag iarraidh suas ’na mo bheul. Là de na làithean bha mi air mo shlighe dhachaidh, is air tréine a’ Chaoil thainig an té sin a steach is shuidh i ri mo choinneamh. B’fhada b’fhada a h-iomhaigh bho chruthachadh Nàduir; falt air a dhath, beilleagan dearga is gruaidhean làn cloich-deirge, mala gu tur air a spìonadh, is sròcag chaol ’na h-àite. Aig Sealbh fhéin tha brath ciamar a sheas i riamh air sàilean bhiorach nam brògan aice gun a dhol thar nan aobrann. Thug i coinnean tombaca as a pòcaid is dh’iarr i lasair orm, is abair car ’na comhradh. “Ach cia as a riamh a dh’éirich thusa,” arsa mise leam fhéin. Co-dhiùbh chaidh mi ’na comhradh, is a’ bruidhinn a null is a nall thuirt i gur h-ann a Bhracadal a bha i a’ dol. “Bha mi aon uair an Leódhas” ars ise, “ach is gann gu bheil cuimhne agam air, ach gun chuir mi seachad mo thìde air an àirigh.” Bhuail e thugam ann am mionaid. “Cha tù Eilidh———” arsa mise. “’S mì,” ars ise, “cha tusa Calum———.”

Cha b’urrainn mi chreidsinn gur i so an tè a chùm mo bhiadh is mo chadal bhuam; gur i so cuspair a’ bhruadair neo-chiontaich a thug uimhir a thoileachas dhomh aig iomadh ám. Bha a cruth cho annasach is bha a bodhaig cho mì-chuimseach, ri tighinn a mach anns na h-àitean sin sa bheil Marilyn Rothach a dol a steach. Nach bochd gun thachair sinn idir. Ach an déidh sin is math-dh’fhaoidte gur h-e an t-earal a fhuair mi a tha ’gam fhagail ’nam fhleasgach gòrach chun an là-an-diugh. B’fheàrr fuachd na h-aonranachd sa’ gheamhradh fhéin na an iomhaigh ud ri ám dùsgaidh.


[TD 213]

Mairi Nighean Alasdair Ruaidh
Le TORMOD MACLEOID

Ann an Gairm an Fhoghair, 1953, tha mi a’ faicinn gu bheil an sgrìobhaiche Alasdair MacNeacail a’ deanamh oidhirp as ùr air Ban-Sgitheanaich a dheanamh de Mhàiri Nighean Alasdair Ruaidh. Is iongnadh leam fhéin sgoilear iomraiteach d’a leithid a bhith cogadh an aghaidh am beagan a chaidh a sgrìobhadh le luchd eachdraidh, cuid diùbh bho chionn còrr air ceud bliadhna, mu’n bhana bhard, maille ri beul-aithris cinnteach a tha a bàrdachd a’ dearbhadh a bhith ceart, is gun bonn aig air an seas e. Ged bhitheadh e fìor gum bu Bhan-Sgitheanach i, an robh sin a’ cur an tuilleadh mais’ air a bàrdachd, no ’ga deanamh na b’urramaiche?

Anns a’ cheud àite, tha beul-aithris an coitcheannas tarcuiseach ’na shealladh, ged a tha móran de eachdraidh an t-saoghail an crochadh air beul-aithris. Tha beul-aithris MhicChoinnich “Sàr Obair,” tha e ag ràdh, mearachdach. Carson? A chionn gun duirt e gur ann an Róghadal na Hearadh a rugadh i. Fhuair Mac Coinnich sin, faodaidh e bhith, bho sheann daoine a chunnaic feadhainn do am b’aithne a’ bhana bhàrd am feadh a bha i beò. Chan eil sia fichead bliadhna ’na ùine ro fhada air son beul-aithris sluagh na Hearadh agus an Eilein Sgitheanaich a chur mearachd mu’n àite anns an do rugadh i, agus tha e cinnteach gun do dhìolam e cuid de na sgrìobh e uimpe anns an Eilean Sgitheanach. Air son na tha fhios againn faodaidh gur ann a fhuair e gu léir e, oir chaith i móran de a beatha ann. Cha b’e aon chuid Hearach no Sgitheanach a bha ann am Mac Coinnich air son fhàgail leth-bhreitheach. An t-aon nì a chì mise anns an deachaidh Mac Coinnich iomrall, is e gun do chuir e beatha Màiri lethcheud bliadhna na b’fhaide air ais na bhà i, ach cha b’e beul-aithris a bha an sin ach a bheachd fhéin, oir cha chuala mise na duine eile riamh ceann-latha ’ga dheanamh ann am beul-aithris. Faodaidh ma thachair nì iomraiteach aig an aon ám gun croch iad ris e, mar tha: “Thachair a leithid so de nì ann am Bliadhna Theàrlaich,” na “Thachair e anns a’ bhliadhna a thainig an gaiseadh anns a’ bhuntàta.” No mar a chuir seann duine còir dhomhsa e, is e a’ bruidhinn air a’ bhana bhàrd: “Is fhada o’n a bha Màiri ann; chuala mise do sheanair ag ràdh gun canadh a sheanair fhéin piuthair a sheanar rithe.”

Anns an dara àite tha e ag ràdh gun robh i air a sloinneadh anns an Eilean Sgitheanach air àite ris an abrar An Droighneach. An so chan eil e ceart, oir cha do cheangaileadh a h-ainm riamh ris an Droighnich gus an tug mise e do Charmichael Watson troimh Ruaraidh Màrtainneach, nuair a bha e air tì an leabhar òran a chlò-bhualadh, agus gheibhear e ann an roimh-ràdh an leabhair sin, maille ris an t-sloinneadh agamsa nuas bho a bràthair Niall. Nuair a chaidh an leabhar a chlò-bhualadh thainig An Tuireadh, anns a bheil an rann, “Nì mi’n t-iomradh mar as fhasa etc.”, am follais air son na ceud uaire, a’ cur dearbhadh air a’ bheul-aithris a thug mise seachad a bhith fìor—beul-


[TD 214]

[Dealbh]
An Cliseam. (Dealbh le Seumas Troup.)

aithris a’ ruith a nuas anns an t-aon teaghlach: an t-athair ’ga thoirt do’n mhac is an seanair do’n ogha. Bheir mi aon bhall-sampaill air cho eudmhor is a bha iad air cuimhne a chumail air: bha mi là ann an Eaglais Chliamain an Róghadal, is mi ma fhichead bliadhna a dh’aois, agus bràthair m’athar ann, agus thug e mi gu fosgladh a crùisde deas agus thubhairt e rium: “Bha mise là an so maille ri m’athair fhéin, is mi ma thimcheall d’aoise-sa an diugh, agus thubhairt e rium: ‘Is e so crùisde Clann Alasdair Ruaidh far a bheil Clann Alasdair Ruaidh an tiodhlacadh, na daoine bho’n tàinig sinne. Cùm cuimhne air.’ Tha mise nis ’ga innse dhutsa,” ars esan. “Cùm thusa cuimhne air.” Rinn mise sin, agus thug mi e do J. C. Watson, agus mur bithinn air sin a dhèanamh cha bhiodh Mgr. MacNeacail comasach air dealbh a h-àite adhlacaidh a chur do’n Ghairm; is ann is dòcha gur ann a bhiodh e tagairt gun robh i air a tiodhlacadh fo’n a’ chàrn cuimhneachain a chuireadh suas air a son anns an Eilean Sgitheanach bho chionn fichead bliadhna air ais.

Sgrìobh mi am Beurla bho chionn dà bhliadhna anns an <eng>Stornoway Gazette<gai> mu’n bhana bhàird, a daoine agus a dùthchas, agus faodaidh mi a chur sìos gu h-aithghearr an so. Bha Domhnall Glas Na Droighnich an Róghadal Na Hearadh ’na fhear-ionaid air son MhicLeòid. Bha e air ceann nan t-Hearach a chaidh gu Cath Chàirinis ann an 1601. Cha robh e òg an uair sin: bha e “Glas”; agus chaidh a mhac, a bha air fàs


[TD 215]

suas agus a bha air ceann na buidhne a chaidh air tìr a mharbhadh agus a chath, air Oitir Mhic Dhomhnaill Ghlais. Thainig Domhnall Glas air ais beò. Lean Alasdair Ruadh a mhac e ’na fhear-ionaid, agus mar dhearbhadh air sin tha Màiri ann am fear de a h-òrain ag ràdh:

Gheibhte an tigh m’athar-sa
Sidheann———an fhéidh.

Nis cha b’ann an carthannas a bha sidheann an fhéidh ’na thigh: nam b’ann cha deanadh e uaill as, ach ’sann a bha e ann le còir mar fhear-ionaid Mhic Leòid. Mar sin b’i Màiri air a’ char as lugha an treas ginealach anns Na Hearadh de theaghlach Na Droighnich. Faodaidh e bhith nach e Domhnall Glas a’ cheud fhear de’n teaghlach a bh’ann, oir ceud bliadhna roimhe sin bha Birlinn Dhomhnaill Hearaich a bhàrr air Birlinn MhicLeòid ann an Cath Caol Mhuile eadar Tighearna nan Eilean agus a mhac.

A nis chan eil e ’na nì iongantach iad a bhith ’gan ainmeachadh fhéin air An Droighnich agus iad a’ comhnaidh anns Na Hearadh, oir gus an là-an-diugh is ann air Clann Leòid Na Droighnich a dh’ainmicheas mise mi fhéin, ma theid mi a chur air leth an teaghlaich dhe’n chinneadh d’am buin mi. Ged a bha cinn-fheadhna Chlann Leòid air am breith is air an àrach an Dun-bheagain air son ceudan bliadhna is ann air Na Hearadh a bha iad ’gan ainmeachadh fhéin.

Nuair dh’éirich Sir Tormod Bheàrnaraidh suas chaill teaghlach Na Droighnich a bhith ’nam fir-ionaid, oir “is fhaisg uileann na dòrn.” Fhuair iad bho’n ám sin stiùbhairdeachd Hirt, anns an do lean iad air son cunntais ghinealach. Chaidh ceann an teaghlaich air imrich do Ameireaga ma thimcheall 1770, ach tha móran a thainig uaithe anns Na Hearadh, anns an Eilean Sgitheanach agus an àitean eile air feadh Alba, ach is ro-bheag an àireamh dhiubh sin aig a robh ùidh an dìlseachd a chumail air chuimhne cosmhail ris an teaghlach do a bheil mise.

Bha stiùbhairdean Hirt a’ gabhail còmhnaidh an Eilean Phabaidh an Caol Na Hearadh, far an do chaith Màiri na bliadhnachan mu dheireadh de a beatha, oir tha e soilleir gur ann a chuir i ri chéile trì na cheithir de’n a’ bheagan a tha air sgeul de na rinn i, mar a tha “An Talla am bu ghnàth le Mac Leòid” do Chaisteal Phabaidh a bha gun fhasgadh gun dìon ann. Cha b’e Caisteal Dhun-bheagain no tigh Fir Bheàrnaraidh a bha i ciallachadh, oir tha Caisteal Dhun-bheagain dìonach is fasgach fhathast, agus bha Tigh Bheàrnaraidh fasgach is dìonach air son cunntais ghinealach an deidh bàs Màiri, agus bha fìon annta ri òl. Is e mo bheachd gu robh Caisteal Róghadail ’na làraich ceud bliadhna roimh là Màiri. Faodaidh luchd-eachdraidh air uairean a bhith fiaradh briathran na bana bhàird air son gum freagair iad air am beachdan fhéin, ach chan eil eagal orm gum faigh duine mearachdach mi anns na sgrìobh mi an so, mur bi e lethbhreitheach.

10mh, Faoilleach,
1954.

An t-Ob,
Na Hearadh.


[TD 217]

“Gnothaich Bhoirionnach”
Le CAIRISTIONA NIC AOIDH.

CHA tig fuachd gu’n tig Earrach! Gu dearbha bha an seanfhacal sin gu seachd sònraichte fìor am bliadhna. Ach air fuairead na sìde chan eil agad ach sgrìob a ghabhail sìos am baile agus sùil a thoirt air na fasain ùra anns na bùthan. Cha mhór nach saoileadh tu gum bheil an samhradh air tighinn mar thà.

CHI mi gu bheil an seòrsa ùr cotain sin, an cotan deàrrsach no <eng>“Everglaze”<gai> ri fhaicinn air gach taobh am bliadhna a rithist. Agus a thuilleadh air a sin, chì mi e am bliadhna ann an deiseachan samhraidh, ann an dreasachan fada, agus eadhon ann an còtaichean dìonach a ghabhas nighe le glé bheag dragha, agus nach leig leas ach suathadh beag leis an iarunn. Tha <eng>“seersucker,”<gai> ann an iomadh dath is dreach ùr, mar an ceudna follaiseach am bliadhna.

THA an comhnuidh innleachd bheag ùr air choireigin a’ tighinn air lom a tha ’na ghoireas do bhean an tighe. ’S dòcha gum faca cuid agaibh an àsuig ris an abrar am <eng>“Moulishredder.”<gai> Gearraidh e gu mion curran is sneap, càise is cnothan, is a h-uile seòrsa mheasan. Tha trì cuibhlichean eadar-dhealaichte leis an gabh e oibreachadh a reir ’s dé cho mìn ’s a tha toil agad rud a ghearradh.

THA iomadh seòrsa de <eng>“sponge”<gai> fhuadain r’a fhaotainn airson a h-uile seòrsa obair glanaidh air feadh an tighe. Cha leig sibh leas a dhol air ur glùinean a ghlanadh an làir, no eadhon ur làmhan a fhliuchadh, oir tha mop ann a dh’fhàisgeas e fhéin agus a tha aotrom, furasda r’a làimhseachadh. Cha mhór nach cluinn mi cuid agaibh ag ràdha “Obh, Obh, an oinnseach bhochd. I fhéin ’s a mop. Cha bhi ùrlar a’ chidsin glan gu sìorruidh gun bhruis sgùraidh a ghabhail ris!” Ach nan robh sibhse ’gar léireadh le gàgan air ur làmhan gach geamhradh mar a tha mise, bhiodh sibh toilichte agus ro-thoilichte gach cothrom a ghabhail air ur làmhan a chumail as an uisge. Bha tè a’ bruidhinn air an dearbh chuspair so air “Uair nam Ban” air an ràdio an là roimhe agus thug i seachad an deagh fhacal comhairle. Làn spàin tea de shiùcar ann an dà làn spàin bhùird de dh’ola a’ chroinn ola. Measgaichibh iad gu math agus suathaibh so air ur làmhan. Glanaibh an uairsin ur làmhan le uisge ’s siabunn agus bithidh an craicionn cho mìn geal brèagha ’s a thogras sibh!


[TD 218]

ACH mus fhàg mi obair glanaidh! An cuala sibh mu’n stuth ris an abrar “1001”? Gheibh sibh botal dheth air leth-chrun. Chan eil nì air an domhainn nach glan e bho bhrat-ùrlair gu àirneis agus cùirtearan. Feuchaibh e! A bheil aodach clòimhe geal agaibh nach gabh todhar no gealachadh gun a bhith air a mhilleadh? Ceannaichibh fiach ochd sgillinn de’n dath gheal ris an can iad <eng>“White Dylon.”<gai> Cuiribh an t-aodach am bogadh ann dà mhionaid, agus bheir mi mo ghealladh dhuibh gum bi an t-eadar-dhealachadh as motha air an t-saoghal ann. Chan e sin a mhàin, ach tillidh an <eng>“White Dylon”<gai> so aodach glé odhar uidh air n-uidh gu a dhreach fhéin.

THA greis a nise bho thòisich mi a’ cur nan cùirtearan lìon anns an stalc ùr “D.I.P.” Fuirichidh iad glan gu math nas fhaide, ’s chan e mhàin iad fhéin ach a h-uile h-anart samhraidh bho ghùn na tè bige gu léine Alasdair. Agus chan ann ’ga thilgeil a mach a bhitheas sibh an uair a nì sibh aon bhogadh ann, ach ’ga chumail gu tèaruinte oir faodar a chur am feum corr uair mun teirig e.

Ach chan e an glanadh mór a mhàin a bhios a’ tighinn as t-Earrach! Dé mu dheighinn nan cuileagan salach? Cha d’fhuair iad tàmh no fois san fhàrdaich so an uiridh. Smùid de <eng>“Aerosol”<gai> orra ’s tha iad deis. Nam faiceadh sibh na closaichean a bha mu’n uinneig an uair a dh’fheuch mi an <eng>“Aerosol”<gai> an toiseach.

MU dheireadh thall tha sinn gu bhith aig crìoch leabhar nan raiseanan, agus air an t-samhradh so bithidh pailteas de na h-uile rud anns na bùthan. Their cuid gum bi prìsean a’ sìor dhol am meud agus gu sònraichte prìsean nan rudan as goireasaiche mar a tha ìm agus tea. Feumaidh mi fhéin aideachadh gun robh taobh agam ri linn nan raiseanan. Bha roinn chothromach air a h-uile dad do’n bhochd ’s do’n bheairteach, agus bha aire shònraichte air a thoirt do’n mhàthair ’s do’n phàisde.

Anns an dol seachad, bu mhath leam facal a radha mu’n obair luachmhor a thatar a’ dèanamh le mnathan-eiridinn anns a’ bhaile agus air an dùthaich. Gach tè ris an robh gnothaich agam riamh, bha i ro-ghasda ’na dòigh agus dùrachdach ’na dreuchd. ’Se culaidh mhoit a th’ann na tha de nigheanan na Gaidhealtachd a’ dol a steach airson banaltrumas agus am meas a tha orra.

THA mi duilich gun robh na h-uiread de mhuinntir na Gaidhealtachd agus gu h-àraidh de mhuinntir Leódhais nach b’urrainn Ceit agus Marietta NicLeòid fhaicinn an uair a bha iad air an telibhisean. Bha iad ann am prógram de mhith-òrain as gach dùthaich agus ’s ann aca fhéin a bha an gnothaich ris. Tha sinn toilichte a chluinntinn gum bheil crann-sgaoilidh telebhisean ’ga chur an àird an Inbhirnis. So an t-ám anns am bu chòir do luchd Gàidhlige uile spàirn a dheanamh gus deanamh cinnteach gun ruig e air gach aon de na h-eileanan ’s gach oisinn de’n cheann-a-tuath; sin agus am buinn a chur an sàs gus deanamh seulaichte gum bi earrann mhath de Ghàidhlig air a cur a mach. So an t-ám airson tòiseachadh ag iarraidh; chan ann an uair a bhios rudan gu tur an òrdugh.


[TD 221]

BAIRD A’ BHAILE AGAINN
le
Anna NicIain

[Dealbh]

THA gaol ciùil a’ cinneachadh gu nàdurra ann an cridhe ’s an inntinn mhic an duine. Gheibh sinn dearbhadh air sin le beachd a ghabhail air mar tha an leanabh an uchd a mhàthar a’ co-fhreagairt le tlachd do an duanaig bhig altruim a ghabhas i dhà.

Ach feumaidh a’ bhuaidh nàdurra so a bhith air a brosnachadh, air a beathachadh, is air a toirt gu ìre. Is e sin dleasnas nam bàrd, agus chan eil teagamh nach ann do na bàird a bha am Barraidh o shean a dh’ fhaodas sinn taing a thoirt airson na dìleab luachmhoir de òrain mhilis, bhinn a thàinig a nuas ugainn troimh na linntean, agus a tha an diugh cho measail aig luchd-ciùil air feadh an t-saoghail.

Ged tha àireamh mhath de na seann òrain sin fhathast air bhilean an t-sluaigh am Barraidh, is e gnothach domaileach gun deach cuid mhór dhiubh air diochuimhne, agus nach eil ainm no aithne againn air na bàird a rinn iad.

Ach tha tobar na bàrdachd gun traoghadh am Barraidh fhathast, agus caochain chùbhraidh de fhìor bhàrdachd a’ taomadh as, aig am faigh an neach leis am miann sin ’ìotadh a chasg. Ri mo chuimhne fhéin bha air a’ char bu lugha seachdnar bhàrd ann a bha le an cuid saoithreach a’ glacadh inntinnean is mac-meanmna an t-sluaigh agus a’ deanamh òran air an robh snas agus blas fileanta. Cha cheadaich ùine dhomh tarruinn a thoirt ach air triùir dhiubh sin air an robh mi fìor eòlach.


[TD 222]

DOMHNALL MAC NA CEARDAICH.

Rugadh Domhnall ann am Bàgh a’ Chaisteil anns a’ bhliadhna 1886. Cha do dh’fhàg e’n sgoil nuair a thòisich e air deilbh nan rann an toiseach. Bha so nàdurra gu leòir dha, oir bha a sheanair ’na bhàrd, a rinn òrain a tha fhathast air chuimhne.

Dh’ fhalbh Domhnall glé òg do Dhun-éideann a dh’ ionnsachadh na ceàirde leis an do choisinn e a bheò-shlainte, agus is ann nuair a dh’ fhàg e eilean a bhreith is àraich a thàinig a’ bhuaidh so a bha a’ co-fhàs ris gu ìre. Rinn e aig an ám so còrr agus fichead òran, a’ chuid bu mhotha dhiubh a’ moladh Bharraidh, agus cuid eile air cuspairean a bha éibhinn no annasach leis fhéin. Tha a bhàrdachd a’ boillsgeadh le smaointean cùbhraidh, glan, le rannan siùbhlach is le cainnt ghrinn. B’ e aon de na ciad òrain a rinn e “Luinneag an Iasgair.”

LUINNEAG AN IASGAIR.

Ho-ro ’illean, togaibh sunnd
Bithibh aotrom ’s leagaibh tùirs’,
Leigibh sgaoileadh fo ’cuid shiùil,
Ullamh, lùthar, cridheil, beò.

Leigibh sgaoileadh fo ’cuid bhréid,
Deanamh faoilt ri gathan gréin,
’S fàgaidh sinn na maoil ’nar déidh
Nuair a ghleusas i fo sheòl.

Fàgaidh sinn luchd-fhear na tìr
’Siubhal àrd-bheann agus ghlinn,
’S théid a’ Chaileag leinn gun sgìos
Mach gu frìthean a’ Chuain Mhóir.

Oiteag ghrinn a’ tighinn gu réidh
A’ toirt inntinne d’a ceum,
’S gur neo-mhìgheanach a séisd
’Cur o chéile nan tonn bòchd.

Coireal binn aice ’ga luaidh
’Pronnadh mìn nan iomadh stuagh
’Gearradh shìnteagan mar uan,
’S i cho guanach ri mnaoi òig.

Ged bhiodh fearg-fhraoch air na cuain
’S iad gu h-earra-ghloireach ri nuall
Cha chuir sin air balaich gruaim,
’S earbsa bhuan ac’ as a bòrd.

’S i mo cheist-sa té gun smùr
Nach laigh ànradh air a gnùis,
’S air cho gàbhaidh ’s gum bi ’cùrs’
Gur a sunndach i ri ceòl.


[TD 223]

Ged a gheibhinn-sa mo mhiann
De gach inbhe a bh’ ann riamh
’S mór gum b’ fheàrr bhith tarruinn lìon
’N ám do ghrian bhith sgaradh neòil.

Sud an sealladh leam as uaisl’
Nuair a tharruinnear a’ chluas,
’S i gu ballach, lannach, nuadh
’S lainnir thuarail dhith mar òr.

Sunnd is caithream glan ri gnìomh
Aig na fearaibh crathadh lìon,
Tacar-mara ’ga chur sìos
’S i trom-shliasaideach le lòd.

Bhon is fàgail dhuinn as dual,
A bhith ghnàth air bhàrr nan stuagh,
Bidh sinn àbhachdach ’s gach uair,
’S gur a suaicheantas dhuinn spòrs.

Fhad’s a mhaireas i ri chéil’
As is fallain sinn gu léir,
Ni sinn achadh ’na chuan-bheuc
’S cha bhi éis oirnn airson lòn.

Bha Domhnall, mar gach Eileanach eile, déidheil air spòrs is fearas-chuideachd, agus bhiodh e a’ deanamh rannan éibhinn air nòsan is cleachdaidhean annasach a’ Bhaile Mhóir. So òran a rinn e air na fasain a bha aig cloinn-nighean Dhun-éideann.

ORAN NAM FASAN.

Ho-ro ’s e na fasain a th’ againn san dùthaich
Bhios aig na caileagan caochladh gach ùine,
Bheir air na balaich gun toir iad an cùl
Ri eagal is cùram cùirt nam ban òg.

Bhon tha mi car tamaill am Baile na Smùide,
Faicinn gach annais is car thig air cùisean
Bheir mi mo bharail gun mhearachd, gun lùb
Gur mór a’ chùis-bhùirsd tha’n cuideachd nan sròl.

Na cruinneagan baidealach, ceannardach, sgiamhach
A throtas cho aigeannach ris an each-iarruinn,
Boc-cheumach, sprid-chasach, ’s coimeas do’n fhiadh iad,
Is bochd nach robh ’ghrian ag iathadh mu’n còir.

An còmhdach ’s an caisbheart chan aithne dhomh trian diubh
Ainmeannan annasach, cam-fhaclach, lìonmhor;
’S air cho ro-mhath is gun taghainn mo bhriathran
Gheibhinn droch dhìol ’gan cur air an dòigh.


[TD 224]

Bidh sgiobal math fad’ air na maighdeanan guanach
Aodaichean tana nach cùm dad ’n fhuachd dhiubh,
Is iomadach preasadh ’gan teannadh mu’n cruachan
’Ni iad cho cruaidh ’s gun téid iad an crò.

Bròg na sròin bhioraich as grinne sna sàilean
Chosdas dhaibh gini nuair ni iad am pàidheadh,
Feumaidh iad sud is mur faigh gur e ’m bàs dhoibh
Is éibhinn a’ ghràisg tha’n diugh a’ tighinn beò.

Mu chomannan eiteich bidh éideadh ro-rìomhach
’N ainm, anns a’ Bheurla cha léir dhomh gus innse,
Co-dhiùbh gum bi bréidean bhios glé-gheal de’n t-sìoda
Fuaghailte grinn mar linngide còis.

Air mullach na h-uiread bidh cunnart còt-uachdair
’Chomhdaicheas uil’ iad gu bunaibh an cluasan,
Shaoileadh gach duine a chluinneadh an gluasad
Gun robh am Fuathas tighinn air a thòir.

Nuair thigeas an gaillionn is toiseach na dùmhlachd
Gheibh iad bein mhadaidh is mhathain le’n clùidich,
Itean na h-eala agus car air ’cur ùmpa
Saoilidh mo shùil gur h-annta-san eòin.

Is riobainneach, giobagach, cir-fhaltach, bréideach
Bhios gach aon ghin dhiubh nuair théid iad ’nan éideadh,
Le ’n òr agus ìbhiri ’s mìltean de sheudan
Deàrrsadh mar reultan air oidhch’ reòt’.

Bidh cearcal glé lurach mu chuilean-an-dùirne
’S miotagan uiread ri bòtuinnean-glùine,
’Ruigeas an uileann gun ulag ’gan dùnadh
Théid orra sùmhail ’s ullamh gu leòir.

Ged leanainn ri’m mhaireann air ealain na cùise
Dh’ fhàgainn-sa bealach da m’ aindeoin air chùl,
Ach leigidh mi seachad gach fanoid a th’ ùnnt’
Oir tha mis’ an dùil gun duirt mi gu leòir.

Bha mór spéis aige de sheann chleachdaidhean nan Gaidheal, agus bu duilich leis a bhith a’ faicinn muinntir nan Eilean a’ tréigsinn dòigh-beatha a sinnsirean. Chuir e sin am briathran snasmhor anns an òran “Slighe nan Seann Seun”:—

“SLIGHE NAN SEANN SEUN.”

Saoibhir sìth nan sian an nochd an Tìr-an-Aigh,
Is ciùine ciùil nam fiath ag iadhadh Innse Gràidh,
Is èasgaidh gach sgiath air fianlach dian an Dàin,
Is slighe nan seann seun a’ siaradh siar gun tàmh.


[TD 225]

Saoibhir com nan cruach le cuimhne làithean aosd’,
Sona gnùis nan cuan am bruadair uair a dh’ aom,
Saoillseach gach uair an aigne suaimhneach ghaoth—
O! làithean mo luaidh, ur n-uaill, ur n-uails’, ur gaol!

O! làithean geala gràidh le’r gnàthan geala còir,
O! aimsirean an àigh le’r gàire, gean is ceòl—
O! shaoghail nan gràs, nan gathan aithne ’s eòil,
Cuime thréig ’s nach d’ fhàg ach àilte àin ur glòir?

An iongnadh deòin is dùil bhith dol an null ’nur déidh,
Ri ionndrainn nan rùn a lìon ur sgùird le spéis?
An iongnadh ceol nan dùl bhith seinn air cliù ur réim,
Is fabhra crom gach sùl bhith tais fo dhùbhradh leug?

A làithean sin a thriall le ial-luchd ùir mo shluaigh
Cuime thàrr ur miann gach dias a b’ fhiachmhor buaidh?
An iongnadh an iarmailt shiar bhith nochd fo shnuadh,
’S ur n-àrosan an cian bhith laist le lias bith-bhuan?

An iongnadh lom gach làir bhith luaidh air làn ur sgeòil?
An iongnadh cnuic is ràdh a’ chomha-thràth ’nam beòil?
An iongnadh cruit nan dàn bhith bìth fo sgàil a neòil—
Is ealaidh-ghuth nam bàrd gun seun gun sàire seòil?

Chan iongnadh cìll mo shluaigh an cois nan cuan bhith balbh
Chan iongnadh uchd nan tuam bhith ’n tòic le luach na dh’ fhalbh,
O, shaoghail, is truagh nach till aon uair a shearg,
’S nach tàrr mo dheòin, ge buan, aon fhios a suain nam marbh!

Lean Domhnall air a bhàrdachd gu deireadh a làithean, agus chaochail e anns a’ bhliadhna 1932, aig aois dà fhichead ’s a sia.

Ged a bha beagan de a chuid saoithreach a’ nochdadh an dràsda ’s a rithis anns an ràitheachan ghasda sin “Guth na Bliadhna,” tha an àireamh as motha de na h-òrain a rinn e fhathast gun tighinn am follais.

(R’a leantainn)

[Sanas]


[TD 227]

Rinn Sinn Là Mor Dheth
Le MAC-NA-BRACHA.

CHA robh Màiri againn ach cóig bliadhna dh’aois an uair a bha i am mullach an tigh-sholuis as t-samhradh. Tha a seanair trì fichead ’s a cóig agus ’se theireadh e, “Sin far nach robh mise riamh”—duine a rugadh ’s a thogadh an Nis. ’Se sin a theireadh e cuideachd mu cheàrnaidhean eile de’n eilean, ged a bha e air a là chur seachad a’ seòladh; agus chan eil teagamh nach eil Nisich ann fhathast a tha nas eòlaiche am Buenos Aires na tha iad am Beàrnaraidh.

An uair a thainig na càraichean gu bhith na bu shiùbhlaiche agus na bu shocaire na na cairtean, thòisich daoine as an àite againne (’s iad mothachail air cho beag eòlais ’s a bha aca air an tìr fhéin) a’ dol cuairt-latha do cheàrnaidh air choreigin de’n eilean anns nach robh iad air a bhith a riamh roimhe—Am Bac, An Rubha, Na Lochan: bhitheadh agus a’ ruighinn Róghadal Na Hearadh.

’S ann a dh’Uig a chaidh mi-fhìn comhla ri buidheann de’n t-seòrsa-sa uaireigin eadar an dà chogadh. Ged nach eil ach trì mìle deug air fhichead eadar An Gallan Uigeach agus Rubha Robhanais, mar a sgéitheas an sùlaire, agus ged is minig a dhearc sinn air Seana Bheinn Uig an uair a thigeadh là eadar dhà shian, bha an t-àite dhuinn mar shaoghal eile—far am bitheadh na frasan nach bitheadh ’gar ruighinn a’ dol.

Thachair gu robh cluich-chas gu bhith eadar balaich Nis agus na h-Uigich an là ud; ach cha b’e nòs ùr de’n t-seòrsa sin a bha aig an sgioba againne san amharc, ach sealladh fhaighinn air na Tursachan agus sgrìob a thoirt gu Tigh nan Cailleachan Dubha.

Thog sinn na daoine aig na starain aca fhéin dìreach mar gum bitheadh sinn a’ dol a bhuain mhònach. Ach cha robh roisean réisg air duine a’ mhadainn ud ach deise Shàbaid is léine gheal. Cha mhór gu robh neach ann nach robh greis latha, ach cha robh duine pòsda ’nam measg—an uair a tha fear a’ pòsadh an so tha còir aige fàs glic. Bha boireannaich againn cuideachd, agus feumas e bhith gu robh biadh ’nar cois ged nach cuimhne leam duine fhaicinn ag itheadh.

Cha bu ghann àbhachdas is fearas-chuideachd—a h-uile duine cho càirdeil ’s cho eòlach air a chéile. Bha na balaich mar a b’àbhaist ag éigheach na mara, a’ leigeil orra gur ann air an eathar a bha iad—“Mach am put!,” “Steach ceann!” agus a leithid sin.

Feumaidh sibh a thuigsinn nach b’ann ’nar leth-shìneadh air sumagan gaoithe a’ sealltainn romhainn agus timcheall oirnn troimh ghloine a bha sinn anns an là ud idir, ach ’nar suidhe anns a’ chùl air being fhiodha a’ coimhead air ar n-oir a mach air an deireadh. Cha robh tighinn dhachaidh de na carbaidean ach na cnàmhan, ’s bha saor nan eathraichean anns a’ Phort a’ cur bodhaig orra. Cha robh am facal “bus” air a thighinn do’n chànain againn.

’S ann anns an toiseach a chuir mise seachad a’ cheud ghreis de’n là. Aig ceann na Sràide thog sinn cailleach a bha dol suas an sgìre ’s leig mi steach romham i. Tha mi cinnteach nach robh i air a bhith


[TD 228]

tric ann an càr a riamh, gu h-àraid càr le fear de na stoban ùra ag éirigh as an làr (tha iad a’ dol a fasan a nis a rithist—nach mì tha fàs aosda!). Co-dhiùbh cha robh a’ chailleach fada ag ionnsachadh. Bha i a’ gabhail ealla ris an fhear a bha aig a’ chuibhle a’ breith air an stob a bha so gach uair a thachradh dad ris air an rathad. Mu dheireadh, an uair a chitheadh i cairt, sgioblaicheadh i a còta, theicheadh i a glùinean a thaobh, agus dh’éigheadh i, “Siuthad, a bhalaich, tarruing a thaobh an rathaid e.”

Suas Riadhan Shiadair, ’s gun sinn ach a’ fannadh, ruith bodach as ar déidh ag iarraidh a thogail, ’s dh’ éigheadh, “Go liath!” ’Se siompar-ruadh a bh’ air, ’s chan fhaigheadh na balaich gréim ceart air na guaillean aige. Ach mas d’fhuair sinn air stad bha e air bòrd aca an coinneamh a’ chinn. “Fhearaibh,” arsa an gille-deiridh, “theab mi am bodach beag ruadh ud a chall, agus sin le dìth iarainn.”

Arsa mise leam fhìn, “Bithidh facal aca an uair a chì iad géillean na muice-mara am Bragair.” Ach, a charaid ort, an àite lùbadh suas mu Thigh a’ Mhaoir ’s ann a tharraing sinn air falbh a mach a’ mhòinteach. ’S dòcha gur ann gu àirighean Bharbhais a bha am bodach a’ dol: co-dhiùbh cha bu dona an leisgeul e air son taobh Steòrnabhaigh a ghabhail.

Cho luath ’s a bhuail sinn am baile chaidh a’ chuideachd mu sgaoil, a’ chlann-nighean a dh’fhalbh nam bùitean ’s na balaich a cheannach tombaca is rudan mar sin. Có thachair rium fhìn ach fear fiadhaich air na chuir mi eòlas uair an Rònaidh. Far an robh an cabhsair caol cha leigeadh e leam idir ceum a thoirt dheth gu duine leigeil seachad. “Na teich,” ars esan, “as an rathad air duine geal.” Gu buaireadh a sheachnadh dh’iarr mi air a dhol comhla rium gu biadh, ’s chaidh sinn a steach do thigh-bidh mór air A’ Mhol-a-Tuath. Bha an t-àite làn ach fhuair sinn cùil faisg air an dorus. Bha an fheòil car righinn ’s cha robh na sgeanan glé gheur. Thug mi sùil air fear Rònaidh a’ sàbhaigeadh. “Cha ghearradh i sin,” arsa mise, “an fheusag nach tàinig.” “Tà,” ars esan, “fuirich thusa ’s cha bhi mise fada cur faobhair oirre”—’s a mach leatha chun na h-ursainn!

Dh’fhàg sinn am baile cho luath ’s a fhuair sinn air na daoine a chruinneachadh, ’s cha b’e sin am fàsach. Shaoileadh tu nis gu robh uiread eile anns a’ chàr ’s a bha ann a’ fàgail Nis; agus cha b’e sin a mhàin ach mhionnaicheadh tu nach b’iad na h-aon daoine a bha ann a bharrachd. Cha ghabhadh duine òran anns a’ mhadainn—bha iad cho socharach—ach a nis chan fhaighteadh air toirt orra sgur. Dh’fhalbhadh iad leat do Mhiabhaig an Uig; dheidheadh iad leat a dh’Uibhist—dheidheadh ’s dha’n a’ ghealaich nam b’e do thoil; ach cha robh dh’eagal an t-saoghail orm-sa ach gun deidheadh sinn uile a Loch Airigh na Lice, gu h-àraid an uair a leigeadh am fear-stiùiridh sgriach ’s a thogadh e an dàrna gualainn.

Bha grunnan de na gillean air a bhith bliadhnachan an Ameireaga, ’s thòisich fear aca a’ gearan air cho slaodach ’s a bha sinn. Bha an càr a bha aige fhéin thall thairis, bha e ag ràdh, cho luath ’s gum bitheadh an rathad mar shiobhag lampa ’s puist na teileagraph mar chìr-mhìn. An uair a chunnaic sinn ròidean Uig cha mhór nach do chreid sinn e. Bha iad cho caol ’s nach fhaigheadh dà chàr seachad air a


[TD 229]

[Dealbh]
“Tà” ars esan, “fuirich thusa ’s cha bhi mise fada cur faobhair oirre . . . . . .”

chéile ach an sud ’s an so; is chuir sinn seachad leth na tìde a’ dol an coinneamh ar cùil. Cha bu ghann éigheach anns an deireadh an uair sin—“An làmh ud thall!” ’s “An làmh-sa fhéin a cheart cho math!”

Ged tha beanntan an Uig tha réidhlein an cois na mara, agus ’s ann air fear dhiubh sin a bha a’ chluich an là ud. Sin far na chuir sinne seachad am feasgar. Bha bodaich Uig, dìreach mar a bhitheadh na bodaich againn fhìn, a’ tighinn le feisdeachan fo’n achlais, ma b’fhìor gur ann a’ dol a dh’iarraidh a’ chruidh a bha iad; agus ged a bha iad eudmhor, cha robh iad dad na b’eòlaiche air a’ gheum. Bha fear ri mo thaobh greis, ’s gach uair a rachadh am ball a mach air a’ cheann no air an taobh dh’fhaighnicheadh e, “An e góla bha sud?” Bha feadhainn againne nach fhaca móran de’n chluich. Bha feadhainn eile coma dé chitheadh iad. An uair a dh’innseadh tu do dh’fhear gu robh fear eile ’na laighe air cliathaich cnuic ’se a chanadh e riut, “Na dh’atharraich thu e?”

Ma bha e duilich faighinn air falbh a Steòrnabhagh cha b’e faighinn air falbh a Uig car a b’fhasa. Gu mì-shealbhach thòisich fear de na gillean ag iarraidh gu fear eile gus a’ bheatha thoirt dheth, gun fhios carson—nàbaidh bun na h-ursainn aige a bha cur seachad trian de bheatha a’ céilidh anns an tigh aca. Bha so ceart gu leòir fhad ’s a dh’fhaodadh am fear a bha fo’n choill a bhith deanamh falach-fead am measg na cuideachd, ach ciamar a gheibhteadh air fhalach air bòrd. Cha b’urrainn dhomh gun ghàire dheanamh an uair a dh’fhaighnich


[TD 230]

tè de na caileagan, ’s i coimhead le uamhas air an fhear bhuaireanta, an robh ròp ann idir a cheangaileadh e.

Ach b’iad na boireannaich a rinn a chùis air mu dheireadh, mar a rinn iad a’ chùis air iomadach fear eile roimhe agus as a dhéidh. Sgeadaich iad am fear a bha glic ’nan aodach fhéin, ’s shuidh e ’nam measg an riochd nighinn. Bha an còta-mór a bha air ’ga fhreagairt an ìre mhath, ach bha an seòrsa clogaid aid a bha anns an fhasan a’ bhliadhna ud ’na suidhe air mullach a chinn mar gum faiceadh tu faochag air cloich-mhuil. Bheireadh e gàire air gamhainn.

[Dealbh]
Bheireadh e gàire air gamhainn.

Chan eil cuimhne agam air dad tuilleadh a thachair air crìochan Uige bho thuit an oidhche ach gun dhùisg fear an uair a bha sinn a’ tighinn troimh Ghleann Bhaltois ’s gun dh’fhaighnich e có choisinn—rud a shaoil mi glé éibhinn aig an ám, ged nach b’urrainn dhomh fhìn a’ cheist a fhreagairt an diugh. Chan fhaca sinn fhathast Tigh nan Cailleachan Dubha no Clachan Chalanais. Cha mhotha chunnaic sinn Cnàmhan Bhragair no Muileann Arnoil. An uair a b’fheàrr ’s a b’fheàrr a bha sinn a’ dol, ghabh an rathad taobh eile ’s sud sinn air ar ceann dìreach do pholl-mònach!

Gu mìorbhaileach cha do dh’éirich càil do dhuine: bha feadhainn anns an deireadh nach do dhùisg. Ach a dh’aindeoin spàirn chan fhaighteadh as, agus cha robh air ach feitheamh ri cobhair. Có thigeadh ach làraidh Bhuirgh—an dearbh thè a bha againn anns a’ phort-dannsaidh—agus abair thusa nach robh na balaich ud fada ’gar cur air druim an rathaid.

Rinn sinn an Druim Fhraoich dheth a sin gun stad, ’s gille-toisich ag éigheach nan drochaidean. So far na shrac Mac an Rudain a dheise Shàbaid. An uair a leum e mach chaidh e air tarraing no truaighe de rud-eigin, agus is ann le prìneachan-banaltruim a chaidh dàrna cas na briogais a chrochadh air. Nam b’ann do dhuine


[TD 231]

sam bith eile a bha an rud air tachairt cha tugainn guth air; ach bha esan a’ saoilsinn uiread dheth fhéin an déis a bhith greis an Glaschu ’s gur ann a’ falbh am meadhon an rathaid mar chat ann an sileadh a chuir e seachad a’ ghreis a bha sinne a’ slòpraich anns an dìg.

Chaill sinn triùir an so, agus bha truas agam riutha an uair a smaoinichinn orra a’ coiseachd ceithir mìle dhachaidh. Ach ’s dòcha nach leiginn a leas a bhith cho iomagaineach mu’n timcheall. Tha an triùir pòsda an diugh an Dail.

Ged a bha e anmoch mas do ràinig sinn ceann shìos na sgìre, bha soluis gu leòir anns na tighean. Ach cha robh rionnag no leus aig na bha dhòlais bhalach a’ riagail sìos is suas seachad oirnn air chuibhleachan; agus sud fear aca steach an cliathaich bodaich a bha tighinn bho chéilidh, ’s chaidh an dithis aca turrach air tharrach le bruthaich anns an robh aon deich troighean a dh’àirde. Cha robh fhios aig a’ bhodach bhochd an ann beò no marbh a bha e, ’s bu bheag an t-iongnadh; ach a mach air a’ chrithneachadh a fhuair e, bha e deanamh dragh mór dha gu robh e air a bhonaid a chall. Mu dheireadh fhuair cuideigin bonaid fo làmhan anns an dìg ’s dh’fhiach am bodach uime e. Cha b’éigheach gu sin. “Obh! Obh! ars esan, “Mo cheann air bòcadh!” Chuidich sinn suas gu druim an rathaid e, ’s an uair a sheall sinn ris anns an t-solus ’se bonaid a’ bhalaich bhig a bh’air!

Dh’fhàg mise an càr an sin agus choisich mi sìos gu tigh mo sheanar còmhla ris an nighinn a bha fuireach an ath dhorus. (Tha cuimhne agam fhathast am fàileadh cùbhraidh a bha bho’n fhalt aice.) Mura d’fhuair mise bho pheathraichean m’athar. “Cha teid thu màireach gu maids! A’ deanamh amadan dhiot fhéin! Tà chan eil Mac an Rudain a’ tighinn dhachaidh le casan a’ bhriogais———.” Bha iad air a bhith dol fhathast mur bitheadh gun tainig màthair na h-inghine an ath dhorus a steach. Thug i sùil air an òpar a bha orm. “Chan ann,” ars ise, “An aonait tha ’n t-olc! Tha an tè a th’ againne an dràsda air thighinn a Steòrnabhagh le fiach cóig air fhichead de chléigeanan.”

[Dealbh]
“Obh! Obh!” ars esan “Mo cheann air bòcadh!”


[TD 243]

Sùil mun Cuairt
Le T. M. MACCALMAIN.

CHO luath is a mhothaichear ùr-fhàs an Earraich a’ leantainn air marbhachd a’ Gheamhraidh, is dual duinn sùil nas dòchasaiche a thoirt air gnothaichean an t-saoghail mhóir, agus gu dearbh chan ann gun aobhar dòchais a tha sinn an ceartuair a thaobh na tha ri tachairt anns a’ Ghaidhealtachd.

Anns an àireamh mu dheireadh de’n ràitheachan so thug sinn iomradh air dà obair ùr a tha ri tòiseachadh a dh’aithghearr anns an Taobh Tuath. Tha barrachd fiosrachaidh againn m’an timcheall a nis.

Thugadh fios cinnteach gur ann an sgìr Mheaghrath an Gallaibh a bhios an tigh-oibre mór an co-cheangal ri cumhachd an atoim. Bheir togail na h-aitreibh iongantaich sin, agus gach àirneis is uigheam is acfhainn innleachdach a bhios ’na broinn, obair do theann air ceithir gu leth mìle duine fad trì no ceithir bliadhna, agus as deidh sin bidh cosnadh cunbhalach aig mu shia ceud an obair an atoim.

Tha sinn a’ tuigsinn gur e a thàtar an dùil a dheanamh am Meaghrath, chan e bomaichean atoim, ach cumhachd-atoim a bheir cuideachadh mór do oibrichean eile air feadh na dùthcha gu léir, dìreach mar a tha Bòrd an Dealain-Uisge a’ deanamh.

Dh’ainmich sinn anns an àireamh mu dheireadh, mar an ceudna, gu bheilear ris a’ mhóintich mhóir aig Allt-nam-breac an Gallaibh a chur gu feum, agus a nis tha f’ar comhair làn-iomradh na comhairle a mhol do’n Riaghaltas obair-mhòna a thòiseachadh anns an àite sin. Is ann a mhàin mar chonnadh a tha a’ mhór-chuid de dhaoine a bhios a’ strì ri buain mòna a’ deanamh feum dhith, ach a réir an iomraidh so is lìonmhor agus is iongantach na stuthan eadar-dhealaichte a gheibhear as a’ mhòine a chum feum dhaoine. Is e an cnap-starra as mò a tha mar bhacadh air obair na mòna, cho doirbh is a tha e a’ mhòine a thiormachadh. Chan e nach eil innealan is beairtean aca a nì sin, ach tha e glé chosgail.

O chionn ghoirid an so dh’fhosgladh tigh-oibre an Sruighlea far a bheilear a’ deanamh stuth iongantach á cloich-aoil Dhùroir an Earra-ghaidheal, measgaichte le creadha á àite faisg air Sruighlea fhéin. Tha fùirneisean anns an tigh-oibre so anns a bheil a leithid de theas agus gun leaghar na clachan fhéin. Is e stuth cho mìn ri clòimh uain a thàtar a’ deanamh de’n chloich, agus thàtar ’ga reic air feadh an t-saoghail.

Thug an <eng>Clarion<gai> (mìosachan an Eilein Sgitheanaich) achmhasan duinn a chionn gun do sgrìobh sinn anns an àireamh mu dheireadh de Ghairm, agus sinn ag iomradh air obair an diatomite, “cheana tha cosnadh aig mu cheud duine an cois na h-oibre so anns an Eilean Sgitheanach.” Mas breug bhuainn e, bu bhreug chugainn e. Thog sinn am fiosrachadh a bha againn air a’ chuspair as na paipearan Albannach, ach is coltach gur e a bu chòir dhuinn a ràdh, “tha dùil gum bi cosnadh aig mu cheud duine.” Chaidh innse dhuinn gur e àireamh glé bheag a tha fo thuarasdal an ceartuair an obair an diatomite, ach tha sinn an dòchas gum bi obair ann do mhóran a bharrachd an uair a bhios na beairtean an làn-uigheam.


[TD 244]

[Dealbh]
(Le cead bho’n “Ghaidheal”)

Is e Calum MacLeòid (Calum Dhomhnaill Iain) as Aird-Hàsaig anns na Hearadh, rùnaire ùr a’ Chomuinn Ghaidhealaich. Tha e ceithir bliadhna deug thar fhichead de dh’aois agus tha e air a bhith ann an Oifis a’ Chomuinn bho chionn ceithir bliadhna. Tha e pòsda aig Seonag Chaimbeul a Róag anns an Eilean Sgitheanach, agus tha iad air an dachaidh a dheanamh ann an Glaschu. Bithidh Gaidheil uile ag guidhe gach sonais do Chalum agus bithidh iadsan do’n aithne e toilichte gur ann air a thuit an fhallainn a ghiùlain Niall MacGhille Sheathanaich fad iomadh bliadhna shoirbheachail.

Toiseach an earraich dh’fhosgladh ionad-trusaidh uighean aig Loch Baoghasdail, agus mar bhuil air sin fhuair na croitearan bho naoi sgillinn gu tasdan an dusan a bharrachd air son nan uighean a reic iad. Bidh an rian-reic ùr ’na bhuannachd do mhuinntir Uibhist a Deas, Eirisgeidh, Bheinn-a-bhaoghla, agus Ghriomsaidh, agus ri ùine thig Uibhist a Tuath agus Beàrnaraidh na Hearadh a steach fo’n rian so mar an ceudna.

Anns a’ gheamhradh chuireadh air chois buidheann ris an abrar <eng>“Outer Isles Crofters Limited,”<gai> a chum croitearan Innse-Gall aonadh ri chéile ann an co-oibreachadh agus co-mhalairt. Is e so móran as buannachdaile na a h-uile fear a bhith air a chead fhéin.

Is duilich an naidheachd gu bheil Comunn Leódhais a’ dol á bith, an déidh saothrachadh fad dheich bliadhna as leth leas an eilein. Anns na deich bliadhna sin rinn an Comunn mór-sgrùdadh air gach nì a tha a’ beantainn ri cosnadh is deagh-chor an t-sluaigh, agus anns na sia iomraidhean a chuir iad a mach gheibhear móran fiosrachaidh. Is tàmailteach ri aithris gur e as coireach an Comunn a thoirt gu crìch cho beag suim is ùidh is a tha aig a’ mhór-chuid de’n t-sluagh ann. Ré nam bliadhnachan chaill an Comunn àireamh de chinn-iùil is de bhuill, le bàs no le imrich, agus chan eil feadhainn eile a’ tighinn air aghaidh a lìonadh nan àitean falamh. Nach truagh an sgeul sin, ach sin mar a tha an iomadh Comunn a chum leas an t-sluaigh is na dùthcha. Tha an sluagh coma co-dhiùbh!


[TD 245]

Chuireadh air chois anns an Eilean Sgitheanach comhairle shònraichte a chum cùram a ghabhail de’n mhuinntir aosda. Tha aon as gach deichnear anns an Eilean os cionn trì fichead bliadhna a dh’aois, agus tha móran de’n mhuinntir aosda a’ gabhail còmhnaidh leo fhéin. Oidhirpichidh a’ chomhairle ùr cobhair a thoirt dhaibh an àireamh dhòighean. Tha Comunn an Eilein, mar an ceudna, ann an co-cheangal ris a’ Chomunn Sgitheanach an Glaschu, a’ cur mu dheighinn tigh-mór fhaotainn is uigheamachadh mar dhachaidh do’n mhuinntir aosda aig nach eil càirdean as urrainn cùram a ghabhail dhiubh.

Chì mi gu bheil Colaisdean an Aiteachais an déidh cóignear dhaoine fiosrach a shuidheachadh air feadh na Gaidhealtachd mar luchd-comhairle do chroitearan. Tha fear a mhuinntir an Eilein Sgitheanaich ri dhol do Mhuile, agus Ileach ri dhol do Chataibh, fear á Peairt gu Uibhist a Tuath, agus Cuimreach gu taobh siar siorrachd Rois. Chan aithne dhomh cia as a tha an cóigeamh fear. Cha mhisde na croitearan seòladh mar so fhaotainn a chum is gun deanar làn-fheum de’n fhearann agus de’n spréidh. Is math an rud a chuala sinn o ar seanair, ach is math cuideachd eòlas is sgil ùr ar làtha-ne.

Tha Gaidheil Ghlaschu trang ag ullachadh fa chomhair na Féille a bhios aca as t-samhradh a thrusadh airgid a thogail “Aitreabh nan Gaidheal” a bhios nas mò agus nas goireasaiche na an Aitreabh a tha cheana aca. Tha an sùil is an dùil ri leth-cheud mìle not uile gu léir, agus tha fhios gun cuidich na Gaidheil mu thuath agus na Gaidheil air feadh an t-saoghail anns an oidhirp chliùitich so.

“Is e farmad a nì treabhadh.” Nach eil Gaidheil Dhun-éideann a’ smaoineachadh air nì de’n cheart sheòrsa dhaibh fhéin! Is e a tha fa-near do na Dun-éideannaich “Talla nam Fineachan” a bhith aca, far an gleidhear coinneamhan agus far am bi leabhar-lann is suaicheantais is nithean eile a bhuineas do eachdraidh nam fineachan.

Bu mhath leinn rud-eigin a ràdh mu’n fhiosrachadh a thugadh am follais anns an t-sluagh-chunntas a rinneadh an 1951. Tha iomradh ’ga dheanamh air gach siorrachd fa leth, aon as déidh aoin, agus cheana dh’fhoillsicheadh na h-iomraidhean air a dhà de na siorrachdan Gaidhealach, Earraghaidheal is Inbhirnis.

Anns an dà shiorrachd sin dh’éirich àireamh an t-sluaigh eadar 1931 agus 1951, ach is e as aobhar dha sin gun d’fhàs na bailtean, mar a tha Inbhirnis, an t-Oban, an Gearasdan, Dun-obhainn, is mar sin. Chan eil againn ach sgeul brònach mu na h-eileanan. Anns an fhichead bliadhna eadar 1931 agus 1951 chaill eileanan siorrachd Inbhirnis faisg air ceithir mìle de’n t-sluagh, no cóig-deug as gach ceud. Tha sgìr Dhiùranais anns an Eilean Sgitheanach a dhìth an ceathramh cuid de’n t-sluagh a bha an sin an 1931. Tha naoi eilean deug ar fhichead an siorrachd Inbhirnis anns a bheil sluagh a’ gabhail còmhnaidh, ach tha seachd eileanan falamh an diugh anns an robh sluagh o chionn fhichead bliadhna.

A thaobh bruidhinn na Gàidhlige, is e h-aon-deug as a’ cheud aig a bheil an t-seann chànain air tir-mór Inbhirnis, ach tha i aig ceithir fichead ’s a cóig as a’ cheud anns na h-eileanan. Tha barrachd Gàidhlig anns na Hearadh na an ceàrna eile (92 as a’ cheud), agus tha


[TD 246]

Cille-Mhoire (90 as a’ cheud), Barraidh is Uibhist a Tuath is Uibhist a Deas (89 as a’ cheud) a’ leantainn dlùth air sin.

An sgìr Dhiùranais tha faisg air cóig ceud tigh le sluagh annta, agus còrr is ceud tigh falamh. Am Beàrnaraidh na Hearadh tha faisg air ceithir fichead tigh le sluagh annta, agus còrr is fichead tigh falamh. Anns na h-eileanan tha an treas cuid de na tighean gun uisge a stigh aca. Ann an siorrachd Inbhirnis tha suas ri trì fichead neach a rugadh an Ruisia agus còrr is ceud a rugadh am Póland agus seachd ceud a rugadh an Eirinn. Ma tha na Gaidheil a’ togail orra gu ceithir ranna ruadha an domhain, tha lìonmhorachd chinneach a’ gabhail an àite anns an t-seann dùthaich.

[Dealbh]

Bho chionn beagan sheachdainean chuir an <eng>Glasgow Herald<gai> air bonn co-fharpuis airson sgeulachdan goirid agus thairg iad ceud not mar a’ cheud dhuais. Chaidh suas ri mìle duine an tòir air an urram, ach b’ e am fear a bhuinnig, Alastair MacGhilleathain a sgrìobh sgeulachd air an tug e mar ainm “The Dileas”—sgeulachd mu thè de bhàtaichean Loch Fhinn agus cruadalas a sgiobair.

Bithidh Gaidheil uile uasal as Alasdair oir is e Gaidheal a tha ann fhéin. B’ e athair an t-Urramach Alasdair MacGhilleathain a bha ’na mhinistear ann an Daviot an Siorramachd Inbhirnis. Agus b’ ì a mhàthair Màiri NicLaomainn a Tiridhe—an tè a choisinn am bonn òir aig Mòd mór Dhun-dèagh ann an 1913. Rugadh Alasdair fhéin ann an Shettleston an uair a bha athair ’na mhinistear ann an sin, ach fhuair e fhoghlum ’na òige bho Sheonag Nic an Tòisich a bha ann an sgoil Daviot agus a tha a nise a’ fuireach ann an Inbhirnis. Dh’ fhàg Alasdair an sgoil agus lean e rùn a chridhe—am muir. Thug e cóig bliadhna anns a’ chabhlaich mhara agus an uair sin thill e do ’n Oilthigh. Tha e ’n diugh ’na mhaighstir sgoile ann an Rutherglen agus tha sinn an dòchas gum faic sinn móran fhathast de chuid sgrìobhaidh. Cha b’ e an t-alt a cheannach a rinn e, oir bha athair ’na sgrìobhaiche ainmeil.


[TD 251]

Criomagan De Sheann Bhàrdachd Ghailisia
Le N. MACAOIDH.

THA na dàin a leanas air an eadar-theangachadh bho sheann bhàrdachd na dùthcha sin ris an abrar Galicia, ann an oisinn iar-thuath na Spàine. Tha e iomchuidh facal no dhà a ràdh mu’n deighinn, a chum gun tuig an luchd-leughaidh carson a tha iad air an cur am mach anns an ràitheachan so.

Tha e coltach gun deacha na dàin a chur r’a chéile anns an treas-linn-deug. Gu fortanach chaidh an tasgadh ann an leabhraichean a tha air an gleidheadh gus an là-an-diugh. Nis, anns an làithean sin cha b’e an cumadh as aithne dhuinne a bha air rìoghachd na Spàine: an déidh cóig cheud bliadhna de chogaidhean sgriosail an aghaidh na Móraich bha a’ chrìoch eadar a’ Chrìosdachd agus Ioslàm air teicheadh gu deas, agus bha a’ ghrian a’ dol fodha air an ìmpeireachd ainmeil a shealbhaich na Móraich leis a’ chlaidheimh agus anns an tàinig fo bhlàth, car tamaill, ealain is feallsanachd a thug bàrr air an Roinn-Eòrpa uile. Tuath air na Móraich bha rìoghachdan beaga air a thighinn am follais—Portugal, Leon, Castilla, Aragon, Navarra—agus annta-san bha riaghailtean, modhanan, gnàthan agus eòlas na Crìosdachd air an stéidheachadh as ùr. Ach an sud ’s an so, chithist, am measg nam blàthan nuadha sin, lusan air an robh dath is cumadh eadar-dhealaichte, aig an robh freumhaichean domhain agus àrsaidh an eachdraidh na tìre. Bha na Basgaich le an cànain fhéin, a’ toirt dùbhlan do gach muir-bhàite a dh’fhaodadh an eachdraidh a thilgeadh thairis orra—agus tha iad ann fhathast. Agus bha an t-ainm Galicia a’ gleidheadh air chuimhne seann sgeul eile, oir b’i sud an dùthaich, gu sònraichte, air na ghabh na treubhan Ceilteach seilbh an uair a dh’aom iad a steach do’n Spàin anns an t-siathamh linn roimh Chrìosd.

B’fhada an t-saoghail bho nach robh lorg no sgeul air cànain nan Ceilteach, eadhon ann an Gailisia. Anns na rìoghachdan a dh’ainmich mi a cheana, bhathas a’ bruidhinn cànaine a bha letheach-slighe eadar an Laideann agus Spàinteach ar latha-ne, ach eatorra fhéin bha eadar-dhealachaidh còmhraidh. B’ann ri Portugal agus cha b’ann ris an Spàin bha cainnt Ghailisia a’ claonadh anns an t-sean aimsir.

A thaobh bàrdachd nan linn XII agus XIII, feumar gàrradh-crìche a chur eadar a’ bhàrdachd eachdraidheil no sgeulach a bha a’ deanamh luaidh air tallachan nan ceann-cinnidh agus euchdan nan sonn, agus, air an làimh eile, na dàin is na h-òrain a bhathas a’ seinn ri seirm nan inneal-ciùil. Feumar cuimhneachadh, mar an ceudna, nach eil air lorg an diugh de gach seòrsa ach beagan de’n bhàrdachd chùirteil a b’ionmhuinn leis na h-uaislean agus na cléirich. Ach bha bàrdachd agus òrain eile ann, gun teagamh, am measg an t-sluaigh, agus cha bhiodh sinn fada clì san amharus gur ì a b’fheàrr ged nach deach urram a chur oirre le triath na le sgoilear. Tha barantas againn air a’ bheachd so anns na h-òrain a chaidh a sgrìobhadh an seann chànain Ghailisia agus


[TD 252]

Phortugail: mar a chì sinn an ceartuair, thàinig là air na filidhean anns an robh iad toilichte gu leòir cuspairean is ceòl a thogail bho bhilean an t-sluaigh, agus anns na criomagan a tha againn an so, dearcaidh sinn air inntinn agus aignidhean nan daoine a bha a’ cur seachad am beatha fad bho “ròd nan cliar.”

Roimh an bhliadhna 1250 b’ì bàrdachd Provence a thug buaidh anns an Spàin, mar a thug i an ceàrnaidhean eile de’n Roinn-Eòrpa. Cha robh iongnadh sam bith an so; bha Provence an ath dhorus dhaibh, agus b’i an aon chànain a bha aca. Cha leig mi leas luaidh no iomradh a dhèanamh air an fhilidheachd chliùitich so, agus chan e fàth talaich a bhios ann ma dh’fhàgas mi far a bheil iad gach deasbaireachd a thatar a’ togail mu a timcheall. Tha mi a’ cleachdadh an fhacail “filidheachd” ’g a taobh, agus chan e “bàrdachd,” oir bhuineadh na trobadors do dh’uaislibh na tìre agus bha a leithid de dh’eòlas, de dh’ealain agus de chàileachd ’nan obair ’s gun tug Dante agus Petrarca an cliù a b’àirde do thriùir dhiubh. B’e an gaol cùirteil prìomh chuspair nan òran aca, agus bha iad gu daonnan a’ sireadh dòighean ùra air an smuaintean a chur an céill agus air an ealain a ghleusadh, gus mu dheireadh nach tuigeadh an luchd-éisdidh na sreathan lìomhta gun tàbhachd, gun bhrìgh. Anns an treas-linn-deug bha ceòl nan trobadors a’ teicheadh air falbh gu dorchadas na diochuimhne.

Ach chualas ceòl eile san ám sin anns an Spàin. Chan eil fhios có a chuala an toiseach e, no ciamar a dhùisg e, ach tha e follaiseach gu leòir gur ann a Gailisia, seann dùthaich nan Ceilteach, a thàinig e. Agus ged a tha móran de na dàin air an sgeadachadh le bàird a bha eagnaidh ’nan dreuchd agus fhathast fo dhraoidheachd Provence, chan eil iad idir air an lìonadh le deiltreadh gun stà. Thàrmaich a’ bhàrdachd so am measg dhaoine a bha a’ toirt am bith-beò as an talamh, agus a bha a’ faotainn sòlais agus soighneis am measg nan cnoc agus ri taobh na mara, fada bho shògh nan lùchairt agus bho shodal nan cùirtean. Chan e gaol luaineach frionasach nam mnathan allail is cuspair do na h-òrain so, ach gràdh teò-chridheach a bha a’ dùsgadh am measg na h-òige nuair a bhiodh iad, mar bu dual anns an ám sin, air turuis-cràbhaidh dh’ ionnsaigh nan aitreabh naomha, air làithean féille. Is ann am beul nan caileag is tric a tha na h-òrain, cuid dhiubh a’ seinn an gaoil gu subhach, sòlasach, cuid eile a’ caoidh gun chuir na leannain cùl riutha.

Ged nach eil na rainn air an snaidheadh agus na briathran air an òradh an coimeas ri bàrdachd Provence, tha iad binnfhaclach, ioraltach, neo-liotach gu leòir. Tha sìmplidheachd nan sreath a’ cleith foirfeachd na h-ealain: ged nach eil trom-dhath no sgàile r’am faicinn annta, tha iad fìnealta, siùbhlach agus ceòlmhor, agus tha an t-aigne a’ tighinn an uachdar annta cho nàdurrach ri ceòl nan eun air madainn earraich. Gun teagamh, tha taobh eile air a’ chùis: tha na h-òrain diomolaidh agus na h-aoir ann an cainnt cho mì-bhlasda agus cho sgreataidh ’s a gheibhear an litreachas sam bith.

Co as a thàinig a’ ghné bàrdachd so? Is iomadh duine a thug oidheirp air a’ cheist so a fhreagairt. Their cuid gun dh’fhàs i bho na seann fhreumhaichean Ceilteach a bha air an tiodhlaiceadh fo dhuslach nan linn agus fo sgàirnich na h-eachdraidh. Their cuid eile nach gabh so a bhith. Co aige a tha fios?


[TD 253]

[Dealbh]
Ruigidh dàil dorus.


[TD 254]

I.

[Oran éibhnis. Tha na facail, mar is àbhaist, mar gum biodh iad air an labhairt le caileig.]

Dùisg, a leannain, ’s tu trom ’nad chadal
Anns na madainnean reòite;
Eòin an t-saoghail air gaol a’ labhairt,
Is mis’ a’ gluasd le sòlas.

Dùisg, a leannain, a thà ’nad chadal
Anns na madainnean òga;
Eòin an t-saoghail le gaol a’ caithream,
Is mis’ a’ gluasd le sòlas.

Eòin an t-saoghail air gaol a’ labhairt,
Dhòmhs’ a’ togail an òrain,
’S ortsa a’ seinn mar rogha nan leannan,
Is mis’ a’ gluasd le sòlas.

Seirm is seirc aig eòin na cruinne;
Ceòl mo chridhe ri còrdadh;
’G innse an àigh a fhuaradh leinne,
Is mis’ a’ gluasd le sòlas.

Dhòmhs’ is dhuts’ a’ seinn nan ealaidh,
Coisridh leadarra cheòlmhor;
Thug thu bhuapa an geug ’s am meangan
Is mis’ a’ gluasd le sòlas.

Spìon thu fo’m bonn na geugan tana,
Aite tuinidh an eòlais;
Chaisg thu orr’ bùrn nam fuaran geala,
Is mis’ a’ gluasd le sòlas.

Dh’fhàg thu iad lom gun gheug gun fhaillean;
Thràigh thu ’n tobair ’s na dh’òl iad;
’S chaisg thu ’m fuaran san d’fhuair iad glanadh
Is mis’ a’ gluasd le sòlas.

II.

[Còmhradh eadar caileig agus a màthair.]

Inns’ dhòmhsa, mo nighean bhòidheach,
Carson a dh’fhan thu aig an fhuaran reòite?
A rì, ’se ’n gaol!
Inns’ dhòmhsa, mo nighean ghuanach,
Fàth do mhaille aig fuachd an fhuarain?
A rì, ’se ’n gaol!


[TD 255]

Dh’fhan mi aig an fhuaran reòite,
’S féidh a’ mhonaidh a’ tighinn a’ dh’òl ann.
A rì, ’se ’n gaol!
Fàth mo mhaille aig fuachd an fhuarain
Féidh na beinne bhith ’tighinn mun cuairt ann.
A rì, ’se ’n gaol!

’S leisgeul e air sgàth do rùin-sa
Féidh a’ mhonaidh cha robh riamh an taobh so:
A rì, ’se ’n gaol!
’S leisgeul e air sgàth do leannain,
Féidh na beinne cha robh riamh sna gleannaibh.
A rì, ’se ’n gaol!

III.

[Air a dheanamh le <eng>jongleur<gai> air nach eil an còrr aithne againn. Tha a’ chaileag air a bhith air eilthireachd, ach cha do lorg i a leannan. Tha esan air a tréigsinn. Chaidh i an uairsin gu dìseart (an Naoimh Sìmon anns an Spàineis) air stalla àrd. Tha na stuaghan, is iad ag éirigh, mar shamhla dhi air an dubhachas a tha a’ mùchadh a h-anam. Tha sreath a bharrachd anns an rann mu dheireadh anns an Spàineis cuideachd.]

Shuidh mi san teampull ’nam aonar,
Air stùcan àrda Chill Pheadair;
Na tuinn a’ beucadh gach taobh dhiom,
’S mo smuain air mo leannan.

Sheas mi aig altair na Trianaid
’Nam aonar an teampull Chill Pheadair;
An cuan ag éirigh ’s a’ lìonadh,
’S mo smuain air mo leannan.

Gàirich nan tonn mu’m thimcheall,
Gun bhàta gun sheòl anns an t-sealladh,
No maraich’ a ni cobhair le ’iomradh,
’S mo smuain air mo leannan.

Onfhadh na fairge is a bàthadh
Mun cuairt dhiom, an ìre ’dhol thairis,
Gun chrann gun sheòl is gun ràmh ann,
’S mo smuain air mo leannan.

Maraich’ chan eil ann a ni iomradh;
Tha ’m bàs air mo bhòidhchead a’ feitheamh;
Bàta no ràmh cha dean dìon orm
Bho ’n chuan a tha ’n tòir air mo bheatha.
’S mo smuain air mo leannan.


[TD 257]

I CHALUIM CHILLE
le
Domhnull Mac Cumhais

[Dealbh]

“The Ithica, Cyprus is Rhodes
Ionmhuinn le clann nam fonn;
Ach I Chaluim Chille, ’s i gràdh gach filidh
Chaidh altrum an Albainn nan sonn.”

SIN mar a sgrìobh an Siorram MacNeacail. Agus nach b’fhìor a labhair e? Ann a bhith a’ deanamh iomraidh air Eilean Ithe cha bhiodh e ach iomchuidh gun tòisicheamaid le Calum Cille fhéin a thainig air tìr ann am Port a’ Churraich bho chionn faisg air mìle ’s ceithir cheud bliadhna air ais. Thug esan agus a chompanaich ainm agus àite do’n eilean bheag so nach d’fhuair lùchairt rìgh riamh ann an Albainn.

Is math a bha fios aig Calum Cille gum biodh sin mar sin. Air an là mu dheireadh d’a bheatha, anns a’ bhliadhna 597, tha e air innseadh dhuinn gun do dhìrich e tulach beag a tha air beulaibh na h-Eaglaise Móire, agus air dhà amharc mun cuairt air gach sealladh àluinn a bha f’a comhair, dh’fhosgail e a bhilean, agus a’ coimhead ris na nèamhaibh, bheannaich e gu sòluimte an t-eilean bòidheach so mar a leanas—“Ged is beag agus is bochd an t-àite so, gidheadh gheibh e urram mòr fhathast, chan ann a mhàin bho Rìghrean na h-Albann, ach bho rìghrean coimheach agus bho chinnich a tha fad as.” Is iongantach gu dearbh mar a thainig an fhàisneachd so gu teachd, agus tha i air a dearbhadh gach bliadhna. Gach samhradh, tha mìltean de luchd turuis as gach ceàrn de’n domhainn a’ cur cas air tìr an I.

Buinidh I do Shiorramachd Earraghaidheil agus do sgìreachd an Rois Mhuilich. Tha caolas mara mu mhìle air leud eadar e fhéin agus


[TD 258]

cladach an Rois—caolas aiseig a bhios ciùin gu leòir ri fèath an t-samhraidh, ach gu math fiadhaich an uair a shéideas a’ ghaoth bho’n iar-dheas agus a dh’éireas an doinneann agus a bhriseas na stuaghan ann an dùmhlachd a’ gheamhraidh.

Tha an t-eilean mu thrì mìle air fad agus mu mhìle air leud. Dlùth ri oir na mara, air an taobh an ear, tha “Am Baile Mór” far a bheil a’ chuid as motha de na tighean air an suidheachadh.

NA SEANN LARAICHEAN.

Deas air a’ bhaile mhór tha “Bagh nam Martaireach”—an t-àite anns am b’àbhaist daibh cuirp nan rìghrean ’s nan uaislean a chur air tìr.

Os cionn a bhaile mhóir tha “Tigh nan Cailleachan Dubha.” Bha eaglais mhór aca an so a thogadh anns an dara linn deug—ochd troighean deug is dà fhichead air fad, agus fichead troigh air leud. Agus ged a tha i nise gun mhullach, tha cuid de na ballachan a’ seasamh fhathast. Am measg nan seann leacan a tha ri’m faicinn an so, tha leac-lighe na Ban-Aba Anna—a’ Bhaintighearn Anna Nì Mhic Dhomhnaill ’Ic Theàrlaich, a b’àrd bhan-Aba ann an I, ’s a chaochail sa’ bhliadhna 1511. Tha a cruth air a shnaidheadh air an lic agus aingeal air gach taobh fo thaic a cinn. Air ceann eile na lice tha dealbh na h-Oighe Moire le coron air a ceann, an leanabh Iosa ’na gàirdeanaibh, agus a’ ghrian agus a’ ghealach os a cionn.

[Dealbh]
Làrach tigh nan Cailleachan Dubha.


[TD 259]

Ri taobh an rathaid, mu choinneamh Eaglais na Sgìreachd, far am faic na h-uile i—tha Crois Chuimhne MhicGhilleathain, clach eireachdail a tha air a snaidheadh gu h-ealanta le dealbhan Ceilteach. A reir beul-aithris, sin an t-àite far an do dhealaich Calum Cille ris an each bhàn ris an robh e cho ceangailte, beagan roimh a bhàs. Biodh sin mar a bhitheas e, bha e ’na chleachdadh cumanta anns na seann linntean croisean de’n t-seòrsa so a thogail mar thaisbeanadh air meud an urraim Dhà-san a cheusadh air a’ chrann. Tha cuid a’ cumail a mach gun robh trì cheud agus trì fichead dhiubh so aon uair san Eilean. Ach chan eil dearbhadh sam bith air a sin.

REILIG ODHRAIN.

Chan eil cladh eile an Albainn cho ainmeil ri Réilig Odhrain—cladh fairsing làn de leacan-lighe, dlùth air an eaglais Mhóir, far am bheil tiodhlaichte rìghrean agus cinn-feadhna a bha ainmeil agus cumhachdach ’nan là fhéin. Tha iad a’ cadal an sin an diugh taobh ri daoine agus mnathan còire an eilein, ann an suain a’ bhàis.

“Anns an ionad naomha so,” ars an Deadhan Mac an Rothaich a bha air chuairt san Eilean sa’ bhliadhna 1549, “Tha trì iomairean—Iomaire Rìghrean Alba far am bheil ochd is dà fhichead de rìghrean na h-Albann; Iomaire Rìghrean Eireann anns am bheil ceithir de rìghrean na h-Eireann; agus Iomaire Rìghrean Lochlainn anns am bheil ochdnar de rìghrean na tìre sin agus aon de rìghrean na Frainge.” Tha an Rìgh Coinneach MacAilpein air adhlacadh an so agus an Rìgh Donnchadh agus—a rèir beachd cuid—an Rìgh MacBheathain.

Ann an so cuideachd tha Iomaire nan Cinn-feadhna far am bheil leacan agus uaighean àireamh mhóir de laoich threuna—Aonghas Og MacDhomhnaill, Tighearna Ile agus Chinn-tìre—Ailean nan Sop, o’n tainig teaghlach Thorr-loisg—Tighearna Cholla—MacGhilleathain Dhubhairt agus Loch Buidhe—MacGuaire Ulbhaidh agus Iain Peutan, an t-Ollamh Muileach. Iad sin agus móran eile.

Ann an so cuideachd, tha uaigh agus leac Marsaili Nic Ualraig-Friseal (Marjory Kennedy-Fraser), agus mun cuairt air an lic tha na briathran “Thig crìoch air an t-saoghal ach mairidh gaol is ceòl.”

Tha eaglais bheag gun mhullach am meadhon Réilig Odhrain—a’ cheud tigh cloiche, their cuid, a chaidh a thogail san Eilean, agus math-dh’fhaoidte an togalach as sine an Albainn.

AN EAGLAIS MHOR.

Tha an Eaglais Mhór taobh na h-àirde tuath de’n chladh. Tha i cóig troighean deug agus cóig fichead am fad, agus trì troighean fichead air leud. Tha tùr àrd ag éirigh ’na meadhon anns a bheil glag àluinn a chuala móran d’ar luchd leughaidh air an ràdio. Agus tha uinneagan na h-Eaglaise Móire air an snaidheadh gu h-ealanta. Aig ceann na h-àirde ’n ear de’n eaglais tha Altair de mhàrmor, agus làimh ris an altair tha uaigh an Aba MacFhionghuin, air a bheil leac le a dhealbh. Air ùrlar na h-Eaglaise tha leac Mhic Leòid Dhunbheagain.

Am muigh air a chùl tha làraichean Tigh-nam-Manach, agus Tigh an Easbuig, far an do ghabh Easbuigean Earraghaidheil còmhnaidh an déidh do’n Eilean Mhanainneach a bhith air a dhealachadh uaithe. Tha làrach na Muilne agus na h-Atha fhathast ri’m faicinn, ged tha an t-àite san robh an linne-mhuileann a nis gun uisg ann.


[TD 260]

Anns a’ bhliadhna 1899, thug Seòras, Ochdamh Diùc Earraghaidheil agus uachdaran Ithe, seachad An Eaglais Mhór, Eaglais nan Cailleacha Dubha, Réilig Odhrain, agus na làraichean aosmhor do dh’Eaglais na h-Albann. Bha an Eaglais Mhór aig an ám sin gun mhullach ceart ach beag air bheag thogadh na ballachan briste agus a nise, o chionn iomadh bliadhna, tha seirbhisean air an cumail anns an eaglais mar a bhà bho shean.

NA LAITHEAN O SHEAN.

Tha e nàdurra do dhuine a bhith ag amharc air ais a dh’ionnsaigh nan làithean o shean an uair a ghluaiseas e troimh sheann làraichean I Chaluim Chille. Cha do chuir duine riamh an céill fhaireachdainnean ann an cainnt cho grinn ris an Ollamh Somhairle MacIain (Samuel Johnson) a thadhail anns an eilean maille ri chompanach Boswell, anns an ochdamh linn deug.

“Bha sinn” thubhairt e “’nar seasamh air an Eilean ainmeil sin a b’àrd lòchran fad linntean do Ghaidhealtachd na h-Albann, as an d’fhuair cinnich fhiadhaich agus ceatharnaich bhorba sochairean eòlais agus beannachdan na saorsa . . . . cha chulaidh fharmaid an duine sin nach mothaich a ghràdh d’a dhùthaich air a neartachadh air blàr-catha Mharatoin no a chràbhadh air a blàthachadh am measg làraichean briste I Chaluim Chille.”

Ach ged a bha I ’na h-àrd lòchran fad linntean, thainig linntean an dorchadais. Linn an déidh linn bha I as eugmhais eaglais no adhradh follaiseach an Tighearna.

Mar a thachair do Chapernaum a bha air àrdachadh gu nèamh, bha I air a tilgeil glé ìosal sìos.

Bu chianail an t-atharrachadh so do’n Eilean a cho-phàirtich solus an t-Soisgeil do dhùthchaibh agus do rìoghachdaibh eile. Ach tha là nas fheàrr a’ teachd mun cuairt.

Chuir Eaglais na h-Alba coimhthional air chois bho chionn còrr is ceud bliadhna air ais, agus mar an ceudna an Eaglais Shaor leth-cheud bliadhna ’na dhéidh sin. Chaidh an dà choimhthional comhla aig ám aonaidh nan eaglaisean, agus a nis tha iad ’nan aon treud fo aon bhuachaille dìleas—An t-Urramach Eòghann MacGhilleathain, ministear I Chaluim Chille.

Ann am pàirt, co-dhiùbh, tha sin a’ toirt coimhlionaidh do na briathran a labhair Calum Cille tamall beag mun do chaochail e—

“I mo chridhe, I mo ghràidh,
An àite guth manaich, bidh geum bà;
Ach mun tig an saoghal gu crìch
Bithidh I mar a bhà.”

Thainig a’ cheud chuid de’n fhàisneachd gu h-eagnaidh mun cuairt anns na linntean dorcha, ach co-dhiùbh a bhios I gu bràth cho ainmeil ’s a bhà i, chan eil e glé fhurasda a ràdha. Có aig a tha fios gu dé na h-atharraichean a chithear anns na bliadhnachan a tha ri teachd, agus có is urrainn a ràdha ciod a dh’fhaodas tachairt?

AN <eng>“IONA COMMUNITY.”<gai>

Ach ged nach eil e ro choltach gum bi I gu bràth mar a bha an t-eilean ri linn Chaluim Chille, gidheadh chan eil làraichean I cho briste


[TD 261]

[Dealbh]
Tighean còmhnaidh an Eilean Ithe.

an diugh ’s bha iad an uair a chunnaic an t-Ollamh Sasunnach iad. Ann an 1939 thainig an t-Ollamh Urramach Seòras MacLeòid, Ministear Eaglais na h-Alba ann an Sgìreachd Bhaile Ghobhainn air tìr san eilean. B’e sin toiseach tòiseachaidh an <eng>“Iona Community”<gai> air an cuala na h-uile iomradh. Leig an t-Ollamh MacLeòid dheth obair mar mhinistear Bhaile Ghobhainn, agus chruinnich e timcheall air buidheann de dh’oileanaich òga agus mhinistearan a bha air ùr thighinn a mach as na Collaisdean, clachairean agus saoir agus luchd-ceàird eile, agus thòisich iad air na làraichean leagte a thogail as ùr. Tha an obair sin a’ dol air adhart, beag air bheag, bho bhliadhna gu bliadhna, agus air làraichean Tigh-nam-manach agus Tigh an Easbuig—timcheall air an Eaglais Mhóir—tha togalaichean cloiche agus aoil ag éirigh suas aon uair eile.

Anns na seann làithean an uair a bha Prionnsachan na Roinn Eòrpa ann an aineolas air meadhonan nan gràs, b’e an solus a chaidh a lasadh an I a sgap an dorchadas a bha a’ cuartachadh gach tìre. Mar sin cha bhiodh e mì-fhreagarrach gur ann a Eilean I a thigeadh, uair eile, san fhicheadamh linn, an teachdaireachd bheannaichte sin a bheireadh ath-bheothachadh dhuinn uile, agus a dhùisgeadh am barrachd de spiorad a cheartais agus an truacantais air a bheil a leithid de fheum aig rìoghachdan an domhainn.

MNATHAN AGUS LUCHD-TURUIS.

Ann an làithean Chaluim Chille, tha e air a ràdha nach fhaodadh


[TD 262]

neach mì-naomh sam bith tighinn air tìr anns an eilean, ni mò dh’ fhaodadh boireannach no bó. “Far am bi bó bithidh bean; far am bi bean bithidh buaireadh!” Ge bè ciamar a thachair do’n chrodh fhuair na mnathan an toil fhéin agus tha iad a nise anns an Eilean gach samhradh ’nan ceudan!

Tha na mìltean de luchd turuis as gach ceàrnaidh de’n t-saoghal a’ tighinn leis a’ bhàta agus a’ cur cas air tìr san eilean gach bliadhna. Tha móran eile a’ gabhail an aiseig thairis air Caol Ithe bho Fhionnphort san Ros Mhuileach. Chan eil teagamh nach eil cliù an naoimh ainmeil a’ tarruing móran, ach tha móran eile a’ tighinn bho bhliadhna gu bliadhna air an tàladh le maise is sìth is càirdeas an àite.

Siùbhlamaid far an àill leinn an I air là samhraidh—gu mullach Dùn Ithe, an cnoc as àirde, gu Cùl Bhuirg agus machair an taoibh siar, gu Ard Annraidh agus Ceann Sear—tachraidh oirnn anns gach àite àilleachd ùr. Amhairc mun cuairt agus nach glòrmhor dreach na mara—Muile nam fuar bheann mór—Colla—Diùraidh—Eilean nam Muc—Ruma—Canaidh—Eige—Ulbhaidh—iomadh àite eile f’a chomhair do shùla. Air gach taobh an Cuan Siar. Amhairc air an làr agus faic an trusgan uaine leis a bheil an t-eilean bòidheach so air a chòmhdach.

Ann an aon fhacal, tha mìle nì r’a fhaicinn, agus r’a chluinntinn a tha a’ tarruing cridheachan dhaoine a tha taingeil cùl a chur rè tamaill ri gleadhraich is ùpraid a’ bhaile mhóir.

[Sanasan]


[TD 264]

Seanachas
Le CIORSTAI NIC LEOID.

NUAIR a leugh mi ann an Gairm a’ Gheamhraidh an rosg air an àirigh an Leódhas thug e ’nam chuimhne làithean m’òige. Chan urrainn do neach nach do chaith beagan ùine air àirigh tuigsinn an sòlas is an suaimhneas a bh’ann. Gu h-àraidh le aimsir mhath agus eadhon le dìle bha thu tèaruinte a stigh agus teine craosach dearg air do bhialaibh air cagailt.

Cha robh ach aon nì a mhàin a’ deanamh beagan millidh air mo shòlas-sa—eagal roimh nathraichean. Cha bu toigh leam a bhith dol troimh’n fhraoch le casan rùisgte. Innsidh mi dhuibh ciamar a thachair sin.

Aon fheasgar foghair thill m’athair dhachaidh bho thional chaorach air mòintich, agus dé bh’aige ’na phòcaid ach ceann nathrach. Chaidh so a ghleidheadh airson ìoc-shlainte do dhuine no do mhart a dheidheadh a ghonadh le nathair. Dheidheadh an leòn ionnlaid le bùrn anns am biodh ceann na nathrach air a nigheadh. Chan fhaca mise neach no ainmhidh air a leòn, ach chuir an nì eagal ’nam inntinn, agus rinn sin mise gu math faiceallach a’ falbh na mòintich.

’Sann an déidh sin a chaidh mi gu àirigh airson a’ cheud uair. Ràinig sinn feasgar, agus madainn am màireach chaidh mo phiuthair is mi fhéin a dh’iarraidh nam bó air son am bleoghan. Bha mi a’ sealltainn air an talamh a h-uile h-uair mun cuirinn sìos cas. Thog mi a’ chas dheas agus sheall mi. Bha mi dìreach a’ dol ’ga càradh air nathair dhubh a bha ’na cearcal air tom. Dh’éigh mise, is ruith mi cho luath ri earba chun na h-àirigh. Fhuair mo phiuthair spaid is mharbh i an creutair bochd. Chunnaic mi dhà eile an samhradh sin agus mharbh sinn tè ghlas a bha ’na sìneadh air tom còintich. Leugh mi bho’n uair sin nach e nathraichean a th’annta ach cnuimhean aonaich. An duine a bhios a’ sùileachadh an uilc tachraidh e ris.

Cha bhiodh sinne a’ dol gu àirigh cho tràth ri muinntir Bheàrnaraidh. ’Se ceithir na cóig seachdainean a chaitheadh sinn air an àirigh. Bha mo mhàthair fhéin cho déidheil air an àirigh agus gu falbhadh i cho tràth ’s a b’urrainn i, agus aon bhliadhna chaidh i mach tràth san Og-mhìos. Chan eil cuimhne agam dé bhliadhna a bh’ann: abraidh mi timcheall air 1890. Cha robh duine air a’ gheàrraidh ach mo mhàthair is mi fhéin. Bha feadhainn ann an aon àirigh air Cnoc a’ Choilich air taobh thall na h-aibhne. Aon oidhche chaidh sinn a laighe mar a b’àbhaist. Ach cha robh cadal a mach oirnn. Shéid a’ ghaoth is b’e sin an séideadh. Bha mo mhàthair tric air a casan a’ cumail nan ceap anns an dorus a bha dùinte. Gu fortanach cha do thachair nì na bu mhiosa na gun do thuit gùn tartain mo mhàthar ri taobh an teine agus gun do losgadh toll ann.

Anns a’ mhadainn thainig fear Cnoc a’ Choilich a dh’fhaicinn a robh sinn beò. Thuirt e ri mo mhàthair: “Cha tig duine bh’air muir a raoir beò gu tìr.” Chaidh móran bhàtaichean as an rathad, agus chaill aon bhaile ann an Dùthaich Mhic Aoidh a h-uile bàta a bh’aca, agus na bha dh’fhir ’nam broinn. B’e ainm a’ bhaile Port Sgeire. Nuair a bha mi còrr is fichead bliadhna a dh’aois chaidh mi a theagasg a sgoil Mhealabhaig agus bha mi a’ fuireach ann am Port Sgeire.


[TD 265]

Chuala mi an sin mu’n oidhche uamhasach a bh’againn air an àirigh. Bha seachd bàtaichean anns a’ bhaile agus chaidh iad uile as an rathad. Cha mhór gu robh fear air fhàgail ach seann fhir agus balaich. Rinn tè Nic Thòisich dàn air son nam fear, agus so dà rann air a bheil cuimhne agam.

Air a’ chóigeamh là fichead de Jùne
Fhuair sinn a’ bhuille bha cràiteach,
Thug air iomadh sùil sileadh
Le cridheachan sgàinte,
Thug air falbh bhuainn an oighreachd
A bh’ann an coibhneas ’s an gràdh ruinn,
Bhitheadh fialaidh ris a’ bhochd
Is a leasaicheadh an àirigh.

Ach ’s Tu fhéin a rinn am briseadh,
Is Tù as urrainn a chàradh,
Is Tù as urrainn an oighreachd
A roinn ris na dh’fhàg iad;
Oir chan urrainn mi le bruidhinn
’Chur san t-suidheachadh a b’fheàrr leam,
Oir is e a bh’air an t-sluagh ud
Mór(an) bhuadhan ri an àireamh.

[Sanas]


[TD 271]

Dunnchadh Ciobair an Ceann Bharraidh

Naidheachd fhìreannach air aithris le Niall Mac Néill, ann an Eòiligearraidh, am Barraidh; air a recòrdadh le Fear Chanaidh sa’ Bhàgh a Tuath am Barraidh air 7/4/1951, ’s air a sgrìobhadh le Iain Mac ’Ille Sheathain M.A.

BIDH connsaichean againn daonnan agus gu h-àraid eadar mi fhìn agus Aonghas mac Iain Aonghais Mhurchaidh ann an so, agus bidh esan ag ràdh riumsa gu bheil e móran nas fhasa aig daoine bhith beò aig an ám so dha’n t-saoghal na bha e aig ám a sheanar no math dh’ fhaoidte aig ám a shinn-seanar, agus bidh mise daonnan ’na aghaidh. Co-dhiùbh, cha toireadh sin air-san strìochdadh, agus mu dheireadh thall, thàinig orm duine tapaidh a bha ’n so a chur air a bhialaibh, agus b’e sin Dunnchadh Cìobair an Ceann Bharraidh, a thàinig ann an so a dh’ ionnsaigh an Dotair Mac ’Ille Bhràighe ’na gheàrnailear, gu Eòiligearraidh. Thug e greis ann an sin, agus nuair a bha e ’n so am beachd a dhol air thigheadas, chan fhaodadh e gu bhith na b’ fhaide aig an Dotair Mac ’Ille Bhràighe; chan fhaigheadh e tigh no tigheadas bhuaithe, agus mar sin rinn e air a shon fhéin.

Cha robh ann am Barraidh ach àite beag, agus cha robh e furasda fearann fhaotainn far an togradh e, agus ’s e sin a chuir cho fad air falbh ri Ceann Bharraidh e. Ràinig e ’n sin Ceann Bharraidh, agus ’s e fear fearainn a bh’ ann, duine grùnndail. ’S ann as an Apuinn a thàinig an duine—do dhuine làidir, fallain, agus fìor-dhuine cóir a bha deas daonnan gus a làmh a shìneadh as leth a charaid ma bha e ’na fheum, agus dhearbh e sin ann an dòigh no dhà fad làithean a bheatha ann an Ceann Bharraidh.

Ach co-dhiùbh, chaidh e air thigheadas, ged nach robh an t-àite mór—Ceann Bharraidh. Fhuair e pàirt dheth sin; chòrd an t-àite ris agus chòrd an talamh ris, agus thuirt e ris fhéin gu robh e creidsinn as an rud a thuirt an seillean ris a’ chuileig:—

“Chreid mi riamh, ’s e sin an fhìrinn,
Gun tig toradh math a dìchill.”

Agus theann e air àiteachadh. Phòs e, agus bha ’n teaghlach a’ tighinn air aghaidh dha, agus thog e ’n teaghlach a bha an sin. Bha iad ann a h-ochd no naoi agus cha robh leithid a theaghlach ri fhaotainn san Eilean Fhada. Cha robh gin dhiubh fo shia traighean a dh’ àirde, agus pàirt seachad air seachd traighean; agus cha tug e fiach bonn-a-sia riamh a bùth cho fad’ ’s a bha e ’gan togail ach na bha e toirt as an fhearann a bha e fhéin a’ làimhseachadh an Ceann Bharraidh. Cha do chuir e bad aodaich riamh orra a thàinig a bùth no a margadh sa bith ach na bha a bhean a’ làimhseachadh anns an eilein bheag, an Ceann Bharraidh, agus a dh’ ionnsaigh na bròige, cha robh feum oirre, bha iad a’ deanamh a’ ghnothaich air an spòig rùiste.

Agus dh’ éirich an teaghlach sin suas agus iad cho tlachdmhor agus cho ionnsaichte ’s a bha eadar am Buta Leódhasach agus Ceann Bharraidh, tha mi cinnteach. Agus an uair a dh’ fhàs iad suas, bha iad cho glic, cho teòma, agus cho dìcheallach ’s a chunnaic iad an athair a bhith cur air aghaidh a shaoghail fhad’ ’s a bha e ’na athair


[TD 272]

orra gus an deach iad air an ceann fhéin. Agus bha iad cho dìcheallach agus cho caitealach agus gun do chuir iad suas tigh an athar, agus gun cuala mise seann daoine bruidhinn orra, nach robh tigh eile no dachaidh san Eilein Fhada air fad a bha cho caitealach ri tigh Dhunnchaidh Chìobair an Ceann Bharraidh. Chuireadh e annas air duine sa bith, e bhith cho caitealach sin agus e bhith ann an àite cho iomallach.

Ach co-dhiùbh fhuair iad air aghaidh cho math an so agus gun d’fhuair iad bàta cho mór, foghainneach, brèagha ’s a bha eadar Obar-Eadhain agus na h-Eileinean an Iar gu iasgach sgadan, iasgach langan is iasg mór agus a h-uile iasg eile. Fhuair iad a h-uile uigheam iasgaich a chuireadh iasgair feum air gu ruige ’s an tràl, agus bha a’ bhliadhna bha ’n so agus an geamhradh a bha ’n so miadhanach math, agus bha an t-iasg pailt mu Mhiughlaidh agus mu Cheann Bharraidh. Thòisich iad air tràladh saoidhein, liùth agus iasg dha ’n t-seòrsa sin air Tràigh Mhiughlaidh. Bha gu leòir do shalann aca; thòisich iad air a shailleadh ann an sguirr a’ chladaich nuair a theirig na tubannan, agus lìon iad iad, agus rinn iad nàdur do thiormachadh air nuair a bha e saillte, agus bha iad a’ deanadh torran air muin a cheile dheth ann an sin gu cruaidh, gasda, agus, nuair a thàinig toiseach an earraich, a’ chiad làithean do thoiseach an earraich, thàinig iad do Bhàgh a’ Chaisteil a dh’ iarraidh a’ bhàta—’s ann a dh’ fheumadh i a bhith air son a geàrd, cha robh àite an Ceann Bharraidh air son a leithid ann, agus thug iad a null am bàta gu ruig Ceann Bharraidh.

Lìon iad leis an iasg ann an sin i, agus chàraich iad dà sheòl oirre gu math tràth a’ mhadainn a chunnaic iad freagarrach gu Loch Suillidh an Eirinn. Bha Pàdruig Mór a bhràthair còmhla riutha agus ’s e bha creic an éisg, agus thug iad colla-diag no trì seachdainean air falbh, agus thàinig iad an sin dhachaidh, agus chuir iad air tìr an Ceann Bharraidh dha’n athair uimhir ’s a bha feumail dha ’n athair agus do dh’ fheadhainn eile do bhuntàta ’s do gach uile seòrsa sìl, min, mucan, feòil,—a h-uile seòrsa chuireadh tigh feum air, agus buideil do phortair, do lionn, do dh’ uisge beatha, agus dh’ fhàg iad sin gu sàbhailte stigh, agus chàirich iad an seòl ceannfhionn cianda oirre an oidhche sin fhéin, agus ghabh iad aice ann an sin far nach cuireadh gaoth na sìon dragh oirre, agus ghabh iad am bàta beag air ais gu ruige Beàrnaraidh. Agus nuair a ràinig iad an tigh agus a chuireadh air dòigh an teaghlach, cha robh ann ach an teaghlach aig Dunnchadh Cìobair fhéin—cha robh duine dha’n t-saoghal am muigh dheth sin ann.

Agus chuireadh am bòrd mór air dòigh, agus chuireadh do bhiadh air dha ’n h-uile seòrsa nach robh e furasda aig an ám faicinn ann an tigh eile air feadh nan Eileinean ach ann fhéin ’na ònrachd, agus nuair a shuidh iad uile gu léir timcheall air, chuir Domhnall, ’s e bu shine dha ’n teaghlach, ’s a bha gabhail cinn a h-uile rud a bh’ ann, agus is esan a dh’ fhaodadh sin, duine teòma, fiùghanta dha ’m b’ aithne a ghnothach, agus bu mhath a bha fios aige mar a rachadh e timcheall air a h-uile dad a bha gu a fheum fhéin no gu duine sa bith eile . . .

Agus chuir e a làmh ’na bhrollach agus thug e a mach neapaigin dearg; dh’ fhuasgail e e, sgaoil e air a’ bhòrd e, agus chunnt e mach


[TD 273]

sia fichead sòbhran òir—suim mhór ainmeil aig na h-amannan a bha ’n sin; agus nuair a rinn e sin, chruinnich e le a làimh le chéile e agus rinn e torranan air, agus chuir e a làmh ann, agus thug e ciùgan as le mheòirean mar so, agus chuir e an dàrna taobh e, agus thuirt e “Nì so” ors esan,—“feumaidh sinn so” ors esan “air son an cosnadh a chumail air aghaidh,” agus phut e an còrr a null, agus thuirt e ri a mhàthair “Gabh cùram dheth sud.”

An ceann là no dhà, dh’ fhalbh iad a null leis an sgothaidh a Bhàgh a’ Chaisteil, ’s dh’ fhàg iad sìde mhath agus là math aig an fheadhainn leis bu leis iad ’s ràinig iad Bàgh a’ Chaisteil. Lìon iad am bàta mór le cleibh ghiomach, agus thug iad leotha ’n sgoth bheag còmhla rithe, agus ràinig iad Heisgeir a’ Chinn a Tuath, far an do thòisich iad air iasgach ghiomach. Nuair a bha iad ùine an sin, ’s a chuir iad na giomaich dha ’n mhargadh an déidh feum math a dheanamh, chuir iad innte na lìn mhóra, agus mun deach ceann na bliadhna seachad dh’ fhaodadh an duine ràdh dha rìribh—Calum Mac Amhlaidh ’s e thuirt riums’ e—nach robh tigh eile anns an astar a thuirt e, eadar am Buta Leódhasach is Ceann Bharraidh, a bha cho caitealach aig an ám sin ri tigh Dhunnchaidh Chìobair an Ceann Bharraidh.

Agus b’ e sin coigreach nach buineadh dha ’n àit’ idir! Gun teagamh sa bith, cha robh e ’na ònrachd aig sin. Bha muinntir Bharraidh aig an ám a bha ’n sin pailt cho dìcheallach ris na daoine bha ’n sin; agus an déidh sin, canaidh an duine sin riumsa agus daoine eile, nach robh e furasda beòshlaint a dheanamh aig an ám a bha ’n sin. Bha e furasda beòshlaint a dheanamh, nan toireadh na daoine asda fhéin e cho math ’s a rachadh aca a dheanamh aig an ám ud. Cha dèan iad sin. Tha iad a’ faighinn móran do rudan furasda, agus tha e annasach liomsa gu bheil an rud tha ’n sin a’ dol a leantail, nach tig cas-bhacan uaireigin air. Ach tha mi ’n dòchas nach tig e dad nas miosa ri m’ linn-sa, fhad’ ’s a bhios mise beò co-dhiùbh. Ach sin an fhìrinn, agus sin mar a chuala mise naidheachd Dhunnchaidh Chìobair.

IAIN NILL MHOIR (An Coddy)—Well, chan urrainn e dhol nas miosa na tha e; chan urrainn, as an iasgach. Tha fios agadsa cho math riumsa . . . .

IAIN NILL DHOMHNAILL (Iain MacNeill)—Chan eil thusa dol a throd rium mar thà, Iain, ’na dhéidh sin.

IAIN NILL MHOIR—Chan eil, chan eil, tha mi ’g aontachadh leat.

IAIN NILL DHOMHNAILL—A’ bheòshlaint a bh’ann an uair ud, bha na daoine riaraichte ’s bha iad a’ faighinn biadh—bha biadh aca. Cha robh iad a’ ceannach aodaich a àite sa bith.

IAIN NILL MHOIR—Cha robh.

IAIN NILL DHOMHNAILL—Chaidh an duine dha’n eilein, ’s cha robh sgath ann ach an t-eilein fhéin ’s e fhéin.

IAIN NILL MHOIR—On a thòisich na tràlairean an toiseach, chuala mi fhìn m’ athair ag ràdh, ’s e ’na sheasadh air an ùrlar, ma bha sud a’ dol a leantail—an sgrios, iad a’ tighinn agus a’ sgrìobadh nan cladaichean—gun tigeadh an là air a bhiodh an t-iasg a’ tighinn a Bharraidh ’s iad ’ga cheannach ann—chan ann idir ’ga iasgach ’s ’ga chur air falbh dha ’n mhargadh.


[TD 274]

An Sgeilp Leabhraichean

<eng>Transactions of the Gaelic Society of Inverness,<gai> Leabhar XLI.
(Bho ’n Rùnaire, Alasdair MacNeacail, <eng>28 Queensgate<gai>, Inbhirnis.)

Mur biodh na mìosachain agus na ràitheachain agus na leabhraichean bliadhnail a chuireadh an clò anns na ceud bliadhna agus còrr a chaidh seachad, cha bhiodh litreachas na Gàidhlige faisg air a bhith cho tomadach ’s a thà e—ged nach fhuilear dha a thomad. Tha eadhon Gairm a’ cur a chriomag fhéin air na cnàmhan, seadh, a’ cur bho ám gu ám beagan ri litreachas maireannach na Gàidhlige, oir tha gach clò-bhualadh a th’ againn a’ cur beag no mór ri litreachas diomain na cànaine. Tha ceithir fichead bliadhna is a dhà bho chuir Comunn Gàidhlig Inbhirnis a mach Leabhar 1 (1872), is tha na h-aobhair uaill aig a’ Chomunn gu bheil e fhathast an sàs anns an obair.

Is iad prìomh chuspairean nan leabhraichean so cainnt is litreachas is eachdraidh na Gaidhealtachd, is tha na h-uiread de gach cuspair anns an àireamh so. Tha barrachd ùidh agam anns a’ cheàrnaidh sin de ’n dùthaich bho leugh mi paipear Iain MhicMhathain air Ainmean-àitean Shrath-Spé, is tha barrachd fiosrachaidh agam mu dheighinn an ama sin bho leugh mi paipear Ruairidh Barron air Staid na h-Albann an linn an Naoimh Adhamhnain. Tha paipear eile aig Mgr. Barron anns an àireamh so, a’ tighinn air a’ chunntas a sgrìobh Adhamhnan air Beatha Choluim Chille. Tha e a’ togail iomadach puing agus a’ cur solus as ùr orra, agus tha sgoilearachd dhomhainn agus bhunaiteach aithnichte ’na obair. Tha rudan annasach aige cuideachd, mar a tha mìneachadh ùr air an fhacal “tràth bhith bogadh nan gad.” Tha e de ’n bheachd gur h-e gadan seilich na leapa a thathas a’ ciallachadh, agus tha e ag eadar-theangachadh, <eng>“It’s time to bend the withies”<gai> (car mar a chluinneas sinn feadhainn ag ràdh <eng>“It’s time to hit the hay”<gai>).

Tha Domhnall Seumas Macleòid a’ trusadh gach fianuis a gheibh e air àiteachas nan Ceilteach ann an Arcaibh agus an Sealtainn. Cha ghabh an fhianuis sin, co-dhiùbh a’ mhór-chuid dhi, àicheadh, is tha an t-Ollamh ’ga cur an céill gu pongail ealanta mar bu dual. Tha Cailean Domhnallach a’ toirt breith air luchd-eachdraidh na h-Albann is gu h-àraidh na Gaidhealtachd. Tha Alasdair MacAsgaill a’ toirt iomraidh air caitheamh-beatha nan Gaidheal anns an 17mh agus an 18mh linn deug, mar a chì sinn sin ann am bàrdachd an ama sin. Tha beagan aig Uilleam MacMhathain ri ràdh mu shloinneadh Màiri Nighean Alasdair Ruaidh, agus mu a h-òrain a tha air


[TD 275]

chall, mar gum b’ eadh. Tha e duilich leam a chreidsinn, a’ beachdachadh air modh, no <eng>“style,”<gai> an òrain, gur h-i rinn An Crònan Muileach. Tha oidhirp-sgrìobhaidh ann bho Mhàiri NicGhilleathain air Spiorad a’ Mhac-meanmna, agus tha cunntas ann le Eachann MacDhùghaill air a’ Chùbair Chollach. Tha so air a dheagh sgrìobhadh agus air a dheagh innse. Dé do bheachd air an dubh-chainnt tha so:

“Bha e air a ràdh gun robh e cho math aig an stiùir is gun oirricheadh e bonn thrì-sgillean bho ’n bhior-snaois air a straic gus am beireadh e air eadar a dhà mheur far am biodh e ’na shuidhe bheòil aig an stiùir.”

Tha Eideard MacCurdy a’ sgrìobhadh mu dhealbh-chluichean Dhomhnaill Mhic na Ceàrdach. ’Se cuspair Iain MhicGhilleathain Am Pìobaire Dall, is tha esan a’ cur an òrdugh nithean a tha a’ soilleireachadh cùrsa a bheatha. Tha beul-aithris annasach aige mu phìobaireachd cuideachd, pàirt dheth a fhuair e bho ’n phìobaire Uilleam MacGhilleathain.

Tha Somhairle MacGhilleathain a’ sgrìobhadh mu dheighinn Alasdair Mac Mhurchaidh, am Bàrd, agus a’ mìneachadh nithean doilleir anns an dàn Tuirseach dhuinne ri Port, gu h-àraidh ainmean dhaoine. Tha so feumail, ach saoilidh mi gu bheil a’ chuid mu dheireadh de ’n phaipear so eadhon nas luachmhoire. Cha dean math dhuinn dìochuimhneachadh—mar a tha móran a’ dèanamh—gur h-e tha luachmhor brìgh na bàrdachd, na tha aice ri ràdh ruinn agus na

[Sanasan]


[TD 276]

dhùisgeas i de smuain no de fhaireachdainn annainn. Tha MacGhilleathain e fhéin ’na bhàrd (gu dearbh, tha dà dhàn leis anns an leabhar so cuideachd), agus tha deagh lorg aige air a sin. ’Se tha dhìth oirnn an dràsda tuilleadh breithneachaidh air litreachas, ged a bhiodh na bu lugha againn air facail.

Dh’ fhàg mi am paipear mu dheireadh san leabhar chun an deiridh—<eng>Gleanings from the Dornie MSS<gai>, le Aonghas MacMhathain. Tha trì fichead duilleag ’s a deich an so de bhàrdachd is de notaichean air a’ bhàrdachd—bloigh luachmhor de ’n cho-chruinneachadh a rinn an Caiptean Alasdair MacMhathain an taobh siar Siorrachd Rois. Bu mhór am beud nach fhaighte lorg air a’ chòrr. Tha an taghadh so air a dheanamh gu snasmhor agus gu cùramach le Aonghas MacMhathain. Lùigeamaid tuilleadh fiosrachaidh mu chuid de na h-òrain. Tha iomadach ceist a’ tighinn gu ar n-inntinn—dé an ceangal a tha eadar Tàladh Choinnich Oig agus Tàladh Dhomhnaill Ghuirm? Agus a leithid sin. Cumaidh an co-chruinneachadh so cagnadh ri sgoilearan Gàidhlig airson greis.

A bheil thu ’nad bhall de Chomunn Gàidhlig Inbhirnis? Mur eil, chan eil thu a’ deanamh na dh’ fhaodadh tu air sgàth do chànain.


<eng>“Skye and the Inner Hebrides”<gai> le Alasdair Ailpein MacGriogair.
Clò-bhuailte le Robert Hale, Lunnain. (18/-.)

So an dara leabhar aig Alasdair Ailpein MacGriogair fo ’n ainm <eng>“County Books.”<gai> Bithidh cuimhne aig móran de ’r luchd leughaidh air a’ cheud fhear—am fear a sgrìobh e mu na h-Eileanan a Siar agus a thug corra ghuidhe mu ’cheann! B’ e sin an call, oir chan eil teagamh sam bith nach robh MacGriogair ’na sgrìobhaiche barraichte an uair a thòisich e an toiseach—cha b’ e sin a mhàin, ach ’na dhealbhadair ainmeil cuideachd. Ach mar a chaidh na bliadhnachan seachad chaill e rud-eigin. Chaill e an tuigse a bh’ aige air beatha nan eileanan agus chaill e an coibhneas agus am blàths a rinn na ceud leabhraichean sin iomraiteach.

’S dòcha gur e a bheatha anns a’ cheann a deas, agus a rithist thall thairis, a dhall e. Ach ge bè dé a bh’ ann, an uair a thill e ris an dreuchd agus a dh’ iarr na clò-bhualadairean ainmeil sin, Raibeart Hale, leabhraichean mu na h-eileanan, chaidh MacGriogair an taobh a chaidh e agus shaoil nach b’ fhiach leabhar nach robh a slaodadh an àird as an eabar na rudan grannda a bh’ ann gu ìre bhig. Tha an seòrsa rud sin math gu leòir ann an dòigh! Chan eil duine sam bith ag iarraidh leabhraichean anns am bheil smior na fìrinne air a chall fo chleòca maiseach; ach air an làimh eile, chan eil daoine ag iarraidh leabhraichean anns am bheil smior na maise air a chall fo chleòca grannda dubh. So an rud a dhiochuimhnich Alasdair Ailpein an uair a chuir e leabhar nan Eileanan an Iar am mach. Agus a nise, tha leabhar eile fa ’r comhair—leabhar eile a thàinig bho ’n pheann aige fo iùil Raibeart Hale. ’Se am fear so <eng>“Skye and the Inner Hebrides.”<gai>

Agus tha rud-eigin eile air tachairt do MhacGriogair. Tha e a’ sealltainn an so gu bheil e air rud-eigin eile a dhiochuimhneachadh—nach eil cuimhne aige no tuigse aige gu bheil an saoghal air atharrachadh a thaobh na Gaidhealtachd agus nan eilean, agus nach


[TD 277]

eil a dhìth air daoine nas mò leabhraichean a leughadh mu eileanan anns nach eil ach sìdhichean agus eachdraidh nach eachdraidh ann ach tuair-sgeoil. Chan eil an t-Eilean Sgitheanach a’ faotainn ach mu dheich duilleagan fichead anns an leabhar gu léir! Deich duilleagan fichead mu Chloinn ’Ic Leòid agus mu Dhrochaidean Sìdhe Dhun-Bheagain—deich duilleagan fichead nach eil a’ toirt dealbh sam bith dhuinn air beatha mar a tha i anns an Eilean Sgitheanach an diugh.

Ged a thuirteadh so uile mu ’n Eilean, tha an dearbh rud fìor mu na h-àiteachan eile a tha air an ainmeachadh—Rùm, Eige, Canaidh agus sìos leatha gu Innis Choinnich agus Eilean Ulbhaidh. Anns na duilleagan uile chan eil ach eachdraidh a tha air a h-innseadh nas fheàrr ann an leabhraichean eile—sin agus faoin-sgeul nach fhiù anns an là sam bheil sinn beò. Gu dearbha, chan eil fios có as fheàrr leabhar de ’n t-seòrsa no leabhar anns am bheil taobh dubh an sgeòil mar a bha aig MacGriogair ’na cheud leabhar. Ach ’se an call gu bheil sgrìobhadh cho beag brìgh a’ tighinn am follais ann am measg leabhraichean a tha cho luachmhor ris an feadhainn eile a chuir Raibeart Hale an clò anns an leth-cheud eile a thug e dhuinn fo ’n ainm <eng>“County Books.”<gai>


<eng>“Scot Free—A Book of Gale Warnings”<gai> le Wilfred Taylor.
Clò-bhuailte le Max Reinhardt.

’S dòcha nach eil an t-ainm aig Wilfred Taylor a’ ciallachadh móran do luchd leughaidh na h-Albann, ach tha iad uile eòlach gu leòir air a chuid oibreach anns an <eng>Scotsman<gai> fo ’n ainm <eng>“Scotman’s Log.”<gai> Tha Wilfred Taylor air a bhith a’ gluasad am measg Albannach fad a bheatha agus tha sin soilleir anns an leabhar so.

A dh’ aindeoin ainm an leabhair, ’se a tha ’n so leabhar caran aotrom anns am bheil an sgrìobhaiche a’ feuchainn ri dealbh a thoirt dhuinn de nàdur muinntir na h-Albann. Chan eil e a’ leigeil air gur e sin a fo ’n sgithinn aige ach is e sin a tha e a’ deanamh gu h-ealanta, sgileil. Tha e a’ siubhal na dùthcha leinn—’gar toirt a tuath ’s a deas—a sear ’s a sìar. Ach a bharrachd air a sin, tha e ag innseadh beagan de eachdraidh bheò an latha an diugh.

Leis gur ann air paipear naidheachd a tha Taylor a’ deanamh a bheò-shlàint, tha e ann an dlùth cheangal ris gach nì a tha a’ dol air adhart an taobh a stigh de ’r cladaichean agus tha e ’na choimeas na rudan sin innseadh gu réidh fileanta ann an dòigh a tha a’ nochdadh nàdur ar dùthcha nas fheàrr na ni fichead MacGriogair. Bha e fhéin am measg an fheadhainn a chùm sùil gheur air Clach Sgàin fhad ’s a bha a’ chlach air a h-ais ’s air a h-adhart anns an dùthaich so bho chionn suas ri dà bhliadhna. Bha e an làthair an uair a chaidh a tilleadh gu Seann Eaglais Obair-Bhrothaig. Ach chan eachdraidh na cloiche a mhàin a tha e a’ cur an céill, ach cuideachd, smaoin nan daoine a bha co-cheangailte ris a’ ghnìomh bho thùs gu éis.

Sin an dòigh aig Taylor gus Alba a chur an céill do ’n t-saoghal, agus chan eil móran nach aidich gura math a chaidh e ris a’ ghnìomh. ’S math as fhiach an leabhrachan so, ged nach eil e ach goirid, na deich tasdain agus sia sgillinn a tha air an iarraidh air a shon.
