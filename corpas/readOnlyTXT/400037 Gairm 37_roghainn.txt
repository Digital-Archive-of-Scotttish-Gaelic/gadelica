[TD 11]

Air An Spiris

CHA mhór nach e an an aon duan a th’ againn ’s a bh’ againn an turus bho dheireadh. Tha aobhar no dhà air a sin. Chan eil e furasda do choileach atharrachadh gairm a dheanamh a h-uile turus a dhìreas e spiris; chan urra dhuinn a bhith ro dhearg anns a’ chìrean is chan eil fuil ghorm againn a nochdas sinn, is cha dean math dhuinn a ràdh gur h-e Libearailich a th’ unnainn—chan eil gnothaich aig na cùisean sin ris an obair a th’ againn an so; chan urra dhuinn cur sìos no suas air eaglais seach eaglais—chan e an creud agaibh a tha fa-near dhuinn; chan eil dragh againn, air aon dòigh, a bheil sibh bochd no beairteach—ma tha trì tasdain a chòrr agaibh anns an ràithe a cheannaicheas Gairm.

’Se an t-aon rud a th’ againn ri chur fa ur comhair staid na Gàidhlig is staid na Gaidhealtachd, oir tha iad sin ’nar làmhan uile, is cha ghabh duine cùram dhiubh mura gabh sinn fhìn, na Gaidheil is luchd na Gàidhlig.

Tha sinn ag àireamh ’nam measg sin luchd-ionnsachaidh na Gàidhlig. Anns na deich bliadhna a chaidh seachad bho thòisich sinn ag ullachadh Gairm ann an cùil bheag air Sràid Chrombail an Glaschu, tha ùidh agus àireamh an luchd-ionnsachaidh air fàs gu mór, mas math ar barail. Cha teid duine fada an ceàrnaidh sam bith de dh’ Albainn an diugh gun an ùidh sin a lorg—a thaing sin aig iomadach meadhon agus comunn: An Comunn Gaidhealach, am B.B.C. agus feadhainn eile. Ach air chùl gach meadhoin is gach comuinn tha aon nì a tha domhainn agus daingnichte ann an cridhe no dùthcha: ’se sin an t-iarrtas a lorgas tu thall ’s a-bhos gun gleidheadh Albainn a h-anam is a spiorad fhéin.

Ciamar as urrainn dhuinn cuideachadh leis an iarrtas so a tha cho tric do-labhairt? Is urrainn le beagan tìde a thoirt gach latha a’ daingneachadh ar dìlseachd fhéin: a’ leughadh beagan Gàidhlig; a’ sgrìobhadh litir Ghàidhlig; a’ bruidhinn prìomh chànan na dùthcha so ri duine sam bith a dh’ éisdeas ruinn, agus an còmhnaidh a’ brosnachadh an luchd-ionnsachaidh; a’ nochdadh do luchd na Beurla gu bheil dìleab againn as fhiach a gleidheil (agus chan eil an dleasdanas sin cho furasda ’s a shaoileadh duine).

Mura tréig ar misneachd sinn chì sinn piseach fhathast a’ tighinn air staid na Gàidhlig agus na Gaidhealtachd. Tha ar misneachd-ne ’ga neartachadh leis na litrichean a tha sinn a’ faighinn bho dhaoine òga an toiseach an latha agus bho bhodaich faisg air crìoch an turuis; ás na h-eileanan an iar, á Africa, á Tokyo, á Hong Kong, á Ameireagaidh, agus á Lunnainn. Roimh dheireadh an latha gheibh sinn litrichean cuideachd á oifisean móra na Stàit ann an Dun-éideann, is theid an latha leinn an uair sin!


[TD 12]

Turus a Shaoghal Eile
EILIDH HAZRA

(2) KURSEONG AGUS LEDO

[Dealbh]
Sràid ann an Kurseong

AIR sgàth an fheadhainn nach do leugh a’ chuibhrionn mu dheireadh, tha mi ag ath-thogail mo sgeòil ann an Darjeeling, agus lethach slighe gu baile beag Kurseong far an do chuir mi seachad greis air mo rathad gu Assam far am bheil mo dhachaidh a nise.

An déidh dhomh an t-itealan fhàgail, chuir mi m’ aghaidh air slighe nach fhaca mi riamh a leithid.

An aithne dhuibh an t-slighe troimh Cheann t-Sàile, air an rathad gu Caol Loch Aillse? Chan eil an sin ach rathad còmhnard! Chuir mo chridhe leth-cheud car a’ mhuiltein fad an dà uair a thìde a bha mi anns a’ chàr. A’ dìreadh ’s a’ toinneamh. ’S a’ sìor dhìreadh. Gun dad fodhainn air an dara làimh ach gleann mìltean troigh shìos. Nan gabhadh na draibhearan Innseanach air an socair cha bhiodh e cho dona. Ach cha ghabh. Feumaidh iad siubhal mar gum biodh an Deamhain air an sàiltean. Bha mi dha no tri sheachdainean ann an Kurseong mun do leig an t-eagal leam a dhol a-mach ann an càr an déidh an turuis ud!

Ged a tha Kurseong an taobh a-muigh de chrìochan Nepàl, tha an sluagh nas coltaichte ri muinntir Nepàl na tha iad ri Innseanaich. Daoine grinn sgoinneil, agus cho onarach ris an òr.

Chan fhaca mi riamh caileagan cho snog, agus an uair a rachainn a mach chun nam bùthan (rud nach fhaodainn a dheanamh ann an àiteachean eile) chithinn treudan de nigheanan mar a chithinn air <eng>Sauchiehall Street<gai>—ach a mhàin gu robh iad dubh! Bha a’ mhórchuid aca a’ cleachdadh pent is pudar!


[TD 13]

Bha an tigh anns an robh sinn a’ fuireach pìos math a mach a Kurseong fhéin, suas taobh beinne. B’ ann air mullach na beinne sin a bhiodh na Buddhists agus na Hindus ag amhlacadh (no a’ losgadh) am mairbh, agus thug mi greis mun do sguir mi a chur uidheireachd air na tiodhlaigean a bhiodh a’ dol seachad air an dorus.

Cha robh na Hindus cho dona, oir bhiodh na cuirp ann an cisteachan-laighe. Ach bhiodh na Buddhists a’ cur nan corp ’nan suidhe air seòrsa de bhara-làimhe, le seòrsa de chrùn fhlùraichean air an cinn. Leis cho cas, corrach, ’s a bha an t-slighe, bhiodh na cuirp daonnan a’ tulgadh agus, ar leamsa, an cunnart tuiteam troimh mo dhorus. Bha an còmhnaidh triùir dhaoine air thoiseach air a’ chòmhlan—fear le bratach, fear a’ cluiche pìoba, agus fear a’ bualadh druma—agus cho luath ’s a chluinninn-sa iad a’ tighinn bha mi a’ sparradh an doruis mhóir!

Ach a dh’ aindeoin rudan iargalta de ’n t-seòrsa sin, b’ e na bùthan Innseanach a bu mhotha a chuir iongnadh orm an toiseach, agus b’ e Kurseong a’ chiad àite anns an d’ fhuair mi cothrom eòlas ceart a chur orra.

Chan eil annta ach stàilichean air cabhsairean puill, leis na ceannaichean ’nan suidhe, coltach ris na seann tàillearan, le ’n cuid marsantachd timcheall orra. Mura bheil duine cinnteach á rud sam bith (leithid ubhal, can) faodaidh e blasad, no fàsgadh, gus am bheil e làn chinnteach. Agus cha dean math rud sam bith a cheannach gun trod a dheanamh mu ’n phrìs!

Is ann an uair a chunnaic mi bailtean mar so a thuig mi cho math dheth ’s a tha sinne aig an tigh!

Tha na h-Innseanaich uabhasach an aghaidh badhar sam bith á dùthchannan céin, agus mar sin tha na bùthan am bitheantas lom. Gu fortanach, tha buidhnean sònraichte air tighean-ealain a thogail ann an India, agus ’s fheudar dhomh aideachadh gun do rinn mo chridhe gàirdeachas iomadh uair ri pacaid <eng>Lux,<gai> no <eng>Surf,<gai> no eadhoin <eng>Cadbury’s.<gai> Tha an sgrìobhadh orra an còmhnaidh ann an Hindi.

Bithidh iad a’ fàgail air na Gaidheil nach eil na facail tìm no cabhag anns a’ chànain. Ach, obh-obh, na h-Innseanaich! Chan eil dà uair a thìde an sud no ’n so. Suidhidh iad a’ còmhradh air an socair fhéin uaireannan a thìde an uair a bu chòir dhoibh a bhith am badeigin eile. Chan fhaca mi fhathast boireannach Innseanach le uaireadair oirre!

Bha mise ’na mo chùis-iongnaidh ann an Kurseong. Cha robh riamh comunn aig na daoine dubha ris na daoine geala, ach le mise bhith pòsda aig Innseanach bha mi a’ tachairt ri móran de na boireannaich dhubha.

Bu mhì a’ chiad bhoireannach geal air an do chuir iad riamh eòlas. Mar sin, bha a h-uile dad mu ’m thimcheall ’na chuis iongnaidh—mo làmhan, m’ fhalt, m’ fhàineachan, mo bhrògan . . . . An uair a dh’ innsinn dhoibh gum bithinn a’ coimhead ás déidh mo thighe fhéin ann an Alba cha mhór nach tuiteadh iad ann am paiseanadh! Gann a chreideadh iad gum bi mnathan Breatannach ag altramas an cloinne fhéin. Agus cha chreideadh iad idir gum bithinn-sa a’ sgùradh an


[TD 14]

[Dealbh]
Te a mhuinntir Assam anns an dreas ris an can iad Sari.

tighe aig an tigh. Ann an Kurseong bithidh fear glanaidh a’ tadhal nan tighean uair, no ’s dòcha dà uair, san là. Ma shalaicheas cù no leanabh an làr, th id sin fhàgail gus an tig am fear-glanaidh! Ged a tha boireannaich Innseanach math air còcaireachd, chan eil feum air thalamh annta a’ cumail tighe.

Feumaidh mi aideachadh gu robh e math an toiseach a bhith ’nam aon de na h-urrachan a chionn a bhith geal! Mnathan a’ beiceadh romham. Fir a’ cromadh an cinn. Aon oidhche bha mi a’ dol gu film a bha iad a’ sealltainn anns an ospadal far an robh Jyoti ag obair. Bha am film a’ tòiseachadh aig seachd uairean, ach thàinig rudeigin ás an rathad agus bha mise leth-uair air deireadh. Cha robh sin gu diofar. Chaidh am film a chumail air ais gus an do ràinig mi, agus ged a bha mi air a bhith dà uair a thìde fadalach bha an aon rud air tachairt.

Aon oidhche bha mi uair a thìde air deireadh a’ dol gu cuirm chiùil a bha mar chuimhneachan air Tagore—rud nach gabhadh leasachadh—ach cho luath ’s a ràinig mi chaidh a’ chuirm a stad agus na h-Innseanaich a chur a-mach ás na suidheachain mhatha gus rùm a dheanamh dhuinn. Cha chreideadh duine gun do dh’ fhàg na Breatannaich India riamh.

Ach math ’s ged a bha Kurseong, cha robh mi idir duilich an uair a thainig fios gun d’ fhuair Jyoti obair mhath ann an Ledo, baile beag ann an Assam—baile cho beag ’s nach lorg sibh air a’ mhap e idir. Tha e ’na dhotair aig na mèineachan, agus, mar sin, tha e ’na dhuine mór ann an so. Agus tha mise (a bha ’na mo bhan-chléireach ann an oifis an Glaschu) le tigh mór dhomh fhéin, le gàrradh, làn de chraobhan mango is guava, a’ sìneadh cho fad ’s a chì an t-sùil, agus le ceithir searbhantan gus gach nì a chumail air dòigh! Nach ann an so tha an dà là!

Chan eil Burma ach fichead mìle air falbh. Chan eil Sìna ach tri fichead mìle. Ach bithidh mi a’ fiachainn sin a dhi-chuimhneachadh.

Tha Assam bòidheach thar tomhais. Air cùl an tighe, tha na beanntan móra (far a bheil na treubhan Naga a’ còmhnaidh) a’ sìneadh cho fad ’s cho àrd ’s a chì an t-sùil. An taobh a muigh de ’n ghàrradh tha an <eng>“jungle”<gai> far an cluinn mi na moncaidhean a’ còmhradh a h-uile feasgar. Bithidh <eng>elephants<gai> sìos is suas an rathad mu choinneamh an tighe—feadhainn sholta, tha mi toilichte a ràdha.


[TD 15]

Tha na croitearan Innseanach a’ fuireach timcheall oirnn—a h-uile croit le crodh bainne agus goibhre. Tha na boireannaich uile coltach ri Marilyn Monroe, le cìochan móra cruinne fo na “saris”: is iadsan a tha a’ deanamh na h-oibreach, ach, ’gam faicinn air an rathad mhór le ultaichean air an cinn, le bangles air an gàirdeanan, ’s le “saris” bhuidhe ’s liath is dhearg, shaoileadh sibh gur ann a tha sibh aig dealbh a rinneadh ann an Hollywood.

Tha an tigh againne air a thogail sia troighean far an talmhainn gus a chumail tioram, seasgair, an uair a thig na h-uisgeachan. Tha e air a dheanamh de chloich ghil, leis an fhiodh anns na dorsan ’s anns na h-uinneagan air a pheantadh dubh.

Chan eil dad air a’ chiad làr ach seòmar ithe agus clòsaidean. Air an ath rùm tha an seòmar suidhe le <eng>verandah<gai> mhór mu choinneamh, agus an seòmar cadail againn fhéin le seòmar ionnlaid dha fhéin ’na chois. R’ a thaobh tha seòmar suidhe eile le teine guail, seòmar mór cadail airson aoidhean (le a rùm ionnlaid fhéin) agus dha no trì sheòmraichean eile nach do chuir sinne air dòigh fhathast. Tha an cidsin cho uidheamaichte agus a dh’ iarrainn, le <eng>refrigerator<gai> mór <eng>Electrolux<gai> ’na theas meadhon, rud air am bheil deagh fheum an àm teas!

Air ceann nan searbhantan tha Suren (an còcaire) a ni <eng>curries<gai> a tha dìreach mìorbhuileach. Tha an uair sin Suctum a bhios a’ cumail an tighe glan. Banaltram aig nach eil dad r’ a dhèanamh ach sùil a chumail air Anil (am fear beag agam fhéin) agus a bhios a’ dol ’na chois eadhoin an uair a théid sinn a-mach a chéilidh. Agus aon duine eile—an sguabaire—a bhios a’ dol timcheall an tighe fad an là air eagal ’s gun laigh eadhoin cadag dhust. Chan eil a leithid a rud ri <eng>“Trade Union”<gai> ann. Bithidh iad ag obair bho’n àm a bheir iad thugainn an cupa tea

[Dealbh]
Mi fhìn agus Anil anns an t-seòmar-suidhe, san tigh a th’againn ann an Ledo.


[TD 16]

[Dealbh]
Bithidh na mnathan a’ spìonadh nan duilleagan tea shuas air cùl an tighe.

aig leth-uair an déidh sia anns a’ mhadainn gus an glan iad na soithichean mu dheireadh aig aon uair diag a dh’ oidhche! Chan eil aca ach cadag de Bheurla, ach tha mi glé thoilichte gu bheil Anil a’ faighinn cothrom cànain athar a thogail.

Tha mi fhéin a’ togail beagan de ’n chànain, ach, gu mì-fhortanach tha mi caran troimhe-chéile le Hindi agus Bengali. Agus an uair a théid mi ’na mo bhreislich tha mi buailteach Beurla a thilgeil a steach cuideachd. Chan ann aon uair a chuir mi searbhanta ’na chabhaig le <eng>“Close the dorja!”.<gai> Ach is iad na facail air an eòlaiche mi <eng>“Ow”<gai> (a’ ciallachadh “thig an so”) agus <eng>“Tigh aye”<gai> (a’ ciallachadh “ceart gu leòr.”)

Ann am baile Ledo fhéin tha an dòigh beatha cho Breatannach ’s a ghabhas i bhith. Is iad Sasannaich as motha a tha air ceann gnothaich, agus cha mhór nach e Breatannaich uile a tha ann an tuathanaich na tea timcheall oirnn. Tha club eireachdail anns a’ bhaile far am faod na buill biadh a ghabhail, no deoch òl, no <eng>billiards<gai> no <eng>tennis<gai> a chluiche. Agus chan eil ann an Ledo, cuimhnichibh, ach baile beag. Ann am baile beagan nas motha, mu dhusan mìle air falbh, tha <eng>club<gai> mór anns am bi iad a’ sealltainn dhealbh leithid <eng>“The Key”<gai> agus <eng>“St Joan”<gai> agus feadhainn de ’n t-seòrsa sin.

Bha cùisean sìtheil an uair a thàinig sinn an so, ach, mar a chitheadh sibh anns na paipearan, bhuail trioblaid agus aramach sinn. Mar a rinn an Sealbh cha do dh’ innis na paipearan Breatannach ach trian ’s de na thachair, agus mar sin cha do thuig m’ athair ’s mo mhàthair ann an Glaschu cho mór ’s a bha ’n cunnart.

(R’a leantainn.)


[TD 19]

Riaghladh An Fhreasdail
Le IAIN PEATARSON

THA mi-fhéin air tighinn chon a’ cho-dhùnaidh a thaobh crannchur na beatha so nach eil ceartas aig an Fhreasdal ’ga riaghladh idir,” arsa Dòmhnall is e a’ sìneadh a-null nan gloineachan chon an fhir-frithealaidh a bha air cùl a’ chuntair.

Bha mise air tachairt ri Dòmhnall ann an Glaschu a bhliadhna an t-samhraidh-sa chaidh, is mi air mo rathad gu tuath.

Tha esan ’na mhaighstir sgoile anns a’ bhaile, agus chan eil duine eadar am Buta Leódhusach agus crìochan Shasuinn nach aithne dha.

Cha robh sinn air a’ chéile fhaicinn o bha sinn còmhladh anns an Oilthigh roimh àm a’ chogaidh; agus cha robh dol ás agam, mar sud na mar so ach gum feumainn a dhol a-steach còmhla ris dh’ an tigh-òsda a bha so airson drama bheag air sgàth seann n-eòlais.

Bha sinn a’ bruidhinn air na companaich a bha againn anns a’ Chomunn Oiseanach, agus mar a sgap iad. Cuid dhiubh a fhuair air adhart, is cuid nach d’ fhuair; feadhainn ris an do thachair cruaidh chàs ri linn a’ chogaidh, is feadhainn a chaill am beatha, agus fear no dithis air a robh seun a thàrr ás gun fiù is a dhol ann an aona ghàbhadh.

Nuair a thìll na gloineachan làna a-nall thuirt Dòmhnall, “Thugainn a null chon an t-suidheachain ris a’ bhalla anns an oisein agus innsidh mise dhut aon rud a tha seulachadh dhòmhsa nach eil ceartas air a riaghladh idir idir.”

Thog sinn na gloineachan a-null agus shocraich sinn sinn fhéin aig bòrd cruinn a bha sin. Thug Dòmhnall a-mach pacaid thoiteanan agus shìn e té dhòmhsa. Chùm mise maidse ris fhad ’s a bha e ’ga lasadh. Thug e sglantag as a’ ghloine liùnn agus tarrainn air an toitean agus shéid e buaileag ceòthadh a mhullach an tighe far a robh na slatan soluis meadhrach còmhdaichte ann an céisean ioma-dhaithte a’ deàlradh òirnn le solus blàth.

“A bheil cuimhne agad” ars esan “air Aonghus Og?” “Plato,” mar a chanamaid ris.”

“Tha glé mhath,” arsa mise. “’S i a’ chuimhne as fheàrr a tha agam air e bhith gabhail òran Mhic Leòid—‘Nuair chuir e chuairt’—an oidhche mu dheireadh a bha sinn còmhladh air céilidh a’ Chomuinn Oiseinich.”

“Seall am fear leòmach a tha sin aig ceann shìos a’ chuntair còmhla ris a’ bhoireannach anns a’ chòta béin. An canadh tu gur e bràthair do Phlato a bha ann?”

Thog mi mo ghloine mar leisgeul agus sheall mi gu giar air an dithis mhear a bha sud, ri drabasdachd is ri droch cainnt ri ceanna-bhith an tighe. Fear is té air a robh coltas airgid gu leòr a bhith aca.


[TD 20]

Bhiodh esan a’ plocadh ris an da fhichead bliadhna. Bha ’aodann plamach cruinn is a shliopan ruiteach gorm agus a’ bhlàth orra gun do dh’ òl e barrachd is a’ chòir de dheoch làidir. Bha a làmhan plumach bog le meuran reamhar cruinne is neul bànaidh ruadh an tombaca orra suas seachad air na h-uilt. Bha fàinne mór òir air a lùdaig chlì. Bha e sgeadaichte ann an deise dhorcha dhonn de ’n aodach a b’ fheàrr. Bha i air a gearradh is air a cumadh cho gleusda ’s a dheanadh rogha ciùird tàilleir i. Ach an déis sin cha robh i a’ freagairt air, bha i a’ coimhead mar nach robh i far am bu chòir dhi bhith, mar gum faicte aodach ùr air bodach-ròcais. Bha an t-seacaid le brollach dùbailte fosgailte a’ sealltainn a léine gheal shìoda agus na tai leathainn dhearg glacte ann an cleaspaich òir, sìos gu bann na briogais. Ach bha na buill-a-raghdainn a bha an cùl na h-amhach aige os cionn far an robh an fheòil a’ bòiceadh a-mach air uachdar a’ choileir a’ breugnachadh an atharrais a bha aigesan air duine uasal.

’Se sgonbhair de bhoireannach mór cnàmhalach a bha innte-se. Bha falt fad dualach air dath an eòrna fhoghair sìos air a leth-cheann. An taobh nach robh rium dhe h-aodann chithinn anns an sgàthan a bha air cùl na sgeilpeadh air a robh na streathan bhotuil.

Crochte ri a cluais, a bha ris, bha bubaide de dh’ fheilbheig a’ ruigheachd sìos letheach slighe gu a gualainn. Bha a bilean cho dearg ri cìrean coilich is a h-ìnghnean mar an scàrlaid cho fada biorach ri spuirean iolaire a’ spìonadh a’ mhionaich á uain earraich. Ach bha cruas a cainnte agus a roc ghàire a’ nochdadh nach robh anns na bha ri fhaicinn o ’n taobh a-muigh ach peant briagha air maide mosgain.

Thuirt mise rium fhéin, “Gu dearbha chan eil càil a choltas agadsa ri Plato, na aice-se ri té a bhiodh esan ’na comunn.”

’Se bha ’nn am Plato ach balach stuama, cho ciùin is cho glic ri aon fhear riamh ris an do thachair mi. Nach e a’ ghliocas a bu choireach gun tug balaich clas na feallsanachd Plato mar fharainm air. Bu mhinig a chunnaic mi e am meadhon còmhlain dhiùbh agus dreach a ghruaidhean a’ co-fhreagairt ri a sheacaid chlò chrotail. ’Se connsachadh mu “Mhath” is mu “Olc”, mu “Cheaetas” is mu “Eucoir” a bhiodh aca mar a bu trice.

Chuir mi sìos mo ghloine agus thug mi tarrainn air an toitean. “Moire! Chan eil sian a choltas aig an t-siad ud ri Plato còir” thuirt mi ri Dòmhnall.

Chuir Dòmhnall stuadh eile ris an dealbh a bha e a’ tarrainn le chorraig ann am fliuchadh a bha air a’ bhòrd—“An dà a laghachainn chan eil—ach nach i a’ chuiseag a dh’ fhàsas anns an òtraich as àirde a thogas a ceann.”

“Bha mi an dùil gur ann ás an aon eilean riut fhéin a bha Plato.” Dh’ fhàg e claigeann toisich giar gointe long chogaidh ’na stob an àird ás na stuadhan is sheall e orm—“’S ann, ’s ann, a bhalaich ach chan ann a rugadh e idir. ’S i banntrach Aonghuis Ruaidh far na Ceanna-mhuir a dh’ àraich e ach cha b’ i a mhàthair. Nach iongantach leat a dhuine mar a thig an fhìrinn a-mach air a cheann mu dheireadh . . .”

Stad e treis fhad ’s a bha e a’ cur beul is deireadh ris an luing. “’S ann o fhear a bha an urra ri tigh dhìlleachdain, a dh’ aithnicheas mi a thaobh na sgoile, a fhuair mi a-mach mar a bhà . . . .”


[TD 21]

Fhliuch e a chorrag a rithist agus ann am falp bha an obair-àrd ’na h-àite.

“Cha robh aig an t-soideanach sin shìos—Seoc, mar a chanas té a’ chòta béin ris—agus aig Aonghus Og—Plato, mar a b’ fheàrr a dh’ aithnicheadh tu e, ach droch athair is chan i am màthair dad a b’ fheàrr.

Rugadh iad ann an crùban de thigh beag salach ann an ceàrna bhochd de Ghlaschu an àm a’ chiad chogaidh mhóir. Le misg is mì-rian thug an athair an saoghal fo cheann agus dh’ fhàg e ann an sud a bhean leis an dithis bhalach; Seoc dà bhliadhna dh’ aois agus Aonghus Og sia mìosan.

Cha b’ fhada gus an do dh’ fhalbh am màthair i fhéin le troc de shaighdeir. ’Se na polasmain a fhuair an dithis bhalach gun bhiadh gun chòmhdach a’ màgaran feadh an tighe agus iad a’ rànaich is a’ biacail leis an acras. Thugadh dha ’n tigh dhìlleachdain an uair sin iad.”

Dà sgrìob eile leis a’ chorraig ealanta ud agus bha na cruinn air am bonn. Nuair a bha na cruinn air an rigneachadh thòisich e a rithist—

“An oidhche rosaideach ud a chailleadh an “Iolaire” air Biastan Thuilm, bha Aonghas Ruadh far na Ceanna-mhuir ìnnte agus ’s e chiad fhios a bha aig a bhean bhochd air mar a thachair, iad a bhith tighinn thuice le a chorp. Leis a’ bhristeadh cridhe, bha dùil aice gun deidheadh i ás a ciall agus airson a h-inntinn a thogail smaoinich i gun gabhadh i balach mar dhalta. ’Se Plato, bràthair an fhir sin shìos, a fhuair i, agus thug i ainm an fhir nach bu mhaireann air. Dh’ fhàs e suas ’na bhalach smiorail ciatach agus ma bha mios aicese airsan bha pailt uiread a mhios aige-san oirrese. Bha ceann fosgailte aige agus choisinn e duais a thug dh’ an oilthigh e. Nuair a thòisich an cogadh roghnaich e an néibhidh agus cha b’ fhada á déidh sin gus an do chuireadh gu muir e ann an slub.”

Bha long an deilbh a’ sìor dhol an uidheam is le strìochd ghoirid bha bann mun an fhaonal aice. Mun do lean e air a naidheachd choimhead Dòmhnall oirre mar gum biodh e a’ meas a robh na tòimhsean ceart.

“’S ann aig balach Leódhusach ris an do thachair mi air céilidh oidhche Shathurna ann an so a chuala mi mar a dh’ éirich dha.

Bha am balach Leódhusach so ann am bàta a bha ’na còmhdhalaiche aig an slub air an robh Aonghus Og, agus dh’ aithnicheadh e glé mhath e. Nach ann a bha mac-mo-laghachainn—Seoc—a tha shìos ann an sin agad, air an slub cuideachd agus gun sian a dh’ fhios aig a h-aon seach aon aca gur e bràithrean a bha annta. ’S i piuthar a mhàthar a thog Seoc agus a réir an t-seòrsa caithe-beatha a tha aigesan feumaidh nach robh ise móran na b’ fheàrr na a mhàthair . . . .”

Thug Dòmhnall tàmadh eile air a’ ghloine liùnn agus chuir e cnap ceothadh troimh shròin a dh’ fhalaich an dealbh. Nuair a sgaoil a’ cheò bha mheòir a rithist ’ga fliuchadh agus cha b’ fhada gu robh drochaid chuimiseach air an luing——

“Ach càite an d’ rinn am fear so shìos an t-airgead?” dh’ fhoighneachd mi-fhéin.

Cha bhiodh long chogaidh gun ghunnaichean ach gun fheum is mun dubhairt Dòmhnall facal eile chuir e gunna air a toiseach is fear air a deireadh.


[TD 22]

“A! rinn, a charaid, air a’ ghadachd is air an t-slaighdeireachd a’ reic trealaich airm á déidh a’ chogaidh, agus a rithist a’ ceannach is a’ reic sheann chàraichean. An diugh tha marsantachd mhór aige ann an càraichean agus tha mi a’ creidsinn nach eil e a’ deanamh car no cuirean eadar dà cheann na bliadhna mar a cuir e ainm an dràsda ’s a rithist ri cùnntais . . . .”

Bha an long a nise ’na làn uidheam agus cha robh air ach a cur an gréim, agus mar chomharra air a so chuir e bratach mhór a bha uiread rithe fhéin ’na deireadh. Mar gum biodh e làn riaraichte le obair a làimhe, ghéir amhairc e air an dealbh car tamuill mus do lean e air eachdraidh Aonghuis Oig . . . .

“An oidhche mus do sheòl an slub aig Aonghus Og airson an turuis dheireich bha e fhéin agus am balach Leódhusach air tìr còmhladh. Air an rathad air ais chon nam bàtaichean choinnich iad ri mo liagh, Seoc, is suaineach mhath air is e còmhla ri goillseach de nighinn.

A dh’ aindeoin is mar a chomhairlich iad dha tilleadh còmhla riutha fhéin agus aca ri bhith air bòrd roimh aon uair diag chan fhuilingeadh e strad fuar na teith dhaibh agus chan eil fhios cò an t-àite truagh anns an do chuir e seachad an oidhche.

’Se a thainig ás a sin gun do sheòl an slub ann an coinnimh còmhlain a bha a’ tighinn á Ameireaga agus gun sgial air Seoc. Is ann air an t-slighe dhachaidh is iad mu chiad gu leth mìle an iar-thuath air cladach Eirinn a chaidh an slub ás an rathad. Bu mhath a bha cuimhne aig an Leódhusach air an dearbh mhadainn; madainn fhuar earraich le fliu de shneachda o ’n ear-thuath, agus ars e fhéin, “Cha b’ e sùgradh a bhith ’ga chothachadh is tu ’na do chrùban air cùl gunna mhóir a’ stampadh do chasan fiach an cumadh tu an neibhealaich as na h-òrdagan.” Dhe na bha sud a bhàtaichean bha dàimh aig an Leódhusach ris an t-sluib bhig shuas air an fhuaradh, agus fhios aige gu robh Aonghus oirre. Ach càite an robh an giud so shìos ach ’na laighe ann an ospadal gu seasgair blàth le dotairean ’ga fhrithealadh airson galair a thug e air fhéin le a dhol a-mach.”

Bhog Dòmhnall a mheòir a rithist agus chuir e seòladair àrd stobach ’na sheasamh an coinnimh na gaoithe air toiseach an t-soithich. So dèante thionndaidh e rium a rithist:

“Thuirt am fear Leódhusach rium gu robh call na slub seachad ann am priobadh na sùla; cha robh aige ach aon sealladh dhith a’ dol suas ’na h-aon spùt teine. Nuair a ràinig iadsan an làrach cha robh ri fhaicinn ach flò mór ola agus sprodagan mhaidean is bonaidean sheòladairean air an siabadh mar sud is mar so air uachdar na mara.”

Chuir Dòmhnall a’ ghloine liùnn air a cheann agus chrìochnaich e na bh’ ìnnte. Chuir e sìos le snag i agus shàth e null bhuaidhe i tarsainn a’ bhùird agus bha an long-chogaidh air a dubhadh ás.

Cha robh fhios ’am gu dé a theirinn, ach mun d’ fhuair mi gréim air facal bha ar n-aire air an dorus agus Seoc is té a’ chota béin a’ falbh a-mach. Chuala mi a-miosg na cabraich a bha orra ise ag ràdh ris an òsdair gu robh i fhéin agus Seoc a dol suas dha ’n Ghàidhealtachd airson mìos agus gu robh iad a’ dol a chur cuairt air na h-eileanan.

Nuair a fhuair mi cothrom thuirt mi ri Dòmhnall gum b’ fheàrr dhomh a bhith togail orm, ach rinn sinn gaoim gun coinneich-


[TD 23]

eamaid a rithist aig Céilidh Mór Comunn Leódhuis is na Hearadh.

Sin mar a bhà, chunnaic mise Dòmhnall a rithist ann an Talla Naomh Anndrais aig a’ chéilidh so. An sin dh’ innis Dòmhnall dhomh mar a choinnich Seoc is a chuat ri Banntrach Aonghuis Ruaidh.

Air an siubhal troimh na h-eileanan thadhail iad anns a’ Cheanna-mhuir agus chan eil fhios ’am an e bruithinneachd an latha no an e biachdadh an uisge-bheatha a thug orra stad aig tigh beag tughaidh ann an sin fiach am faigheadh iad deoch a dh’ uisge fuar; agus có an dearbh tigh a dh’ amais iad air ach tigh Banntrach Aonghuis Ruaidh.

Ged is e uisge a dh’ iarr iad cha b’è a fhuair, ach bainne cròiceach milis na bà ruaidhe. Is a’ chailleach a’ lìonadh nan timileirean air bòrd an dreasair ás an t-siuga sheipinn, chan aithneichiste oirre na chaidh i troimhe anns an t-saoghal so, ach gu robh beagan crith air tighinn anns an làimh aice. Bha iadsan a’ coimhead le annas air a’ chuibhill shnìomha agus air na rolagan agus gu h-àraid air a’ sguaib bhig mhurain a bha an crochadh ri sgeilp-an-t-simileir.

An sin laigh an sùil air dealbh a bha air an sgeilpidh os a cionn. Dealbh Aonghuis Oig is e ann an deise an néibhidh. Ma dh’ aithnich Seoc am fear a bha anns an dealbh cha do leig e dad air. Cha do rinn e ach a chùlaibh a thionndadh is tòiseachadh ri mireag le mheòir chruinn reamhar ris a’ chat a bha air tighinn a mhiodal mu chasan.

Dh’ fhoighneachd ise dhe an chailleach có an seòladair òg a bha anns an dealbh. “Tha” ars ise, “suaip aige ri Seoc timcheall nan sùl.”

Cha d’ fhuair mise an còrr dhe an t-seanchas. Thàinig fear a bhreith air làimh air Dòmhnall agus, anns a’ chlabhs a bha ann, chan fhaca mise tuilleadh an oidhche sin e, agus cha chuala mi bhuaidhe o ’n uair sin. Cha mhotha na sin a chunnaic na chuala mi an còrr iomraidh air Seoc is a chuat. Ach tha fios agam gu bheil Banntrach Aonghuis Ruaidh fhathast gu fùiseil a’ snìomh is a’ fighe stocainn is a’ coimhead ás deaghaidh na bà ruaidhe ged a tha ciabhan beagan nas gile is an crith a tha ’na làimh nas nochdaidhe.

Thachair dhomh dhol airson co-la-diag as t-samhradh-sa chaidh a dh’ Eirinn. Chuir mi seachad lathaichean ann am baile beag an cois a’ chladaich anns a’ cheann an iar-thuath. Aon fheasgar chuir mi cuairt air a’ chladh a bha timcheall na h-eaglaise am meadhon a’ chlachain. Ann an sin chunnaic mi clach uaigh seòladair.

Fo ’n drùis de dhealta an fheasgair Shamhraidh a bha oirre leugh mi: “Seòladair a chailleadh anns an dara cogadh mór.”
agus gu h-ìosal a rithist an earrainn so:

“Mar is aithne do ’n Athair mise
is aithne dhòmh-sa an t-Athair.”

Bha na h-eòin bheaga a’ seinn an òrain feasgair timcheall nan craobh iubhair a bha os cionn na cloiche mar gum biodh iad a’ tàladh an fhir ud ’na chadal sìorruidh. Chuir an suidheachadh luasgan air m’ inntinn agus shaoileam gun duirt guth o’n taobh thall rium gum b’e Aonghus Og, no Plato mar a chanadh na h-oileinich ris, a bha sìnte an sud; agus thug mi dhìom mo bhonaid ann an ùmhlachd agus chuimhnich mi air an rud a thuirt Dòmhnall rium san tigh òsda an Glaschu—“Tha mi fhéin air tighinn chon a’ cho-dhùnaidh a thaobh crannchur na beatha so nach eil ceartas aig an Fhreasdal ’ga riaghladh idir.”


[TD 27]

“Banais Aig An Tigh”
MAIRI MHOIREASDAN

THA fios gu banais tlachdmhor leam ge be air bith dé ’n àird ás a nochd e—’se sin ma tha cothrom nàdurrach ann faighinn chun na bainnse. Ach nuair is fios e gu banais aig an tigh nach mór a bharrachd toileachas a ni mi? Bha feagal orm o chionn bliadhna no dhà gu robh iad sin sìor dol á fasan is nach b’ fhada bhiodh daoine an dùil gu robh iad air a snaidhm a dhaingneachadh ceart mur deidheadh iad a Ghlaschu a phòsadh—neo a Steòrnabhagh co-dhiùbh. Ach o chionn bliadhna phòs Magaidh Aonghuis a’ Phublaig agus Mairi Isaac aig an tigh. Agus a nis, agus gu freasdalach am meadhon ceadna-sgoile, bha mo bhana-nàbaidh Seonina Chaluim a’ dol a phòsadh. Bu mhór a rinn an smuain mo chridhe a thogail measg dheuchainnean Obair-Dheadhain.

Co-dhiùbh, dhachaidh gun tàinig mi “’s mo chas air a bàrr,” an dubhairt am bàrd. Bha gnothaichean cheana an gluasad is an latha mór an amharc a’ bhaile. Bha seachdain fhathast ri dhol seachad, ach bha tigh Chaluim gach oidhche le luchd-tadhail agus b’ èasgaidh Bean Chaluim agus na caileagan a’ toirt aoigheachd dhaibh. Bha na “preasanan” mar a chanas sinn, romhainn ann an aon rùm—agus abair thusa gibhtean riutha! Chan eil mi creidsinn gu bheil bean òg sa’ bhaile mhór a’ faotainn trian na bha f’ ar comhair an sin: plaidichean, is anart de gach seòrsa, soithichean agus fiù ’s àirneis-tighe. Bha so a’ nochdadh suim an càirdean do bhean is fear na bainnse. Fear na bainnse? O, chan eil math a dhìochuimhneachadh, rud is tric a thachras mu bhanais! B’ esan gille àrd dorch snasail feir Càrnan Shiaboist—Calum Beag Choinnich Uilleim. Bha sinn a’ cur eòlas air riamh bho ’n chiad latha stad a chàr aig staran Chaluim. A nis bha shuirghe coimhlionta agus bha an dà bhaile is na càirdean eile cur meal-an-naidheachd air a’ chàraid leis na tiodhlacan luachmhor bha so.

B’ ann Di-ciadain, an latha roimh ’n bhanais, a thòisich an fhìor obair chruaidh agus le sin an toileachas, am fuaim ’s an dibhearsan. Ged nach robh an latha ro mhath bha na mnathan a-muigh aig na praisean san fhasgadh, deas gu smùid a chur ás na cearcan mar a thigeadh iad—oir b’e so latha Spìonadh nan Cearc. B’e feòil nan cearc, maille ri feòil chaorach, na h-annlain. Abair gum biodh pailteas ann! Agus abair cuideachd gum biodh obair aig na mnathan ’gan deanamh deiseil. Cha b’e mo leithid-sa a bha ’n urra ris an obair ealanta chudthromach a bha ’n so, ach Curstaidh Aonghuis Ruaidh, Anna Fìdhleir, Mairi Anna Ruairidh Thormoid is feadhainn eile aig a robh fios math air an gnothaich. (Bha sin cho math: an déidh ruaig


[TD 28]

mhór fhuair mi fhìn is Seonag an ìobart againne, an coileach mór, an cùil, ach thainig air ar màthair is i cuagach gréim a dheanamh air dhuinn. “Clann-nighean an latha-an-diugh,” ars ise, ag osnaich). Ach eadar marbhadh, glanadh, spìonadh, dadhadh is bruich, bha na mnathan cho sgiobalta ri <eng>“conveyor belt,”<gai> agus bha iad inntinneach, làn spòrs, cuideachd.

Bha feadhainn eile sàs ann an dà phoca buntàta air cùl an tighe, ’gan rùsgadh. Bha Sarah, Bean Alasdair Choinnich Uilleim ann—té nach buineadh do ’n Ghaidhealtachd idir ach a ghabh ri ar cleachdaidhean mar an t-eun ris an iarmailt. Bha Coinneach Isaac ann le sgian-arain seach nach lorgadh e ’n còrr, Noraidh Ruairidh Thormoid agus Alasdair fhéin, is cha b’ fhada gus a robh gach sìolag geal rùisgte agus deiseil.

A-stigh bha obair cuideachd: bha àirneis an tighe ri chur mach ás a rathad, na bùird ri chur air dòigh agus an t-àite ri dheisealachadh airson na cuirme. Bha buidheann gu trang a’ còcaireachd—eanbhruich leis an fheòil, <eng>“trifles”<gai> is nithean milis eile ’gan deanamh. Bha na thainig le cearcan is tiodhlacan eile a’ faotainn blasd bidhe is dibhe a bha blasda da-rìribh, is an obair a’ sìor dhol air adhart. Ach cha robh cabhaig no boil anns a’ chùis, bha tìde ann son seanchas beag an sud ’s an so anns an dol seachad, airson coinneachadh càirdean nach fhacas o chionn fhada—nì a thachras tric air banais.

Latha na bainnse, dh’ aithnich sinn gu robh preasan eile air a bhuileachadh. ’Se Freasdal fhéin thug do Sheonina ’s do Chalum an aon latha math a bh’ ann air a’ mhìos—mìos anns a robh na rùghain mònach bog air na puill. Bha an Di-ardaoin grianach, gaothach, dìreach mar a dh’ iarramaid ach am biodh gach duine air a dhòigh a-muigh ’s a-stigh, agus na brataich a bha ’n àird aig gach dorus a’ danns ’s a’ buiceil ann an ruidhle dhaibh fhéin.

Bha Seonag ’s mi fhìn air fios fhaighinn chun a’ phòsaidh, is mar sin bha sinn shìos air an staran aig 2.30 a-measg a’ chòmhlain a bha falbh air na carbaidean gu Eaglais Bharbhais. Thainig Seonina a-mach air ghàirdean air a h-athair agus gu cinnteach bha an trusgan geal a’ tighinn math dhi. Bha a’ ghrian a’ soillseadh agus fhuair gach camara ’nar measg an deagh dhealbh dhith fhéin, de ’n dà Chairstìona, de Pheigi ’s de ’n dithis bheaga a bha mar nigheanan comhailteach. Bha Dòmhnall ’an Biodaidh ann leis a’ phìob mhóir, cur ceòl ri dealbh cho brèagha ’s a chunnaic Bradhagair o chionn fhada. Chaidh iadsan gu léir sìos gu na càraichean a bh’ air an toiseach. Lìon na bh’ againne sia bhanaichean agus dà bhus air an cùlaibh agus air falbh gun ghabh sinn. Chunnacas bean na bainnse a’ smèideadh gu sònraichte a dh’ ionnsaigh geata air taobh shìos an rathaid, far a robh a seanmhair ’na seasamh ’ga coimhead.

Bha an t-seirbheis pòsaidh sìmplidh, sòlamaichte mar as bitheanta an so. An uair a dh’ fhàg a’ chàraid òg Dhòmhnallach an eaglais chruinnich sinn gu léir chum meal-an-naidheachd a chur orra. Thog Dòmhnall air a’ phìob a rithist agus air ais gu na carbaidean gun ghabh sinn. Air ais do na carbaidean leinn uile agus a-mach á so air sreath a chéile a-null thar mòinteach Bharbhais a Steòrnabhagh. B’ fheàrr leam gu robh dealbh agam de ’n adbhans ud—an réiseamaid de innealan


[TD 29]

siubhal ’nan deann, gach aon le rubanan sìoda geala a’ sùgradh ris a’ ghaoith, le neapaicean is balùnaichean a’ crathadh, gach aon le farum is ceòl is móran séideadh de ’n chonacag. Thog muinntir Bharbhais bonaidean is làmhan is ràcan ruinn anns an dol seachad. Stad iad de obair an Lacasdail son smèideadh. Agus mar sin a-steach am baile far a robh deilbh na bainnse gu bhith air an togail. Bha uair a thìde saor againn a dhol an taobh a thogradh sinn. Agus tha iomadh taobh a dh’ fhaodas duine a dhol an Steòrnabhagh, mar tha fios agaibh.

Thog sinn oirnn air ais aig a sia, cheart cho aighearach ’s a dh’ fhalbh sinn co-dhiùbh. Seach gu robh am pìobaire againn ann a bhan Móragain, dé b’ fheàrr na stad aig Tom Roisneabhat gu ruidhle a dheanamh? Bu ghrinn Iain Iain ’an Ceit is Aonghus Iain Tólas a’ cur nan caran. Steach a rithisd gu ruige Barbhas agus bu mhór ar sunnd a’ tilleadh.

Air ais an tigh na bainnse bha bòrd a’ phòsaidh an toiseach, gach nì fo rian Mhairi ’an Biodaidh, an deagh bhean-tighe a bha ’n urra ri gach nì fhad ’s bha càch air falbh. Leughadh na <eng>telegrams<gai> is ghabh an càirdean a’ chiad bhlasd maille ris an dithis ùr-phòsda. O sin air adhart bha na bùird a’ dol, bòrd na waitearan, bùird na cloinne, agus bùird do na h-aoighean uile, aig a robh iad air an sàsachadh le gach biadh tha math do chorp an duine. Chòrd a’ chùis gu ro-mhath ris na h-aoighean, a réir coltais. Shaoil leinn gu robh còrr is cóig ceud air suidhe aig bòrd. Ach chan eil mi ’g àicheadh nach robh an com-pàirt a b’ fheàrr buileach againne a thug an oidhche a’ waitigeadh a-stigh. Bha ceòlaireachd gach bòrd againne, agus chuala sinn gach òran a sheinn Anna Dholaidh, Ceiteag Bhuirgh, Fionnlagh ’an Philip agus na seinneadairean eile. B’ fhiach sud dà chas ghoirt gu cinnteach, agus bhiodh iad air a bhith nas cràitiche nam biodh sinn air an oidhche a thoirt a’ danns maille ris na h-aoighean eile.

Bha an latha geal ann an uair a dh’ éirich am bòrd mu dheireadh agus a chuir sinn gu léir ar cùrs air an dachaidh—clann le moit orra son gun d’ fhuair iad an àirde cho fada, gun d’ fhuair iad a-steach do dhanns nan daoine móra, gun d’ fhuair iad orainsearan is ùbhlan is làn am broinn, òigridh a bha air ith is òl is danns is fealla-dhà, cailleachan is bodaich nach robh air danns on bha ’bhanais mu dheireadh sa’ bhaile. Chan fheumadh duine aca crònan no turraban gu cadal. Chaidil mi gu grad cuideachd, is rinn mi mocheirigh, aig deich uairean. “Cha bhi duine air chois romham an diugh,” arsa mise leam fhìn. Ach sùil gan tug mi, bha Anna, Bean Chaluim, sìos an Tigh-sgoile leis a’ chrodh. Cha b’ fhada bha ise a’ tilgeil a sgìos dhith.

Their cuid nach deanadh iad banais aig an tigh air na chunnaic iad riamh. Tha obair ann nach beag, is saothair is uallach. Tha e cur an tighe bun os cionn. Chan e idir “coisich a-steach” mar anns a’ bhaile mhór. Ach nuair a tha iad ann comasach agus deònach air toil-inntinn a thoirt do ’n bhaile, tha sinn toilichte thighinn còmhla is a ràdh, mar ri Seonina is Calum:

“Slàinte a h-uile duine, sìos air an dàrna taobh is suas air an taobh eile. Slàinte dhaibhsan a choisinn so dhuinn.”


[TD 30]

Catriana Chaluim Chiobair agus Iain Peutan
Le AONGHUS BEAG

BHA cailleach ann, Catriana Chaluim Chìobair a chanadh iad rithe; chaidh i latha a-mach dha ’n tigh againn a dh’ iarraidh éisg, agus fhuair i sin, pòca do dh’ iasg a bheireadh i leatha. Nuair a bha i tighinn a-stigh a bheinn, có thachair oirre ach an cìobair, fear a mhuinntir an Eilein Sgitheanaich, Iain Peutan a chanadh iad ris, do leath-amadan mór. Dé shaoil leis an fhear sin ach gur h-e cloimh a bha i cruinneachadh air feadh na beinneadh a bh’ aice. Bha e treis a’ bruidhinn ri Catriana, agus thionndaidh esan:

“Ah, ’s duilich leam gu bheil eagal agad romham” ars esan, ’s e tionndadh rithe.

Cha do smaointich ise sian an toiseach, ach stad i ’n seo thuirt i fhéin:

“Gu dé, a rasgail” ars ise “an t-eagal a bhiodh agamsa romhad? An ann a’ smaointinn a tha thu gur h-e cuid chàich a th’ agam?”

Dh’ fhalbh i agus thilg i am pòca dhith. “Siod an rud a th’ agamsa as a’ phòca” ars ise “iasg a fhuair mi o ’n Chrìosdaidh eile ann an Loch Aoineort. Thus’ a mheàrlaich dhuibh!”

An sin thill Iain Peutan ’s thugadh dhà no trì shracan dha ’n bhata dhi. Dh’ fhalbh i ’n sin ás a’ rànaich, ’s ghabh i far an robh Teàrlach Mac ’ill’ Sheathain, ’s e bh’ ann an Gearrabhailteas an uair sin. Dh’ inns i do Theàrlach, ’s e ’na Ghiustas of Peace, an dìol a rinn Iain Peutan oirre sa’ ghleann, a theab a marbhadh leis a’ bhata. Thugadh Iain Peutan gu cùirt. Bha collas air Teàrlach a bhith cho aotrom air Iain Peutan ’s a b’ urrainn dha; bha Catriana ag innse an dìol a rinn e oirre, “paitseachan gorma fhathast” ars ise “ann am chraiceann far an robh e ’g obair orm leis a’ bhata.”

“O, well, gu dearbh, Chatriana” ars esan, “nam biodh fianais agad air, liginn-sa fhaicinn do dh’ Iain nach deanadh e leithid gu sìorraidh tuilleadh, gum biodh e gu math searbh dha dhol a bheantail dhu’sa, Chatriana; ach chan urra mise sian a dheanamh air o nach robh fianais agad air.”

“B’ fheàrr dhomh” ars Iain “nam biodh fhios agam air a’ sin, bha mi air urad eile thoir’ dhi.”

“Cha robh agam” arsa Teàrlach “ach mo chùlaibh a thionndadh ris, cha dug an creutair eile fo ’n ear gu dé rud a thuirt e; dhìt e e fhéin air mo bhialaibh, ge b’ oil leam ’s mise fiachainn ri thoir’ a-nuas!”

(Air a recòrdadh le Fear Chanaidh.)

[Sanas]


[TD 35]

Teasgasg Na Gàidhlige Sna Sgoilean
DONNACHADH MACDHUNLEIBHE
(Pretoria, Africa-a-deas)

LEUGH mi gu tric anns na bliadhnachan so a chaidh gu bheil barrachd cloinne a’ faighinn teagasg an Gàidhlig na bha riamh roimhe an Albainn, ach chan eil mi an aontas ris an ràdh sin idir. Chan eil fhios agam ciod e àireamh na cloinne a tha air an teagasg an Gàidhlig an diugh, ach tha fhios agam nach bu aithne dhòmhsa neach sam bith, fear no bean, am Muile a bha, abair, os cionn cóig bliadhna deug na bu shinne na mi fhéin nach robh comasach air an Bhìoball agus an Salmadair a leughadh, fiù ged a bha cuid de na fìor sheann daoine aig nach robh facal Beurla. Agus mar an ceudna anns na h-eileanan eile a bha dlùth-làimh agus, ar leam, an leth uachdrach Earraghaidheil gu iomallan. Agus tha mi am beachd gu robh mar an ceudna an àitean eile oir b’ aithne dhòmhsa Peairtich á Cillfhinn agus Calasraid, far nach cluinnear facal Gàidhlig a nis, a bha glé chomasach air labhairt, air leughadh, agus air sgrìobhadh na Gàidhlige.

Chan agair mi gu robhar uile comasach air sgrìobhadh na Gàidhlige gu coitcheann, ach bha roinn dhiubh a bhà. Bha mo sheanair agus mo athair fhéin cho deas an sgrìobhadh an Gàidhlig is am Beurla, agus cha do sgrìobh mo mhàthair-chéile dhòmhsa uair sam bith ach an Gàidhlig ged a b’ ann am Beurla a sgrìobhadh i do a nighean fhéin. Ach cha robhar uile comasach no a’ cleachdainn sgrìobhadh na Gàidhlige, agus aidichidh mi gu robh, math-dh’fhaoite, cus de an fhìrinn aig Iain Og Ileach nuair a sgrìobh e gu tarcuiseach nach robh de sgrìobhadairean na Gàidhlige uile aon dithis a sgrìobhadh no a chubadh a réir a chéile. Chan eil sinn buileach saor o an lochd sin fhathast. Is e mo bharail fhéin nach robh an mhór-roinn a’ faighinn de theagasg ach leughadh an Bhìobaill agus nach robh móran de an teagasg na bu doimhne na sin.

Ach o chionn ceud bliadhna air ais bha an Tobarmhoire, a bharrachd air triùir sgoilean eile, sgoil Ghàidhlig san bhaile, agus chumar an cheud Mhòd san bhaile sin an 1862, agus bha ùnnlagh peighinn air gach neach airson gach facal Beurla a labhradar. Cha robh tigh anns nach robh Bìoball Gàidhlig, agus, an taice ris, Turus a’ Chrìosdaidh, a bharrachd air leabhar-òran no dhà, agus iad uile air an deagh làimhseachadh. Ach cha robh an teagasg cho foghluimte ’s a tha e an diugh agus cha robh a leithid de rud ri leabhraichean cloinne air an smaointinn orra.


[TD 36]

B’ e an cheud rud a thug m’ athair dhomh fhéin r’a leughadh “Cha bu ghaisgeach Alasdair Mór.” Ach ciod air bith an àireamh a bha a’ faighinn teagaisg, no an gnè teagaisg, o chionn ceud bliadhna, thainig an t-atharrachadh mu an do rugadh mise, le Achd an Oideachais an 1872, gnìomh a bha an geall air an Ghàidhlig a mhùchadh tur ás. O chionn sin cha d’ fhuair an t-àl de an robh mise teagasg an Gàidhlig, ach is e a fhuair sinn ar liodairt leis an tàs nan labhradhmaid facal Gàidhlig san sgoil no taobh a-stigh callaid na h-ionaid chluiche. Ar leam gum bu sinn an aon chlann san Iompaireachd Bhreatannach (agus bu fharsainn i anns an àm ud) do nach robh e ceadaichte a bhith air an teagasg troimh an cànain mhàthaireil fhéin. Cha robh Gàidhlig aig aon de an luchd-teagasg agus tha mise an leth bheachd gu robh iad air an taghadh gu sònraichte o chionn nach robh Gàidhlig aca. Agus tha mi fòs an leth bheachd gu robh ar luchd-teagaisg am barail gum bu e gnè de phoca a bu inntinnean na cloinne agus gun gabhadh am poca sin a bhith air a shumhlachadh is air a dhinneadh cho teann le Beurla, gu àraidh le bàrdachd Bheurla, gus nach biodh àite air fhàgail airson na Gàidhlige.

Nach tric a chuireas mi fhéin fhathast iongantas air mo luchd conaltraidh leis cho deas is a tha mi air aithris na bàrdachd Bheurla agus cho leudach is a tha mo aithne oirre. Bhatar ri an dìcheall an ruamhar na Gàidhlige asainn ach mar bu doimhne a bhatar a’ ruamhar is ann bu doimhne a bha freumhaichean na Gàidhlige a’ gabhail bun.

Chuidich e gu mór sinn gu robh Seumasachd cho beò an aigne nam Muileach an làithean m’ òige-sa is an làithean Mhic Mhaighstir Alasdair, agus ghabh sinn ris a’ bhàrdachd Sheumasach mar chat ri bainne. Bhiodh smùid againn a ghnàth air “Cha chaisg aon nì ar n-ìota, ge b’ fhìon e, ach fìor fhuil Shasuinn,” no “Càite am faict’ mac màthar air sràid no faiche,” agus air òrain an chorporal MhicFhionghuin a bha sinn a’ meas mar shìneadh de an bhàrdachd Sheumasach. Bha “Cha robh math do nàmhaid gluasad dh’ iarraidh buaidh orra sna blàraibh” agus òrain eile de an ghnè sin ’gar lìonadh le uaill agus meud-mhór anns na daoine againn fhéin agus ’nar cànain uasal fhéin gus nach gabhadhmaid ar ceannachadh gu bhith ’nar Goill no ’nar Sasunnaich. Gu dearbh is ann a bha sinn fìor shuarach orra le chéile. Agus bha seann Donnachadh Camshron ’gar teagasg am bàrdachd na Féinne, agus tha “An Mhuileartach” agam air mheamhair fhathast mar a thog mi uaithe-san e: “Latha do ’n Fhéinn air tulaich shoir ag amharc Eirinn mu a timcheall.” Ach bha an “luchd-foghluimte” ’nan aghaidh a ghnàth, agus fiù ged bu Ghaidheil na ministearan bha iad ’gar coireachadh o chionn sinn bhith ’nar “reubalaich.” Ach bu e sin an ite a b’ àirde ’nar bonaid.

Cha chreid sibhse an gamhlas a bha ris a’ Ghàidhlig an làithean m’ òige-sa, agus cha b’ ann a mhàin aig Goill is Sasunnaich agus luchd-dreuchd ach aig móran de na Gaidheil fhéin, ministearan is luchd-teagaisg is a leithid sin a fhuair am beagan foghluim a bha aca agus a rinn am beagan adhartais a choisinn iad tre mheadhoin na Beurla. Tha móran Leódhusach a’ leughadh Gairm. Seadh matà, so mar a sgrìobh maighstir-sgoile Leódhusach sna làithean ud: (gabhaibh mo


[TD 37]

leisgeul o chionn so a bhith am Beurla, ach is ann am Beurla a sgrìobh e), <eng>“I know what I have suffered through life from being brought up on Gaelic. If I had my way I would punish (with the strap) every child I heard speaking Gaelic in the playground.”<gai> Ciod e bhur barail air? Mac-an-fhir-ud, nach b’ airidh e a bhith air a spoth. Sin agaibh matà mar a bha teagasg an sgoilean na Gaidhealtachd am òige-sa. Aontaichidh sibh nach d’ fhuair sinn móran misneachaidh chum na Gàidhlige a thogail, ach lean sinn rithe “a dh’ aindeoin có theireadh e.”

Tha gach cothrom agaibhse a nis. Am bheil an aigne agaibh? An gabh rudeigin a dhùsgadh an aigne na cloinne ionann ris an t-Seumasachd chum fadadh lasair uaill agus meud-mhór annta fhéin agus ’nan cànain agus eachdraidh? Ar leam gun gabhadh sin a dhèanamh, agus ma ghabhas bithidh an latha leibh.

Aon fhacal molaidh de Achd an Oideachais: dh’ éiginnich e a’ chlann uile a dhol do an sgoil. Bha sin feumail oir bha roinn mhath de na croitearan anns an bharail nach robh foghlum sgoile gu feum sam bith airson croitearachd no iasgaireachd. Agus a nis, an co-dhùnadh, bheir mi dhuibh abairt (am Beurla á aithisg 1871, romh-ruithear Achd an Oideachais):—<eng>“The Gaelic language may be what it likes, both as to antiquity and beauty, but it decidedly stands in the way of the civilization of the natives making use of it, and shuts them out from the paths of their fellow countrymen who speak the English language . . . . It ought therefore to cease being taught in all our national schools. We are one people and we ought to have but one Language.”<gai> Nar a leigeadh Dia gum bu Shasunnach mise.

[Sanasan]


[TD 41]

Am Maor
Le IAIN MAC A’ GHOBHAINN

CHA robh a nis air fhàgail ach an aon tigh ’s an uair a chrom am maor bho ’n each, bha fhios aige nach biodh an tigh sin fhéin ann móran na b’ fhaide. Dh’ fhàg e ’n dithis eile aig an dorus ’s ghnog e. Smaoinich e an déidh dha dhol a-steach nach leigeadh e leas bhith air sin a dhèanamh, ’s rinn e gàire bheag leis fhéin.

Cha chanadh tu tigh ris an àite ach air éiginn—b’ ann a bha e na bu choltaiche ri bothan, leis an dorus cho ìosal, an tughadh cho salach, an taobh a-stigh cho dorch, ’s an dà chuinneag làn bùrn aig an dorus. B’ fheudar dhà a cheann a leagail, ’s e dol a-steach, le eagal an t-sùithe. Thug e dheth ad.

“Eil sibh a-stigh?” dh’ éigh e.

“Co th’ ann?”

Cha do fhreagair e. Bha i dìreach a’ tighinn a-nìos ás a’ chùlaisd—có shaoileadh gu robh dà sheòmar anns a’ bhothan ud? Bha i ’na beannaig dhuibh ’s ’na dà bhròig mhóir ’s na h-iallan a’ slaodadh riutha. Chuir e cuip an eich air a’ bheing a bha ris a’ bhalla.

“An ann airson a’ phension a tha sibh?” ars ise, ’s i a’ sealltainn ris gu geur.

“Chan ann.”

Smaoinich i:

“An ann airson an fhearainn a tha sibh?”

“Chan ann,” ars esan.

“O.” ’S an uair sin: “Ach suidhibh sìos, suidhibh sìos. Chan ann tric a bhios luchd-tadhail agam.”

Shuidh e air a’ bheing (’s eagal air gu suathadh e ri aol a’ bhalla.) Bha dreasair làn shoithichean mu choineamh. Ri taobh an dreasair bha bòrd le Bìobull air. Bha aon chathair anns an t-seòmar, mu choinneamh an teine. Air a’ bhalla bha aon dhealbh crochte, ’s aon eile air an dreasair. Chan fhaiceadh e an seòmar eile oir bha an dorus glaiste. Bha seana làmpa crochte á mullach an tigh anns an robh ceò shearbh a’ snàmh.

“An gabh sibh balgam tea?” ars ise.

“Cha ghabh, tapadh leibh.”

“Eil sibh cinnteach? Tha tea gu leòr ann.”

“Tapadh leibh, ach chan eil tìd agam.”

“Eil sibh comhfhurtail an sin? Chan eil fhios nach bitheadh sibh na b’ fheàrr air a’ chathair.”

“Tha mi comhfhurtail gu leòr, tapadh leibh.”

Ged a thubhairt e sin cha robh e glé comhfhurtail oir cha robh e


[TD 42]

cleachde ris an fhiodh fhuar.

“Feumaidh mi greasadh orm” ars esan ris fhéin, “tha ’n dithis eile feitheamh orm.”

Ach chan fhaigheadh e air tòiseachadh ’s i ’na suidhe feitheamh ris. Cha robh càil a dh’ fhios aice có è no dé a bha e ’g iarraidh ’s bha i a’ feitheamh le a dà làimh paisgte ’na h-uchd. Mu dheireadh thubhairt e:

“Chan eil móran anns a’ bhaile a nis.”

“Anns a’ bhaile. Chan eil, chan eil. Tha iad a’ falbh. Tha h-uile duine falbh. Eil fhios agaibh,” ars ise, “gu bheil iad ag ràdh gum bi caoraich an so an àite daoine? Nach iad a tha gòrach? Chan eil feur an so airson caoraich ann.” ’S rinn i gàire. “An cuala sibh càil a riamh cho gòrach?”

“Carson nach cuireadh iad caoraich ann?” ars esan, ’s a làmh a’ bualadh a’ chuip.

“Carson?” ars ise, “chan eil feur timcheall an so ann. Chan eil ann ach dha-na-tri thighean ’s am beagan talmhainn a tha sinn a’ tionndadh. B’e Murchadh a bhiodh ’ga thionndadh dhòmhsa. An aithnich sibh Murchadh?”

“Chan aithnich.”

“Nach aithnich? Nach e sin a tha éibhinn. Bha dùil agam gun aithnicheadh a h-uile duine Murchadh, Murchadh MacLeòid. Chan aithnich sibh e? Tha sibh cinnteach? Fear beag . . . .”

“Chan aithnich,” ars esan a rithist. Bha ’n dithis Shasunnach a’ feitheamh aig an dorus.

“Well, innsidh mi dhuibh. ’S e fear beag reamhar a th’ ann. Tha e ’n còmhnaidh làn fealla-dhà. Eil fhios agaibh dé rinn e ’m bliadhna. Well, dh’ fhalbh e le cart air Iain Tàilleir ’s iad a’ cur sìos an todhar, ’s chan fhaigheadh Iain lorg oirre.” Thòisich i gàireachdainn. “’S e falbh—’s e sin Iain Tàilleir—air feadh a’ bhaile ag éigheachd: ‘Ma gheibh mise gréim air an fhear a dh’ fhalbh le mo chart, cuiridh mi ás dha.’ Tha fhios agaibh, tha Iain Tàilleir uabhasach droch-nàdurrach, ach ’s e bhean as coireach ri sin. Seadh mata—càite an robh mi? O bhà, tha mi aige, an uair a fhuair e mach gur e Murchadh a rinn e, bha sin ceart gu leòr.”

“Chan eil difeir ann,” ars esan ris fhéin, “tha latha math ann. Cha dean e cron sam bith orra a bhith aig an dorus.”

“Innsidh mi dhuibh,” thòisich e.

“Well,” ars ise, “’se Murchadh a bhios a’ dèanamh a’ bhuain dhomh. Is iomadh obair eile cuideachd. Bithidh mi faighneachd dha an còmhnaidh carson nach eil e pòsadh, ’s eil fhios agaibh dé bhios e ag ràdh?”

“Chan eil,” ars esan.

“Well, so an rud a bhios e ag ràdh. “Bha mi uair,” ars esan, “an tòir air a’ bhoireannach uasal-sa. Aon latha bha mi coiseachd ris an tràigh ’s chunnaic mi té le dithis sheirbhisich còmhla rithe. “Có thù?” ars ise (ri Murchadh, tha sibh a’ tuigsinn—.) “Mise mac an rìgh Lochlannaich,” arsa Murchadh ’s e cho breugach. “Bithidh an t-aodach truagh-s’ a’ cur iongnadh oirbh ach tha aobhar agam air a shon. Leis an fhìrinn innse,” arsa Murchadh, “thainig sinn a-null anns na longan móra airson bhur tighean a losgadh. Bha mi coiseachd


[TD 43]

leam fhìn le mo chlaidheamh ’na mo làimh nuair a chunnaic mi a’ nighean bhòidheach sin mar a ghréin. “Có i?” ars a’ nighean (ri Murchadh, tha sibh a’ tuigsinn.) “Well,” arsa Murchadh (’s e cho carach), “chunnaic mi i ’s bha fhios agam nach tillinn do Lochlainn a chaoidh gus am pòsainn i. Sin as coireach gu bheil mi còmhdaichte anns an aodach thruagh-sa. Tha m’ athair de ’n bheachd gun deach mo mharbhadh. Tha sibh a’ tuigsinn nach leigeadh e dhomh a’ nighean sin a phòsadh.” “O?” ars ise. “Seadh” ars esan. “’S a nis,” arsa Murchadh, “feumaidh mi innse dhuibh mu dheighinn na caileig bhòidhich sin.” “Có ì,” ars a’ nighean uasal, ’s i a’ deirgeachadh a’ coimhead Mhurchaidh. “An e nach eil fhios agaibh?” ars esan. “Chan eil,” ars ise. “Well,” ars esan, “’s e ar piuthar a th’ ann, nighean cho bòidheach . . . .”

’S thòisicheadh Murchadh a’ gàireachdainn mar a tha mi fhìn an dràsd.”

“Càite bheil Murchadh an diugh?”

Thainig gruaim gu a h-aodann.

“Dh’ fhalbh e. Chan eil fhios càite ’n deach e. Ach thubhairt e rium gum biodh e air ais airson a’ bhuain.”

“O?”

“Is thig e cuideachd. Thubhairt e rium e. Tha sin cinnteach.”

“’S tha sibh a’ smaoineachadh gun till e.”

“Nach tubhairt e rium e,” ars ise. “Nach tubhairt e fhéin rium e.” Bha e ’na thàmh airson greiseig.

“Eil teaghlach agaibh?” dh’ fheòraich e mu dheireadh, ’s e sealltainn ris an dà dhealbh.

“Chan eil,” ars ise. “Chaidh mo chéile mharbhadh anns a’ chogadh.”

“Càite an robh sin?”

“An àiteigin fad air falbh. Chan eil cuimhn’ agam air an ainm. Bha mi smaoineachadh gur ann airson a’ phension a bha sibh. Bithidh mi faighinn pension air a shon.”

“Có bhios a’ toirt a’ bhùrn thugaibh?”

“Bithidh mi fhìn. Ach a bheil sibh fhéin pòsd?”

“Chan eil,” ars esan.

Agus anns a’ mhionaid, bha e a’ coimhead Vera, ’s i air an each, ’s a h-athair còmhla rithe, le ’n cuid seirbhisich. Bha e fhéin ’na sheasamh a-measg a’ bhuntàta an uair a chunnaic e iad le ’n gunnachan, a’ falbh an déidh an fhéidh. Bha uspag gaoith ann ’s falt Vera a’ gluasad anns a’ ghaoith. ’S ann a bha i mar bhan-dia, cho fad air falbh, cho ciùin, mar cheòl a chual e uaireigin ’na chridhe. Cha do smaoinich e riamh gun itheadh i càil cho cumanta ri buntàta.

“Feumaidh mi innse dhuibh carson a thàinig mi,” thòisich e.

“Well,” ars ise, “chan eil am bùrn cho fad ás. Tha tobair ri ar taobh an so. Ach nach mì tha gòrach—’s ann an Canada a chaidh Tormod a chall.”

Nuair a bha an diùc ag iarraidh maor chuir e steach air a shon.

“Ach tha fhios agam mu dhòighean nan daoine tha so,” thubhairt e, ’s an diùc a’ gàireachdainn. Thòisich an diùc a’ smaoineachadh (chitheadh tu sin oir bha e a’ bualadh a chuip ris an leathair a bha a’


[TD 44]

còmhdach a chasan).

“Tha sin ceart,” ars esan mu dheireadh, “tha sin ceart.” ’S thug e sùil iongantach air mar nach biodh e a’ tuigsinn rudeigin.

“Ah well,” ars an diùc mu dheireadh ’s e sealltainn a-mach air an uinneig, “tha aon saoghal a’ tighinn gu a cheann. Tha fhios agad air a sin.”

“Tha.” (Cha b’e saoghal uabhasach math a bh’ ann co-dhiùbh.)

“Feumaidh tu each fhaighinn. Ma bhios each agad bithidh tu ceart gu leòr. An robh thu riamh air muin eich?” (Ann a mìos no dhà cha bhiodh duine air fhàgail anns a’ bhaile co-dhiùbh: cha robh ann ach deich tighean. ’S có chuireadh coire air an uair sin?)

“Cha robh,” fhreagair e.

“O?”

Stad an diùc a rithist.

“Aon rud cinnteach, bithidh tu air muin eich tuilleadh. ’S feumaidh tu aodach ceart fhaighinn.”

Bha saoghal a’ tighinn gu a cheann ceart gu leòr.

“Vera,” dh’ éigh an diùc, “eil each ann a gheibh e?”

Thug i sùil iongantach air ás a nèamh do-ainmicht’ ud. Bha i mar bhalach ’na briogais cuimir.

“Each? Gheibh cuideigin each dha.” ’S dh’ fhalbh i mach.

“Tha ’n saoghal-sa tighinn gu a cheann,” ars an diùc. “Dé seòrsa beatha th’ ann co-dhiùbh. Bhiodh iad na b’ fheàrr ás. ’S gheibh iad làn-dìolaidh. Feumaidh sinn smaoineachadh air math na rìoghachd.”

“An Canada?” ars esan ris a’ chaillich.

“Seadh,” ars ise, “an dràsda fhéin chuimhnich mi air.” Chunnaic e ’na inntinn creag mhór ag éirigh a-mach á soluis, ’s giùlain òir ’nam measg.

“Bha e math air a’ phìob,” ars ise.

“A’ phìob?”

“Seadh. Bha e uabhasach math air a’ phìob.”

Well, nach robh a phàrantan fhéin sàbhailt—a mhàthair ’s athair ged a b’ fheudar dhaibh an talamh fhàgail. Bhiodh sin a’ cur dragh air aig amannan, bha athair cho slaodach ’s a mhàthair cho cearbach. Cha robh fhios aca air dòighean nan daoine móra. Aon rud, chan fhaca Vera fhathast iad, ’s chan fhaiceadh nam b’ urrainn dhà-san.

“Dh’ fheumadh cuideigin a dhèanamh ’s nach robh mi-fhìn na b’ fheàrr dhaibh na coigreach?” thubhairt e ris fhéin.

“Bha iad ag ràdh gur e Napoleon a mharbh e,” ars ise. “Duine beag lapach cuideachd. Chunnaic mi dealbh dheth.”

Sheas e.

“Tha rud agam ri ràdh ruibh,” ars esan.

An e choire-san gu robh Vera cho bòidheach? Ach nach robh e anns na daoine—Cuil-lodair ’s an còrr—gaol airson nithean fad ás. Cha robh fhios . . . . Co-dhiùbh, cha robh ann ach na deich teaghlaichean, ’s dh’ fheumadh iad falbh. Cha do loisg esan aon tigh, ’s cha loisgeadh: cha b’e sin do dh’ fheadhainn eile e. Cha do dh’ fheuch duine ri càil a dheanamh air—’s e baile aosd a bh’ ann. Co-dhiùbh, nach robh dùil aige fàgail—dh’ fhaodadh e dhol a Lunnainn nuair a thilleadh Vera ’s


[TD 45]

an diùc ann.

“Feumaidh sibh an t-àite-sa fhàgail,” ars esan ’s a ghuth cruaidh.

“Fhàgail?” ars ise. Cha robh i ’ga thuigsinn.

“Seadh,” ars esan, “mar a dh’ fhàg an còrr. Murchadh . .”

“Ach tha Murchadh a’ tilleadh,” ars ise.

“Chan eil,” ars esan. Thainig droch-nàdur air. Carson nach tuigeadh iad? Carson nach cuireadh iad seachad na bruadairean gun fheum?

“Càite ’n deidhinn?” ars ise.

“Gheibh sinn tigh beag a choreigin dhuibh,” fhreagair e, “cha bhi sin duilich.”

“Tigh beag?”

“Seadh,” ars esan, “bithidh e nas fheàrr na ’n tigh-sa.”

“Och, ’s ann a tha sibh ’ga mo mhealladh. Tha sibh mar Murchadh leis an sgeulachd a bha e ’g innse.”

“Chan ann,” ars esan.

“Tigh beag?” ars ise. “Dé dheanainn-sa ann an tigh beag?”

“’S cha bhiodh agaibh ris a’ bhùrn a thoirt a-steach,” thubhairt e.

Sheall i ris: “S caomh leam am bùrn a thoirt a-steach.”

Chual e ’n diùc a’ bruidhinn. “Chan eil fhios aca dé tha iad a’ dèanamh. ’S ann a tha iad beò ann am bruadairean. Feumaidh iad a thighinn a-mach á sin. Bithidh iad mar Shasunnaich a dh’ aithghearr.” Cha b’ ann ann am bruadairean a bha an diùc fhéin beò.

“Co-dhiùbh,” ars ise, “cha bu toigh le Murchadh gu falbhainn. Thubhairt e sin rium. Dé shaoileadh e nan tigeadh e gu ’n dorus ’s nach biodh duine stigh. O, cha chòrdadh sin ris idir, cha chòrdadh idir.”

Chunnaic e a h-aodann ann an solus na h-uinneig. Bha i air a bhith bòidheach uair, chitheadh duine sin fo uachdar na h-aois. Agus smaoinich e: An dùil am bi Vera fhéin mar so fhathasd, an déidh gaoith, an déidh na féidh, an déidh an fhìon.

“Tha mi duilich,” ars esan, “tha na paipearan . . . .”

“Paipearan,” ars ise, “chan aithne dhòmhsa càil mu phaipearan. Chuir iad thugam paipearan mu dheighinn Thormoid ach tha iad anns a’ chùlaisd fhathast.”

“Dh’ fhaodadh Murchadh a thighinn g’ur faicinn anns an tigh ùr,” ars esan, “’s cha bhiodh buain agaibh ri dhèanamh.”

“Nach bitheadh?” ars ise, “’s ciamar a réisd a chaithinn mo bheatha. O, cha téid, cha téid.”

Dé dhèanadh e ann an Lunnainn? Dh’ fhaodadh gun toireadh e Vera gu danns, ’s a-measg nan solus dearga, nach fhaodadh e bruidhinn rithe airson a’ chiad uair. Aig a’ cheart àm, bhuail e air inntinn, dé dhèanadh e na falbhadh iad ás aonais?

“Tha mi duilich,” ars esan. “Chan eil math a-bhith mu dheighinn. Chan eil fhios am biodh duine eile cho foighidneach. Bithidh sibh anns an tigh ùr ann an seachdain.”

“Tha mi tuigsinn a nis,” ars ise. “’S ann a-mach bho Napoleon a tha sibhse cuideachd. Chan e mhàin gun mharbh e mo chéile ach . . .”

“Chan eil gnothach aig an so ri Napoleon,” fhreagair e. Cha robh


[TD 46]

na teaghlaichean eile cho duilich ri so. Dh’ fhalbh iadsan, le guil ceart gu leòr, ach dh’ fhalbh iad. Dé feum a bha iad a’ dèanamh dhaibh fhéin anns an àit ud: ’s ann a bheireadh iad taing dha fhathasd.

“Well,” ars esan, “tha mi falbh. Ach cuidichidh mi sibh le bhur imrich is m’ fhacal-sa air, bithidh sibh nas toilicht’ anns an tigh ùr na tha sibh an so.”

Sheall i ris:

“Chan eil sibh a’ tuigsinn,” thubhairt i. “Chan eil sibh a’ tuigsinn idir. So an tigh do ’n tainig mi nuair a phòs mi. Tha mi air a bhith ann o chionn da fhichead bliadhna.”

Stad e aig an dorus.

“Faodaidh sibh gach nì tha so a thoirt leibh,” ars esan.

“Chan fhaod,” fhreagair i.

“Dé tha sibh a’ ciallachadh? Carson nach fhaod?”

“Chan fhaod mi mi fhìn a thoirt leam.”

Dé bha i a’ ciallachadh?

“Tha sibh cinnteach nach gabh sibh cupan tea mus fhalbh sibh?” dh’ fhoighnich i. “Tha mi cinnteach gun tainig sibh slighe fhada.”

“Cha ghabh,” ars esan. Bha e smaoineachadh air facal a thubhairt i:

“Ach càit an deidhinn?”

Anns a’ mhionaid fhéin thubhairt e:

“Chan eil fada o bh’ agam fhìn ri imrich a thogail. Tha e nas miosa aig an toiseach. Ach fàsaidh duine cleachde ris.”

Cha do fhreagair i e ach thainig i chun an doruis oir bha sin modhail. Thog e a làmh rithe ’s an t-each a’ trotan air falbh. ’S ann a bha e coltach gur e fhéin a bha fàgail. Bha i smaoineachadh nach deanadh an t-each ud móran feum ann an treabhadh.

Ach cha robh fhios aig air móran co-dhiùbh. Caoraich anns an fhearann chlachach ud! Smaoinich i air Tormod. Dé fios a bh’aig a’ bhalachan ud mu dheighinn an t-saoghail? Reic cuideigin an t-each gun fheum ud ris. Dé bha ise a’ dol a dheanamh ann an tigh ùr gun Thormod a bha na bu threun fhathasd na’m balach ud le ad àrd ’s an t-each nach deanadh treabhadh anns an talamh chlachach ghaolach a bha timcheall oirre?

[Sanas]


[TD 47]

Sean Eolas-Luibh

(17) AN UBHAL

ALASDAIR MAC’ILLEMHAOIL

[Dealbh]

DH’ FHAS an ubhal-fhiadhain, no a’ chuairteag, anns a’ Ghaidhealtachd bho shean. Chan e a mhàin gu bheil an ubhal ’na meas taitneach blasda, ach bha rùsg na craoibhe feumail gus a’ chlòimh a dhath buidhe, agus bha sùgh na cuairteig air a chur mar leigheas ri sgotha féithe.

Bho bhriathran ann am bàrdachd Oisein faodar a thuigsinn gu robh na Gaidheil fiosrach gu leòr mu ’n ubhal. Tha Pliny, an seann sgrìobhaiche Ròmanach, ag ràdh gu robh na craobhan-ubhal am Breatainn fìor thorach, agus tha cunntas air cho pailt ’s a bha iad ann am Moireibh anns an treas linn.

Ge be àite san robh na manaich air an suidheachadh thogadh iad ubhal-ghoirtean, agus chithear fhathast faisg air manachainnean, a tha ’n diugh fàs, sean chraobhan a chuireadh leotha. Tha sin gu h-àraidh fìor mu Abaid Mhanachainn Mhic Shimidh.

Tha ’n ubhal gu tric air a h-ainmeachadh ann an litreachas is bàrdachd iomadh tìre, agus sin gu minic ag aithris air bòidhchead is cruth pearsa.

“Mar chrann-ubhal am measg chrann na coille is amhail mo rùn-sa am measg nan òganach: fo a sgàil mhiannaich mi, agus shuidh mi sìos, agus bha a thoradh milis do ’m bhlas.”

Sheinn Donnachadh Bàn mu na cuairteagan a dh’ fhàs “mu ’n Ruadh-aisridh, clùmhor, cuachanach, cuannar àrd.”


[TD 61]

Toirt Seachad a Bheachd

(’S ann o Mhurchadh A. MacGille-Mhoire, á Framboise a Tuath, an Eilean Cheap Breatann, a fhuair sinn an seanchas a leanas.)

O CHIONN fada, fada, nuair a bha an saoghal òg, agus mun robh seirbheis-aiseig air bhonn aig a’ Chaolas Bheag, an Eilean Cheap Breatann, bha bodach ann a rinn a theachd-an-tìr ri bhith aiseag luchd-turuis tarsaing a’ chaolais. Bha tigh beag an cois a’ chladaich anns am biodh e a’ fuireach gus an tigeadh duine an rathad. ’S e bodach crosda, greannach a bh’ ann, a bha duilich a chumail air a dhòigh.

Bha am bodach aon là fliuch, garbh fuar, anmoch mu dheireadh an Fhogharaidh, anns an tigh bheag. Có a thàinig ’na rathad là bha so ach sagart a bha a’ gabhail còmhnaidh an Antigonish. Ghuidh e air a’ bhodach a thoirt aiseag dha ach dhiùlt am bodach an làrach nam bonn ag ràdh gun robh cus uisge, fuachd, gaoithe, is sruth ann. Nuair a chunnaic an sagart cho fada ’s a bha am bodach ’na bharail fhéin chaidh e a-steach do ’n bhothan bheag, is shuidh e ri taobh a’ bhodaich. Thòisich na seòid ri seanchas, ach cha robh iad fada an sin nuair a thàinig ministear ás an Eilean Mhór, is e fhéin ag iarraidh an aiseig. Dh’ iarr e air a’ bhodach a thoirt a-null thar an uisge ach chaidh a dhiùltadh gun anail a tharraing.

Nuair a thuig an sagart gun robh am ministear a’ dol air an aon shlighe ris fhéin ghuidh e air a’ bhodach an toirt tarsaing le chéile a rithist, ach ’s ann a chuir so am bodach thar a dhòigh gu mosach. An déidh móran dranndain is mhionnan thug e, mu dheireadh thall, cuireadh do ’n t-sagart ’s do ’n mhinistear a dhol air bòrd, is aig a’ cheart àm shuidh e fhéin air chùl nan ràmh, ’s rinn e air an taobh thall. Bha e soilleir r’ a fhaicinn gun robh an dearg bhàinidh air a’ bhodach.

Shuidh am ministear ’s an sagart ri taobh a chéile an tobhta deiridh a’ bhàta, is thòisich iad ri seanchas. Mu dheireadh thàinig a’ bhruidhinn a bh’ ann gu plàighean. An ùine ghoirid b’ e cuspair an conaltraidh, “gu dé na trì plàighean bu mhiosa a thàinig riamh air an t-saoghal.”

Bha iad a’ deasbaireachd mu ’n chùis greis mhór, is cha tàinig iad gu bonn sam bith mu dheighinn. An déidh dhaibh a bhith le chéile tosdach car tamull, labhair an sagart ris a’ bhodach a’ feòrach gu dé a bharail air a’ chùis. Fhreagair am bodach ag ràdh gun robh esan de ’n bheachd (’s gun robh e cinnteach gun robh e ceart), gur h-iad na trì plàighean a bu mhiosa a thàinig riamh air an t-saoghal, sagart Antigonish, ministear an Eilein Mhóir, is daolagan a’ bhuntàta.


Gnàthasan Cainnte

Bha Calum is Teàrlach Dùghallach sna Haun, an taobh an iar Mhuile, am beachd dol sgrìob do Thobarmhoire.

Bha dà sgoth aca, agus dh’ fhaighnich Calum: “An gabh sinn an sgoth bheag no an sgoth mhór?”

B’ e an fhreagairt a thug Teàrlach: “A’ cuartachadh Rubha-na-Caillich cha mhisde sinn saidhbhireachd a’ bhùird fo ar casan.”

Nach inich an abairt?


[TD 65]

Ceilidh Mullach Na Beinne
AM BARD BOCHD

BHO chionn oidhche no dhà bha mi stigh ’s gun anail fo na cabair ach mi-fhìn ’s an cat ’s mi ann an cathair an taic an teine ri leughadh paipeir an là. Gu dearbh cha robh mi ri faighinn tlachd sam bith ás na bha mi ri leughadh—cogadh am Bizerta, aimhreit mu Kuwait agus ceannardan nan dùthchannan móra a’ cur an corragan ri ’n sròinean ri chéile airson Berlin. Co-dhiùbh dh’ fhalbh an cadal leam agus mar as trice ann an cadal ceàrnach chì fear rudan a chuireadh iongnadh air ’na dhùisg;—agus chunnaic mise.

Bha mi ’gam fhaicinn fhìn a-stigh ann an talla mór làn dhaoine, fireann is boireann, sean is òg agus de gach dath. Aig ceann shuas an talla bha àrd-ùrlar agus gu h-àrd os a chionn bha sgrìobhte ann an litrichean móra “Céilidh mullach na beinne.” Air an àrd-ùrlar so bha sleaghaire de dhuine dreachmhor aig bòrd. Bhiodh e mu aois mheadhon là no seachad agus bha malaidhean air cho tiugh agus cho fada ’s gu robh iad a’ deanamh brat-dubhair de ’n chòrr de aodann. Thuirt cuideigin faisg orm gum b’e sud ceann-suidhe comunn—ach cha do thog mi dé an comunn, oir aig an àm sin thainig fear de’n luchd-frithealaidh a-steach le muga àrd gloine làn de uisge soilleir agus chuir e air beulaibh fear na cathrach e ag ràdh “Deoch Chruis” neo rudeigin mar sin, agus theich e. Cha do thog mise ceart dé thuirt e agus cha chreid mi gun do thog no fear na cathrach fhéin oir sheall e ás déidh an fhir a dh’ fhalbh agus sheall e an sin ris an uisge. Thog e am muga ’s thug e balgam ás, ’s chuir e dréin air. Sheall e a rithist ris an uisge ’s thug e balgam eile ás—balgam na bu mhotha. Chuir e sìos am muga gu cùramach is shuidh e air ais sa’ chathair le osna thaitnich, agus phriob e orrasan a bha ’nan suidhe anns na suidheachanan a b’ fhaisge air———dìreach mar gum priobadh mulan-feòir ort.

Ann am beagan ùine nuair a chiorstalaich na bha stigh iad fhéin sheas fear na cathrach ’s chuir e fàilt orra ann an Gàidhlig shusbainteach. “Tha fios agaibh,” ars esan, “carson a tha sinn cruinn an so a-nochd. So céilidh mullach na beinne ris am bheil móran an urra. Tha bonn òir ri a chosnadh an so agus chan e giugaire á Leódhus no, gugarlach á Barraidh a choisneas e. Tha ceithir cheannardan nan dùthchannan móra ri dol a thoirt dhuinn òran agus danns air leth——òran a rinn iad fhéin le fonn a chuir iad fhéin air agus ’s e sibhse a luchd-éisdeachd na breitheamhan. Tha gach làmh a theid suas a’ cunntadh aon chomharradh, agus feuchaibh nach bi duine agaibh cho suarach ’s gun cuir e suas an dà làimh còmhla. Cha chan mi an còrr, is bheir mi an t-urram do ’n aois agus éighidh mi an toiseach air . . . .”

Chan eil sian a dh’ fhios agam co air a dh’ éigh e. Mar a thuigeas


[TD 66]

sibh uile chan eil aisling a’ leantainn air adhart idir mar sgeulachd ann an leabhar, agus ’s e an ath rud air a bheil cuimhn’ agam, faicinn fear na cathrach ’na shuidhe ’na chathair ’s e toirt treanaidh eile air a’ mhuga. Air an ùrlar bha bodach beag maol dèanta agus thabair gu robh am feabhladh a’ tighinn dha. Bha corran aige anns an dara làimh agus òrd anns an làimh eile,—mar Sgiathanach ann an riochd croiteir airson nan towries. Bhuail e an corran leis an òrd agus chuir e ri chluais e agus thog e air le òran. Cha chuala mise am fonn ud gus an sud; bha e a’ dìreadh ’s a’ cromadh mar chéise-ball air fuaran ann an tigh cleasachd. Aig rann an sud ’s an so bha a bhroilleach a’ séid ’s a shùilean a’ lasadh, agus gun abhsadh bha an corran ’s an t-òrd a’ cumail ceum ri gach pong. So na thog mi dheth:

Is mise Cruis á Ruisia
Thug greis mu ’n aona bhòrd,
Ri Melancof is Bulganin
Gun tug mi dhaibh a’ bhròg;
’S fear-riaghlaidh mór a nise mi
’S chan eil air thalamh beò
Mo choimeas ann an cumhachd
Leis a’ chorran ’s leis an òrd:
’S toirt fianuis air a’ chomas
A tha agam shìos is shuas,
An duine th’ anns a’ ghealaich
Thug mi dhà i ’n toll na cluais;
Is ged nach seall e chùlaibh dhuibhs’
Tha dhealbh agams’ air clàr,
Le gach bréid is toll is tarrag
Th’ air a’ bhriogais tha mu mhàs:
Is cuiridh coin is balaich dhomh
Le fead a chur ’nan cluais,
Mu dhusan car mu ’n talamh so
Mus dùisg sibh ás bhur suain:
Chan ionnan sin ’s na grìochairean
Ni bòsd le móran fuaim,
Ma chuireas iad an canastair
Car’ mhuiltean dhan a’ chuan.
’S tha bodaich an Taobh Siar a nis
Le deuchainn a’ dol borb,
An dùil le bagradh bhriathran bhuap’
Gun cuir iad bodach orms’:
A’ maoidh gun tig na rocaidean
’Gam chlàbhadh ás gach àird;
Ach spreadhaidh mis’ gu talamh iad
Mar a spreadh mi U a dhà:
Tha geasan anns an òrd tha so
’S tha ’n corran grad gu sgath,
Is leughaidh sibh ’n tul fhìrinn sin
’S an t-soisgeul a réir Marx.

Sguir e, agus ma tha fuaim bualadh bhois a’ ciallachadh molaidh fhuair e pailteas ged nach do shaoil mi fhìn móran de a sheinn agus na


[TD 67]

bu lugha de a’ bhàrdachd. Co-dhiùbh rinn e beic fa chomhair an luchd éisdeachd agus choisich e le ceum iollagach a-null gu taobh chlì an àrd-ùrlair far an do shuidh e air séir.

Sheas fear na cathrach an sin agus cha chreid mi gu robh e idir cho cinnteach ’na cheum ’s a bha e roimhe. Chuala mi fear air mo chùl a bha le blàthachadh math air ag ràdh: “Tha rud anns a’ mhuga as fheàrr na ’m bùrn.” Co-dhiùbh ghairm fear-an-tighe air an ath fharpaiseach agus nochd ceatharnach òg tapaidh le rudha a’ mharaiche ’na ghruaidhean ged nach robh fiamh an toileachais air aodann. “So agaibh,” arsa fear na cathrach, “fìor Ghaidheal. Is iomadh fàd dubh Gaidhealach a bhuain a shean-seanmhair aig Abhainn na Cloich mus deach i air imrich air sguab-mhuran gan an Talamh Fhuar—Ha-ha. Siuthad ille, suas leis, ’s dean gàire ris an luchd éisdeachd.” “Cha dèan,” ars esan, “ghoid e am fonn orm,” ’s e toirt sùil cholgach gu taobh chlì an ùrlair.

“Coma leat, coma leat,” arsa fear an tighe, “Có an Siarach a riamh nach deanadh a chùis air Earach. Siuthad dall air le fonn ás ùr, ’s bidh do dhuais da réir.”

Mar a thuirt, dhall e air le fonn, agus thabair fonn—fonn ùr da-rìribh. Cha chreid mi gu lorgadh Uilleam MacMhathain fhéin sinnsir dha. Fhuair mi air cumail air chuimhne na leanas:

Yankie doodle, Yankie,
Yankie doodle-doo,
Mar a ceannaich mile le dollars sibh
Gun clòdh mi sibh le U’s.

Chan fhaigh sibh air an t-saoghal so
An ear no deas no tuath,
Mo choimeas ann am beartas,
Ann an àrmachd no am fuaim:

Yankie doodle, Yankie . . . .

Is seasmhach airson saorsa mi;
Nach saor iad thug dhomh làmh,
Chiang Kai-Shek is Salazar,
Is Franco anns an Spàin:

Yankie doodle, Yankie . . . .

’S ma bhios sibh airson dollarsan
Gu faigh sibh iad gu dearbh,
Gun phrìs sam bith ach mallachadh
Na balaich bhuidh’ is dhearg:

Yankie doodle, Yankie . . . .

Is caidlidh sibh gu saorsaineil,
Gu h-àraidh ’n tìr an fhraoich,
Is rocaidean an Uibhist leam
’S polàris san Loch Naomh.


[TD 68]

Yankie doodle, Yankie . . . .

Is ged tha cuid troimh amharus
’Cur teagamh ’na mo rùn,
Tha càirdean leam an N.A.T.O.
Nach dean Castro orm co-dhiùbh:

Yankie-doodle, Yankie . . . .

’S mar ceannaich mi le “dollars” sibh,
’S mar clòdh mi sibh le U’s,
Ni caileagan Coill Eidhinn
Sibh bhur mealladh le ’m priob-shùil:

Yankie doodle, Yankie . . . .

Is bidh gach neach a leanas mi
Le ionmhas mór is stòr;
Is gheibh sibh an tul-fhìrinn sin
’S an t-soisgeul a réir Fòrd.

Yankie-doodle, Yankie,
Yankie-doodle-doo;
Mar a ceannaich mi le “dollars” sibh
Gun clòdh mi sibh le U’s.

Chan eil fhios agam an robh e deiseil ach air a’ phong mu dheireadh a sheinn e leig am misgear a bh’ air mo chùl a-mach gairm a’ choilich—Cock-a-doodle-doo—cho àrd is cho briagha ’s a chuala mi riamh e air madainn samhraidh a’ tighinn ás an tràigh-mhaidne. Ach thug an luchd éisdeachd le bualadh bhois is feadaireachd comharraidhean molaidh do ’n t-seinneadair a lean trì mionaidean. Chan eil fhios agam na chòrd sin ris no nach do chòrd, ach choisich e air falbh gu taobh a deas an ùrlair agus shuidh e air séir an sin is aghaidh air mar rud á cridhe na h-àirde tuath ag amharc a-null air a’ cho-fharpaiseach a bha le gàire bho chluais gu cluais ’na shuidhe mu choinneamh ri toirt faobhar air a’ chorran leis an òrd.

Sheas fear an tighe ’s bha deagh choltas air gu robh an gnothaich a’ còrdadh ris-san. “Bha sud,” ars esan, “sàr mhath. Cha deanadh uiseag ceann an Téib fhéin na b’ fheàrr.” “Gheibh sinn a nis,” ars esan a’ leantainn air, “òran bho fhear a tha aithnichte dhuibh gu léir, dubh-ogha a’ chroiteir a b’ fheàrr a chuir cas air spaid a riamh deas air a’ Charbh, no tuath air cuideachd. Tha an Gaidheal ’na fhuil ’s ’na ainm. Thig ’s thoir srannadh air a bhalaich, is seall dhaibh gun do dh’ ith do sheanmhair lite.”

Thainig sgleò air m’ aisling mu ’n àm so gus na thòisich an t-seinn, ach gun cuala mi am misgear ag ràdh, “Nach e tha cumhad <eng>‘lugubrious,’<gai> ge bith dé bha sin a’ ciallachadh. Cha chreid mi gu robh mi


[TD 69]

buileach aineolach air an fhonn ged nach eil mi cinnteach, ach so na thog mi de na briathran:

Carson a bhios mi cuimhneachadh na làithean dh’ fhalbh cho bras,
Tha ’n diugh ’nan aobhar cianalais gur iad a liath mo stais;
Mo choguis nis toirt dìteadh orm mar shlaod mi-fhìn bhur cas,
Le bhith cho tric ag ìnnse nach robh nì a riamh cho math:

O, och is och is ochan, mar a thuirt mo sheanmhair chòir,
Ged chuir mi càr do ’n gharage dhut is <eng>“telly”<gai> air do bhòrd,
Ce mar bhios sin ’na shòlas dhut le fiachan suas gud’ shròin,
Is Ionmhasair na Rìoghachd le chuid chìs gad’ fheannadh beò:

O, càit an deach na muillionnan nach teirgeadh dhomh gu bràth!
Chan eil an diugh san t-seotal so aon chlóran ruadh no bàn;
’S ged dheidhinn chun a’ Cheanadach ’s mo bhonaid ’na mo làmh,
’S e their e “’N <eng>‘Common Market’<gai> ort is coisinn mar ri càch:”

Mar bhàlla-ghaoith roimh chamain mi, ’gam iomain gach-a-taobh,
—Ged nach bu chòir dhomh gearain ’s gun mi annasach air gaoth—
Tha ceannardan nan dùthchannan air cùl a chur ri m’ ghaol,
’S chan éisd iad anns a’ chòmhail rium gu’n lùb mi dhaibh mo ghlùin:

Cha robh mise ’g iarraidh ach mo làmh bhith air an stiùir;
Nach b’e sud dual an t-Sass’naich is a’ chòir a bh’ aig bho thùs?
Ach lìon na K’s le tùrsa mi ged nach fhaicear sin ’nam shùil,
Gan cluinntinn seinn mu U an so is iadsan cho Non-U.

Ni mi nis co-dhùnadh is gun dùil agam ri nì,
Ach dorus Tigh nan Tighearnan tha miaranaich rium fhìn;
Ach cumaibh cuimhn’ gu sìorruidh nach robh iarrtas orm ach sìth
Mar bh’ air an truaghan sèumarlan bha uaireigin san tìr-s.’

Sguir e agus airson mionaid de thìde cha chluinneadh tu anail ’ga tharraing. Bha eadhon am misgear fhéin sàmhach. Bha e mar gum biodh e air drùidheadh air na bha ’g éisdeachd agus air toirt làn air gach neach a chuala e. Bha an t-sàmhchair a bha sud ’na comharradh molaidh fada na bu chumhachdaich na ’m bualadh bhois a fhuair càch. Thuig an seinneadair fhéin sin. Thug e mach neapuig is shuath e a dhà shùil is choisich e gu cùl an àrd-ùrlair gun sùil a thoirt air a cho-fharpaisich.

Ach cha do lean an t-sàmhchair nuair a sgioblaich fear an tighe a chasan fodha ’s a sheas e, agus nuair a nochd an ath fharpaiseach, gu dearbh bha làn sùla ann, le feabhladh a chanadh tu bhiodh ro bheag do bhalach nan cóig. “So agaibh,” arsa fear na cathrach, “Gall, fear de na Goill againn fhein, ’s chan e fear de na Goill a dh’ aithnicheas sinne. Tha mi cinnteach gu bheil sibh ’ga mo thuigsinn. Mar a chì sibh tha e seachd làmh choille air àird, agus faodaidh mi a ràdh gu bheil e co-dhiùbh deich làmh choille ’na bheachd fhéin, agus carson


[TD 70]

nach biodh; ’s ma tha an t-òran aige cho mór ris fhéin ’s e òran mór a bhios ann—ha-ha. Suas leis matà, a dhuine chòir, ’s cuir fonn suigeartach air”—’se toirt sgailc dha bhos cionn nan dubhagan. Cha ruigeadh e na b’ àirde.

Leis an t-sùil sìos troimh shròin a thug an Gall so air shìolaidh fear an tighe air ais do chathair fhéin is gu a shùilean dh’an a’ mhuga. Chuir am farpaiseach a shròin dh’an adhar agus a ghàirdeanan a’ dol mar ghàirdeanan croiteir a’ feuchainn ri caora cheannairceach a chur troimh gheata caol. Thug e dhuinn:

Vìve agus Vìv;
Mi-fhìn is mi fhìn;
Chan eil ann an tìr;
Cha robh ann an tìm,
Ard uasal no rìgh,
Thig fagus domh fhìn
An gliocas, am brìgh, ’s an àrdan:

Tha fios g’ eil e fìor,
Nach fhaighear gu sìor,
’M beul aithris no sgrìobht,’
Mo cho-shamhail fhìn,
Ach aon ’na mo thìr
Thig dlùth do m’ làimh chlì,
An nìghneag—Seonag na h-Airce:

Ach cha b’ ise Degòl,
Oir ghlacadh i beò,
’S ged dh’ àrdaich e glòir
Gun d’ rinneadh dhith ròsd,
Cha chual’ i na slòigh
Mar chuala Degòl
Ag éigheachd Degòl, “Triath nan àrd-uil’.”

Vìve agus Vìv
Mi-fhìn is—

Stad e mar gun deidheadh am peileir ann, ’s bu bheag an t-iongnadh. Rinn mac nam mallachd a bh’ air mo chùl fuaim le bheul mar am fuaim a dheanadh fear a’ leigeil na gaoithe air a shocair áit-fhithich. Chaidh na bha stigh gu gàireachdainn, ach chuir aon sùil cholgach bho ’n fharpaiseach clos nan eun orra. Choisich e air falbh ’s a shròin dh’an adhar gu taobh a deas an ùrlair, far na sheas e mar charragh-cuimhne cloiche gun ghluasad gun anail.

Ach cha robh fear na cathrach fada gun cùisean a chur air dòigh. Sheas e is mhol e gach seinneadair air leth. “Cha chuala mis,’” ars esan, “an leithid a riamh bho bha Mòd Thorgaboil ann, ’s cha chuala mi an sin fhéin e. Bha iad uile cho glan ’nam briathran ’s cho binn ’nan ceol ’s gu bheil mi cinnteach gum bi e doirbh dhuibhse a


[TD 71]

bhreitheamhan dealachadh a chur ’nan comharraidhean. Mar a tha fios agaibh bha co-fharpaiseach an so bho ’n ear, bho ’n iar, bho thuath ’s bho dheas is maille ri ’m bàrdachd ’s an ceòl tha iad a nis ri dol a thoirt danns’ am fear dhuinn. Bha iad cho ealanta is cho eirmiseach ’nam bàrdachd, ’s gun do ghluais iad mi-fhìn gu bàrdachd, is innsidh mi dhuibh ’na mo bhriathran ’s ’na mo cheòl fhìn na dannsan a tha ri tighinn.

“Ni ’n t-Earach a’ Circassian
’S an Siarach a’ Cha-cha;
Is gheibh sibh sgiobalt’ ealanta
Bho ’n Deasach Hula-ha;
Is gheibh sibh danns’ an t-sabhail
Is an Tuathach clis ’san ruidh’l,
Is cuiridh mise fallas dhiubh
Le port dhaibh air cìr-mhìn;
Ach feumaidh sibh bhith modhail
Fhad ’s a . . . .

Dh’ fhairich mi crathadh air mo ghualainn agus chuala mi am briathran greannach:—“Carson a leig thu ás an teine”—agus tòrr a bharrachd.

Bha a’ chailleach air tilleadh.

[Sanasan]


[TD 73]

Nigheadaireachd
CAIRISTIONA DICK

THA mi ’nam shuidhe so an ceann a deas Shasuinn a’ nigheadaireachd no, ’se bu chòir dhomh a ràdh, tha mi ’nam shuidhe fhads a tha an inneal-nighidh anns an <eng>Laundrette<gai> ’ga deanamh dhomh. Chan eil dad agamsa ri dheanamh ach an t-aodach a chur dh’an inneal agus an dorus cruinn gloinne a dhùnadh. Tha i an sin a’ lìonadh le uisge agus an uair a lasas solus beag dearg tha mi a’ cur phùdar innte agus ’ga fàgail. Tha sreath dhe na h-innealan sin ris a’ bhalla agus sreath shéirichean comhfhurtail mu’n coinneamh air am bheil boireannaich agus fireannaich cuideachd ’nan suidhe a’ feitheamh gus am bi an obair deiseil—cuid a’ leughadh, cuid a’ smaoineachadh, cuid ’nan cadal, cuid a’ coimhead le sùilean gun fradharc air an aodach a’ dol mun cuairt troimh ’n ghloinne mar gum biodh iad a’ coimhead air telebhisean, agus dithis Fhrangaich a’ bruidhinn le’ n aodainn agus le ’n làmhan.

Fhads a tha mise a’ feitheamh, tha m’ inntinn a’ dol air ais a dh’ Uibhist agus an nigheadaireachd a bhithinn a’ deanamh ann an sin. Tha mi a’ cuimhneachadh air an nigheadaireachd mhòr a bha agam ri dheanamh do Mhàiri, mo liùdhag <eng>(doll).<gai> Chruinnich mi a h-aodach agus thug mi an coire dubh gu ceann an tighe agus lìon mi pucaid nan laogh le uisge blàth. Chaidh mi an sin a-stigh agus fhuair mi pacaid phùdair. Chrath mi is chrath mi am phùdar dh’an uisge gus an robh cop brèagha geal a’ brùchdadh a-mach air beul na pucaid. Thòisich an obair—a’ suathadh, is a’ fàsgadh ’s a’ stealladh cop gus an robh na corragan again làn rocan. ’Sè bha math. ’S mì bh’ air mo dhòigh gus an do nochd mo mhàthair.

“Nach robh thusa an Tigh Iain Ghròit! Dé an cosg siabain a tha so? Fhalbh agus dean do chuid nigheadaireachd anns an lòn.”

Ach bha mi deiseil co-dhiùbh. Bha an t-aodach cho glan ris an òr agus cho cruaidh ri creig le siaban. Chroch mi air a’ weir-stopach e agus cha robh an còrr cuimhne air gu ceann latha na dhà nuair a thachair Màiri bhochd rium a-stigh fo’n t-séisidh is i dearg rùisgte. Leum mi a-mach chun an fheansaidh ach cha robh sgòd air fhàgail ach luideag bheag an sud ’s an so. Bha an gamhainn Tearach air a h-uile traoit a bha aig Màiri ithe.

Aig deireadh an Earraich, air latha brèagha, nuair nach biodh a’ ghrian ro theth no a’ ghaoth ro làidir, bhiodh mo sheanmhair a’ nighe nam plangaidean agus bhithinn fhèin is Lachaidh is Iain ’gan stàmbadh. Thogadh mo sheanair teine mònadh aig ceann an tighe. Nuair sin thairngeadh e cuinneagan uisge á Tobar na h-Udraid agus lìonadh e an


[TD 74]

[Sanasan]


[TD 75]

coire-dath air an teine. Fhads a bha esan ris an obair sin bha mo sheanmhair a’ cruinneachadh nam plangaidean far na leabannan agus a’ toirt an fheadhainn ghlana ás na cisteachan air a’ lobhtaidh gus an cur a-mach air a’ chnoc a leigeil na gaoithe agus na gréine thuca—plangaidean brèagha Gaidhealach a dh’ fhigh i fhèin.

Bha na gillean a’ cluichd ann an Lòn nan Each ach an uair a chunnaic iad an deisealachadh a bha aig an tigh thàinig iad ’nan ruith ’s ’nan leum is iad cas-rùisgte. Bha sinn ’nar triùir cruinn mu ’n teine is a’ ghrian a’ deàrrsadh air an fhochann ghorm a bha a’ fàs cho tiugh sa’ phàirc sìos bho cheann an tighe. Bha sinn a’ coimhead air an uisge a’ goil anns a’ choire agus thuirt Lachaidh ri Iain,

“’S ann a tha so colach ris an sgeulachd a bha sinn a’ leughadh mu’n a’ mhisionaraidh agus na daoine dubha ann an Africa.”

Anns a’ mhionaid bha ceithir sùilean deàrrsach a’ coimhead ormsa.

“Mi fhèin ’s tu fhèin a Lachaidh na daoine dubha,” arsa Iain, “agus Chrissie am misionaraidh.”

Thòisich iad ri dannsadh timcheall orm is iad ag eubhach,

“Dh’an choire leis a’ mhisionaraidh, bruichidh sinn am misionaraidh. Huba! Huba! Huba!”

Leis am fuaim a bha iad a’ deanamh thàinig mo sheanair a-nall ceann an tighe dìreach ann an àm gus am misionaraidh a shàbhaladh mun deach i dh’an choire is ràn bàis air a teangaidh.

Thòisich mo sheanair air an uisge thaomadh dh’an tuba agus an uair a bha e ullamh chuir mo sheanmhair an siaban ann. Thug an sin mi fhéin is na gillean greis mu seach anns an tuba a’ stàmbadh nam plangaidean agus nuair a chunnaic Mòrag bheag cho math ’s a bha e a’ còrdadh ruinn, agus gu h-àraid cho fliuch is a bha sinn, dh’ fheumadh i fhèin ar cuideachadh. Thog sinn dh’an tuba i agus is gann a bha a ceann a’ nochdadh air a bhàrr. Fhads a bha sinne a’ stàmbadh, bha mo mhàthair is mo sheanhmair a’ fàsgadh an fheadhainn a bh’ air an nighe agus nuair a bha an crodh a’ nochdadh air mullach a’ gheàrraidh ann an àm airson an eadraidh bha sreath de phlangaidean geala air an fheansaidh sìos chun an rathaid mhóir agus bha mo sheanair a’ dòrtadh an t-seipleis air a phlanntrais anns a’ ghàrradh.

Ach ged a bha toileachas an cois nam plangaidean, chan urrainn dhomh sin a ràdh mu phocannan flùir MhicPhàrlain. B’e so na pocannan anairt anns am biodh na bolaichean mineadh a’ tighinn dhachaidh. Bha e ’na chleachdadh aig mo sheanmhair a bhith ’gan cur air na cluasagan fo na cuibhrigean cluasaig. Ach bha móran ri dheanamh riutha roimhe sin. Bha <eng>“MacFarlane’s Flour”<gai> sgrìobhte gu math dubh air na pocannan agus bha so ri thoirt dhiùbh. Nuair a bhiodh grunn falamh bha mo sheanmhair ’gam chur-sa dh’an abhainn leo. Ann an sin bhithinn ’ga sìneadh a-mach air creig dìreach fo ’n uisge agus a’ gabhail dhan sgrìobadh le slacan. Suas ’s a sìos, suas ’s a sìos, a’ stialladh MhicPhàrlain, is mi ag ràdh rium fhèin,

“Gu ma h-olc dha. Dé feum a bh’ aige air ainm a chur air na pocannan cho dubh so? Cha leig e leas uimhir a mhoit a bhith air gu dearbh. Cha mhór as t-fhiach am flùr aige co-dhiùbh. Dé tha mo


[TD 76]

sheanmhair ag iarraidh le tuilleadh anairt dha na cluasagan? Tha gu leòr aice mar thà. Biodh e dol!”

Dh’ fhàgainn ann a sud iad airson greiseag agus rachainn a bhuain dìtheanan-scent—na dìtheanan beaga dearg a tha a’ fàs air na cnuic. Saoilidh mi gum bheil mi a’ faighinn an fhàileidh aca fhathast. Chuirinn ann am botul beag iad agus lìonainn le uisge na h-aibhneadh e. Bha e nis ri dhol ann an àite fuar dorcha airson seachdain agus dé b’ fheàrr na chur fo ’n t-saibheir. Ach chan eil e gu deifir dé cho tric ’s a dheanainn so cha robh scent na scent agam an ceann na seachdaine. Cha robh ann ach uisge grod.

“O well ma tha, ’s fheàrr dhomh tilleadh chun an anairt.” Suas ’s a sìos, suas ’s a sìos air <eng>“MacFarlane’s Flour”<gai> is na curracagan ag éigheach os mo chionn mar gum biodh truas aca rium.

Tha an inneal-nighe a nis air stad agus ’s fheàrr dhòmhsa m’ inntinn a thoirt air n-ais a Shasuinn. Tha mi a’ dol le bara beag agus a’ toirt na h-aodaichean gu inneal eile a thiormaicheas iad an àite bhith ’gan crochadh air an fheansaidh far am biodh iad air an siabadh le gaoth chùbhraidh o ’n bheinn ’s o’ n chuan. Ach tha aon mhaitheas air an dòigh mhì-nàdurra so, chan fhaigh an gamhainn Tearach gréim orra.

[Sanas]


[TD 81]

Cumhachd An Smuirnein
Le IAIN A. MACLEOID

[Dealbh]
Feallsanaich a’ deasachadh an reactor.

AIR latha samhraidh bho chionn ceithir bliadhna deug chualas gun do leagadh inneal spreadhaidh air baile Hiroshima anns an robh cumhachd fichead mìle tunna T.N.T. Ged nach robh ann ach beagan phùnnd de uranium mharbhadh ceud mìle de shluagh Hiroshima is chaidh na ceudan mìle eile a leòn ’s a losgadh le creuchdan a bhios orra ri ’m beò.

Fhuair baile Nagasaki buille de ’n aon seòrsa an ceann trì latha agus chrìochnaich sin an cogadh.

Dh’ aithnich daoine gu robh cumhachd an so nach fhacas is nach cualas riamh a leithid. Tha an cumhachd so doirbh a thuigsinn ach bu toil leam beagan a ràdha mu dheidhinn bho ’n eòlas a tha agam fhéin air. Oir is e mo bharail gum bu chòir do gach neach aig a bheil tonaisg a bhith feuchainn ri faotainn a’ bheag no mhór de eòlas air. Mar sin, air an aon làimh fuadaichear eagal is ginear irioslachd.

Carson a tha daoine an tòir air a’ chumhachd so?

Thà airson socair is comhfhurtachd a chur ’nam beatha.

Aig an àm so fhéin tha sinn a’ deanamh feum air an neart a tha ann an gual, ann an ola, ann am bùrn is anns an dealain.

Anns na dùthchannan anns an dean an sluagh feum dhiùbh sin tha beartas, comhfhurtachd is soirbheachas. Anns na dùthchannan far nach eil aig neach ach neart a ghàirdean is gann a chumas e e fhéin is a theaghlach beò—“am fallus a ghnùise ithidh e aran.”


[TD 82]

Tha cuimhne agaibh dé thachair bho chionn dà bhliadhna dheug air geamhraidh an reothaidh mhóir, agus nas fhaisge air làimh nuair a chaidh sinn féin is an Eipheit a-mach air a chéile is a ghearradh ás sinn bho ’n ola air taobh an ear Suez. Cha deanamaid móran nan tiormaicheadh an dà thobar mhór sin. Feumaidh sinn tobar eile.

Tha e farasda thuigsinn mar a loisgeas sinn gual is mòine is ola gus teas fhaotainn a chuirear gu feum a’ tionndadh chuibhlichean. Ach chan eil e cho farasda thuigsinn ciamar a chuireas sinn gu feum an smùirnean a tha cho beag ’s nach fhaca, is nach fhaic, duine riamh aon ’na aonar. Ann an luchd spàin-tea de stuth sam bith tha mìltean de mhìltean de mhìltean de mhìltean de mhìltean do-àireamh—àireamh as motha na gainneamh tràigh an iar na Hearadh—àireamh nach gabh an inntinn fhéin a-steach.

Is e smùirnean (no mar a their sinn sa’ Bheurla “atom”) a’ chriomag as lugha de stuth sam bith. Tha iomadh stuth anns an t-saoghal—cuid anns nach eil ach aon stuth ’na aonar mar iaruinn, òr, airgead, <eng>aluminium, oxygen, hydrogen, nitrogen, iodine, “phosphorus”<gai> is mar sin air adhart. Their sinn riutha sin <eng>“elements.”<gai>

Tha seòrsa eile de stuthan ris an abair sinn <eng>“compounds”<gai> mar uisge, salainn, aol, clach, feur, feòil, cloimh agus ceudan de mhìltean eile. Ach nuair a rannsaicheas sinn, chan eil anns na <eng>“compounds”<gai> ach a dhà, no trì, no ceithir, no tuilleadh de <eng>“elements”<gai> ceangailte ri chéile.

An t-uisge dh’ òlas sibh, is e <eng>hydrogen<gai> is <eng>oxygen<gai> ceangailte ri chéile a th’ ann, agus is nì furasda do ghille no caileag òg anns an àrd-sgoil an dà <eng>“element”<gai> a sgaradh o chéile agus an ceangal air ais a rithist mar uisge.

Anns an t-salainn a dh’ itheas sibh aig gach biadh tha dà <eng>“element”—“sodium”<gai> agus <eng>“chlorine”<gai> ceangailte—dà dhearg phuinnsean air leth bho chéile, ach, ceangailte, nì cho feumail ’s cho blasda is a th’ aig duine. Dh’ fhaodainn mìltean de eiseamplairean a thoirt dhuibh ach tha ar gnothaich ri nì as cudthromaiche.

Chan eil buileach ceud <eng>“element”<gai> anns an t-saoghal gu léir.

Thuirt mi gur e <eng>“atom”<gai> an smùirnean as lugha de stuth sam bith. Nan robh inneal agaibh a bhriseadh, abair, cnap iaruinn le bhith ’ga eadar-sgaradh nas lugha is nas lugha, mu dheireadh thall ruigeadh sibh an t-atom agus nam faiceadh sibh e dh’ aithnicheadh sibh gur e iaruinn a bh’ ann.

Ach a nis, is e so mìorbhuil nam mìorbhuilean, nan deanadh sibh eadar-sgaradh air an <eng>“atom”<gai> is ann a chitheadh sibh nach e idir cnap beag cruaidh daingeann a th’ ann. ’Na dheas mheadhon tha cnap fìor bheag, mu mheud a mhìlibh cuid de, agus thimcheall air tha cnapan beaga beaga beaga ’ga chuartachadh dìreach mar tha an saoghal is na reultan a’ cuartachadh na gréine. Eadarra is an cnap meadhon tha falamhachd. Their sinn ris a’ chnap mheadhoin <eng>“nucleus”<gai> smùirnein agus ris na cnapan a’ dol mun cuairt <eng>“electrons.”<gai>

Chì sibh gu tric na facail <eng>“splitting the Atom”<gai> agus <eng>“nuclear fission”<gai> agus is ann ris an <eng>“nucleus”<gai> tha so tha ar gnothaich. A rithis, ged is meanbh do-labhairt e chan aon chnap e, ach móran, a tha ceangailte fìor-theann ri chéile.


[TD 83]

Am faca sibh riamh bàta-smùid ceangailte ri lamraig is i slaodadh air an ròp làidir? Ma bhriseas an ròp leumaidh e mar nì beò is an neart a bh’ anns an t-slaodadh air a leigeil fa sgaoil. Is iomadh neach a leònadh gu goirt le ròp mar so a’ briseadh. Air a’ mhodh cheudna, ma théid againn air <eng>“nucleus”<gai> an smùirnein a bhriseadh gheibh sinn uaithe beagan de ’n neart tha ’ga chumail cho teann ri chéile.

Ach ciamar air thalamh a bhriseas duine rud cho beag ’s nach fhaic e e?

Brisidh, ma tha, le bhith losgadh peileir air—peileir a tha nas lugha na ’n <eng>“nucleus”<gai>—aon de na cnapan beaga tha ceangailte anns an <eng>“nucleus.”<gai> Their sinn ris a’ pheileir so <eng>“neutron.”<gai>

Tha cuid de stuthan air an t-saoghal is o ’n latha chruthaicheadh iad, tha iad a’ cnàmh air falbh gu socair, mall—cho slaodach is gun toir criomag bheag ceudan bliadhna a’ searg.

Ann a bhith cnàmh tha <eng>“nucleus”<gai> an smùirnein aca a’ briseadh agus anns a’ bhriseadh tha e a’ leigeil fa sgaoil <eng>“neutron”<gai> no dhà, a shiùbhlas aig astar do-labhairt. Is aon de na stuthan so am meatal <eng>“radium”<gai> agus ris na peileirean a leigeas e fa sgaoil their sinn <eng>“radiation.”<gai> Tha iad a’ siubhal cho luath is gun loisg iad feòil duine agus mar sin feumar <eng>“radium”<gai> a chumail ann am bocsa tiugh de luaithe.

A nis tha galair a bhuineas ri feòil an duine ris an abair sinn <eng>“cancer”<gai> agus cuirear stad air le bhith leigeadh nam peileirean so á cnap <eng>“radium”<gai> bualadh air, agus mar sin a’ marbhadh a’ “chancer.” Ann

[Dealbh]
Tuill airson nan slatan a cheannsaicheas cumhachd nan smùirnean.


[TD 84]

an earrainn mhór de luchd euslaint a’ chancer theid an leigheas, co-dhiùbh ma ghlacar iad an àm.

Tha meatal eile glé choltach ri <eng>“radium”<gai> ris an abair sinn <eng>“uranium”<gai> agus tha ’na ghnè gu faodar cabhag a chur ann e bhith cnàmh air falbh.

Tha dà sheòrsa uranium bitheanta—“uranium 238 agus uranium 235”—aon aig am bheil dà cheud agus ochd deug cnap air fhichead anns an <eng>“nucleus,”<gai> is am fear eile trì a dhìth air an àireamh sin.

Anns an talamh, agus is ann glé thearc agus an àitean aonarach a gheibhear iad, tha an dà <eng>“uranium”<gai> ri ’m faotainn. Airson gach pùnnd <eng>“uranium”<gai> 235 tha ceud gu leth punnd <eng>“uranium 238”<gai> ceangailte ris agus is e an <eng>“uranium”<gai> as tearca as fheumaile gu mór. Tha cosgais mhór airgid an sgaradh bho chéile agus an glanadh bho gach stuth eile tha ceangailte riutha anns an talamh.

A nis, tha e farasda <eng>“nucleus”<gai> smùirnean <eng>“uranium”<gai> 235 a bhriseadh agus mìr bheag de neart a leigeil fa sgaoil. Tha cuimhne aig móran agaibh mar a thogadh maighstir no bana-mhaighstir sgoile (agus iomadh athair agus màthair) tàs leathair agus chuireadh iad neart an gàirdean ann a bhith ’ga chur air ghluasad. Dh’aithnicheadh sinn an neart so mar theas ann am bois na làimhe no air iomall eile de ar cuirp. Tha neart an smùirnein a’ tionndadh gu teas mar an ceudna. Agus ged is meanbh do-fhaicinn teas aon smùirnein cuimhnichibh an àireamh do-labhairt a th’ ann dhiubh, agus le chéile ni iad teas mar a’ ghrian fhéin.

A nis tha cothrom aig smùirnean <eng>“uranium 235”<gai> briseadh is teas a leigeil dheth agus aig an aon àm leigidh e dheth dà <eng>“neutron”<gai> a bhriseas dà smùirnean eile faisg air. Brisidh na dhà sin ceithir smùirnein, na ceithir sin ochd, na h-ochd sin sia deug agus ann am priobadh tha na mìltean de mhìltean do-àireamh air briseadh, agus teas fa sgaoil a leaghas eadhon na creagan mar a leagh e clachan togalaichean baile <eng>Hiroshima.<gai>

A thuilleadh air sin tha na <eng>“neutrons”<gai> a dh’ fhalbhas ás gach smùirnean comasach air fuil is feòil is cnàmhan a mhilleadh agus mar sin is e inneal eagalach cogaidh tha so.

Ma bhitheas sgonn de <eng>“uranium 235”<gai> agaibh nas lugha na mu dhà phùnnd de chudthrom cha dean e spreadhadh idir oir gheibh na <eng>“neutrons”<gai> a leigeas e dheth ann a bhith cnàmh cothrom teicheadh bhàrr uachdar gun smùirnean eile a bhualadh is a bhriseadh. Ach ma bhios an sgonn móran nas motha na dà phùnnd tha cothrom nas motha aig na <eng>“neutrons”<gai> air snùirnean a bhriseadh agus tachraidh an spreadhadh air an do labhair mi.

A nis ann a bhith cur ri chéile <eng>“atomic bomb”<gai> feumaidh tu mar gum biodh pìob fhada agus sgonn de <eng>“uranium 235”<gai> a cheangal aig gach ceann; gach sgonn nas lugha na dà phunnd. Cuirear pocan fùdair air cùlaibh gach sgonn <eng>“uranium”<gai> agus inneal airson am fùdar a losgadh aig an àm àraidh.

Tilgear an dà sgonn <eng>“uranium”<gai> gu chéile agus buailidh iad. Tha againn an sin sgonn anns a bheil eadar trì is ceithir pùinnd—sgonn nas motha na mar a their sinn <eng>“the critical size”<gai> agus ni e spreadhadh.

A nis is e teas an spreadhaidh so a tha sinne ag iarraidh airson a chur gu feum agus chì sibh nach dean spreadhadh cabhagach mar so feum,


[TD 85]

[Dealbh]
Dùn-reatha ann an 1959

oir cha ghleidheadh soitheach e. ’S i a’ cheist a bhith a’ cur moille anns an spreadhadh is ’ga cheannsachadh.

Nithear sin, agus tha daoine a’ deanamh sin gach latha ann an innealan mu ’n cuala sibh—<eng>“atomic pile”<gai> agus <eng>“nuclear reactor.”<gai> Tha aon dusan co-dhiùbh san rìoghachd, agus aon ainmeil anns a’ Ghaidhealtachd an Dùn-reatha an Cataibh.

Tha an <eng>“uranium”<gai> ’ga chur an cumadh slatan caola fada de chudthrom nas lugha na dà phùnnd agus air an còmhdach le céis thana de <eng>“aluminium”.<gai>

Tha iad air an seasamh dìreach air an ceann beagan òirlich o chéile ann an tuill, an cnap de stuth ris an abair sinn <eng>“graphite”<gai>—an dearbh stuth a tha ann am peansail. Tha <eng>“graphite”<gai> a’ cur maille air na <eng>“neutrons”<gai> a’ falbh ás gach slait <eng>“uranium”<gai> agus mar sin a’ toirt dhaibh barrachd cothrom air slatan eile a bhualadh. Ann an tuill eadar gach slat <eng>“uranium”<gai> tha slatan caola de mheatal <eng>“cadmium.”<gai>

A nise tha cumhachd ann an <eng>“cadmium”<gai> a bhith tarraing dha fhéin na <eng>“neutrons”<gai> a dh’ fhalbhas á <eng>“uranium”<gai> gus nach faigh iad gu ruige na slatan eile. Tha againn, mar sin, dorus a dh’ fhosglas no dhùineas sinn air na <eng>“neutrons”.<gai> Ma thogas sinn na slatan <eng>“cadmium”<gai> an àrd ás an rathad, gheibh na <eng>“neutrons”<gai> a bhriseadh smùirnean agus gu leigeil teas fa sgaoil. Le bhith leigeil sìos nan slatan <eng>“cadmium”,<gai> gearraidh sinn ás iad bho bhith briseadh a chéile.


[TD 86]

O sin a-mach tha <eng>“atomic pile”<gai> dìreach mar teine guail a theasaicheas uisge airson smùid a thogail is cuibhlichean a chur air ghluasad. Tha uimhir de neart anns an <eng>“uranium”<gai> do bhrìgh àireamh do-labhairt nan smùirnean, gum faighear uiread de theas á aon phùnnd dheth ’s a gheibhear á ceud gu leth tunna guail—á aon tunna <eng>“uranium”<gai> tha teas trì muillean tunna guail. Chumadh aon phùnnd <eng>“uranium”<gai> an tigh agaibh blàth airson sia ceud bliadhna.

Chan eil am beannachd tha so gun mhallachd, agus ged tha gual salach a bhith ’ga losgadh tha e glan taca ri <eng>“uranium”<gai> ged nach fhaicear salachar an <eng>“uranium”<gai> idir. ’S e so na <eng>“neutrons”<eng> bheaga tha faigheil fa sgaoil agus a’ deanamh a leithid de mhilleadh air corp duine is ainmhidh. ’S ann airson na <eng>“neutrons”<gai> so a ghlasadh a-steach a dh’ fheumar na ballaichean móra tiugha a thogail timcheall air <eng>“atomic piles”<gai> agus tha Gaidheil Chataibh eòlach gu leòr air so oir chì iad am balla mór iaruinn a thogadh an Dùn-reatha.

Sin agaibh eachdraidh bheag shìmplidh air cumhachd an smùirnein, agus dh’ fhaodadh gun tug mi dhuibh a’ bheag no mhór de thuigse is de thoil-inntinn. Tha mi ’n dòchas nach do dhorchaich mi bhur n-inntinn gu buileach, oir is e so cuspair air an do sgrìobhadh móran leabhraichean.

Cha bhiodh e idir, tha mi ’n dùil, ás an rathad mi bhith crìochnachadh le briathran an t-seann Tiomnaidh á beul Mhaois—“Tha mi a’ gairm nan nèamh agus na talamhainn mar fhianuisean ’nur n-aghaidh air an là ’n diugh gun do chuir mi beatha agus bàs fa ur comhair—beannachadh agus mallachadh. Uime sin roghnaich beatha chum gum bi thu féin is do shliochd beò.”

[Sanas]


[TD 87]

Anns A’ Bheairt

CHAN EIL glé fhada bho chuir an <eng>Scottish Gaelic Texts Society<gai> a-mach an leabhar de sgrìobhaidhean Dhòmhnaill MhicLaomainn, air a dheasachadh leis an Urr. Tómas MacCalmain, ach tha iad air adhartas math a dheanamh le clo-bhualadh de ’n Leabhar-cheist aig Calvin, air a dheasachadh le Raibeart MacThómais, á Oilthigh Leeds, agus tha leabhar eile aca ullamh airson a’ chlò cuideachd: ’se sin a’ bhàrdachd aig Iain Lom, air a deasachadh le Anna NicCoinnich, á Oilthigh Obair-Dheadhain. Bu chòir do gach neach aig a bheil ùidh anns a’ Ghàidhlig an comunn so a bhrosnachadh, agus cìs bhliadhnail a chur chun an Rùnaire (An Ridire Uisdean Watson, 16 St. Andrew Square, Dun-éideann).

Tha dùil a nis gun nochd an iris <eng>Scottish Gaelic Studies<gai> uair sa’ bhliadhna, agus gum bi an ath àireamh anns na bùithtean mu Chàisg, 1962. Gheibhear sgrìobhaidhean anns an àireamh so bho sgoilearan Ceilteach an Albainn, an Eirinn, an Sasuinn agus an Lochlainn. Cuiribh g’ a iarraidh chun An Leabharlann, Oilthigh Obair-Dheadhain. Tha an iris a’ cosg 15/- airson gach dà àireamh.

Tha Comunn Gàidhlig Inbhirnis fo riaghladh ùr, agus tha e coltach gum faod dùil a bhith againn gun tòisich na leabhraichean prìseil aca a’ tighinn am follais a rithist. ’Se nì mór a bhiodh an sin, agus tha fadachd oirnn gus a nochd a’ chiad fhear dhiubh. Tha e dhìth orrasan cuideachd cìs bhliadhnail fhaighinn bhuaibh (10/6, gu 28 Queensgate, Inbhirnis).

Leis mar a tha a’ Ghàidhlig a’ soirbheachadh anns na sgoiltean anns na bliadhnachan so, tha leabhraichean ùra a dhìth air na sgoilearan. Tha fear dhiùbh sin anns a’ bheairt—Làithean Geala, le Murchadh MacLeòid, Fear na Gàidhlige an Siorrachd Inbhirnis, agus chan fhada gus an cluinn sibh tuilleadh m’ a dheighinn. Chan fhada cuideachd gus am bi an leabhar de rannan ’s de chleasan Gaidhealach a tha an <eng>Scottish Council for Research in Education<gai> a’ cur air aghaidh, anns a’ bheairt, agus tha dùil là sam bith tuilleadh ris an leabhar eile a tha iad so a’ cur a-mach: <eng>Gaelic-speaking Children in Highland Schools.<gai>

Chì sinn mar sin nach eil beart na Gàidhlig idir falamh. ’Se an rud as motha a chuireas dragh air luchd-leughaidh Gàidhlig cho beag ’s a th’ innte de fhìor obair a’ mhic-mheanmain: bàrdachd is sgeulachdan is dealbh-chluichean is a leithid sin. Chan eil fada bho chuala sinn gu bheil seann eòlach, a tha a’ fuireach faisg air Dun-éideann, trang a’ sgrìobhadh cunntas a bheatha fhéin, anns a’ Ghàidhlig. Ma ghabhas so a chur an clò ’s fheàirrde sinn uile an cagnadh a bheir e dhuinn. An Canaidh cuideachd, tha an Caimbeulach trang, mar a gheibh e cothrom, a’ deasachadh eachdraidh-beatha Aonghais Bhig.

[Sanas]
