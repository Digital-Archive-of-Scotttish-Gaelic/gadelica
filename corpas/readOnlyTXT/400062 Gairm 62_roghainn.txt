[TD 109]

<eng>POLITICS<gai> AGUS EAGLAIS CHRIOSD
BEACHD EILE
le Tómas M. MacCalmain

THA mi ag aontachadh le Dòmhnall Iain MacLeòid ann am pàirt de na sgrìobh e mu’n chuspair so anns an àireamh mu dheireadh de “Ghairm,” ach ann am pàirt eile de na tha aige tha mi a’ dealachadh ris, agus chan ann gun aobhar. Chan eil an tomhas de’n fhìrinn a tha aige comasach air falach a chur air na mearachdan a sgrìobh e agus na beachdan gun stéidh a chuir e an céill.
2015
Tha e fìor gu robh, aig amannan agus ann an dùthchannan sònraichte, an Eaglais Chrìosdail fo spòig na Stàite, mar a bha, aig amannan eile agus ann an suidheachaidhean eile, an Stàit fo spòig na h-Eaglaise. Tha, agus bha, e fìor aig amannan gu bheil an Eaglais agus an Stàit air am faotainn an co-bhoinn ann an cumail an t-sluaigh chumanta fo smachd.

Air an làimh eile, tha e a cheart cho fior gu robh amannan agus suidheachaidhean ann anns an robh an Eaglais a’ sapaid an aghaidh na Stàite—air uairean airson còirichean na h-Eaglais fhéin, agus air uairean airson còirichean an t-sluaigh. Anns a’ Ghearmailt ri linn Hitler carson a bha Niemoelle am prìosan agus carson a chrochadh Bonhoeffer? Thubhairt am fòghlumaiche mór, Albert Eistein, gum b’i an Eaglais Shoisgeulach a-mhàin anns a’ Ghearmailt a thog guth an aghaidh Hitler. Cha do thog na h-oilthighean no seòrsa sam bith eile ach àireamh Chrìosdaidhean a-mhàin, agus dh’fhuiling móran dhiubh air sgàth sin.

Chan eil dùthaich eile air an t-saoghal far am faicear nas soilleire dàimh na h-Eaglaise ris an Stàit, agus gach nì, olc is math, a lean air sin, na ann an Albainn fhéin. Cuimhnicheamaid an rud a thubhairt Anndra Melville, ministear ainmeil ann an Eaglais na h-Alba, ris an Rìgh Seumas a Sia. “Tha dà rìgh agus dà rìoghachd

[TD 110]

ann an Albainn,” ars esan; “air aon dhiubh is e Rìgh Seumas as rìgh, ach air an aon eile is e Iosa Crìosd as rìgh, agus anns an rìoghachd aige-san chan eil Rìgh Seumas ’na rìgh no ’na riaghlair ach ’na bhall cumanta coltach ri a chomh-Chrìosdaidhean.”

B’ann, gun teagamh, tre Achd Pàrlamaid a dh’atharraicheadh Eaglais na h-Alba bho bhith ’na h-Eaglais Phàpanaich gu bhith ’na h-Eaglais Phròstanaich no Ath-leasaichte anns an t-siathamh linn deug. Gach tuasaid a dh’éirich ann an Eaglais Ath-leasaichte na h-Alba anns an t-siathamh linn deug agus anns an t-seachdamh linn deug, b’ann a chionn is gu robh na rìghrean Stiùbhartach cho dian gum biodh an Eaglais air a riaghladh le Easbaigean, agus mar sin gum biodh barrachd ùghdarrais aig a’ Chrùn thairis oirre. Ach bha móran an Albainn a chuir an aghaidh sin agus a thug dùbhlan do na rìghrean Stiùbhartach. Neach sam bith a chuimhnicheas air na dh’fhuiling Crìosdaidhean fo Impireachd na Ròimhe anns na ceud linntean agus na dh’fhuiling na Cùmhnantaich an Albainn anns an t-seachdamh linn deug, cha bhi e idir air a mhealladh le beachdan iomrallach Dhòmhnaill Iain.

Aig deireadh na seachdamh linn deug stéidhicheadh Eaglais na h-Alba mar eaglais chléireil, agus ghabhadh ri sin mar an ceudna ann an Achd an Aonaidh eadar Alba agus Sasann an 1707. An 1712, ged thà, rinneadh Achd Pàrlamaid a chum còirichean a bhuineadh do’n Eaglais a thoirt bhuaipe agus a thoirt do’n Chrùn agus do na h-uachdarain, agus, ged a rinn an Eaglais cruaidh-ghearan an aghaidh so fad mhóran bhliadhnachan, cha d’aisigeadh na còirichean sin gu meadhon na naoitheamh linn deug, agus, mus do thachair sin, bha Eaglais na h-Alba air a roinn agus air a sgoltadh ’na buidhnean eadar-dhealaichte, a chionn is gu robh sluagh an Alba ag agairt saorsa do’n Eaglais bho chuing na Stàite.

B’ann ri linn taghadh nam ministearan-sgìre a bhith aig a’ Chrùn no aig na h-uachdarain-fearainn (air feadh na h-ochdamh linn deug agus a’ chiad chuid de’n naoitheamh linn deug) a dh’éirich na ministearan “<eng>Moderate<gai>” gu ùghdarras ann an Eaglais na h-Alba, agus a-measg gach droch-thoradh eile a lean bha so co-dhiù anns a’ Ghàidhealtachd, gu robh na ministearan am bitheantas air an taghadh leis na h-uachdarain agus bu mhic uachdaran móran dhiubh, agus b’e sin a b’aobhar nach do sheas iad còir an t-sluaigh ri linn ruagadh nan Gàidheal agus fàsachadh nan gleann. A dh’aindeoin sin, bha a-measg ministearan Eaglais na h-Alba feadhainn air nach robh eagal seasamh an aghaidh nan uachdaran. B’ann dhiubh sin Aonghas Sage agus “Maighistir Lachlann” a bha an Loch Carrann agus, nas dlùithe dhuinn fhìn, an t-Urramach Dòmhnall MacCaluim a dh’fhuiling prìosan ’na oidhirpean ás leth nan croitearan.

Tha Dòmhnall Iain ag ràdh gu robh an Eaglais (is e sin, na


[TD 111]

ministearan) agus na h-uachdarain anns a’ Ghàidhealtachd ann an co-bhoinn ann a bhith a’ cumail smachd air inntinnean an t-sluaigh tre na sgoilean, agus mar sin (ma tha mi ga thuigsinn gu ceart) a’ cumail bho na Gàidheil beannachdan an “Renaissance.” Chan aithne dhomh ciod iad na toraidhean matha a lean air an “Renaissance” a chumadh bho na Gàidheil bhochda, ach chan eil e idir fìor a ràdh gu robh na ministearan agus na h-uachdarain an co-bhoinn a thaobh nan sgoilean. Bha iomadh argumaid agus còmhstri eadar Cléirean Gàidhealach na h-Eaglaise agus na the h-uachdarain-fearainn mus do shuidhicheadh sgoil anns gach sgìr, agus ris na sgoiltean-sgìre chuir an Eaglais fhéin na ceudan de sgoiltean eile. Cha b’iad na h-uachdarain no an Stàit a thug fòghlum-sgoile do na Gàidheil, ach an Eaglais.

Mar a thubhairt mi, tha mi ag aideachadh gu robh an Eaglais aig ammanan ’na h-inneal an làimh na Stàite, ach anns na h-amannan anns an robh i (’nam bheachd-sa, co-dhiù) nas dìlse do’n Tighearna Iosa Crìosd, is ann a bha i air a gluasad gu spàirn chruaidh agus gu fulangas ann an sapaid an aghaidh na Stàite air a sgàth fhéin agus air sgàth an t-sluaigh.

Ach fóghnaidh sin mu eachdraidh na h-Eaglais. Teannamaid a nis ris a’ Bhìobull. Bha cuid de na beachdan aig Dòmhnall Iain mu theagasgan a’ Bhìobuill cho annasach agus cho ùr dhomh agus gu bheil e ’na cheist orm an e an t-aon Bhìobull a tha aige-san agus a tha agamsa. Chan aontaicheadh neach sam bith aig a bheil eòlas air a’ Bhìobull agus air sgoilearachd mu’n Bhìobull ris na beachdan aig Dòmhnall Iain mu Iosa Crìosd agus mu’n dùil a bha ris anns an t-Seann Tiomnadh, agus m’a bheatha agus m’a theagasg anns an Tiomnadh Nuadh. Fear sam bith a mheasas dùil sluagh Israeil ri teachd a’ Mhesiah mar dhùil nan Cuimreach ri ath-theachd an Rìgh Artair, agus a shamhlaicheas an Tigheana Iosa Crìosd ri Nat Turner, “tràill ás a rian an Ameiriga,” no ri “Muinntir nam Flùraichean” a tha againn an diugh, agus a nì coimeas eadar bàs Chrìosd agus bàs Jimmy Dean is Pàdraig Pearce, tha e dorbh a thuigsinn cia ás a thog e a chuid eòlais mu Shoisgeul Chrìosd. Chan eil dearbhadh sam bith againn gu robh ceangal sam bith aig Crìosd ris na h-Essenes. Cha b’e bàs Chrìosd ach aiseirigh Chrìosd a chuir dealas anns na prìomh-dheisciobuil.

Tha Dòmhnall Iain de’n bheachd gu bheil Crìosd a’ teagasg do’n Eaglais géilleadh do chumhachdan an uilc, agus mar sin tha e a’ tighinn do’n cho-dhùnadh gum biodh e na b’fheàrr do shluagh na Crìosdachd air feadh nan linntean, nan robh leithid Mhaois no Lenin no Dayan no Barabbas (!) air an ceann an àite Chrìosd—daoine aig an robh creideas ann an làmhachas-làidir agus cumhachd a’ chlaidheimh agus innleachdan politics. Ma tha mi am mearachd

[TD 112]

ann a bhith a’ saoilsinn gur e so a tha e a’ creidsinn, tha mi ag iarraidh mathanas, ach b’ann mar so a thuig mise na sgrìobh e.

Tha e fìor gun do theagaisg Crìosd d’a shluagh a bhith macanta, iriosal, agus umhail, agus a bhith foidhidinneach agus fad-fhulangach fa chomhair geur-leanmhainn, ach cha do theagaisg Crìosd d’a shluagh a bhith deònach fuireach sàmhach, agus ana-ceartas ga dhèanamh air creutairean eile. Do bhrìgh sin, rinn luchd-leanmhainn Chrìosd anns gach linn gach dìcheall a b’urrainn, agus dh’fhuiling iad iomadh éiginn, air sgàth ceartais agus cothroim do dhaoine eile de gach seòrsa, agus ann an dèanamh sin bha iad, tha mise glé chinnteach, a’ leantainn teagasg Chrìosd agus air am brosnachadh agus air an stiùradh le a Spiorad, agus a’ dèanamh seirbhis dha ann an dèanamh seirbhis d’an co-chreutairean.

Dh’fhaodamaid móran a bharrachd a ràdh, ach ’s dòcha gum foghainn so a chum leigeil fhaicinn gu bheil taobh eile air a’ chùis seach an taobh a chuir Dòmhnall Iain air adhart. Is e dearbh-chinnte a’ Chrìosdaidh gur e Iosa Crìosd Slànaighear an t-Saoghail, Prionnsa na Sìthe, Rìgh na Cruinne, agus gur ann aige-san a-mhàin a tha rìoghachd a mhaireas, agus gur fìreantachd agus bràithreachas an rìoghachd sin.

[Sanas]

[TD 114]

AN DA BHRATHAIR
le CAIRISTIONA NICDHOMHNAILL

BHA Alasdair agus Tómas ’nan dithis bhràithrean cho ao-coltach ri chéile ann an aigne agus gnè nàduir ’s a tha là ris an oidhche. B’iad mic Dhomhnaill Alasdair, buachaille chaorach ann an Gleann Dail, an Siorramachd Inbhirnis. ’Na éirigh suas, bha Alasdair ’na phlum stòlda, foisneach. Eadhon aig an sgoil, bhiodh a cho-aoisean ag iomain le àrc no a’ fiachainn car-gleachd mar a thogradh iad, ach gheibhte esan agus a dhruim ri balla an tigh-sgoile, agus coltas smuaintean cudthromach a bhith air inntinn. Agus nach ann dìreach mar sin a bha. Cha robh fhios aig Alasdair dé cho òg agus a thòisich obair mhath ann. ’Sann a bha e ’na iompachan bho òige, agus cha b’iongnadh ged a roghnaich e am foghlum a leantainn airson na ministrealachd. Nuair a thug e mach a dhreuchd, chaidh a stéidheachadh ’na mhinistear ann am baile Mhanachain, cóig mìle deug bho tigh athar.

Nise, bha Tómas ’na eucorach. B’e ceann-feadhna gach cleas is cluich—a’ goid nan snèip, a’ cathachadh leis na crainn-tabhaill, cho seogach air leum-slabhraidh, agus cha tugadh buille-lìc na drùchdan fo òrdaig mhóir buille ás a sheòl a’ dìreadh garbh shlios na beinne. Bha e ’na bhrod an sgoilear, tuigseach, tàlantach, agus an uair a thréig amaideas na h-òige e, ’sann a ghabh e tlachd mhór ann a bhith leughadh sgeulachd agus bàrdachd Ghàidhlig. Bha ùidh shònraichte aige ann an obair Nàduir. Dh’éisdeadh e fad fìor shuaineach an latha ri uisg’ an fheadain a’ cur car-a-mhuiltein ’na easan anns na glumagan. Bha e mar gum biodh a’ tuigsinn conaltraidh na circe-fraoiche ri a h-àlach, agus bha sgriach na caillich-oidhche mar rann òrain ’na chluasan.

Co-dhiù, nuair bha Tómas mu chóig bliadhna fichead, thainig atharrachadh buadhach air fhéin. Ann am broinn dà bhliadhna fhuaireadh e ann an Ard-Sgoil Dhuin Eidinn; bha soirbheachadh math leis, agus gur ann an sgìre a bhreith a fhuair e coimhthional. Cha robh feasgar nach fhaicte Maighistir Tómas suas am bealach no an cois na h-aibhne, agus e a’ cnuasachd air cùisean brìoghmhor feumail airson an lìobhraigeadh do’n t-sluagh.

Aon àm thachair e fhéin agus Maighistir Alasdair, a bhràthair,


[TD 115]

air a chéile. “Nach math dhut fhéin,” arsa Maighistir Alasdair, “nach do thuit thu ann am feòil mar mise.” “Chan eil a dhìth ort,” ars am fear a b’ òige, “ach ionnsaigh a thoirt air na cnuic gach feasgar, agus air tilleadh do’n Mhansa dhut, òl stalag de uisge-beatha, an rud tha mise dèanamh airson mo shlàinte.” “Ud, ud, a Thómais, ars am fear eile, ’s e a’ togail a dhà làimh, “ma tha sin fìor gad thaobh-sa, bu tu am mealladh.” Dhealaich na bràithrean mi-chòrdaichte.

Goirid an déidh sin, chuir Maighistir Tómas gille air ceann-gnothaich gu Inbhirnis, agus anns an tilleadh dà, ghabh e tàmh na h-oidhche ann am Mansa Mhaighistir Alasdair. A-measg ghoireas eile, bha pigidh uisge-beatha, agus thug am ministear fìor dhroch shùil air. Uaireigin roimh mhadainn, cha do dh’ fhàg e driog de’n uisge-beatha nach do dhèabh e do’n ghuitear, agus lìon e am pigidh le brochan min-choirce. ’S math a dh’ aithnich Maighistir Tómas gun robh làmh Iòaib sa’ chùis. Ann an là na dhà, thog e air troimh na glinn gu baile Mhanachain. Aig iomall na sgìre, leig e anail ann an ceàrdaich, agus bha e fhéin agus an gobha a’ bruidhinn a-null ’s a-nall. “Tha rud romham a-nochd a tha cur dragha orm,” ars an gobha. “Tha ceasnachadh aig a’ mhinistear anns a’ bhaile so, agus ’sann ormsa tha ceann trom a’ ghnothaich a’ tighinn ---. Agus tha mise cho dorch --.” Stad Maighistir Tómas, a shùil air an innean. “Ma tà na cuireadh sin cùram ort,” ars esan. “Theid mise ann nad riochd.”

Nuair a bha an sluagh air cruinneachadh san tigh, thainig an ‘gobha’ agus shuidh e air ultach mònach air an starsaich far nach ruigeadh solus lòchrain na golaig e. Thòisich an ceasnachadh, agus cha robh ceist nach do fhreagair an ‘gobha’ gu pongail, cothromach. Chaidh Maighistir Alasdair dhachaidh an oidhche sin ann an iomagain mhóir thaobh a thèaruinnteachd fhéin. An ath latha, ràinig Maighistir Tómas am mansa, agus fhuair e a bhràthair air an leabaidh, air a riasladh aig buaireas Shàtain. “Chan eil agad air an sin,” arsa Ministear Ghlinn Dail, “ach dèan mar a dh’ iarr mise ort, agus fàg am brochan min-choirc’ aig na laoigh.”

[Sanas]

[TD 119]

NAIDHEACHDAN O’N CHROIT
le CEITEIG M. NICGHRIOGAIR

’S E ’n cuspair a tha ’m beul gach duine o chionn grunn mhìosan an galair beòil agus coise a rinn crois air tuathan mu dheas. ’Se cuis oillt a bh’ ann a chluinntinn na mìltean spréidh do’n deachaidh cur ás air a shàillibh ’s cha b’iongnadh uabhas a bhith air gach croitear is tuathanach air eagal ’s gun sgapadh an galair chun an crìochan fhéin.

Mar a chaidh ùine seachad ’s gun coltas an tinneas a dhol bàs, ’sann a bha sinn a’ faireachdainn car de chionta truaghain eile bhith fulang call cho goirt agus sinne dol ás bhuaithe. Chan urrainn dhuinn ach co-fhaireachadh a bhith againn ris an fheadhainn a bha mì-fhortanach. Bidh gu leòr nach teid os a chionn gu bràth ’s móran dhiubh a’ faicinn saoithreach am beatha a’ falbh leis an t-sruth.

Chaidh sinn fhéin ás o thuil ’s o stoirm ’s o thubaist, mar iongnadh air a’ gheamhradh a tha seachad. ’Se rud ùr a bh’ann iomradh fhaighinn mu mhilleadh an àiteachan eile le tuiltean is gaoth làidir nuair nach robh ar beul fhosgladh againn fhéin an càs na side.

’S iomadh uair a fhuair sinn am barrachd sàrachaidh le sneachd ’s cha robh aobhar ghearan aig an spréidh.

Cha mhór gu ruig sinn a leas éisdeachd ri fàisneachd bodaich na h-aimsire. ’S math a dh’innseas na caoraich ’s na féidh dhuinn nuair a dh’fhairicheas iad blas an t-sneachda air a’ ghaoith.

[TD 120]

Thig na féidh ’nan dròbhannan far a’ mhonaidh fiach an tàrr iad snèip no gréim sam bith a theid fhàgail a-muigh.

Cruinnichidh na caoraich air cùl a’ ghàrraidh a’ cuimhneachad stoirmean eile nuair a rinneadh furtachd orra le bad feòir an dràsda ’s a rithist. Ma nochdas duine, sìnidh iad air mèilich mhuladach a chuireadh truas air a’ chridhe bu chruaidhe—’s canaidh daoine nach eil toinisg aig caoraich!

’S dòcha nach eil beathaichean cho tùrail ’s a chòrdas ruinn a dhèanamh a-mach uaireannan, ach cha chuir dad ás mo cheann nach tuig iad pàirt co-dhiù dhe na chanas sinn riutha, gu h-àraidh an crodh. ’S dòcha nach eil iad ag aithneachadh ach fonn a’ ghutha—co-dhiù th’air gleus deagh-ghean no gleus corraich—ach is mór an cuideachd a th’annta gu dearbh.

Air madainn gheur gheamhraidh chan eil còmhradh ach gann, dranndanach aig cagailte sam bith, ach mun till mise o’n eadradh an déidh argamaid no dhà ri Rósaidh no ri Caitrìona sa’ bhuabhall an taobh thall dhi, bidh sunnd orm airson an latha!

Bha eagal orm an toiseach (’s car de nàire ’na chois) gu robh mi ’nam ònar ann a bhith cur luach air cuideachd a’ chruidh ach ’sann a ghlac mi misneach nuair a chuala mi Dan Archer o chionn ghoirid ag aideachadh an aon rud. Tha fios nach b’urrainn dhomh bhith ’n comunn na bu chliùitiche!

Eadar a h-uile “<eng>freeze<gai>” is “<eng>squeeze<gai>” a bh’ann o chionn greise, tha crioslachadh ga dhèanamh air gach taobh an càs cosgais.

Chan eil annas againne dheth sin dha’r taobh fhéin—cha robh sporan na croite bige ach gann riamh. Ach ’se tha mi caoidh gu bheil móran de na marsantan àiteachail a nis a’ dèanamh ás aonais fir-reic a chur mun cuairt. Tha cuid dhiubh gan cumail fhathast gun teagamh ach tha iad a’ tadhal nas ainneimhe gus cosgais a chumail air srian.

Bha uair nach biodh fios againn có latha nochdadh fear no dhà a dh’fhiachainn ri’r buaireadh gus an todhar ud no ’n todhar ud eile ghabhail ’s a leithid sin.

Chan e sin a tha mi ’g ionndrain ach na naidheachdan a bheireadh

[Sanas]

[TD 121]

[Sanas]

iad thugainn ás gach ceàrn sam biodh iad a’ siubhal, ’s an t-ùrachadh a dhèanadh e dhuinn aghaidh coigrich fhaicinn ’s a bharail a chluinntinn.

Bhiodh feadhainn dhiubh a’ tathaich taobh siar na siorrachd a-measg na Gàidhlige ’s nuair a chluinneadh iad pong mo Bheurla, chuireadh iad fàilte chridheil orm le “Ciamar tha sibh?” Ach mo chreach, na bu doimhne na sin cha rachadh iad sa’ Ghàidhlig ’s bha sinn air ais sa’ chànain choimhich!

Ach dh’fhalbh na làithean sin ’s ged a tha mo nàbaidh ag innseadh dhomh gun till iad còmhla ris na <eng>Tories<gai>, ’se mo bheachd fhéin aon uair ’s gun teid latha seachad, nach fhaicear tuilleadh e.

Ach cha bhi sinn a’ toirt aoidheachd fada do chaoidh nar caithe-beatha. Ma bhios aon rud gar cur fo sprochd, bidh trì gar cur air shunnd.

’S nach minig a ghearanadh an ceartuair ’s an t-earrach againn le feasgar fada, inntinneach, blàth ùr air talamh ’s air creutair, agus dùil ri samhradh. 

Tha laoigh òga air àite nan gamhna ghabhail sa’ chrò. An ùine ghoirid bidh na h-uain a’ ruagail mu na bruaichean. Tha daoine cur bhuapa gu ruamhar ’s gu àiteach. Tha bliadhna mhath ùr air deagh thòiseachadh.

[TD 135]

<eng>‘CORNY’<gai>
leis A’ Bhard Bhochd

BHO chionn beagan bhliadhnachan air ais bha Comunn Gàidhlig Lunnainn ag iarraidh air daoine facail Ghàidhlig a chur air na facall a leanas. Nuair nach bi dad aig duine r’a dhèanamh bhiodh e móran na b’fheàrr dha oidhirp a thoirt air a sin a dhèanamh na na cait a chur do’n teine. <eng>Overdraft; cheque; counterfoil; income tax; invisible earnings; radiator; exhaust pipe; crampon; puncture; diesel car; skis; anorak; escalator; teenagers; teddies; antennae; delinquents; atomic fall out; atom ; cosmonaut; astronaut; atomic reactor; slalom; absiel; anthracite; shares; stock exchange; common-market; passport<gai> agus <eng>projector<gai>.

“AN TUIG, AN TUIG, AN TUIG THU MI
’S MI LABHAIRT ANNS A’ GHAIDHLIG?”

Tha Mòd gu bhith Lunnainn. ’Sann rium a chòrdadh e a bhith aige, ach tha eagal orm nach ruig mi air an sin am bliadhna ’s m’ fhiachan-banca cho buileach mór. Ged a chuirinn luideag-urrais chun a’ bhanca air tòir suim a bheireadh sìos ann mi, ’sann a thilleadh i air ais gun aon chloran ruadh ’na cois, agus le rabhadh gu robh an comharradh-tabhartais a ghléidh mi agam fhìn air a cheart uiread a dh’fheum a dhèanamh dhomh. A nis, a chionn gu bheil an teaghlach air togail orra a-mach ás an sgoil, chan eil mi ri faotainn leasachadh sam bith ás a’ chìs-cosnaidh a tha ionmhasair mosach na rìoghachd a’ dleasadh gun iochd ás mo thuarasdal gach mìos. A chionn sin ’sann air seagh an tuarasdail neo-fhaicsinneach a tha a’ chailleach a’ faighinn iomadh goireas a bhios a dhìth air an tigh, ’s le sin chì sibh gu bheil mi bochd bochd.

Ach ged nach d’fhuair mi gu Mòd Lunnainn, fhuair mi beagan mhìosan air ais gu Cleasachd Geamhraidh a’ Chùirn-Ghuirm.

Thog mi air falbh bho’n tigh ann an ‘Seònaid,’ mo charbaid earbsach fhìn—té nach do leig a riamh sìos mi air turas do’n tug i mi Ach tachraidh aon rud nach tachair aon uair deug, agus sin mar a bha. Cha robh mi ach mu leth mo shlighe gu mo cheann uidhe nuair a dh’aithnich mi nach robh teas-sgaoileir Sheònaid a’ dèanamh a dhleasdanas idir cho math ’s a b’ àbhaist da, agus bha droch chasd a’ tighinn àm bho àm ás a pìob-luidheir nach robh còrdadh rium. Co-dhiù, le bòidheanachd ’s le achanaich chum mi a’ dol i, ach gu tubaisteach, ’s gun mi air m’ umhail, nach ann a chaidh mi tarsainn air spuir-bhròg a bha fear sléibhe air chor-eigin air a chall a thug toll-eudionach air cearcall rubair na cuibhle deiridh, ’s chuir Seònaid na buinn an taic. Thainig agam mi fhìn is m’eallach a thaomadh aiste.

Bha mi an sin car tacan nuair a nochd seabhaltach mór a’

[TD 136]

stiùireadh dubhcharol a bha cho mór is gun tugadh e leis mi fhìn is m’eallach, agus cha mhór Seònaid cuideachd. Thug e so mi gu taobh na beinne far an robh agam tòiseachadh ri dìreadh.

Le mo bhùird-spéidhill air mo ghualainn chaidh mi gu streap, agus ged a bha gaoth fhuar a-nuas tre bhealach bha an siumpar gaoth-dhìonach leis an robh mise còmhdaichte a’ cumail a guin dhiom. Bha a’ chulaidh so cho seasgair ’s gur ann a thòisich mi a’ brùchdadh a-mach ’nam fhallas, is le casaid an leothaid a’ fàs cho liobasta mu na glùinean ’s gu robh mi a’ miannachadh gu robh an staidhre-shiùbhlach a chunnaic mi uaireigin ann an tigh Leódhais an Glaschu ann an sud gus mo ghiùlain gu mullach na beinne far an robh mi a’ faicinn eadar mi is fàire móran sluaigh.

“Anail a’ Ghaidheil am mullach,” arsa mise rium fhìn agus le iomadh ‘gu mu h-ainmeadh’ do na bùird-spéidhill air mo ghualainn a bha a nis air fàs cho trom ris an òr fhéin ràinig mi am mullach mu dheireadh thall.

Na faiceadh sibhse an sluagh a bha sud—beag is mór, caol is reamhar, sean is òg. B’e na deugaoisean bu lìonmhora, ach bha buidheann de Ghlaoicean-Gallda air leth leo fhéin a chuir sgot orm. ’Nan cruth, ’nan éideadh, ’s nan còmhradh bha iad annasach dhòmhsa. Falt gach fir is té sios thar na guailne—falt nach fhaca cìr bho dh’fhàs e. Na gillean dùinte am feusag robach de gach dath, ’s na ciabhagan a’ tighinn a-mach bho’m bonaidean ’s a’ lùbadh suas fada caol mar adhaircean-faireachaidh nan giomach. Cha chreid mi gu bheil mi ceàrr ged a chanainn gu robh mì-stiùireach no dhà ’nam measg.

Thog té do na glaoicean so cnap sneachd is thòisich i air imlich, ach bhruidhinn fear a shaoil mi gum bu lighich e is thuirt e rithe a cuid oibreach a leigeil seachad ma bha i airson iarmaid fhàgail ás a déidh a bhiodh gun chiorram. Thuirt e gu robh móran a bharrachd do’n sgrios-fhras a’ tuiteam a-measg nam beannaibh na ann an àite sam bith eile agus gach neach a bhith air fhaiceall gu dé a chuireadh e gu a bheul. Thug so air cuid de dhaoine air an robh coltas an fhoghluim bruidhinn air an neoroinneach agus air an atharrachadh a thug e air an t-saoghal bho bhreugnaicheadh ainm le bhriseadh sìos. Thug iad tarraing air seòldair-an-domhain a’ sitheadh troimh’n fhànas, is seòldair-nan-reul le eud air a shàil. Thàinig iad cuideachd air Dùn-Ré agus air a’ Bheart-Neoroinneach a thogadh ann, agus air na sochairean a dh’fhaodadh an cinne-daona uile a shealbhachadh na faigheadh gliocas làmh an uachdair. Bha cuid mhór air na labhair iad fada seachad air mo sgoilearachd-sa. Co-dhiù aig an àm bha fear a’ glaodhaich air co-fharpaisean a thighinn timcheall airsan agus réis lìomhta a’ chnap-starra gu tòiseachadh, agus ás déidh sin ‘<eng>abseil<gai>.’ Cha do thuig mi fhathast gu dé a bha e a’ ciallachadh leis an fhacal sin.

[TD 137]

Chaidh mi far na shaoil mi nach robh an leathad cho buileach cas, agus air mo chorra-cnàmh cheangail mi orm mo bhùird-spéidhill is rinn mi airson seasamh. Ach ma rinn! Bha an leathad na bu chaise na bha mi an dùil, agus sud mise air falbh ann an t-sleamhmhasach, mo dheireadh a’ treabhadh an t-sneachda, ’s mo chridhe eadar m’fhiaclan. Ged a bhithinn-sa cas-a-gobhlagan air rionnag an earbaill cha robh mi air a bhith dad na bu luaithe, agus sud mi an comhair mo chinn ann an cuithe sneachda, na bùird a’ deanamh crois os mo chionn a’ comharrachadh a-mach an dearbh spot anns na thuig mise ge bith dé a dhèanainn air ruith nan trì-chas air liana shamhraidh gu robh mo chuid de chleasachd a’ gheamhraidh gu bràth seachad.

Nuair a sgioblaich mi mi fhìn thilg mi na bùird mhallaichte do’n t-sneachda is thog mi orm gu Seònaid, gach féith a bha ’nam chorp ag eubhachd àrd a chinn. Bha ise an sud air thrì chasan far na dh’ fhàg mi i, ach le cuideachadh bho dhà chrìosdaidh a thàinig an rathad cha b’fhada gus an robh i ann an deagh shunnd agus rinn sinn le chéile colg dhìreach air a’ chiad tigh-òsda far am faighinn-sa beagan de thorradh an eòrna a chuireadh mo chridhe ’na àite fhéin air ais.

Nuair a chaidh mi steach bu mhór an toileachas a rinn mi ris a’ ghealbhan chraosach dhearg de chruaidh-shùith a bha a’ cur fàilte orm feir cagailt fhosgailte. Timcheall air an teine so bha còmhlan de dhaoine air an robh coltas na beartais, cho mór is gu faodadh neach a chreidsinn gur e ‘Jones’ a b’ainm do gach fear, is thuig mi gur e bun obair is obair gun ìre a bhiodh ann dhòmhsa a dhol ’nan cuideachd ’s an sporan cho gann. Bha aon mheagalan ann le brù air a ghabhadh crann sgadain a’ cur a-mach striutan gun abhsadh mu na cuibhrionnan a cheannaich e tre’n Mhalairt-suaip ann an tuathanas mheanbh-chuileag, agus a’ bhuannachd a bha dùil aige a dhèanamh asda nuair a bhiodh an rìoghachd so ’na làn bhall de’n Mhalairt-Aonaichte. Bha cop ris a’ bhus aige ag innse gu robh litir-siubhail air leth aige a bheireadh e, a reic nan cuileag, do’n chula duthaich air an t-saoghal ach a-mhàin an Spàin—gu robh cuileagan sòmhraichte acasan iad fhéin is nach robh iad airson compàirt a ghabhail ann an tuathanas chuileag sam bith eile. Chuir e dubh ghràin orm a’ glagadaich mu ionmhas—gu h-àraidh nuair a chuimhnichinn air m’fhiachan banca fhìn.

Ma thig sibh an taobh so tadhailibh a-stigh agus seallaidh mise dhuibh air cùrtair sgàilean dé na chunnaic mise agus na thachair rium-sa aig cleasachd geamhraidh a’ Chùirn Ghuirm—’se sin ma gheibh mi an gunna-dhealbh air dhol. ’Se inneal cugallach a th’ann. 

A nis, a chàirdean, ma leugh sibh gu ruigeas so tha mi cinnteach gu bheil sibh a’ toirt sgrìob air ciabhag a’ feuchinn ri Gàidhlig a chur air an fhacal a leum gu bhur n-inntinn—’se sin ‘<eng>Corny<gai>’.

[TD 143]

FAIRE UR A’ NOCHDADH

(Earrann air a bheil dreach na h-òige—fo iùil Cairistìona Dick)

An ràithe so:—
(1) Raonaid, le Cairistìona Dick
(2) Ceàrnaidhean na Gaidhealtachd, le Lachlann Dick
(3) Maise Gnùis, le Patricia NicNèill
(4) Fasanan Ura, le Anna NicNeis
(5) Togaibh Fonn, le Anna Chaimbeul


Raonaid
le CAIRISTIONA DICK

CHUNNTAIS Raonaid na h-ionnstramaid air an troilidh airson an cóigeamh turas. A robh cotan aice. Bha. A robh <eng>Surgical Spirits<gai> aice? Bha. Bobhlaichean? <eng>Gauze<gai>? Bha h-uile rud ann.

“Bheil thu gu bhith stigh a sin fad na madainn Nurs?”

Leig Raonaid boc aisde agus leis a’ chabhaig bhuail a troilidh an ursann an doruis.

“B’fheàrr dhuit L a chur suas,” thuirt Lena agus i ruith an uisg’ aig an t-sinc.

“Nuair a bhios tu deiseil a bhleidrich a-stigh a sin ’s dòcha gum biodh tu cho math is gum faigheadh tu air adhart le d’obair. Tha mise gad fheitheamh.”

Thainig luchd a’ chaoinidh gu Raonaid ach chaidh aice ri thilleadh. <eng>Sister MacKenzie<gai>, nighean na bitseadh, cha robh i ach air tilleadh far na <eng>holidays<gai> agus cha mhór feum a rinn iad dhith oir bha i na bu mhiosa na bha i riamh. Bha i air a bhith aig an tigh. ’S dòcha nach tàinig am maighstir-sgoile bha i ás a dheaghaidh

[TD 144]

an sud <eng>up to scratch<gai>. ’Se bhiodh gòrach nan tigeadh.

Phut Raonaid a troilidh a-mach agus lean i a <eng>Sister<gai> dh’an <eng>Ward<gai>. Bha i ga cuideachadh a’ glanadh na lotan agus ga dreasaigeadh a rithist. Chuir i troilidh ri taobh na leapadh agus chuir i na <eng>screens<gai> gu cabhagach timcheall oirre. Bha ise, bhitse, ’na seasamh ga coimhead mar gun robh <eng>stop watch<gai>’na dorn. Thionndaidh Raonaid sìos an t-aodach leapadh agus rinn i gàire beag ris an tè bha sa’ leapaidh—a’ toirt misneachd dhi. Cha leigeadh an t-eagal leatha a beul fhosgladh. Sheas i ri taobh na troilidh a leigeil <eng>Sister<gai> a-stigh chun na leapadh. Shlaod <eng>Sister<gai> am plastar far broinn na tè bha ’na sìneadh. Choimhead i air a lot.

“<eng>Swab<gai>,” ars ise.

“Huh! Robh i an dùil gur e dotair mór ainmeil a bh’innte. Thug Raonaid dhi <eng>Swab<gai>. Chuir i bobhla null airson a ghabhail nuair a bha i deiseil.” “<eng>Gauze<gai>.” Fhuair i sin.

“Plastar.” Bha e aig Raonaid ’na làimh mun do dh’iarr i e. Leigidh mise fhaicinn dhuit nach tu an aon tè a ni nursadh timcheall a so.

“Geàrr e mas e do thoil e.”

“O Dhia!” Cha leigeadh i leas coimhead; thàinig e stigh oirre sa’ mhionaid nach do chuir i siosar air an troilidh. Ciamar a dhìochuimhnich i e? Agus thàinig e stigh oirre cheart cho luath nach robh siosar aice fhéin ’na pòcaid. Bha i ga fhaicinn cho pléin ’s a ghabhadh e air a’ chiste-dhradhraichean far an do chuir i e ’n deaghaidh ruith a bha ’na stocainnean a chàradh mas tàinig i air as a’ mhadainn. Dh’fhosgail Raonaid a beul gus bruidhinn ach cha tàinig diog a-mach. Bha beul cho tioram. Rinn an tè bha sa’ leapaidh sioghna le sùilean gun robh siosar aice fhéin air a bocsa ri taobh na leapadh ach cha mheantraigeadh Raonaid a thogail.

“Plastar,” ann an guth biorach. Nighean an fhir ud, i tuigsinn math gu leór dé bha cumail a’ phlastar agus siosar aice fhéin ’na pòcaid.

“Chan eil siosar agam.”

“Faigh fear,” ann an guth fuar cruaidh.

Ruith Raonaid a-mach ás a <eng>ward<gai> is deòir a’ ruith sìos a h-aodann. Gheibh mi siosar agus tillidh mi leis agus cuiridh mi stigh ’na do chridhe e cho fad’s a theid e agus bithidh mi nuairsin aig cùirt agus innsidh mi dh’an bhritheamh mar a thachair agus canaidh e gun robh mi air m’fhiachainn cho mór agus cha dean iad dad orm ach bithidh fhios aig an t-saoghal cho damainte dona ’s a tha thusa agus na bheil againne a tha ’g ionnsachadh ri fhulang aig a leithid.

Bhuail an uairsin tuigse chruaidh Raonaid. Cha mhór nach do


 spreadh a ceann leis na gathan soluis a bha tighinn a-mach ás a h-eanchainn. Bha tè bh’as a leapaidh a’ fàs na b’fheàrr. Cha robh e dèanamh coire sam bith oirre-se bhith feitheamh fhads a bha


[TD 145]

Raonaid a’ dol a dh’ iarraidh siosar, ach dé na robh i air a bhith cuideachadh as a <eng>Theatre<gai>. (Bha fhios aice nach robh chans air a sin gus an robh i air barrachd trèineadh a dhèanamh)—ach nuair a bhitheadh, agus duine bochd air a’ bhòrd agus gun iarradh an dotair ionnsramaid oirre—glasbach—agus an duine tràghadh air fuil. Agus gun do dhìochuimhnich i chur a-mach deiseil. Cha bhiodh fear aig an dotair ’na phòcaid. Dh’fheumadh i dhol ga iarraidh—agus dé mu’n fhear a bh’air a’ bhòrd agus a bheatha ’na làmhan? Dh’fhàs i lag agus cha mhór nach do dh’ fhalbh a casan uaipe.

Ann am mionaid thill a muthachadh uice. Fhuair i siosar agus thill i stigh dh’an <eng>ward<gai>. Bha <eng>Sister<gai> air a lot a chrìochnachadh agus bha i ’na seasamh aig a’ bhòrd aig an dorus.

“Tha mi duilich,” thuirt Raonaid. Choimhead a <eng>Sister<gai> air an aodann aig Raonaid a bha cho geal ris an anart ach chunnaic i ann ’s fheudar ‘tùs a’ ghliocais.’ Bha truas aice ris an nighean bhochd agus dh’fheumadh iad ionnsachadh

“Tha thu tuigsinn?”

“Tha, tapadh leibh,” agus lean Raonaid i chun an ath leapaidh, le ceum làidir, agus le cridhe is inntinn nach biodh tuilleadh cho aotrom na cho mì-fhorail is a bha iad mun tàinig i gu dleasdanas as a’ mhadainn an diugh.

[Sanas]

[TD 183]

SAR BHAIRD AM BEUL-AITHRIS
Le TORMOD DOMHNALLACH

CO nach cuala an sean-fhacal Laidinn: “<eng>Poeta nascitur non fit<gai>,” a tha a’ ciallachadh gum bheil bàird gam breith ’nam bàird, no gun tug iad spiorad na bàrdachd leotha a-steach do’n t-saoghal n’ar a rugadh iad, ’s nach ann an déidh làimhe a bhàirigeadh an comasan bàrdachd orra.

Mar a dh’fhaodadh dùil a bhith aig neach, labhair an t-Ollamh MacIain an aghaidh na beachd so agus thubhairt e: “Tha buadhan a’ bhàird a’ sìor dhol am feabhas le aois ’s chan ann an àm a bhreith a tha iad a’ tighinn gu ìre.” Tha an t-ollamh ceart ann an so oir chan eil àicheadh air gum bheil tachartasan a bheatha ann an ruith nam bliadhnachan a’ toirt cumadh is abachadh nach beag air saothair gach bàird.

Biodh sin mar a bhiodh e, chan eil teagamh sam bith nach eil roinn mhór de chomas na bàrdachd a’ tighinn bho dhualachas.

Chunnaic mi fhéin anns an Eilein Sgitheanach, an eileanan eile agus eadhon thall ann an Ameireaga, teaghlaichean a bha ri bàrdachd, linn an déidh linn, thun an latha an diugh.

Is tric a bhios mi cur na ceist rium féin—saoil an ann bho dhualachas a fhuair Mairi Nighean Alasdair Ruaidh, Mac Mhaigh’stir Alasdair, agus Donnchadh Bàn, an ceòlraidh? Is iongantach mur an robh cuideigin ’nan sìnnsearachd-san a bha ’nam filidhean. Ma bha, rud a tha glé choltach gun robh, dé nach toireamaid an diugh air aon ealaidh féin a chluinntinn de an cuid obrach.

Tha cuid de na sàr bhàird mar a bha Rob Donn, a thòisich ri òran a dhèanamh glé òg, eadhon mun do dh’fhàs iad suas. Rinn Rob a chiad rann aig ceithir bliadhna de aois.

Cha robh Mac Mhaigh’stir Alasdair ach mu naoidh no deich de bhliadhnaichean n’ar a chuir e ri chéile a chiad dhuan. 

Air feasgar àraidh agus e air a rathad a’ dol a dh’iasgach, an t-slat aige air a ghualainn, có a thachair ris ach balach ceàird, a bha mu’n aon aois ris féin. Stad na balaich car aiteil a chòmhradh nuair a mhothaich an ceàrd nach robh dubhan idir aig Alasdair air an acfhuinn

Tharraing e aire an iasgair gu sud agus thubhairt Alasdair “Gu

[TD 184]

dé nì mi, chan eil aon dubhan agam an so agus tha e ro leisg leam dol air ais dhachaidh.” Tha mi ’creidsinn gun robh esan mar a bha càch san latha, a’ toirt géill cho làidir do’n ghiseig ’s gun robh e ga mheas ’na nì glé mhi-shealbhach tilleadh bho a thuras. “Dé ta mi ’dol a dhèanamh?” ars esan.

“Na thachair gum bheil prìne agad?” dh’fheòraich am balach eile. Rannsaich Alasdair a chuid aodaich agus fhuair e prìne mór. “Thoir domh e” ars an ceàrd.

Le car acfhuinneach no dhà a chur san phrìne, rinn an cèard an deagh dhubhan deth a cheangail e air snòd na slàite. Chuir an innleachd ud Alasdair air a dhòigh cho math ’s gun tubhairt e:

Bidh thus’ ad cheàrd agamsa
’S bidh mis’ am bhàrd agadsa!

agus ann an làrach nam bonn, rinn e an dàn bu cheòlmhoire a’ moladh an fhir eile.

Tha Searard O Murchadha ag innse dhuinn nach robh am bàrd an tùs air a mheas ann an Eirinn cho àrd ann an inbhidh ris an fhilidh. Lean a’ bheachd sin ann an Gaidhealtachd Alba cho fada nuas ri linn Dhonnchaidh Bhàin.

Uair a bha Donnchadh air cuairt ann an àiteigin de’n Ghaidhealtachd, choinnich e ’na shlighe ri dithis fhear. Thubhairt aon diubh ris anns an dol seachad: “An e so Donnchadh Bàn am bàrd?" Ghabh Mac-an-t-saoir na briathran mar bhuille anns an t-sròin. Sheas e agus thug e aicheamhail gheur, sgaiteach dhaibh airson bàrd a ghabhail airsan, ag ràdh nach fac’ e daoine a riamh cho mì-mhodhail riutha, is chum e air. Tha an naidheachd ghoirid so a’ sealltainn dhuinn an eadar-dhealachadh a bha air a chur eadar filidh is bàrd ann an àm nach eil anabarrach fada air ais bho ar linn féin.

Ann a bhith labhairt mu dhualachas, thuit comasan Dhonnchaidh Bhàin ann an tomhas air Sine Blewett, aon de shàr bhana-bhàird Chanada.

Rugadh Sìne ann am baile Scotia, ri taobh Loch Erie, am mór-roinn Ontario, air a’ cheithreamh latha de cheud mhìos a’ gheamhraidh 1869. Bu nighean i do Iain Mac-an-t-saoir a bhuineadh do Earraghaidheal ’s aig an robh dlùth chàirdeas ri Donnchadh Bàn agus b’e a màthair Seònaid NicCisnish, a rugadh san t-siorramachd cheudna de Alba. B’e Blewett an t-ainm pòsd’ aice.

Rinn Sìne na h-uireid de ealaidhean fìor mhath. Tha sia de’n fheadhainn sin, ionmholta, agus chuala a’ chuid as motha ann an Ameireaga, agus gu leòr ’nar tìr féin, an aon diubh air am feàrr am bheil aithne: “<eng>For He Was Scotch and so Was She<gai>” luinneag anns am bheil teò-chridheachd a bhlàthaicheas agus a ghluaiseas aigne sam bith.

[TD 185]

A rèir gach iomraidh, thàinig Mairi Nighean Alasdair Ruaidh gu aois mun do rinn i a’ chiad òran.

Bha piuthar aig Màiri air an robh an ainm Oighrig, a bha pòsda ann am Beinn-nam-fadhla, aig aon de chloinn Mhic Ailein.

Chaochail Oighrig ann am Beinn-nam-fadhla, agus latha a tìodhlacaidh bha Màiri air ceann nam mnathan-tuiridh, a dh’ fheumadh a rèir an t-seann chleachdaidh Ghaidhealaich a bhith an làthair ri caoidh an aoin nach maireann. Mar a thachair do’n phìobaireachd, ’se ealdhain a bh’anns an tuireadh a bha air ionnsachadh le mór shaothair. Cha dèanadh a h-uile boireannach tuireadh mairbh.

Chaidh corp Oighrig a thoirt an dara cuid do Ròdail, anns Na Hearadh no do Dhùthaich MhicLeòid, anns an Eilein Sgitheanach.

Nuair a bha an tòrradh a-stigh Bàgh Mór Chàirinis an Uibhist, rinn Màiri an duan a leanas anns am bheil i a’ dèanamh còmhradh goirid ris an té bha san chiste-laighe:

Oighrig a’ bruidhinn

Ach a rìgh shaoghail,
Agus a rìgh nam feartan,
Có bu shloinneadh
Do mo shloinnidh
Do mo loma luasgadh?

Màiri a’ freagairt

Nan robh thu a ghaoil
Ann an Cille Mhoire,
No ann an Eidhnort
Nan giúlain troma,
No an Ròdail nan leacan loma,
Chan ìocainn có do shloinneadh
Do mo loma luasgadh.

Tha na rainn a’ taisbeanadh an taobh a bha aig Mairi Nighean Alasdair Ruaidh ri Eilein a’ Cheò. ’Se cladh Chille Mhoire, faisg air Dun-bheagan a tha i ag ainmeachadh, fìor sheann chladh ged nach eil e idir cho sean ri cladh Eidhnort. Mur am bheil I Chaluim Chille ann, chan eil àite adhlacaidh eile anns a’ Ghaidhealtachd cho aosda ri Eidhnort agus a rèir beul-aithris, is ann san chladh sin a chaidh a’ chiad chuid de Chloinn MhicLeòid a chur mun do theann iad air an tìodhlacadh anns Na Hearadh.

[Sanas]

[TD 186]

BHO PHEANN AONGHAIS MHIC DHONNCAIDH (2)

MacAoidh, An t-Ollamh Uilleam (1848-1928). Thug siorrachd Inbhirnis iomadh mac foghainteach do ar rìoghachd, foghainteach am feallsanachd, an litreachas, an gnìomhadh foghluim, is an ealain-àir. Diùbh-san gheibhear Uilleam MacAoidh air clàr-mullaich. Bhuineadh e do Ghleann Urchadan, far an d’altrumadh e an gnàthsan uasal a dhaoine fhéin. Tha mi taingeil gum b’ aithne domh Uilleam MacAoidh. Oir, fhuair mi comhairleach, càirdeil, mar a thuirt Mairi Ni’n Alasdair Ruaidh, mu fhear de mhaithean Dhun Bheagain:

Ann an cruadal ’s an toil
Ann am buaidh thoirt air sgoil,
Ann an uaisle gun chron càileachd.

Tha freagarras nam facal so ri fhaicinn an eachdraidh na ceàirn anns an d’rugadh e: <eng>History of Urquhart and Glenmoriston<gai>. Cha bhi eòlas air nàistinn na Gaidhealtachd iomlain ás aonais na tha an obair mhór-sa foillseachadh. Tha an leabhar fhéin, ’na ealain trearachd. Am mach bho sin, dh’ oidirich e, <eng>Records of the Presbyteries of Inverness and Dingwall<gai>, airson <eng>Scottish History Society<gai>. De shaothair eile, tha <eng>The Wardlaw MS,. Letterbook of Baillie John Stewart of Inverness<gai> agus <eng>Sidelights on Highland History<gai> anns ’na cheartaich e an claon-bheachd, gu robh Cath Gairbheach, <eng>Battle of Harlaw<gai>, eadar Ghaidheal aineoileach, agus, Ghall shibheilich. Tha an t-Ollamh Mac Aoidh a’ dearbhadh caochlaidh suidheachaidh nan iùladair: Dòmhnullach nan Eilean agus Iarla Mhàrr a cho-shoire, no a chobhlai, <eng>cousin<gai>, [comh + ‘soir,’ ‘blai’ <eng>womb<gai>]. Bha Moraire nan Eilean air a theagasg an Oxford. Cha d’ rachadh aig Màrr air ainm fhéin a sgrìobhadh ach le ‘X’ is fianuis. Tha Comunn Gàilig Inbhirnis ’na charragh-cuimhne air dìleab Uilleam MhicAoidh do litreachas agus do dh’ eachdraidh. Chuir oileid Obair-Dheadhain urram Gràdh Féne, LL.D. air (1914) urram anns an d’ rinn a chàirdean uaill. Tha an t-Ollamh Uilleam MacAoidh de na saoidh Leitre nach eil soirbh an àite lìonadh ma ghabhas e idir.

[TD 187]

MacLeóid, An t-Ollamh Coinneach (1871). Eigeach Sgiathanach a dh’fhàgas ail a mheomhair an litreachas na Gàilig. Chan urrainn domh innseadh ciamar, ach, an uair a smuainicheas mi air Coinneach MacLeòid, chan eil mi ga fhaicinn uile gu léir de ’n talamh. Bheir e tomhadh ’nam inntinn gun tainig e bho shuas d’ ar n-ionnsaigh mar a bha an ‘soitheach àraidh’ anns a robh am biadh a chunnaic an t-abstol Peadar am bruadar. Bhuineadh athair do Uige anns an Eilean, ach thogadh Coinneach an Eige, Eilean nan taibhs: nead na Céiltich àrsaidh <eng>antique Celticism<gai>, mar a sgrìobh e fhéin. Chaidh àrach am measg ‘droing a fhuair taisbeanadh na bu spioradail na sluagh eile, is a chunnaic seallaidhean a bha ana-minig do bhasmhoirich chumanta.’ Oir, is esan tosgaire mil-bhileach nan dàn an da-rìreadh. Chan eil e an comas deachd pinn fànus aigne thoirt air Coinneach MacLeòid an duine co dhiu domh-sa chur an céill. Cha ghabh sin dèanamh ach le Coinneach MacLeòid eile. Tha e ’na thionnail air na rionnagan aig a bheil tathaich aimsir, cian bho chéile. Cia b’e càite am bì e, gheibhear àile shuairce agus bhlàth ga shònrachadh. Nan do chual thu e ag innseadh mar a dh’ionnsaich na Gaidheil ceòl bho chinn na h-ianlaidh anns an dol-seachad, bha thu mothachail air ‘cumhachd an Fhacail.’ Gheibhear, a rithisd, ar n-aire am bithis na geasa chiadna nuair a tha e cur air shùilean duinn mar a thachair d’an “aingeal nach robh uile gu leir math airson Nèimh, no dona gu leòr gus a chur an Ait’-eile, ach de’n d’rinneadh fear-ionaid anns a’ Ghaidhealtachd chum snas òran agus chiùil a theagasg ann.” Bho fhaoisneadh an teagaisg-sa dh’fhàs Coinneach MacLeòid, air a bheil Nunn do na b-Eileanan, <eng>The Road to the Isles<gai>, an leabhar chan e an t-òran, a’ toirt fianuis. Leabhar anns a bheil cuspaireachd neo-thalmhaidh air aiseag do chànain coimheach. Tha e ’na threarach ealain air rosg is rann. Ach is ann mar bhàrd a bhios ainm an cuimhne. Mar dhuine tha e sonrach uasal, suilbhir an aigne, càirdeil an gnè, is ’na anam-cara do Chaluimcille. De na leanas tha earrann de shearman-cuimhne air abstol nan Gaidheal. “Gun teagamh léugh a’ chuid as motha agaibh mun Chàda Calumcille air a bheil sibh a’ cur urraim . . . . Chan ’eil mi a’ dèanamh dearmaid air a chliù air feadh móran dhùthchannan, ach, gu h-àraidh, tha mi a’ smaointeachadh air ciod a bha e seasamh air a shon do Ghaidheil Alba agus Eire? Nan do thachair gu robh tobar Chaluimcille anns

[Sanas]

[TD 188]

an nàbachd, bha clann gam baisteadh leis an uisge . . . . Tha suas ri trì ceud diag bliadhna gu leth bho’n do shiubhail Calumcille, ach, tha e an cuspair ar sgeòil, ’s ar léughoiris, <eng>legend<gai>, nas motha na Prionnsa Teàrlach nach do chaochail ach seachd fichead bliadhna’ ’s a cóig air ais . . . . Os cionn nan uile, rinn Calumcille greim oirnn do bhrìgh ’s gun tainig e do ar n-ionnsaigh mar Abstol a’ Chreidimh . . . . a’ labhairt le ùghdarras . . . . Nan robh do bheò air cladaichean Earraghaidheal anns an t-siathaimh linn chitheadh tu bàta a’ tarsunnanachd a-nunn ’s a-nall bho eilein gu eilein. Mar an àbhaist, b’e an stiùradair rìoghail an duine sin mun duirt na Gaidheil le àibhseachd uaill, ‘Chan eil Calumcille riamh gun a bhith air muir no fearann, ach a ghnàth a’ dol do àit air choireigin chum fadadh teine’ . . . . Tha teothad nan teine sin a’ leanailt fhathasd, agus, a’ tàladh gu deagh-rùin nas motha agus nas motha mar a tha gach bliadhna dol seachad.” Is call neo-leasaichte nach robh Coinneach MacLeòid air ceann na muinntiris a tha fadadh teine-sionnachain air duslach Chaluimcille.

MacLeòid, Niall (1843). Is math mo chuimhne air Niall MacLeòid am bàrd Sgiathanach. Ma thilgear air Leòdaich gu bheil an tomaltas-gin Lochlannach, chan abrair sin ri ealain an cliaraidh. Co-dhiù, thainig air an ainm na thug eagar ùr agus taisbeanadh aig’ a sin air éigse bàrdachd. ’Se Mairi ni’n Alasdair Ruaidh, Sappho na Gailig. Cha robh a h-alt an eisimeil teagaisg, Ghreugaich no Ròmanaich. Fhuair i ealain nan odh an oideas nan Drùidh nach do ligeadh fann, eadhoin, ’na latha-sa. Chuir i duar-bheairt Oisein gu taobh, is ghabh i lathailt archuisgeach, <eng>experimental<gai>, a dheasaich barr-gùc fhonnmhoir a tha, gus an so, a’ tàladh sùl is cluais. Gheibhear Niall Leòdach eile a’ cuidhteachadh sloisneadh nan sumainn fhaclach aig Mac Mhaighstir Alasdair, ’s aig Donnachadh Bàn, airson eagna filideis, tha sòireiteach, èasgaidh le taibse shubhailceach. Tha bhàrdachd, air a’ mhodh-sa, iriosail an ùidh ’s an uidhe gun ghasdachd cainnte ga teagnadh, no coltas cuaradh meanmhain. Thachair do Niall MacLeòid a bhith beò eadar deireadh agus toiseach dà linn: linn nàistinn Gaidhealach a chaidh gu bràth á cleachdadh, agus linn nan nòs a ghabh a h-àite. Mhothaich e gun tainig caochladh obann, chan ann a-mhàin air crannchur, ach air aigne nan Gaidheal air fad. Dh’ aindeoin so, dhìoghlum e sìol-cura a dhuan’ anns a’ Ghleann san robh e òg.

[Sanas]

[TD 189]

Cha d’ atharraich e an t-seana bheairt-dheilbhe, ach ghabh e modhannan ùra chum fighe a’ chlò. Mar sin, cha chùm a cheasad sinn gun fios air ‘far an robh e raoir.’ Thainig Niall de shìol nam bàrd. Bhuineadh e do Ghleann-dail anns an Eilean Sgiathanach. Tah co-thional nan òran aige fo’n ainm, Clàrsach an Doire. Bha Iain, a bhràthair, ’na dheagh bhàrd, agus àbhachdach an tilleadh facail. Thachair Niall air fhéin is eòlach eile, mu choinneamh tigh-dighe. ‘Saoil nach gabh sibh leth-té,’ thuirt Niall. ‘Is mi a ghabhas,’ fhreagair Iain. ‘Oir b’ eòlach air do mhàthair mi.’ Mar a dh’ éirich do mhóran bhàrd eile, chaill cuid de òrain a miadh le bhth air an duanadh ri fuinn chumanta. Air an slighe-sa, thearmunn Calum MacPhàrlain dà òran thlachdmhoir bho’n dubh-aigeil. ‘Far an robh mi ’n raoir,’ is ‘Coille Chaoil’ le fuinn ùra thoirt dhaibh. Rinn Erchi Fergusdan ionnan seirbheis do ‘Mala chaol is beul tana.’

MacMhaoilein, An t-Urr. Aonghas. Rugadh an diadhaire so an Gleann Sannagan an Arainn roimh dhealachadh nan Eaglais. B’e deich de na searmoinean aige a’ chiad sgrìobhadh Crìosduidh a chuireadh mu choinneamh pobuill an Gàilig. Fhuaras ailaraisg cheana an Gàilig, ach, air aisdreadh o’n Bheurla. (Ailaraisg, <eng>printing<gai>, ‘ail.’ <eng>mark<gai>, ‘arasg,’ <eng>word<gai>.)

Geòidh MhicPhàrlain. Mar a thuirt rìgh Seumas mu gheòidh MhicPhàrlain, “’S fheàrr an clus, <eng>gambols<gai>, na ’n sithionn.” Thachair d’an t-Siathamh Seumas tadhal air Ceann-feadhna Chlann ’ic Phàrlain an Eilean Tàimh, Loch Laomuinn, an uair a tharraing geòidh ri cleasachd aire. Ach, bha am fear diubh a fhuair e ri ithe cho righinn ’s gun tainig e am mach leis na facail shuas. An uair a chuireadh ás do theaghlach an eilein, rinn na geòidh falbh gun tilleadh.

[Sanas]
