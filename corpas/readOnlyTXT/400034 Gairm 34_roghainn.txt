[TD 107]

Air an Spiris

ANNS an àireamh so de Ghairm tha dà sgialachd anns an nòs ùr. Aon te fo bhuaidh Orwell ’s dòcha. An t’ éile, ann an dòigh le bhuaidh Jules Verne.

Is gann gu bheil e gu diofar am bheil na sgialachdan math no dona. Is e atha gu diofar gu bheil iad a’ soillseachadh shligheanan ùra ann an litreachas na Gàidhlige. A’ dearbhadh gu bheil ar smuain, mu dheaireadh thall, a’ falbh bho “thigh mo sheanar” agus bho “shitig sheanmhar.” Tha deich bliadhna fichead agus còrr bhon a chaidh na sgrìobhadairean Beurla ann an Alba iompachadh. Tha làn àm an t-ath-leasachadh ceudna a thighinn air litreachas na Gàidhlige.

Bha na bàird na bu dàine na bha na rosgairean, agus riamh bhon a thòisich an ràitheachan so cha robh sinn gun bhàrdachd ùrnosach a chuireamaid an gréim. Tha a’ bhàrdachd sin cho dì-beathte an diugh agus a tha an t-seann te, eadhoin aig an fheadhainn a ghabh amadan agus cealgaire air Somhairle MacGilleathain anuair a chuir e “Dàin do Eimhir” an clò.

Chan eil sin r’ a ràdha nach eil meas agus feum air na seann chumaidhean, mar a tha meas agus feum air na bodaich ’s air na cailleachan. Cha bhiodh an saoghal ach bochd mura biodh ann ach spealpairean òga; ach cha bhiodh e ach bochd buileach ás an aonais gu tur. Tha an aon rud fìor mu litreachas ge be có a’ chànan.

Tha clann nan cóig bliadhna a’ leughadh Sradag, ràitheachan a tha cho ìnntinn-tharraingeach ann an Gàidhlig agus a tha Bunty no am Beano no fear sam bith eile ann am Beurla. Anuair a thig a’ chlann sin gu ìre, bithidh iad an tòir gearradaireachd mar a tha ann an Oisean na bliadhna so, no air Fòlan agus air Dùbhal agus Natan a chaidh suas ameasg nan rionnagan. Uaireigin bithidh iad an tòir air Einstein Brovnik, no eadhoin air Shang Lì ged a chuireas iad gràin air cuid air a’ chiad leughadh.

Is ann a chionn agus gu bheil sinne cìnnteach gu bheil feum air litreachas anns a’ mhodh ùr a tha sinn a’ tairgse duais thomadach airson sgialachd ghoirid air duilleig eile. Is ann a chionn ’s gu bheil sinn an dùil gu bheil saoghal fada roimh Ghairm a tha sinn a’ strì gus a shròn a chumail air thoiseach anns an réis.

Agus chan eil sin a’ ciallachadh gu bheil sinn a’ deanamh tàire air dualchas agus air gliocas chàich a tha a’ sgrìobhadh dhuinn. Tha sinn a’ riasladh gus am measgachadh a chumail taitneach do ’n mhórchuid, ged a tha fios againn gun téid sinn leis an drochaid mar a chaidh an aiseal aig Aesop ma dh’ fhiachas sinn ris na h-uile a thoileachadh aig an aon àm.

[TD 109]

Ri Taobh an Teallaich
RUAIRIDH MACLEOID

CHAN EIL nì air thalamh as docha leam na bhith ’nam shuidhe anns a’ chathair mhór ri taobh an teine air feasgar gaillionnach ann an dùbhlachd a’ gheamhraidh le pìob mhath thombaca ’nam bheul agus cluasag chomhfhurtail do mo cheann. A muigh tha fead sgriachail aig a’ ghaoith anns an tughadh agus tha na neòil dhorcha a’ sileadh dheur gun sgur, gun fhosadh air an talamh lom. Ach a stigh tha braidseal teine anns a’ chagailt ’gad dhìon o fhuachd a’ gheamhraidh agus có a chreideadh gu bheil stoirm dhoinionnach an Fhaoiltich cho faisg air làimh.

An déidh suipeir bhlasda de bhuntàta is sgadan saillte, is beag an t-iongnadh ged a thigeadh neul beag cadail air do shùilean ’s ged a thòisicheadh do cheann air cromadh.

Is e so a’ bhliadhna naoi ceud deug, ceithir fichead is naoi deug, agus tha a nis ceithir bliadhna bhon a thàinig crìoch air a’ Cheathramh Cogadh Mór. Ach ’s dòcha gur fheàrr dhomh nochdadh air tùs có mì agus carson a tha mi ag innse na naidheachd so. Is mise an Seanailear Murchadh MacMeanmna, M.B.E. B’ ann air mo chùram-sa a bha na réiseamaidean Gàidhealach gu léir nuair a thòisich a’ chòmhstri gheur ud, ach thachair nì mì-shealbhach a thug bhuam gach ùghdarras agus ceannardachd a bh’ agam, agus a dh’ fhàg mi nis a bhith tighinn le beò bhith a’ dèanamh chuinneagan-staoin anns na caistealan canabhais faisg air prìomh-bhaile nan Leódhusach.

Bho chionn dà fhichead bliadhna air ais bha e ’na chleachdadh aig gach seanailear a bhith a’ sgrìobhadh leabhair a chur an céill do ’n t-saoghal uile mar a fhuair esan buaidh air na Gearmailtich le ghaisge ’s le theòmachd fhéin. Ach anns na làithean adhartach so tha sgrìobhadh air dhol ás an fhasan a chionn ’s gu bheil e a’ fàgail làmhan duine sgìth, agus an telebhisean cuideachd, oir tha e annabarrach draghail do na sùilean bhith ’gan cumail fosgailte cho fada. Air an aobhar sin, matà, tha mise air Ràdio Rònaidh a nochd a’ craobh-sgaoileadh an sgeòil so.

Bidh cuimhne agaibh uile gu dé a b’ aobhar do ’n chòmhraig nimheil so eadar na Goill ’s na Gaidheil. Anns na làithean àmhgharach aimhreiteach air a bheil mi a’ labhairt bha cànan nan Gaidheal a’ dol o neart gu neart agus bha i a nis an impis a’ Bheurla a stambadh fo a casan. Bha Rìgh nan Gall ann an imcheist ’s e a’ faicinn cànan a dhùthcha a’ sìor dhol bàs gach latha. Cha robh duine air fhàgail ’na rìoghachd a bhruidhneadh a’ Bheurla gun i bhith air a breacadh le facail Ghàidhlig agus gnathasan-cainnte na Gaidhealtachd. Bha an Rìgh air uabhasachadh a chionn ’s gu robh na naoidheanan òg gu h-iomlan a’ caoineadh ann an Gàidhlig. Cha toireadh na coin Ghallda facal feairt air maighstir a bhiodh a’ cleachdadh na Beurla agus is mór an troimh-a-chéile a bhiodh aig co-fharpuisean nan con chaorach air sgàth sin. Air eagal gum biodh a’ Bheurla cho marbh ris an Laideann ann an ceann bliadhna no dhà chuir an Rìgh sanas a dh’ ionnsaigh Iompaire na Gaidhealtachd a’ dh’ fhaighneachd am faigheadh e cead Mòd Beurla a chur air chois airson an t-seann chànan a bhrosnachadh.

[TD 110]

Ach cha do chòrd an teachdaireachd ris an Iompaire agus chuir e fios air ais gu cabhagach gu lùchairt an Rìgh ann an Dunéideann: “A Rìgh nan Gall agus uaislean na Galldachd, cùm ’nur cuimhne gur sinne Tighearna na h-Albann uile, agus chan eil e ’nur comas Mòd a chur air bonn gun chead is ùghdarras fhaotainn bhuainne. Fad iomadh linn bha na Gaidheil a’ deanamh strì is spàirn as leth an cànain fhéin gus an tug iad a mach a’ bhuaidh-làrach aig Blàr nan Rocaidean bho chionn fichead bliadhna air ais. Riamh o’ n latha ud, le còmhnadh an Fhreasdail, tha a’ Ghàidhlig air a bhith a’ faighinn lamh an uachdair. Bha uair ann an eachdraidh an t-saoghail nuair a bha luchd-àiteachaidh na talmhainn, eadar bheag is mhór, a’ bruidheann na Gàidhlig gu snasail fileanta, agus a rèir ’s mar tha cùisean an ceartuair, cha bhi e fada gus am bi sinn air ais anns an t-suidheachadh thaitneach shòlasach sin. Uime sin, is i so gu h-aithghearr mo chomhairle-suas leis a’ Ghàidhlig; suas leis a’ Ghàidhlig; sìos leis a’ Bheurla’!”

Nuair a chuala Rìgh nan Gall mar a thachair chaidh e air bhoil. Bha a shùilean beaga seòlta a’ deàlradh le feirg agus uisge-beatha. Leig e fhaicinn nach géilleadh e do’n òrdugh a dheòin no a dh’ aindeoin, agus bha e soilleir do na h-uile nach tigeadh as a’ chonnspaid ach cogadh oillteil uabhasach.

Agus sin mar a thachair, agus thaghadh mise a bhith ’nam cheannard air feachdan nan Gaidheal a chionn ’s gur mise an t-aon oifigeach air nach robh sgall no feusag, agus aig nach robh fiaclan-fuadain. Chaidh crois-tàraidh a mach air feadh tìr nam beann, agus ann an ùine ghoirid thainig na mìltean de Ghaidheil ghaisgeil ghleusda a chum an dùthaich ’s an cànan a theasairginn o na nàimhdean ladarna. Ach mus robh na saighdearan ùra air an leigeil a steach do arm an Iompaire bha e ’na fhiachaibh orra trì ceisdean a fhreagairt:

(1) Chan eil Mòd aig Mac an Tòisich a h-uile latha, agus carson a réisd a bhiodh Mòd aig na Goill?

(2) A rìbhinn, a bheil cuimhn’ agad?

(3) Cia meud meur a th’ air làmh coille?

Chaidh an triùir a fhreagair na ceisdean gu toinisgeil a chur dhachaidh, agus fhuair an fheadhainn a bh’ air fhàgail cead a bhith ’nan saighdearan ann an armailt an Iompaire.

Mar a bhios fios agaibh uile, an déidh a’ chogaidh mu dheireadh thainig rìoghachdan an t-saoghail gu co-dhunadh gum bu chòir stad a chur air bomaichean, rocaidean, brògan le sàilean àrda agus buill-airm sgriosail de ’n t-seòrsa sin, oir chuir an tartar teicheadh air gach guga a bh’ air Sùla Sgeir. (Nuair a ràinig na Nisich an t-eilean an ath bhliadhna cha d’ fhuair iad lorg air guga no sgarbh no fiù dreathan donn. Ach a dh’ aindeoin gainne nan eun, dh’ fhan iad ceithir-la-deug ann—’s dòcha gur e na togsaidean <eng>Vodka<gai> a fhuair iad air a’ chladach a bu choireach.) Mar sin bha claidheamh stàilinneach aig gach Gaidheal agus targaid nan dual chum a dhìon o lannan nan Gall.

Chruinnicheadh na Gaidheil an ceann a chéile air monadh farsainn mu fhichead mìle o Inbhir-ailein air a’ mhór-thir. Bha na saighdearan ’nan làn éideadh ’s bha na brataichean sìoda ri srann anns a’ ghaoith. Ann an cairteal na h-uaire bhiodh da fhichead trèan atomach ’gan giùlan gu luath gu Loch nam Muc air iomall na Galldachd far an robh

[TD 111]

buidhnean nan Gall a’ campachadh. Thug mi àithne do ’n Mhàidsear Tómas MacTalla na saighdearan fhaighinn air bòrd nan each iarainn gu deas dòigheil. Cha chreid mi nach e Hearach a th’ anns a’ Mhàidsear—co-dhiùbh bhiodh e a’ togail a chasan glé àrd o ’n talamh.

Bha a’ ghrian a’ dol fodha sa’ chuan ’s bha an dorchadas a’ tighinn. Shuidh mi tiotan air cùl cnuic, oir bha fios agam nach biodh cothrom no ùine agam m’ anail a leigeil nuair a thòisicheadh an cath. Dhùin mi mo shùilean agus smaoinich mi nach robh ceàrn de ’n dùthaich cho socair ris a’ mhonadh so agus bha mi ceart oir chan eil bad air a’ Ghaidhealtachd nach eil air àiteachadh a nis ach an t-àite far an robh sinn. Nuair a bha na Leuboraich a’ riaghladh Pàrlamaid na Gaidhealtachd bha iad an dùil tighean-oibreach a thogail an sin airson maragan dubha a dheanamh ach mus tainig an innleachd gu buil bha na Tòraich air buaidh fhaighinn anns an taghadh. Bha iadsan am beach an talamh a thoirt do thuathanaich, ach bha na Libearalaich an aghaidh so oir bha iad ag iarraidh faiche-golf a dheanamh sa’ mhonadh a chum gum biodh cur-seachad aig a’ phrìomh-mhinistear Ameireaganach a bha a’ tighinn air chuairt do ’n Ghaidhealtachd. Ach mar is tric a thachras le innleachdan móra de ’n t-seòrsa sin cha robh sìon air a dhèanamh agus tha am monadh fhathast fàsail.

Dh’ fhosgail mi mo shùilean agus ’s ann a bha crith orm leis an fhuachd. D’ éirich mi agus thug mi sùil mun cuairt orm ach cha robh mi a’ faicinn no a’ cluinntinn nì. Choimhead mi air m’ uaireadair agus theab mi tachdadh leis mar a chlisg mi. Dà uair sa’ mhadainn! Agus an seanalair mór cliùiteach air chall a measg an fhraoich ’s an rainich nuair a bha a shaighdearan a’ còmhrag gu curanta dà cheud mìle air falbh. Nach ann air aodann an Iompaire a bhiodh an snodh-gàire nuair a dh’ inniseadh iad dha mar a thachair. ’S nach ann air a bhiodh a’ mhoit ’s e ag aithris an sgeòil aig gach cuirm agus céilidh bliadhnachan an déidh so.

Chùm mi air m’ adhart anns an duibhre gus an cuala mi abhainn a’ sruthadh seachad. Sheas mi an sin a’ rannsachadh gu dé bha mi a’ dol a dhèanamh. Chuala mi fuaim air mo chùlaibh ach mus deach agam air tionndadh dh’ fhairich mi cuideigin a’ putadh claidheamh ri m’ dhruim agus bha guth tùchannach a’ dùrdail gu feargach. Bha an guth a’ fàs na b’ fhiadhaiche, ach cha robh an sàthadh deireannach a’ tighinn.

Nuair a bha mi ’n so ri uchd bàis smaoinich mi air gòraiche m’ òige, air na nithean olca a rinn mi ’nam bheatha. Thainig iad uile air ais thugam—an latha a leig mi fa sgaoil gobhar na Cailliche Bige ’s dh’ ith e léine a’ mhinisteir air an ròp-anairt . . . . An t-òran-gaoil a chuir mi gu “Teachdaire Hirt” le ainm Alasdair Uaine agus bha an duine bochd ’na chuis-mhagaidh aig na h-eildearan eile . . . . An latha a phòs mi Ceit Chàm, ’s dà mhnaoi agam mar thà.

Bha mi ann an droch staid leis an eagal nuair a thainig a’ chamhanaich ’s a dh’ éirich a’ ghrian a’ cur blàths air gach àite. Ann am blàtha na gréine fhuair mi misneach agus thug mi sùil thar mo ghualainn air an nàmhaid a bha ’gam chumail ann an teinn. Thug mi sùil eile ’s rinn mi gàire. Agus le fiamh-gàire fhathast air mo bhilean agus taingealachd ’nam chridhe ghluais mi air falbh o nead na corra ghridhich.

[TD 115]

Oiteagan A Albainn Nuaidh
CALUM IAIN MACLEOID

[Dealbh]
Cladh Gleann a’ Bhàird ann an Albainn Nuaidh.
Is ann an so a tha am bàrd Iain MacGilleathan air a thiodhlacadh.

O CHIONN seachdaine no dhà fhuaras sgial bàis Chaluim Bhig Ratharsair, no Calum Mac Gille-Eathain. Ged nach robh Gàidheil Eilein Cheap Breatainn eòlach air Calum ’na phearsa chuala iad fathann thall ’s a bhos air an obair ionmholta a bha e a’ deanamh ann a bhith a’ dìoghlum seann bhial-aithris a tha fhathast am bial an t-sluaigh an Innse-Gall, ’s an Gàidhealtachd na h-Albann. Bha làn-dùil againn ri Calum fhaicinn an Albainn Nuaidh air an naoidheimh là diag de ’n t-Sultuin, 1960, oir ’s ann air an là sin a bha Oilthigh an Naoimh Fransaidh Xavier, an Antigonish, a’ dol a thoirt dha an onoir a b’ àirde a bha ’nan cridhe ’s ’nan comas airson a shaothrach. Cha robh an turus-cuain sin an dàn dha; mar a thuirt am bàrd Murchadh Mór Mac Mhic Mhurchaidh:—

“Dìomhain bhur léigheann, bhur léirsinn a bhàn,
Dìomhain bhur geurchuis sna speuraibh gu h-àrd,
Dìomhain bhur tuigse tha tuisleach a ghnàth,
Dìomhain gach aon nì an uair thigeas am bàs.”

THA mi cinnteach gun do thadhail cuid agaibh san t-Seann Dùthaich, uair no uaireigin, an Tigh Madame Tussaud, an Lunnainn, far a bheil ìomhaighean nan daoine allail san t-saoghal air an gràbhal

[TD 116]

adh an céir. Uill, chan eil tigh mar sin aca an Albainn Nuaidh fhathast, ach, a dh’ aindeoin sin, tha fear ris an abrar Azor Vienneau, an Halifax, air ìomhaigh a shnaidheadh de ’n Fhamhair MacAsgaill, a chaochail an Eilean Cheap Breatainn sa’ bhliadhna ochd ciad diag, trì fichead ’s a trì. Nuair a sheallas tu gu giar air an ìomhaigh so cha mhór nach saoil thu gu bheil Aonghus a’ dol a bhruidhinn riut. Bha Aonghus iomraiteach ’na là airson a neirt. Bha e thairis air seachd troighean an àirde. Bha na brògan aige ochd òirlich dhiag air fhad, is bha e fhéin a’ cothromachadh faisg air cóig ciad punnd. Tha cuid an Eilean Cheap Breatainn ag ràdh nach eil an ìomhaigh chéireach so idir coltach ri Aonghus. Their iad gu bheil a shamhla coltach ri Gearmailteach, is gum bu chòir do Aonghus a bhith air a éideadh san deise Ghàidhealaich an àite còta a tha a’ ruighinn a ghlùinean, briogais, siosacot, agus léine chaol. Tha feadhainn ann cuideachd a tha a’ cumail a mach gur h-ann an Eilean Cheap Breatainn a rugadh Aonghus MacAsgaill; cuid eile gur h-ann san Eilean Mhanannach a dh’ fhosgail e a shùilean an toiseach. Mas math mo chuimhne, ar leam gur h-ann am Beàrnaraigh na Hearadh a rugadh am Famhair ainmeil Aonghus Mac Asgaill, an àite ris an abrar Seabaidh. ’S e Beathag nighean Alasdair, bean-ghlùine iomraiteach ’na là, a bha ’na banaltrum dha, boireannach a bha mion-eòlach air an Dotair Alasdair MacLeòid, no an Dotair Bàn. B’ e athair Aonghuis, Tormod Mac Aonghuis Mhic Néill Mhóir, is cha chreid mi nach e ban-Fhearghusdanach a bha ’na mhàthair á Eilean Phabaidh, faisg air Beàrnaraigh. Tha fios gu bheil móran dhaoine anns na Hearadh an diugh a tha càirdeach do MhacAsgaill, gu h-àraidh am Poll an Oir, ’s air a’ Mhachair, ’s am Port nan Long, an Uibhist a Tuath. Tha luchd-dàimh aige an Eilean Cheap Breatainn cuideachd, a’ chuid mhór dhiubh am Framboise, an siorramachd Richmond. Bha daoine treuna, starbhanach, taiceil, a’ tuineadh sna Hearadh ri linn MhicAsgaill. Chuala mi mo sheanamhair a’ toirt tarraing air Dòmhnall is Fionnlagh MacGillMhoire á Tarabhig; Iain Mac Diarmaid as a’ Mhachair; Alasdair MacGillMhoire ás an t-Srannd, agus Dòmhnall Mór Mac Alasdair Mhic Andaidh á Gearraidh na Crèadha.


MA théid a h-uile nì mar is miann bidh tombaca a’ fàs an Albainn Nuaidh an ath-bhliadhna. Tha Bòrd an Fhearainn air chùl a’ ghnothaich, agus thug iad seachad dà fhichead acaire mar thràth airson toiseach-tòiseachaidh an àite ris an abrar Kentville, baile beag an iar thuath air Halifax. ’S e Olaindeach air a bheil Ted Driessen mar ainm, a tha ’na cheannard air gach iomairt a th’ ann. Bha eòlas farsaing aige-san air fàs tombaca nuair a bha e an Ontario o chionn bliadhna no dhà. Bha mi a’ conaltradh ri Driessen an là roimhe, is thuirt e rium gu bheil gné na talmhainn an Albainn Nuaidh air leth freagarrach airson fàis tombaca, “ ach,” ars esan, “feumaidh sinn aimsir fhaighinn a bhios cuidhteas reothaidh. Feumaidh sinn, co-dhiùbh, sia fichead là gun sgath reothaidh idir mu àm an Fhogharaidh, is chan eil sin furasda fhaighinn sa’ cheàrnaidh so de ’n t-saoghal.”

Tha iad a’ buain an tombaca san t-Sultuin. Chan e buileach “buain” a their iad ris ach “taghadh.” ’S e obair chruaidh a tha so,

[TD 117]

obair a tha trom air an druim, oir tha agad ri na duilleagan tombaca a thaghadh o ’n bhun ìosal a tha air friamhachadh san talamh, ach, mar a thuirt an seanfhacal, ’s e lìonmhorachd nan làmh a dh’ fhàgas an obair aotrom, agus is iongantach cho acfhuinneach, sgiobalta, ’s a tha an luchd-taghaidh a’ dol an gréim na h-oibre. Tha an luchd-taghaidh a’ cur nan duilleagan buidhe air slaod a tha air a tharraing le each, ach, chan e “slaod” a their iad ris ach “bàta.” Nuair a tha am bàta làn, tha clann-nighean a’ ceangal trì no ceithir de na duilleagan ri chéile, agus, an sin, ’gan crochadh ’nan gagan ri maide, cleas mar gun cuireadh tu smalagan ri tiormachadh air an t-sìoman. As a sin, tha na maidean gaganach air an crochadh ’nan sreathan san àth airson seachd là. An àite ceò na mòna a bhios a’ tiormachadh nan smalagan, tha uidheam-teasachaidh “<eng>propane<gai>” am broinn gach àth. Nuair a tha a’ phicilleadh so seachad, tha na duilleagan gaganach air an tarraing sìos o na maidean, agus air am pasgadh am pàipear donn, ’s air an cur air falbh do ’n fhactoraidh. Ri tìde, ma bhios fàs an tombaca soirbheachail, faodaidh a h-uile tuathanach a tha sa’ Mhórroinn so sìneadh air cuid de ’n fhearann aige a chur fo thombaca. Feumaidh e dà mhìle dolair gun teagamh airson àth a thogail, ach, a mach air sin, cha bhi móran cosguis eile slaodadh ris oir bheir Bòrd an Fhearainn seachad luchd-taghaidh nan duilleagan an asgaidh an uair a thig àm na buana.

CHA mhór nach eil breacan ùr aig a h-uile Mórroinn an Canada dhi fhéin a nis. Tha iad ’ga reic airson seachd dolair an t-slat, agus tha na Ameireaganaich ’ga cheannach mar as luaithe a théid aca air. Tha cuid de na dathan sna breacanan ùra so air leth taitneach, ach, ’s e cnag na cùise nach e fìor bhreacanan a th’ annda idir oir cha do chuir an Ridire Tòmas MacAonghuis, Fear Leatharnaidh, àrd cheannard nam breacan ’s nam fear-chinnidh, an Dùn-Eideann, a sheula ri gin de na breacanan ùra sin, ach a mhàin, breacan na h-Albann Nuaidhe.

’S e ’n Tìr Ur Nodha, no Newfoundland, a’ Mhórroinn mu dheireadh an Canada a tha a’ strì ri breacan ùr a thionnsgnadh is h-abair sibh-se gu bheil cogadh a’ bhreacain ri buille gu brais an dràsda an Newfoundland oir tha dà bhreacan aca ri clàr a nis, agus tha muinntir an àite eadar an t-euradh ’s an t-aimbeairt ach dé ’m breacan a thaghas iad aig a’ cheann thall. So agaibh na dathan a tha sa’ chiad bhreacan:—

(l) Uaine, mar shamhla air a’ chraoibh-ghiuthais.
(2) Or, air son gathan na gréine.
(3) Geal, mar chomharradh air sneachd fuaraidh, neimheil a’ gheamhraidh.
(4) Donn, airson an iaruinn ás an talamh, agus
(5) Dearg, a’ cur an céill suaicheantais an rìgh.

So agaibh na dathan sa’ bhreachan eile:—

(l) Dearg, geal is buidhe, na dathan a tha air an tionnsgnadh an suaicheantas Newfoundland e fhéin.

(2) Dearg, geal is gorm, a’ foillseachadh comh-fhlaitheachd Bhreatainn.

(3) Uaine, geal is bàndearg, datha a tha sa’ bhratach aig Newfoundland o shean.

[TD 118]

(4) Bàndearg airson nam Pròstanach.

(5) Uaine airson nam Pàpanach, agus

(6) Geal, a’ foillseachadh, agus ag innse dhuinn gu bheil a nis sìth eadar na Pròstanaich agus na Pàpanaich. Sin agaibh sin, agus mar a thuirt Gàidheal á Arasaig, faisg air Antigonish, rium, Di-Luain-sa chaidh, ’s sinn a’ bruidhinn air cogadh a’ bhreacain an Newfoundland, “’S ann aig Dia fhéin tha brath is fios dé ’m breacan a bheir buaidh aig deireadh an là.”

A RIAMH o ’n là a bhuail a’ chiad soitheach-seòlaidh á tìrean-chéine feamainn chìreanach is barra-stamh na h-Albann Nuaidhe, dh’ fhidir na daoine gu robh an leithid de ghalar an aorabh an t-sluaigh ris an canadh iad an tachas-tioram. Tha Jacques Cartier fhéin ag ìnnse dhuinn gun do chaill e móran de na maraichean aige leis an tachas-tioram san dùthaich so. Sa’ bhliadhna cóig ciad diag, ceithir fichead ’s a trì diag, fhuair an Ridire Ruiseart Hawkins a mach gun dèanadh sùgh an òrmheas léigheas air an tachas-tioram, ach, sa’ bhliadhna so fhéin, an Albainn Nuaidh, bha thairis air deich thar fhichead duine cloinne san ospadail, an Halifax, loma-làn de ’n tachas-tioram. Tha na lighichean ag ràdh gur e dìth “<eng>Vitamin C<gai>” a th’ air a’ chloinn, is gum bu chòir do gach màthair aig a bheil duine beag, sugh an òrmheas a thoirt dha cho luath ’s a ruigeas e dà sheachdain a dh’ aois. A réir nan dotairean, chan eil bainne na bà idir cho iomlan ’na bhiadh ’s a thàtar am beachd, is gur h-e bainne na cìche as fheàrr uile gu léir airson beathachaidh nan naoidhean.

THA trì bliadhna air a dhol seachad a nis on a chaidh Cathair na Gàidhlige a stéidheachadh an Oilthigh an Naoimh Fransaidh Xavier, an Antigonish, Alba Nuadh. Anns an Oilthigh so thàtar a’ teagasg Gàidhlig na h-Albann, Eachdraidh nan Ceilteach, is Litreachas nan Ceilteach. Anns a’ bhliadhna a chaidh seachad bha trì fichead oileanach a’ gabhail nan cuspairean sin, is ’nam measg bha duine dubh á tìr Basuto a bha a’ meòrachadh air a’ Phrionnsa Teàrlach, Fionnghal NicDhòmhnaill, agus am Morair Seòras Moirreach. Chaidh an duine dubh air ais gu tìr Basuto ach mun d’ rinn e breacan-á-baile thug e urras dhuinn gun dèanadh e spàirn chruaidh air eachdraidh Bliadhna Theàrlaich a theagasg do chloinn na sgoile an tìr Basuto. Thog e beagan Gàidhlig nuair a bha e cuide ruinn cuideachd, is sheinneadh e “Am Ministear ’s am Bàillidh,” le dreach is le suigeart a dh’aindeoin blas beurla Basuto an sud ’s an so am measg nan ceathramhnan.

NAN abradh duine ás an t-Seann Dùthaich gun robh e ri bìtheadh fad an là, thuigeadh duine gu robh e sìos aig a’ chladach, no faisg air laimrig a’ bìtheadh, no a’ tearradh bàta, ach, san dùthaich so, ma their thu gu bheil thu “a’ bìtheadh,” tha sin a’ ciallachadh gu bheil thu a’ sgrìobadh bì á cairt nan craobhan giuthais, ’s e sin ri ràdh, an giuthas-Lochlannach. Nuair a tha a’ bhì air a cruinneachadh o na craobhan, tha na boireannaich ’ga sgrìobadh, is ’ga

[TD 119]

glanadh gu cùramach gus nach bi lorg sam bith air cairt nan craobhan ’na measg. Gheibh iad reic do ’n bhì anns na Stàitean Aonaichte airson dolar gu leth am punnd. Bidh na fir a’ falbh sa’ choillidh a’ bìtheadh fad mìos no dhà, agus is iomadh naidheachd éibhinn a bhios aca nuair a thig iad dhachaidh. Bha dithis a muigh a’ bìtheadh aon uair, is chaidh aonan diùbh air seachran. Streap e suas gu bàrr craoibhe, is shìn e ri éigheach ri a chompanach. An ceann greise fhuair e freagairt á dìomhaireachd na dlùthchoille, is thòisich an guth a’ teannadh nas fhaisge dha. Mu dheireadh chrom e ás a’ chraoibh, agus an sin ’na sheasamh gu stobach an làrach na coille, bha math-ghamhainn cho mór ’s cho dubh ’s a chunnaic e riamh a’ spleuchdaireachd air eadar an dà shùil.


AN ceann trì seachdainean eile bidh a h-uile seòrsa cuirm, fàilte is fleadhachais air chois an ceanna-bhaile Shidni, an Eilean Cheap Breatainn, oir, mu ’n àm sin, bidh baile Shidni ciad, trì fichead ’s a cóig bliadhna diag a dh ’aois. Chan eil luchd eachdraidh idir cinnteach có a’ chiad duine geal a fhuair lorg air Eilean Cheap Breatainn an toiseach. A réir cuid, bha iasgairean á ceann an iarthuath na Frainge a’ seòladh thairis gu Eilean Cheap Breatainn air eiriridh an truisg mun tàinig fios no forfhais air Columbus no Iain Cabot. Nuair a ràinig Iain Cabot na còrsaichean againn bha dùil aige gun robh e an Asia, is mar sin chuir e iongnadh air nach robh sgial air na sìodan luachmhor, agus na seudan prìseil mu ’n cuala e iomradh. Tha amharus againn cuideachd gu robh,

“Lochlannaich threun toiseach bhur sgéil,”
Sliochd solta bh’ air freumh Mhànuis,”

mar a thuirt Màiri nighean Alasdair Ruaidh, ag èaladh timcheall air na cladaichean againn mu chóig chiad bliadhna mun tàinig Columbus do ’n Mhórroinn so. Chan eil a mach air seachdain on a chunnaic mi itealan beag, buidhe, ag itealaich gu mall is ìosal thairis air Acarsaid MhicFhionghuin, an Eilean Cheap Breatainn. Có a bha so ach an Dotair Helge Ingstad a tha a’ fiachainn ri lorg fhaiginn air fearann-àiteachais nan Lochlannach. Tha e coltach gu bheil e móran nas fhasa gnothach mar so a rannsachadh o ’n adhar na bha e air tìr. Tha dùil aig an Dotair Ingstad gun tàinig na Lochlannaich air tìr an Labrador, no an Quebec, no an Albainn Nuaidh.

’S e am Màidsear Ioseph Desbarres a’ chiad àrd-riaghladair a bh’ air “Eilean Cheap Breatainn, is thug e an t-ainm Sidni air prìomh-bhaile an Eilein mar chuimhneachan air fear d’ am b’ ainm, “Am Morair Sydney,” a bha ’na Rùnaire Stàite airson nan Eilthireach. Thachair so sa’ bhliadhna seachd cia diag, ceithir fichead ’s a cóig. An déidh Desbarres bha an Còirnealair MacCarmaig ’na àrd-riaghladair air Sidni, agus tha esan ag ìnnse dhuinn gu robh ceithir mìle duine a’ fuireach an Sidni nuair a bha esan an ùghdarras. Cha robh dìth no deireas air an t-sluagh oir bha an t-iasg pailt, is bha na méinean-guail ag obair dìreach mar a tha iad an diugh. Dh’ fhaodadh duine sitheann-féidh, ’s e sin ri ràdh, “caribou”, no an lon Ameireaganach, a cheannach airson trì sgillinn am punnd.

[TD 120]

THA iasgach nam bànagan ’s nam breac gu math am bliadhna. Tha na bànagan a’ tòiseachadh ri ruith suas na h-aibhnichean mu dheireadh mìos a’ Ghiblein. Gabhaidh iad boiteag aig bial na mara ach nuair a ruigeas iad suas gu còmhnardan uachdrach na h-aibhne ’s e am maghar as fheàrr leotha. H-abair sibh-se gur e faghaid ghrinn a th’ ann nuair a shìneas iad ri riobadh. Gabhaidh iad “Am Feòladair Airgid,” mar a th’ agaibh-se san t-Seann Dùthaich, ach ’s e “Am Para Belle,” agus an “Jerry Ma Diddler,” na sùileagan as docha leotha sa’ chèarnaidh so de ’n domhan.

Tha iasg eile againn an so a bhios a’ snàmh a steach o ’n mhuir, agus a’ tadhal nan aibhnichean mu ’n àm so de ’n bhliadhna ris an abrar “gaspereaux.” Their na h-Innseanaich “Kiacks” riutha, agus ’s e sgadan-garbh an t-ainm a chuir Gàidheil Cheap Breatainn orra. Tha iad càirdeach ris an sgadan an gné ’s an cumadh, ach gu bheil iad nas motha. Tha na h-iasgairean ’gan glacadh le lìon-iadhaidh is ’gan reic ri na giomadairean airson biadhaidh. Tha feadhainn eile ’gan glacadh an cléibh, car coltach ri cléibh-ghiomach, ach tha na cléibh so lethchiad troigh air fhad, is fichead troigh air liad. Tha muinntir Eilein Eòin a’ feannadh nan gaspereaux, ’gan sgoltadh, ’gan gearradh an òrdan, ’gan sailleadh, ’gam pacadh am baraillean, is ’gan aiseag a null do na Stàitean Aonaichte, do na h-Innseachan an Iar, is do ’n Roinn Eòrpa. ’S e glé bheag a dh’ itheas gaspereaux an Canada, ach tha sluagh na Roinn Eòrpa anabarrach fhéin measail orra. Bidh iadsan ’gan-itheadh cuide ri bàrr goirt agus fìon.


O CHIONN deich bliadhna air ais bha e furasda gu leòr teisteanas fhaighinn airson carbad-ola a stiùireadh an Albainn Nuaidh. Dh’ fhaodadh duine air leth-shùil is air leth-chois cead fhaighinn ach, an diugh tha riaghailtean ùra air bonn a tha a’ cur ceannsachaidh air an fhear nach bu chòir a bhith air chùl cuibhle air an rathad mhór. A bharrachd air sgrùdadh fhaighinn air ciamar a stiùireas tu carbad, tha agad ri ceasnachadh a sgrìobhadh air reachdan-siubhail an rathaid-mhóir, is gus a faigh thu làmh-an-uachdair air na cnapan-starraidh sin, chan fhaigh thu cead carbad a làimhseachadh idir. Nuair a tha sin ás do dhéidh, tha Lagh nam Pongan romhad a h-uile uair a ghluaiseas tu o ’n tigh ann an carbad. Tha dà fhichead pong ann uile gu léir, is ma chailleas tu deich ás an dà fhichead bidh do theisteanas-stiùiridh air a thoirt bhuat airson sia mìosan. So cuid de na pongan-dìtidh a bhios ’nad aghaidh ma bhristeas tu na riaghailtean:—

(l) aonan, a’ falbh aig astar thairis air trì fichead mìle san uair: trì pongan.

(2) a dhà, a’ stiùireadh a’ charbaid nuair tha smùid ort: sia pongan. Air uairibh, ma tha thu ’ga do sheann dalladh, ’s e deich là ar fhichead sa’ phrìosan a bheir iad dhut, gun chothrom idir air càin a phàidheadh, is chan fhaigh thu cead-stiùiridh fad dà bhliadhna an déidh sin.

(3) a trì, a’ fàgail àite san rathad mhór far an do thachair sgiorradh: trì pongan.

[TD 123]

Moladh ’Ic Aoidh
IAIN GRIMBLE

’S E nì cho diamhair ’s cho iongantach ’s a tha ’nar n-eachdraidh gun tug Gaidheil Eirinn, ris an abradh aig an àm na Scotaich buaidh air na Cruithnich a dh’ fhairtlich air cumlachd nan Ròmanach. Cha toir sinn ach tuairmeas air ciod de ’n bhuaidh so a thàinig bho chathachadh, agus dé uiread dhith a bha mar thoradh air a’ chaidreamhachd ’s air an eòlas a bha taisgte ann an cànan an luchd buaidh. Chan eil cinnt againn ach air gun tainig na Scotaich le dualchas catha na Féinne agus le eòlas eaglais Chaluim Chille. Nach àluinn an smuain a their gun robh aig an àm sin am peann na bu treise na an claidheamh, ’s gun robh eòlas nan Scotach á Eirinn, a thug buaidh cho mór san Roinn-Eòrpa, comasach air na Cruithnich a cheannsachadh gun móran fala a dhòrtadh.

Cha do stad na Scotaich aig oir a tuath tir-mór ach rinn iad ionnsaigh taobh Arcaibh is Shealtainn is eileanan nam Faroes agus Iceland. Mar a b’ fhaide an ceum o Eirinn ’s ann bu lugha a rinn iad de làrach, agus ’s iongantach mur e sin as coireach cho beag ’s a tha de fhreumhan na Gàidhlige ann an cainnt Iceland an diugh an coimeas ri na gheibhear an cainnt nam Faroes.

Bhon tha na h-eileanan sin uile an diugh Lochlannach ’nan gné, is dòcha gur e suidheachadh nan àitean a chuir crìochan roimh ’n sgaoileadh Ceilteach mu dheireadh san àird a tuath. Tha e glé choltach gur e so a bha ’n inntinn an fhir a rinn dealbh-dùthcha air an sgìr so san t-seachdaimh linn deug. ’Na àm-san, b’ e Strath-Nabhair, a bha gabhail a steach a chuid bu mhotha de airthir a tuath Alba agus a bha na bu mhotha na iomadh siorramachd am Breatainn, an daingneach Ghaidhealach a b’ fhaide tuath. Rinn e dealbh air an dùthaich so air a cuairteachadh le beanntan àrda bho chladach gu cladach, mar gum biodh e de ’n bheachd gun robh beanntan do-ghlacadh eadhon mur an robh eileanan. Am broinn a’ chearcaill bheann so bha an Taobh Tuath no Dùthaich ’Ic Aoidh, air an tugadh an t-ainm, Strath-Nabhair mar thoradh air an abhainn a bha sruthadh troimh mheadhon. A deas air an Taobh Tuath bha “Sudurland,” an iar air bha na “Sudurey’s” nach biodh fhathast, ’s dòcha, ’nan Innse Gall Gàidhlige mur b’ e gun deachaidh aig an daingnich Cheiltich air tir-mór air i féin a ghleidheadh bho na Lochlannaich a bha mu a timcheall.

[TD 124]

Có an cinneadh ris an robh an daingneach so air a h-earbsa? B’ iad sluagh chun an do chuir Donnan agus Maol Rubha teachdairean Crìosdaidh ged nach do thadhail iad fhéin riamh air an Taobh Tuath. B’ iad daoine a bha eòlach air àrd-ghrinneas obraichean-snaidhidh no gràbhalaidh na h-eaglaise Ceiltich, agus muinntir a chùm air cuimhne litreachas gaisgeil na Féinne. Nuair a thòisicheadh an toiseach air a bhith a’ taghadh ainm cinnidh, thug iad orra fhéin ainm a bha sean agus urramach. Gheibhear an t-ainm Aodh cho fada air ais ri fionn-sgeul “Bàs Chloinn Lir.” B’ e Aodh a b’ ainm do ’n rìgh mu dheireadh a chrùnadh aig Teamhair ann an 1592, agus b’ e an t-ainm ceudna a bh’ air ceann-cinnidh mór Ulaidh air an deachaidh call-catha aig Cinn t-Sàile ann an 1602. B’ e Aodh, a chaochail sa’ bhliadhna 1571, an ceann-cinnidh mu dheireadh de ’n ainm sin a bh’ air Cloinn ’Ic Aoidh, agus tha freagarrachd mhuladach an lùib sin, oir b’ e a’ chiad ceann-cinneadh a thugadh fo ìochdranachd do na Sasunnaich.

Tha na seann sgeulachdan Lochlannach a’ deanamh soilleir gun do chuireadh bacadh air adhartas na “Vikings” ann an Dùthaich ’Ic Aoidh. Ged a chaidh iad a steach do chridhe na dùthcha a chur catha cha b’ urrainn dhaibh tuineachadh an sin. ’S ann a mhàin an àiteachan anns an gleidheadh iad bàta, fo dhìon an uachdranachd air muir, a tha ainmean-àite tha cumail cuimhne air tuineachadh nan Lochlannach. Tha na sgeulachdan a’ toirt tarraing air ceann-cinnidh Ceilteach do ’n b’ ainm Moddan agus is dòcha gur ann uaithe-san a thug Clann ’Ic Aoidh an sloinneadh neònach sin “Clan Morgan.” Tha e soilleir, cuideachd, nach ruigeadh dìoghaltas air ànraich is fògarraich a theicheadh gu fasgadh an Taoibh Tuath. Nuair a sguir bagraidhean nan Lochlannach thòisich maoidheadh nan Sasunnach bho dheas. Stéidhich iadsan iad fhéin ann am baile a dh’ ainmich iad air righ Edwin á Northumbria. Ghabh iad orra fhéin an t-ainm Scotaich, ged nach bu ghnàth le luchd ceannsachaidh iad fhéin a sgeadachadh le craobhan-cosgair an t-sluaigh a smachdaich iad gus am biodh an ceannsachadh coimhlionta. Thug na Sasunnaich cùmhnant-fearainn do chach a chéile air talamh nam fìor Scotach, agus air Sealtainn is Arcaibh cuideachd nuair a thug tubaisd uachdranachd cothrom dhaibh. Ghabh iad na cùmhnantan-fearainn sin mar lethsgeul a bhith tuasaid an aghaidh an luchd-àitichidh dhligheach, agus cho-éignich iad gach ceann-cinnidh Ceilteach de ’n d’ rinn iad tràill gu sabaid an aghaidh a nàbaidhean a bha fhathast gun cheannsachadh.

Airson ùine mhór thàrr Clann ’Ic Aoidh ás o’n sgrios so. Thug iad a’ cheart aoidheachd do Uilleam an Leómhann ’s a thug iad do na Lochlannaich, agus chan eil teagamh nach tug muinntir Dhun-Eideann dùil-thairis gun rachadh aca air Strath-Nabhair. B’ e an teaghlach làidir Sasunnach sin, Gòrdon, a ghabh còir troimh mhort air iarlachd Shutharlainn, a fhuair tighearnas air Strath-Nabhair, anns an t-siathamh linn deug, troimh chealgaireachd is shlaightearachd.

Mar sin ’s ann an toiseach na seachdaimh linn deug a chuireadh Clann ’Ic Aoidh, mar ìochdarain nan Gòrdonach, a chogadh as leth nan Sasunnach an aghaidh Aodh Ni Néill ann an Ulaidh, agus an aghaidh Chloinn ’Ic Leòid an coimhearsnaich ann an Leódhus.

[TD 125]

’S ann a nuas bho ’n linn sin a choisinn na Gaidheil, oighreachan an dìleab Cheiltich, fìor inbhe gaisgealachd. Anns an ùghdarras, a thug Rìgh Seumas VI airson an turuis air ’n do chuireadh Clann ’Ic Aoidh agus feadhainn eile an aghaidh Leòdach Leódhuis, bha na faclan “cuir á bith.” Aig an àm sin dhealbh agus sgrìobh na Gòrdonaich innleachdan air a’ Ghàidhlig a chur á bith. Nan robh an latha air a dhol leis an riaghaltas an Dun-Eideann chan eil teagamh nach robh iad air a’ Ghaidhealtachd ’s a’ Ghàidhlig a sgrios gu tur, ’s cha bhiodh air fhàgail ach ainmean-àiteachan troimh ’n deanadh na h-àil ri teachd tuairmeas air an eachdraidh. Cha bhiodh sgeul air pìobaireachd no air òrain mhóra no air luinneagan Dheirdre agus na Féinne. ’S dòcha nach biodh eadhon dearbhadh sam bith air fhàgail nach b’ e sluagh borb agus aineolach a bh’ anns na Gaidheil. B’ e sin beachd nan Gall orra san t-seachdaimh linn deug agus cha bhiodh rathad air am beachd sin a bhreugachadh. B’ ann mar sin a thachair an Arcaibh agus an Sealtainn agus chan eil air fhàgail ach cànan is litreachas nam Faroes gu taobh na fìrinn a ghleidheadh.

Ach cha robh e gu tachairt sa’ Ghaidhealtachd airson trì cheud bliadhna eile. Ann an Strath-Nabhair fhéin thòisicheadh a’ deanamh laoidhean spioradail ann an Gàidhlig aig a’ cheart àm a bha am fear riaghlaidh Gòrdonach a’ feuchainn ri Beurla chur orra do ’n aindeoin. Tha e air innseadh dhuinn gun b’ iad laoidhean Iain ’Ic Aoidh á Mughdal a bhrosnaich Dùghall Bochanan anns an linn ’na dhéidh. Thug Dòmhnall Mór MacCriomain na buinn dhith gu Strath-Nabhair an déidh losgadh Chille Chrìosd agus ’s ann uaithesan a thug Ian Dall agus Aonghas MacAoidh an ealain bho ’n tàinig móran de phìobaireachd Chloinn ’Ic Criomain air am bheil lorg againn an diugh. Dh’ fhàg Rob Donn againn ceithir cheud duilleag de bhàrdachd a tha deanamh deilbh air dóighean is cor an t-sluaigh an Strath-Nabhair san ochdaimh linn deug. Ann an Leabhar na Féinne tha dà cho-chruinneachadh mhór de òrain ghaisgeil á Dùthaich ’Ic Aoidh. Cha b’ ann gus an naoidheamh linn deug, nuair a thugadh an seilbh bho mhóran Ghaidheal ’s a chuireadh iad thar chuan, a chuireadh crìoch air obair Rìgh Seumas VI, ’s a chaidh Strath-Nabhair á bith ’s a shlugadh suas i ann an siorramachd mhóir Shutharlainn. Agus an uair sin bha iad fadalach, oir eadhon ged a thigeadh latha anns nach bi mac màthar de Chloinn ’Ic Aoidh san Taobh Tuath aig am bi facal Gàidhlig ’na chlaigionn, tha dearbhadh gu leòr a nis nach b’ e teanga dhaoine borb allaidh a bh’ innte agus gun do mhair i ’na cànan anns an robh taisgte mór shaibhreas eòlais, teòmachd agus ealain. Faodaidh e bhith nach ceadaichear a chaoidh do ghineil Chloinn ’Ic Aoidh an eachdraidh ’s an litreachas fhéin fhoghlum anns na sgoilean; ach mairidh iad a dh’ aindeoin sin.

Chan eil eachdraidh Strath-Nabhair gun choimeas dhi. Dh’ àraich ceàrnan eile pìobairean a b’ ionmholta agus bàird a bu lìonmhoire. Dheanadh àiteachan eile uaill á buaidhean cogaidh a b’ iomraidiche agus á diadhairean a b’ ainmeile, ach bhon tha a’ Ghàidhlig a’ dol an comhair a cùil gus am bheil na h-eileanan fhéin ann an cunnart, tha e mar ìmpidh oirnn eachdraidh Strath-Nabhair a chumail ’nar cuimhne.

[TD 126]

’S e Strath-Nabhair an t-oisean as iomallaiche de ’n Ghaidhealtachd, agus ghleidheadh e airson mìle bliadhna a dh’ aindeoin iomadh seòrsa deuchainn. Nan robhas air a bhriseadh aig àm sam bith bho theachd na Vikings chun an latha an dé, có aig tha fhios cia mheud daingneach eile a bha air géilleadh cuideachd.

Goirid an déidh a’ chogaidh mu dheireadh sgrìobh Wallace Notestein, àrd-ollamh an Ameireaga, leabhar d’ am b’ ainm “<eng>The Scot in History<gai>” agus anns an leabhair sin tha e ag ràdh gun dh’ fhairtlich air smuain-aonachaidh sam bith a lorg an eachdraidh Alba; cha d’ fhuair e idir innt an aonachd a tha cho soilleir an eachdraidh Shasuinn ’s a tha deanamh na h-eachdraidh sin cho tlachdmhor! ’S e a dh’ fhaodadh sin a ràdh, oir tha gach nì a bhuineadh do fhìor stéidh eachdraidh Alba air am fàgail gu tur a mach ás an leabhar. Tha iomadh facal ann a sgrìobh Raibeart Burns, Bhaltair Scott agus sgrìobhaichean Beurla eile, ach chan eil aon lideadh ann bho Ghaidheal. Chaidh aig Goill na h-àird an ear-dheas air a’ bheachd a sparradh air oilthigh Ameireaganach gum b’ iad féin na fìor Scotaich—air an sàrachadh le trioblaidean dhaoine allaidh an taobh tuath.

’S e aon nì a mhàin a tha comasach air mealltachd a’ bharail sin a nochdadh. ’S e sin misneach is cruadal nan Gaidheal troimh iomadh linn—a’ mhisneach a tha toirt na h-aonachd do eachdraidh Alba a dh’ fhairtlich air Wallace Notestein a lorg. Chòmhraig na Gaidheil eadhon nuair nach robh dùil sam bith aca ri buaidh. Rinn iad litreachas nuair bha innleachdan clò-bhualaidh air an àicheadh orra agus chùm iad beo an eòlas agus an ionnsachadh nuair a bha na ceithir oilthighean Albannach a’ leigeil orra nach robh a leithid de eòlas ann.

Is dòcha gun toir buill-airm ùra an latha an diugh, an ràdio agus telebhisean, buaidh thairis orra. Faodaidh gun tig latha anns nach cluinnear ach Beurla ann an Strath-Nabhair agus ann an àiteachan eile as tèaruinte. Ach choisinn na Gaidheil anns na trì cheud bliadhna a chaidh seachad buaidh nach urrainn iad a chall a nis; buaidh a thug iad fada roimhe ’n so air na Cruithnich. Tha samhla de ’n bhuaidh so ri a faighinn an diugh am baile Thokyo an Japan, far am bheil fear teagaisg Beurla san Oilthigh aig na nì e ag ionnsachadh na Gàidhlig.

(Dh’ eadar-theangaicheadh an t-iomradh so le Murchadh MacSuain).

[Sanas]

[TD 129]

Bas anns a’ bhuaile
Le FIONNLAGH I. MACDHOMHNAILL

[Dealbh]

CHA mhór nach bruicheadh tu ugh air a’ chabhsair ann am Barcelona am feasgar a chaidh mi gu sabaid nan tarbh. Bha aon sabaid seachad anuair a chaidh mi a steach agus bha làraidh mhór a’ sileadh bùirn agus a’ slaodadh bhruisean a’ glanadh na fala a chaidh a dhòrtadh.

Fuil is grian. Eadar na dhà bha teannachadh ’na mo chom mun do sheinn an trompaid a’ gairm an ath thairbh nach fhàgadh a’ bhuaile gu bràth air a chasan.

Leum e a steach troimh dhorus a dhùin gu clis air a chùlaibh. Mar thà, bha gath stàilinn air a sàthadh ’na shlinnean, le bratach bheag oirre ag innse có an tuathanach a bhog sròn an laoigh anns a’ bhainne an toiseach agus a dh’ araich e airson na h-ìobairt.

Beathach gleansach dubh, le adhaircean móra biorach, le coltas an donais ’na dhà shùil. Beathach a dheanadh deagh laoigh nam faigheadh e an cothrom. Sheas e tiota a’ sguabadh a chìnn agus dh’ fhairich mi crith a’ tighinn annam a bha letheach eadar truas agus masladh.

Bha na suidheachain timcheall na buaile loma lán le Spàinnich, móran dhiùbh le cloinn ’nan uchd nach robh ach gann aig ìre coiseachd. Thòisich a’ ghlaodhaich, a’ cur fàilt air an tarbh. Bha leanabh thrì bliadhna mu mo choinneamh a’ smèideadh neapaige. Anuair a thòisich an tarbh a’ gluasad, agus e air a shùilean a chleachdadh ris a’ ghréin, thuit sàmhchair.

[TD 130]

An Toreador

Chunnaic e an toreador, ’na sheasamh leis fhéin am meadhon na buaile, agus rinn e air, a shròn ri làr is cop r’ a bhial ’s e a’ bùirean.

[Dealbh]

Cha sheasadh duine beò ris a sud. Leum an toreador air cùl balla-dìon fiodha a bha shìos mu mo choinneamh, agus chriothnaich am balla anuair a bhuail an tarbh. Spealg e bìdeagan fiodha, agus spealg e bìdeag far te de na h-adhaircean aige fhéin.

Ach an déidh sin bha e beagan na bu chiùine. Beagan. Agus chaidh an toreador a mach leis fhéin a rithist gun dad aige a dhìonadh e ach brat dhearg is phinc leis an robh e a’ dol a chluiche an tairbh.

Thigeadh an tarbh le bùirich is sitrich. Dìreach anuair a shaoileadh tu gu robh a dhà adhairc gu bhith ann am mionach an toreador ghluaiseadh an toreador gu socair a thaobh, mar dhuine a’ toirt a’ chiad cheum ann an waltz.

Sud seachad an tarbh fo achlais. Sud mun cuairt an toreador a dh’ fheitheamh an ath ionnsaigh. Chunna sibh leanaban nach robh cho ciùin agus iad a’ cluiche ri piseig le luideag air ceann srainge.

Fad an t-siubhail bha an toreador a’ beachdachadh an tairbh. Ag amharc có an taobh a bu bhuailtiche dha a dhol. Có an adharc leis am b’ fheàrr leis sàthadh. Ciamar a b’ fheàrr a ruigeadh e air anuair a thigeadh an t-àm airson a’ chlaidheimh. Agus bha mise air bhiod, ag amharc duine sgileil aon bhriobadh sùla agus aon sàthadh adhairce bho’n a’ bhàs.


Am Picador

An ceann greise thàinig dà sheabhaltach dhùr a steach do ’n bhuaile, gach fear dhiubh air muin eich. Gach fear le sleagh shia troighean ’na làimh, agus sgian ghoirid gheur air ceann gach sleagha.

Bha cuibhrige mór tiugh air cliathaich gach eich sìos, cha mhór chun an láir. Agus bha an t-sùil a b’ fhaisge air an tarbh air a còmhdach air dhòigh agus nach fhaiceadh an t-each an cunnart.

Chaidh aire an tairbh a thoirt gu aon de na h-eich. Agus ma chaidh, sud far an robh an straighlich. Rinn an tarbh air an

[TD 131]

each agus stob e adhaircean fo a mhionach agus aon turus thog e crudha deiridh an eich cho àrd agus gun do thilg e am picador leis an t-sleagh ’na chlostar a mach thairis air balla-dìon na buaile.

Ann am mionaid, chaidh an tarbh a thoirt chun an eich eile agus thòisich a’ cheart strì.

Bha còir aig a’ chuibhrige an t-each a dhìon ach aon turus chunna mi adhairc an tairbh a’ tighinn a mach dearg fo ’n chulbhrige.

Fad an t-siubhail bha am picador gu h-àrd a’ sàthadh ’s a’ sàbhadh le ceann geur na sleagha, gu mionaideach faiceallach a’ gearradh féithean slinnein an tairbh, a’ dol cho domhainn ’s a b’ urrainn dha ’s e a’ dreannadh fhiaclan. Agus bha an fhuil a’ dòrtadh sìos gualainn an tairbh agus i a’ reothadh air fhionnadh. Bha so airson an tarbh a lagachadh. Bha na Spàinnich a’ glaodhaich. Agus thainig a’ ghòmadaich ormsa.

[Dealbh]

[TD 132]

Na banderillos

Anuair a thug iad air falbh na h-eich thainig na banderillos a steach. Daoine beaga, grinn air an casan, agus is iad a dh’ fheumadh. Bha triùir aca ann. Agus aig gach fear bha dà ghath mu shlait am fad le sgian air chumadh dubhain an ceann gach gath.

Fear an déidh fir sheas iad agus mhag is mhaoidh iad air an tarbh gus an deach e an sàs annta. Rinn e air a’ chiad fhear. Dhanns am banderillo a mach ás an rathad agus anuair a bha e mu shlat bhuaithe gheàrr an dannsaiche boc agus stob e an dà ghath ann an slinnean an tairbh.

[Dealbh]

Rinn an dara fear an aon rud. Agus an treas fear. Agus anuair a bha iad ullamh bha sia gathan ribinneach crochte ris an tarbh. Chan fhaigheadh e caoiteas iad a chionn ’s gu robh na dubhain ’gan cumail ’na fheòil. A h-uile turus a ruitheadh no a leumadh no a chrathadh an tarbh a cheann bha na gathan a’ gliogadaich.

Bha àm a’ mharbhaidh a’ tighinn faisg.

Thainig an toreador a mach aon uair eile le bratach dhearg flanain aige crochte fo bhioran, agus claidheamh caol fada am falach ri taobh a’ bhiorain. Thòisich a’ chluiche mu dheireadh.

Ged a bha an tarbh lag bha e fhathast cunnartach, agus bha am pian agus fàileadh na fala ’ga chur dheth fhéin. Turus an déidh turuis thug e roid air an toreador. Turus an déidh turuis thug an toreador ceum a thaobh, uaireannan a’ leigeil an tairbh seachad fo achlais, uaireannan ’ga leigeil seachad air a chùlaibh, e fhéin uaireannan a’ dol air aon ghlùin agus adhairc an tairbh a’ dol seachad r’ a bhus. Bha an toreador a’ coimhead rag fuar le faiceall mar a chì sibh uaireannan cat aig am bheil rodan ann an cùil.

[TD 133]

[Dealbh]

Am Bàs

Mu dheireadh thall thionndaidh an toreador agus sheall e an claidheamh do ’n t-sluagh fhad ’s a bha cuideigin eile a’ tarraing aire an tairbh. Dh’ iarr e cead air ceann-suidhe na sabaid an tarbh a mharbhadh.

Thug an tarbh ionnsaigh an déidh ionnsaigh. Rinn an toreador sàthadh an déidh sathadh. A h-uile turus bha an claidheamh a’ dol a steach troigh no ’n còrr, ach bha e a’ dubh-fhaileachdainn air an toreador an dearbh àite a lorg. Bha fuar-fhalus air mo bhasan, agus ghlac mi mi fhéin ri leth ùrnuigh, a’ guidhe gun deanadh e cabhag agus gun cuireadh e a’ bhrùid ás amhghair.

Chithinn glùinean an tairbh a’ fàs glagach. Mu dheireadh thall, rinn e nuallan nach robh ach coltach ri nuallan laoigh. Thionndaidh e, agus mar thrughan air an daoraich choisich e air a shocair chun an doruis air an tainig e steach bho chionn leth-uair. Ach mun do ràinig e, ghéill a ghlùinean agus laigh e agus bhàsaich e.

Bha an sluagh a’ maoidheadh ’s a’ magadh-fheadaireachd oir cha bu toil leotha toreador nach do mharbh a tharbh.

Thainig trì eich a steach ’s shlaod iad air falbh a’ chlosach.

Thainig làraidh an uisge ’s nam bruisean a dheasachadh na buaile airson an ath tairbh. Agus anuair a dh’ éirich mise gu falbh bha aois nan trì bliadhna air an t-suidheachan mu mo choinneamh a’ briseadh a chride a’ caoineadh, agus chan éisdeadh e r’ a athair a bha a’ cur an céill dha cho uasal ’s a bha a’ bhùidseireachd.

[TD 134]

A’ Bheithe
ALASDAIR I. MACILLEMHAOIL

[Dealbh]

THA sgrìobhaiche Ròmanach, a bha beò anns a’ chiad linn a’ toirt iomradh air a’ bheithe, agus ag agairt gur anns an Fhraing a chinn i air tùs. Chan eil cinnt no dearbhadh sam bith gu bheil sin ceart, ach co-dhiùbh tha a’ bheith an diugh ri faighinn air fad is farsaingeachd an t-saoghail. Air cho bochd neo-thorach ’s am bi an talamh, fàsaidh i an sin, agus chan iarr i móran fasgaidh. Anns a’ Ghaidhealtachd gheibhear i air na monaidhean àrda, gu ìre 3000 troigh

[TD 135]

os cionn na mara, agus is i an aon chraobh a sheasas ri fuachd coimheach Roinn-a-tuath an t-saoghail.

’Na h-òige tha rùsg na craoibhe mìn, geal, agus mar sin tha i so-fhaicsinneach a measg nan craobhan eile sa’ choille. Agus có nach do mhothaich cho cùbhraidh ’s a tha an t-àile an cois na coille-bheithe; gu h-àraidh an déidh frasan maoth an t-samhraidh.

Tha fiodh na beithe air a thoirt a steach do ’n rìoghachd so ás Ameireaga agus á Canada, bho chionn greis air ais, agus bhatar a’ deanamh àirneis de gach seòrsa dheth. Bha cuid de ’n fhiodh air leth brèagha, dealbhach, agus fo làimh an t-saoir ’s an fhir-lìomhaidh thigeadh e dlùth air bòidhchead <eng>mahogany<gai> fhéin. Ach ’s ann ’na fhiodh-fillte as tric a chì sinn e an diugh.

An toiseach a fàis cuiridh a’ bheith mu throigh gu leth gu dà throigh ri h-àirde gach bliadhna. Ruigidh i a lànachd ann an leth-cheud bliadhna, agus seasaidh i mu thimcheall leth-cheud eile.

Bha ’n rùsg air a cur am feum gu bhith cairteadh leathrach. Dheanadh an rùsg uachdrach, méilleag mar a theirte rithe, leus soluis, agus am plaosg a stigh clàr sgrìobhaidh. Tha iomradh air fear, Numa Pompilius, rìgh na Ròimh seachd ceud bliadhna Roimh Chrìosd, a dh’ fhàg sgrìobhaidhean air a leithid so de chlàir.

Ri linn na seilg ’s na catha borba o shean, dh’ iarradh am fear-bogha saighead beithe, agus ri àm calanais gheibhte a’ chuibheall-shnìomh air a deanamh de ’n fhiodh cheudna.

Tha e air a ràdh gu bheil sìoman de shlatan-beithe cho righinn ri ròpa cainbe, ma tha iad air an ùr ghearradh agus air an toinneamh gu teann.

Bheir teine beithe teas fuathasach, agus b’ e so connadh teallach na ceàrdaiche mus robh gual air a chleachdadh.

Tha e coltach, cuideachd, gun tugadh na Gaidheil seòrsa de dheoch as a’ chraoibh. Thug fear-turuis gu Innse-Gall, anns an ochdamh linn deug, cunntas air mar a bhiodh muinntir nan eilean a’ tarraing sùgh aisde agus a’ togail dighe làidir deth. Tha e toirt mion-sheòladh dhuinn mar a bha so air a dhèanamh agus a’ crìochnachadh leis na briathran: “Is i deoch fhiùghantach, thaitneach tha ’n so, agus bhitheadh e ’na aobhar toileachais nan cleachdtadh i an àite ’n uisge-bheatha phuinnseanta.

Mu dheireadh an earraich tha na cluigeinean, no na dosan, froise, fo làn bhlàth, cuid dhiubh fireann, agus feadhainn eile boireann, agus chithear iad ruiteach dearg air na seang-mheanglan. Tha móran fhlùran anns gach aon dhiubh, agus nuair a phlaosgas iad, sgapaidh am <eng>pollen<gai> no a’ mheanbh-mhin, a nì torach an sìol anns an dìthean bhoireann.

An déidh sin tachairt tha sìol air ullachadh gu bhith air a ghiùlan fad is farsaing leis a’ ghaoith—gach cnò bheag le dà sgiath mhaoth, mar meanbh-chuileig, air a luasgadh a null ’s a nall. Ach, air a’ cheann thall, tuitidh i gu talamh, agus ma bhios cùisean soirbheasach freumhaichidh i an sin. Thig a’ ghrian is blàths an t-samhraidh is cinnidh craobh ùr san fhàsach.

Bithidh a’ bheith faisg air fichead bliadhna dh’ aois mus giùlain i meas, ach an déidh sin bheir i mach toradh gach earrach.

[TD 161]

Sean Eolas-Luibh

(14) AM BEARNAN BRIGHDE

ALASDAIR MAC’ILLEMHAOIL

[Dealbh]

Is e so flùr eagach na Ban-Naoimhe Brìghde, agus theirteadh gum biodh an lus fo bhlàth air Latha Fhéill Brìghde—an dàrna latha de ’n Fhaoillteach.

Tha brìgh an luibh air a chleachdadh fhathast mar ìocshlaint. Anns an Fhraing nithear feum de ’n duilleig mar biadh-lus, agus ann an cuid de cheàrnaibh tha am bun air a chur anns a’ chofaidh gus am blas a leasachadh. Bha uair dheth, cuideachd, anns an deantadh leann de na flùirean. Tha iomradh air an lus fo ainm eile—spéir—mar leigheas air goirteas sùla:—

Luibh Chaluim Chille agus spéir,
Meannt agus trì-bhileach còir,
Bainne atharla nach do rug laogh,
Bruich iad is càirich air bréid,
’S cuir sud air d’ shùil aig trath-nòin.
Air an Athair, am Mac agus Spiorad nan Gràs,
’S air Ostal na Seirce, bidh do shùilean slàn,
Mun éirich a’ ghealach ’s mun till an làn.

Cha do rinn Donnchadh Bàn dìochuimhne air a’ Bheàrnan Brìghde, oir am measg gach dìthean eile ann an Coire Cheathaich thug e luaidh air:—

Am beàrnan-brìghde ’s a’ pheighinn rìoghail,
’S an canach mìngheal ’s am mìslean ann.

Nuair a thug Linnaeus, an lusadair ainmeil Suaineach, fa-near uaireadair dhìthean a dheanamh, thagh e an lus so gu bhith comharrachadh a mach sia uairean sa’ mhadainn, oir sgaoileadh e a bhlàth aig an àm sin.

[TD 163]

Sgialachdan á Scalpaidh

Rann ort fhéin

Thachair an dà bhàrd ri chéile. Mun do dhealaich iad thuirt an dàrna fear ris an fhear eile: “Mun dealaich sinn dean rann dh’ an fhaoileig ud mu ar coinneamh no ni mise rann ort fhéin.”

Ars am fear air an do dh’ iarradh an rann a dheanamh:

“Seall ormsa bho m’ cheann gu m’ shàil,
’S dean thusa dhòmhsa dàn air réir,
Ach ma dh’ aoireas tu mis’, a Bhàird,
Aoiridh mis’, a Bhàird, thu fhéin.”

Saoil an tog

Ghabh dithis fhear turus daorach mhór. Thug iad oidhirp air a dhol gu bàta a bha aca ris an lamairig faisg air an àit anns an do ghabh iad an daorach. Dé nach robh iad a’ dol a dhèanamh leis a’ bhàta, ach cha d’ fhuair iad na b’ fhaide na an tiùrr.

“Cà’, cà’, cà’,” ars an darna fear ris an fhear eile. “Cà’, cà’, cà’—saoil an tog an làn á so sinn?”

Cleas

Bha seòldair Gaidhealach uair ’na làimh ann an soitheach-seòlaidh. An là bha so agus an soitheach-seòlaidh ann am port, dé ach ’s ann thòisich na seòldairean uile bh’ air bòrd innte ri fiachainn ach có a b’ fheàrr a shreapadh air na ròpan a mhullach nan crann àrda air an robh na siùil paisgte. Bha cothrom fìdhle aca air a dhol a mhullach nan crann. Ach am fear mu dheireadh dhe na seòldairean a dhìrich, cha robh e dad ach air faighinn an àird a mhullach aon de na croinn nuair a chaill e a ghréim, agus an uair a shaoil càch e a bhith marbh gun diog gu h-ìosal dh’ amais dhàsan breith air aon de na ròpan mun do bhuail e clàr-uachdair na luinge, is leig e e fhéin sìos air a’ chlàr-uachdair gu socair gun bheud tachairt dha. Dh’ eubh e ri càch, “Cuiridh mi geall,” ars esan, “nach eil aon duine agaibh a ni sud.”

A’ feitheamh

Tormod ri Cailean (is iad a’ feitheamh eathair gu an aiseag thar caolas anns an Hearadh): “Dé tha cumail an cathair co-dhiùbh?”

“Na h-acraichean,” arsa Cailean.

Togail uime

Ann an cuid de àitean anns a’ Ghaidhealtachd ’s e “togail uime” a theirear ris an rud a their na Hearaich “todhaigeadh” ris—togail na h-ùrach mu bhàrr a’ bhuntàta. An latha-sa bha Hearach a’ todhaigeadh air feannaig agus bha coigreach a’ gabhail cuairt faisg air an fheannaig, agus dh’ eubh an coigreach anns an dol seachad, “Tha thu togail uime.”

“Chan eil na togail càis,” ars a Hearach.

DOMHNALL R. MOIREASDAN

[TD 165]

Gnothaich Bhoireannach
MURDAG NICCOINNICH

A REIR na chluinnear, b’ e Mòd càirdeil, àghmhor, a bha anns a’ Mhòd mu dheireadh. Co-dhiùbh, cha chualas uimhir de chasaid, no de àrach mu sud ’s mu so ’s a b’ àbhaist, ged is math ar fios nach robh a’ chùis sin ann nach do chuir dìombas air cuideigin.

Bha Eóghan Macphì ann an cathair fir-riaghlaidh A’ CHOMUINN GHAIDHEALAICH, airson a’ chiad àm, agus chan eil teagamh gun d’ rinn a dhòigh, a bha gu daonnan séimh, rèidh, móran gu an Mhòd-sa a chumail cho càirdeil, gasda.

Ach, ged a b’ e na fir a bh’ air thoiseach, agus mu ar coinneamh, mar bu trice, tha fios math againn nach deanadh iad a’ chùis idir, gun am mnathan r’an cùlaibh agus bha e furasda dhuinn a léirsinn gu robh bean Eóghain Mhicphì gu dìblidh ri thaobh, agus gum bu mhath a thigeadh sin dhi.

Rugadh Ealasaid Nicphì ann am Baile Dhùbhthaich, ann an Siorramachd Rois, ged a thogadh i ann am Pàislig. B’ e a h-athair am bàrd Gàidhlig, ainmeil, IAIN CAMSHRON—a sgrìobh maille ri òran eile “Gleann Baile Chaoil,”—agus is ann á Manchainn Rois a thàinig a màthair. ’S e bròd na ban-Ghàidheil a th’ innte, matà, brod na ban-sheinneadair, cuideachd. Choisinn i iomadh duais aig Mòdan Nàiseanta, agus, chan e mhàin sin, ach tha còir-sgrìobhta Cuirm Chiùil Ghlaschu aice, agus bonn òir is còir-sgrìobhta an Athenaeum—ris an abrar an diugh AN SGOIL CIUIL RIOGHAIL ALBANNACH. Faodar a bhith cinnteach gur h-ann le cluais ealanta agus le cridhe blàth do chùisean ar cànain ’s ar ciùil, a sheas i tac ri a fear. Tha i ealanta cuideach le a làmhan, ann an obair ghréis Cheilteach an obair leathair agus crèadha. Choinnich i rinn gu ciatach, ciùin; maiseach ’na coltas agus tarraingeach ’na gné. Bha sinn uile uasal á prìomh bhan-Ghàidhealta a’ Mhòid.

[Dealbh]
Bean Eóghain Mhicphì

[TD 167]

[Dealbh]
Na teachdairean

Chan eil e ach nàdurrach do na Gàidheil sgrìob a thoirt gu ’n Mhòd, ma thig aca air, ach bha sinn toilichte uimhir de luchd tadhail á dùthchannan eile fhaicinn ’nar measg. Chì sibh an so na ceithrir theachdairean, a thàinig a dh’ aon ghnothaich á Eire agus ás A’ Chuimrigh.

Thàinig Risteard MacConchradha maille ri a bhean, agus bu tlachdmhor càirdeil iad le chéile. Bha iad luma làn molaidh air cho dàimheil ’s a fhuair iad an sluagh, air cho clisg, ealamh ’s a bha na co-fharpaisean air an ruith, agus, gu h-àraidh air cho sgileil ’s a bha chlann air an teagasg. Tha aon nighean bheag aca fhéin, aois dhà bhliadhna, agus chan eil focal aice ach a’ Ghàidhlig. Cha chuala iad na bu toigh leotha de ’n Ghàidhlig ann am beòil a’ mhóir shluaigh, a mach ’s a steach—ach có againn a chuala?

Chòrd an turas riutha da-rìribh, agus bha an dearbh sgeul aig Siùn Nì Mhurchù—a’ bhean-ionaid a thàinig á Eire. Tha i ’na ban-teagaisg sgoile; tha i trang daonnan an gnothaichean Oireachtais na Gaeilge, ach gu h-àraidh ann am buidheann Cáirde Na Cruite, a tha strì ri ceòl na cruit a chumail a’ dol gu beothail ann an Eire.

As A’ Chuimrigh, thàinig Maighstir Richards agus a bhean, agus Anna Weeks. Tha an dithis mhnatha-sa cuideachd sàs an gnothaichean an cànain. B’ e Anna Weeks bean fhrithealaidh nam fàlluinn <eng>(Mistress of the Robes)<gai> aig AN EISTEDDFOD mu dheireadh, agus is e bu taitnich leatha buileach nach robh Am Mòd cho mór ris AN EISTEDDFOD, agus, le sin dheth gun robh e comasach eòlas a chur air càch a chéile, aig céilidhean, agus cruinnichidhean a chumail le co-chomunn is cairdreabh air nach eil iadsan comasach idir. Ealanta ’na cànan fhéin, tha i de ’n bheachd gu bheil iadsan a’ cur cus muinighinn ’nan cuid seinn, air innealan ciùil, agus gu bheil sinne a’ gleidheil nan ceòl gu math nas dìlse, le bhith a’ seinn gun eiseamalachd piàno.

[TD 168]

[Sanasan]


[TD 169]

no a leithid sin. Chòrd na deuchainnean Gàidhlige rithe, agus bha i an dùil gum b’ e so nì eile anns an robh sinn gu math air adhairt orra-san.

[Dealbh]
Bean Alasdair Mhic ’Ill Eathain

As An Ròimh thàinig an t-Urramach Alasdair Iain Mac’IllEathain, agus a bhean, le blas na Gàidhlige air an còmhradh, eadar gum b’ e a’ Bheurla no an cànan Eadailteach a bh’ aca. Bha iad anns A’ Ghearasdan fad fichead bliadhna, agus b’ e an eaglais aca an t-aon te a bha a’ toirt searmoin Gàidhlig, aig an àm ud co-dhiùbh, anns a’ bhaile. Gu tubaisteach, bhiodh Am Mòd a’ tuiteam aig àm nan òrduighean aca an sud, agus cha tàinig aca air Mòd Nàiseanta a thadhail bho chionn còrr math air fichead bliadhna. Rugadh Fionnghal Nic ’IllEathain ann an Uig an Eilein Sgitheinich, ach chaidh a togail ann an Tobair Mhoire, ’s tha làn a clagainn de ’n Ghàidhlig aice. Ged is ann an Gearrloch a rugadh a fear, b’ éiginn dha a’ Ghàidhlig ionnsachadh nuair bha e gu math na bu shine, ach chan eil neach a chuireadh an umhail sin, agus an uair a chluinneas e, mar a chuala e am bliadhna, agus e ag crathadh làmh aig dorus Eaglais An Naoimh Aindreadh san Ròimh, guth ag ràdh, “Am bi searmoin Gàidhlig an so an diugh?”, cuiridh e a cheairt uimhir a dh’ iongnadh air an luchd-feòraich, ’s a chuireas iadsan airson, le, “Faodaidh gum bì.”

Cha bhiodh am Mòd ’na Mhòd idir gun chròileagan bho Chomunn Gàidhlig Lunnainn a bhith ’nar measg. Fhuair sinn fàilte agus furan ’nam measg-san cuideachd, agus ar cànan ’s ar ceòl dlùth do ’n cridheachan, chan ann a mhàin le cianalas an dream nach eil ach greis an dùthaich am breith, ach le argamaid, ’s le deòin an tuilleadh a dheanamh ás a leth.

[Sanas]

[TD 170]

[Dealbh]
Mairi Rothach

Chì sibh an so dealbh aon diubh—te a tha, mar mhóran de a ban-chàirdean, air iomadh latha, gu dìblidh, an sàs an gnothaichean Gàidhealta Lunnainn. Ged a rugadh agus a thogadh Màiri Rothach ach astar beag a mach á Lunnainn, is iomadh seachdain a chaith i ann an Leódhus, ás an tàinig a dithis phàrantan. Bha i eòlach air Gairm bho thoiseach tòisich. Tha Màiri agus a coimhearsnaich pròiseil ás an Gàidhlig, agus chuala sinn cliù da-rìribh ’ga toirt air an sgil anns a’ chànan nuair a sheinn iad. Is dòcha nam biodh beagan de ’n smuain agus de ’n oidheirp shunntaich, a tha iasdan a’ cumail a’ dol cho buanachail, chan e mhàin air beagan Gàidhlige thogail, ach air a’ chànan aosda-sa a chumail beò, agus aig a’ cheairt am gualainn ri gualainn ri cànanan eile anns an latha anns am bheil sinn beò, air a dheanamh ann an iomadh baile, beag agus mór, an Alba, nach biodh a’ Ghàidhlig cho lapach anns an réis.

A measg na cloinne b’ e clann Bharraidh a thog ar cridheachan. Gun teagamh, thug iad cuid dhinn air ar n-ais iomadh bliadhna, gu Mòid eile, le osaig ùrach, ghloin a Chuain a Siar ’nan guthan, agus ’nan aignidhean. Is e iad fhéin, gu dearbh, a thug an cunntas math orra fhéin; b’ e seachdain mhór ’nam beathachan a bha sud. Ghabh a’ chaileag a thug gu Tìr-mór iad obair chudthromach os láimh, ach chan i Ceiteag Haggerty té air an cuir obair uallach sam bith. Bha i cho aoidheil aig deireadh a’ Mhòid ’s a bha i aig a thoiseach.

Rugadh is thogadh Ceiteag ann am Barraidh agus chaidh a teagasg anns a’ Ghearasdan agus ann an Colaiste na Còcaireachd ann an Glaschu. Chan eil càil air an t-saoghal as fheàrr leatha na a saor-làithean a chur seachad anns a’ bhaile, ach cha rachadh i a dh’ fhuireach anns a’ bhaile mhór air dad a chunnaic i riamh.

Tha i aotrom, òg, ’na dòigh, ach anuair a thòisicheas i a’ bruidhinn air adhbhar na Gàidhlig (anns a’ Ghàidhlig) tha e soilleir gu bheil a cridhe anns an t-seann chànain. Cha leigeadh i smid leis a’ chloinn ach Gàidhlig fhad ’s a bha iad an urra rithe, agus bha a’ bhuil sin air am fileantachd anns na co-fharpuisean anns an deach iad an gréim.

Tha Ceiteag ainmeil mar bhan-dhannsair agus cha b’ e so a’ chiad fhéis aig an robh i ann an Dun-Eideann! A chionn ’s gu bheil i fhéin cho suigeartach chan ann mar bhan-sgoileir a tha a’ chlann a’ sealltainn oirre, agus is ann mar sin as motha a bhios a buaidh.

Ma bha amharus oirnn an dràsda ’s a rìs, mar chaidh am Mòd air adhairt nach robh an cànan idir cho diongmhalta, snog, no cho coitcheann ’s a bha am féileadh; ma bha sinn a’ cur umhail air cho gann ’s a bha na buidhinn ás na ceàrnaidhean Gàidhlige; ma bheir sinn smuain a nis air cho tric ’s a fhuair sinn freagairt Beurla, bheireamaid sùil air ais gu Di-Màirt, agus gu clann Bharraidh, agus togamaid òirnn.

[TD 171]

Am Putan Dearg
FIONNLAGH I. MACDHOMHNAILL

Ann an New York bha leth-cheud mìle teaghlach a’ fuireach ann an Tùr Iàcob, an dioglaiche-adhair a bha fichead staidhre na b’ àirde na Tùr Mhao ann am Peking, far an toireadh an suasaiche-dealain leth-uair an uaireadair eadar an dorus mór agus an seòmar cabrach air a’ mhullach far an robh Einstein Brovnik a’ fuireach maille r’ a mhnaoi agus a thriùir cloinne.

Bha Einstein Brovnik agus a bhean fo uallach, oir ged nach robh lagh an t-saoghail a’ ceadachadh dhoibh ach dithis chloinne cha leigeadh an t-eagal leotha an treasa fear a chur gu tigh a’ ghas oir thuiteadh càin orra airson a bhith cho mì-shealbhach agus gun do ghin iad triùir.

Cha tug iad ainm air an treas fear ann. Cha robh aca air ach “A’ Chuileag.” Mar sin bha iad an dòchas nach tuigeadh clann eile an Tùir có air an robh an dithis bu shine a’ bruidhinn. Gu ruige sin bha a’ chuileag ceadaichte mar chnuimheag tighe, oir bha e ro chosgail do ’n Riaghaltas Mhór cur ás dith mar a chuir iad ás do ’n luchaig is do ’n phiseig is do ’n chù, is do na h-ainmhidhean eile a bhiodh a’ toirt a’ bhidhe á beòil a’ chinne-daonna.

Ach bha Einstein Brovnik fo uallach. Là an déidh là bha a’ chrith ’na làmhan a’ dol na bu mhiosa, agus a h-uile madainn anuair a rachadh e fhéin agus a cho-oibrichean chun a’ chanteen bhiodh e a’ slugadh trì pilichean far nach robh càch ach a’ gabhail a dhà.

Eadhoin anuair a bhiodh e ’na shuidhe air a stòl le a shùilean air an deilbh a bha a’ tighinn thuige bho Lunar LB350MK bha rudeigin air cùl ìnntinn ag ìnnse dha gu robh am maor air a chùlaibh ag ràdha fir fhéin “Tha rudeigin a’ cur dragh air Brovnik.”

Uaireannan bha e cho mì-chomhartail agus gu robh e a’ dìochuimhneachadh briobadh le sùil mu seach—rud a dh’ ionnsaich Iad dha bho chionn fichead bliadhna—agus bha sin cunnartach, oir anns a’ bhloigh tiotaidh a bheireadh duine a’ briobadh le dà shùil dh’ fhaodadh rocaid Shìneach éirigh ás a’ bhìdeig de Iùpatar a bha fo chùram Einstein.

Là and déidh là, air a rathad sìos anns an t-suasachan-dealain theireadh Einstein ris fhéin “Cho luath agus a ruigeas mi an stèisean tha mi a’ dol far am bheil am maor agus a’ dol a ràdha ris ‘tha leanabh agam bharrachd air a’ chòir. Cuir a’ ghas-bhan ’ga iarraidh agus thoir a’ chàin far mo thuarasdail.’”

Ach a h-uile là anuair a dh’ fhiachadh e r’ a bhial fhosgladh chitheadh e siolpadh ìnntinn de ’n “Chuileig” a’ màgaran a mach ’s a steach air cùl an telebhisean. Agus chuimhnicheadh e an oidhche a thug e a’ phòg mhór dh’ a bhean agus a dhìochuimhnich iad an lagh a rinn an Riaghaltas.

Aon là chuir am Fear-Faire spot dhubh air an deilbh mu choinneamh Einstein. Nan robh e air a faicinn bha e air putadh a thoirt do ’n phutan dhubh a bha a’ ciallachadh “An aire” agus mura lasadh solus uaine mu choinneamh ann an leth tiotaidh bha e air am putan dearg fhàsgadh agus an rocaid a leigeil air falbh a chuireadh á do ’n bhìdeig ud de Iupatar a bha an urra ris-san.

[TD 172]

Ach chan fhaca Einstein an spot.

Cha do dh’ fhaisg e am putan dubh. Agus bha fhios Aca-san nach robh aire air obair.

“Aon turus eile” ars iadsan “agus théid thu dha ’n t-seòmar.”

Agus riamh bho’n uairsin bha an t-uallach air Einstein na bu mhiosa na bha e riamh.

ANN an Tùr Mhao ann am Peking—air an fhìor mhullach—bha Shang Lì a’ fuireach leis fhéin ann an seòmar seachd troighean a dh’ fhaid agus ochd troighean a liad. Aig seachd uairean anns a’ mhadainn bha truinnsear beag a’ tighinn anuas thuige air an t-suasachan-bidhe as a’ chidsin mhór fo ’n talamh. Bha cairteal na h-uarach aige airson ithe mun cuireadh iad air an deochdaiche-gaoithe a bheireadh air falbh dust sam bith a bha san rùm. Agus cairteal eile airson e fhéin a sgioblachadh agus naidheachdan an domhain fhaicinn air an telebhisean mus fhalbhadh e a chur seachad an là aig an dasc bheag air an robh ainm anns an togalaich ris an canadh iad Motabmobrut.

Chaidh Shang Lì a spoth anuair a bha e sia-bliadhna diag, anuair a rinn e trom nighean a bha ag obair còmhla ris ann an raoin rus, agus iad le chéile a’ cur a steach na mìos oibreach a bha air a chur orra leis an Riaghaltas ré nan cóig seachdainean a bha aca saor as an Oilthigh.

Cha do rugadh an leanabh riamh oir mhothaich na dotairean dhi.

Chaidh ise a chur bho fheum, agus, ged a bha i ainmeil mar oileanach Frangais, chaidh a cur gu obair tuathanachais air eilean ris an canadh na seann daoine Formósa.

Anuair a chaidh na clachan a thoirt á Shang Lì leis na dotairean cuirp chaidh a chur chun nan dotairean ìnntinn gus gach smuain air boireannaich a thoirt ás.

Ach cha robh na dotairean ìnntinn cho mionaideach agus a bha càch, agus ann an cùil bhig ann an cùl ìnntinn Shang Lì dh’ fhàg iad fìor-chuimhne a bha a’ fàs agus a’ crìon, a’ fàs agus a’ crìon, mar sìlean ann an seann atharnaich.

A h-uile madainn, air a rathad eadar Tùr Mhao agus Motabmobtur—astar a dh’ fheumeadh e a choiseachd gus a shlàinte a chumail ceart—bhiodh e a’ dol seachad air Oifis na Gineachd far am biodh na caileagan òga an dùil pòsaidh a’ feitheamh ’nan sreathan gus cairt fhaighinn a bheireadh cead dhoibh, bho ’n Riaghaltas Mhór, dithis chloinne a dheanamh ma bha iad slàn fallain, agus ma bha an duine a bha iad a’ dol a phòsadh freagarrach.

Madainn an déidh madainn bhiodh Shang Lì a’ toirt sùil orra agus e a’ liùgadh seachad air eagal agus gum biodh iad a’ magadh air le cion na fiasaig, agus mar a b’ fheàrr a dh’ fhiachadh e ’s ann bu lugha a b’ urrainn dha a shùilean is eanchainn a chumail far an cuid chalpannan is an cuid chìochan.

Bha làithean na bu mhiosa na chéile, anuair a shaoileadh e gu robh e faicinn cìoch, agus uaireannan imleag, air an deilbh a bha a’ tighinn chun an dasc aige bho Chamara 3210 air Màrs. Cha robh ann an Shang Lì ach gnoigean beag anns a’ phlan mhór agus—là an déidh là, diog an déidh diog—cha robh mar chùram air ach a shùil a chumail air an

[TD 173]

deilbh bho Màrs 3210 a bha a’ sealltainn sìos air stèisean rocaidean ann an cùil ris an canadh iad Uibhist.

Leis mar a chaidh e triollainn leis an tè ud anns an raoin rus cha robh de dh’ earbsa aca ás na bheireadh iad dha tè de na camaran a bha a’ coimhead air Afraca-a-Deas.

Bha sùil daonnan air Shang Lì, oir bha fios aig an fheadhainn os a chionn gun deach e ceàrr.

Aon là chuir am Fear Faire spot dhubh air an deilbh mu choinneamh.

Nan robh Shang Lì air an spot fhaicinn bha e air putadh a thoirt do ’n phutan dhubh a bha a’ ciallachadh “An aire” agus mura lasadh solus uaine mu choinneamh ann an leth tiotaidh bha e air am putan dearg fhàsgadh agus an rocaid a leigeil air falbh a chuireadh ás do dh’ Uibhist.

Ach chan fhaca Shang Li an spot.

Cha do dh’ fhàisg e am putan dubh. Agus bha fhios aca-san nach robh aire air obair.

A MUIGH ann an Uibhist cha chuala Seonaidh Ruadh riamh iomradh air Einstein Brovnik no air Shang Lì, agus eadhoin ged a thachradh mìorbhail air choireigin (rud nach tachradh) agus gun coinnicheadh iad, cha tuigeadh aon seach aon aca gu robh am bann an treise air an t-saoghal ’gan ceangal agus gur e am bann sin toiseach agus crìoch an domhain.

B’ e Seonaidh Ruadh a’ ghinealach mu dheireadh.

Anuair a reic a shìn-seanair oighreachd Uibhist ris na h-Ameireaganaich thugadh dha gealladh nach rachadh a theaghlach, no an sliochd, a chur far an eilein. Agus air dhòigh neònaich air choireigin chaidh an gealladh a chumail eadhoin anuair a liùbhraig na h-Ameireaganaich Uibhist an t-seann dùthaich gu léir do ’n Riaghaltas Mhór.

Chan e gu robh an gealladh gu diofar. A’ bhliadhna a rugadh Seonaidh thainig an t-òrdadh nach fhaodadh aon bhoireannach fuireach ann an eilean nan rocaid, oir dhearbh na dotairean gu robh iad a’ toirt ìnntinnean an luchd-oibreach far an cuid oibreach.

Chaidh na caileagan singilte a sguabadh air falbh, ach thugadh cothrom do ’n fheadhainn a bha pòsda cheana an imrich a dheanamh do Bhatarsaidh—eilean a bha air a chur air leth airson daoine nach robh treun ann an corp no an ìnntinn, caran coltach ris na h-àiteachan anns am biodh iad a’ cròdhadh luibhreach anns na seann làithean.

Bha athair agus màthair Sheonaidh a’ dol a dh’ fhalbh gus an cualas nach fhaodadh iad an leanabh a thoirt leotha.

Aon mhadainn thainig bhan chun an doruis agus thogadh iad le chéile—aig an t-Sealbh a bha fios càite—agus chaidh Seonaidh a chur do ’n Sgoil-inntinn far am biodh gillean os cionn shia mìosan air an àrach an dòighean agus ann am modhannan an t-saoghail ùir.

Cha robh fada gus an do sguir e chaoineadh. Agus anuair a bha e dusan bliadhna chaidh a chur an urra ri obair iriosal ann an Tùr nan Rocaid, a’ chiad Uibhisteach riamh a fhuair obair sgileil anns an àite. Agus am fear mu dheireadh. Dhùin an Sgoil-inntin; cha robh an còrr feum oirre.

[TD 174]

Anuair a bhiodh daoine a’ bruidhinn Gàidhlig, bha facal aca ‘gu rachadh dualchas an aghaidh nan creag’ ach bha dùil gun deachaidh am facal a bhreugnachadh anns an aonamh linn thar fhichead anuair a stéidhicheadh na Sgoiltean-ìnntinn a chuireadh a mach oileanaich eadar nach robh an dealachadh bu lugha ann an dòigh smuain, ann an tuigse, agus ann am faireachadh—daoine a bha tur fhreagarrach airson am beatha (tri fichead bliadhna ’s a trì, a réir an lagha mu dheireadh) a chur seachad ann an aon de Thùir nan innealan faire. Bha sgoiltean eile ann an àiteachan leithid New York agus Cairo agus Peking, agus anns na h-àiteachan far an robh pòsadh agus gin cloinne ceadaichte gus àireamh an t-sluaigh a chumail suidhichte fo ’n aonadh a rinn na Cumhachdan fo ’n Riaghaltas Mhór. B’ ann ás na sgoiltean sin a thigeadh an luchd riaghlaidh, na h-oifigich, agus an leithidean.

Rinneadh an aon mhearachd a rinneadh riamh ann an Uibhist. Chumadh aon Uibhisteach ag obair ann an Tùr nan Rocaid, fear de shliochd na talmhainn, air cùl an robh na mìltean bliadhna de dhualchas, na mìltean bliadhna de ghliocas an fhuinn, de chreideamh, de ghràdh teaghlaich. Agus ged a sguab an Sgoil-ìnntinn móran rudan air falbh bha aon fhreumhach bheag air nach do ruig i.

An déidh dha no tri bhliadhnachan agus là an déidh là de thrèanadh chaidh Seumas Ruadh àrdachadh gus mu dheireadh an do ràinig e an dasc far an robh dealbh a’ tighinn bho chamara iarmailtich a bha a’ cumail sùla air Peking.

Cha robh dad cudthromach anns an obair. Nam faiceadh Seumas spot air an deilbh mu choinneamh cha robh aige ach am putan dubh fhàsgadh a bha a’ ciallach “An aire.” Chuireadh sin oifigich os a chionn ’nan rabhadh, agus dh’ fhàisgeadh iadsan putan a bheireadh rabhadh do dh’ fheadhainn os an cionn-san. Nan robh gach nì ceart lasadh solus uaine mu choinneamh Sheonaidh. Mura lasadh, dh’ fhàisgeadh e am putan dearg a leigeadh air falbh rocaid a chuireadh ás do Pheking.

Cudthromach ann an dòigh! Ach cha robh ann an Seumas ach cnag bheag ann an inneil mhóir.

Là an déidh là bha e a’ dol chun an dasc aig an aon uair. Feasgar an déidh feasgair bha e a’ fàgail an dasc aig an aon uair. Mar spàl breabadair a’ dol air ais ’s air adhart anns an t-slinne-chlar.

Madainn Earraich—dh’ aithnicheadh tu gur e an t-Earrach a bh’ ann leis an dath a bha a’ tighinn air an fheur, ged is fhada bhon a fhuaras smachd a chur air là is oidhche ’s air sìde—thainig góbhlan agus thòisich i a’ deanamh nid fo chabar os cionn na h-uinneige a bha ri taobh Sheumais.

Cha do chuir e dragh oirre. Rud a b’ iongantaiche, cha do chuir gin de na h-oifigich, ma mhothaich iad dhi. Rug i a h-uighean agus shuidh i oirre Agus thòisich a céile gu dìleas a’ frithealadh oirre le boiteagan ’s le cnuimheagan.

An ceann thrì seachdainean thainig na bigeanan, agus chan fhaca Seumas Ruadh riamh dad coltach ris an uaill a rinn na pàrantan. Agus cho fritheilteach ’s a bha iad. Là an déidh là a’ cumail bidhe ris an àl gus mu dheireadh an do dh’ fhàs na h-itean agus gus an do dh’ fhàs na sgiathan làidir, agus dh’ fhalbh iad.

[TD 175]

Cha do dhìochuimhnich Seumas Ruadh riamh an góbhlan, agus mar bu mhotha a smaoinicheadh e air na chunnaic e ’s ann bu mhotha a thòisich smaoin, no tuigse, no ’s dòcha faireachadh, a’ cuachagaich air cùl ìnnntinne.

Anns an Sgoil-ìnntinn cha robh teagasg no eadhoin iomradh air Nàdur, oir cha robh ann an Nàdur ach rud a cheannsaich an cinne-daonna bho chionn fhada.

Chan fhaca Seumas Ruadh riamh boireannach, agus cha chuala e riamh iomradh air pòsadh no air gin chloinne no air ciamar a bha beatha a’ tighinn beò.

Ach aon là, agus e a’ beachdachadh air a’ ghóbhlan-gaoithe agus ’ga h-ionndrain, spreadh rudeigin ’na inntinn agus thuig e. Leth-thuig e carson a bha e a’ cur sgàig air anuair a dh’ fhiachadh fear-eigin de na h-oifigich ri gaol a dheanamh ris.

Anns a’ bhad, thuig e gu robh an góbhlan-gaoithe saor air taobh a muigh na h-uinneige ach gu robh esan glaiste air an taobh a stigh, agus glaiste ann an smaoin agus ann am faireachaidhean nàdurra cuideachd.

Cha robh fada gus an do mhothaich na fir faire gu robh rudeigin air ìnntinn, agus mhothaich Seumas gun do mhothaich iad. Aon mhadainn dh’ fhaisg e am putan dearg . . . .

ANN am Peking bha Shang Lì a’ coimhead gu dùrachdach air an deilbh mu choinneimh, cho dùrachdach agus gur ann a thug am Fear-faire a shùil dheth ag ràdha ris fhéin “Tha Shang Lì gu bhith ceart gu leòr . . . .”

Ach ’s ann a bha Shang Lì ag aisling air an te mhóir chìochaich a ghnog a ceann ris anuair a bha e a’ dol seachad air Oifis na Gineachd. Anuair a thainig e thuige fhéin bha an spot air an deilbh mu coinneamh mu mheud òrdaig. Leig a chridhe leum ás leis an eagal. Stad a chorrag tiota os cionn a’ phutain dhuibh. Agus mus robh fhios aige dé bha e a’ dèanamh dh’ fhàisg e am putan dearg . . . .

Ann an New York bha Einstein Brovnik a’ fiachainn ri shùilean chumail fosgailte ged a shluig e ceithir pileachan.

An raoir fhéin thuirt cuideigin rudeigin ris a chuir ’na bhoil e gu robh fios Aca-san mun “Chuileig” agus cha do chaidil e norradh. Bha fhios aige gu feumadh e an fhìrinn ìnnse an là sin fhéin. Nan innseadh e fhéin an fhìrinn ’s dòcha nach deanadh iad ach càin a chur air.

Bha e a’ fiachainn ris na facail a bhrathadh A’ Chuileag—am ball bu docha leis de ’n teaghlach uile—a chur an òrdugh ’na ìnntinn fhéin, agus ’s ann a dh’ fhairich e deòir a’ briogadh a shùilean. Bhriob e air falbh iad, agus thug e sùil air an deilbh mu choinneamh.

Bha spot mhór dhubh os cionn Iupatar a’ sìor fhàs mór agus thuig e gu robh e tuilleadh is fadalach gus putan dubh an rabhaidh fhàsgadh.

’Na bhreislich, gun fhios aige gu dé bha e a’ dèanamh dh’ fhàisg e putan dearg na rocaid . . . .

Ann an leth mionaid bho ’n àm a dh’ fhàisg Seumas Ruadh òrdag ann an Uibhist, chaidh an saoghal ’na smàl.

BHA seachd là mun do sgaoil a’ cheò. Ach air madainn an ochdamh là, shìos—fada shìos fo ’n duslaich agus fo ’n làva—thòisich cnuimheag a’ cnuasail . . . .

[TD 179]

Criochan Farsaing
CAILEIN T. MACCOINNICH

CHUIR am bàta-adhair a sròn ris na rionnagan, sgeith i sraonadh teine o h-earball agus ghluais i gu socair air falbh o’n talamh. Gu socair—ach a’ sìor ghlacadh astair ’na dìreadh.

Cha b’ i a’ chiad te na ’n dara te. Bha iomadh bliadhna a nis o’ n rinn a chiad long-adhair an turus cian gu Màrs, Iupiter, Neptune, Saturn agus eadhon Pluto fuar dorcha air iomall a’ chrios gréine.

Ach cha shàsaichear mac an duine fhad ’s a bhios anail beath’ ann. Cha bu leòr leis planaidean a’ chearcaill-gréine aige fhéin a ruigheachd ’s a chur fo chìs. Dh’ fheumadh e sìneadh a mach thun nan criosan eile anns a’ chruinne.

Bha real-chrios Andromeda, Centaurus agus mìltean de ’n leithid ’ga shìor tharraing ’s cha robh a dh’ easbhuidh ach an ìnnleachd a ghiùlaineadh e thar astair nach gabhadh tomhais ann am mìltean nàdurra.

Astar siubhal soluis—astar is luathas a tha doirbh do ìnntinn is tuigse duine a ghabhail a steach—so an t-astar a dh’ fheumadh an duine a ruigheachd, ’s fhàgail ás a dhéidh, ma bha dùil aige na buill chian ud a thoirt a steach do ’n iomaire air an robh eòlas aige a cheana.

Ach le foighidinn is saothair lorg e mu dheireadh nach robh e idir do-dhèanta briseadh a mach o chuibhrichean Tìm. Thug e gu solus laghannan a bha folaicht, dìomhair o na ginealaich a thriall. Rinn mion-sgrùdadh, is oidhirp ás déidh oidhirp, soilleir nach robh ann an tìm ach nì a bha suidhichte cho fad ’s a bha tuigse dhaoine a’ gluasad anns an aon chlais shònraichte.

Aon uair ’s gun do luaisgeadh mac-meanmna an duine a mach ás a’ chabhsair san d’ fhàg na lìnntean e, chunnaic e gu soilleir sìmplidh gu robh e ’na chomas crìochan tìm a shìneadh na a chuingealachadh a réir a thoil is fheuman fhéin.

B’i am báta-adhair so aon de thoraidhean a rannsachaidh.

Bha i air a dealbh air mhodh àraidh a bha cur an neo-shuim tìm agus astair. Fhad ’s a bha i fo tharraing na talmhainn na aon eile de na planaidean cha robh diofar ’na gluasad o ghluasad bàta-adhair sam bith eile. Ach aon uair ’s gu robh i saor o ’n tarraing cha robh anns an astar soluis féin ach nì màirnealach, slaodach an coimeas ri a siubhal troimh dhoimhne na speur.

Anns an t-seòmar bheag far an robh gach uidheam stiùiridh, gach cairt-iùil ’s gach inneal a bhuineadh do làimhseachadh a’ bhàta air an suidheachadh, bha triùir fhear ’nan suidhe.

Bha Fòlan, am fear bu shine, a’ geur amharc air a’ chlàr-amharc far an robh grioglachan Andromeda ’na bhoillsgeach soluis nach bu mhotha na bonn leth-chrùin aig an astar.

Ri thaobh bha Dùbhal, Frangach caol dorcha sa’ chraicionn, aire aig uairean air a’ chlàr ’s aig uairean eile air an leabhar naidheachd a bha e o àm gu àm a’ deanamh oidhirp a leughadh.

Bha ’n treas fear de ’n chuideachd, eadar a chadal ’s a dhùisg, a chasan sìnte cho fada ’s a cheadaicheadh meud an t-seòmair. Cha robh


[TD 180]

[Sanasan]


[TD 181]

Natan a’ creidsinn ann a bhith toirt ás a chorp a shaothair ach na bheireadh an éiginn air.

Thaghadh an triùir, dithis Bhreatannach agus Frangach, airson an turuis so, chan ann a mhàin airson calmachd cuirp is eagnaidheachd inntinn ach mar an ceudna airson farsaingeachd am fiorsachaidh ’s an eòlais air seòladh bhàtachan-adhair o chionn còrr is fichead bliadhna. Chan eil e dualach do ’n leithid saoghal fada a mhealtainn: cha robh dearbhadh air coimeasan an triùir so na bu mhotha na gun tainig iad sàbhailte troimh ghàbhaidhean nam fichead bliadhna.

Dhùin Dùbhal an leabhar ’s shìn e féin a chasan uaithe. “Chan eil móran ann as urrainn dhuinn a dhèanamh a nis ach an t-sròn a thoirt dhi,” ars esan; “Tha ’n cùrsa air a shuidheachadh ’s chan eil ni as urrainn dhuinn a dhèanamh tuilleadh, ceart neo ceàrr e, gus am faigh sinn a chiad chaismeachd gu bheil i fo tharraing reult na planaid.”

Rinn Natan gàire. “Ach guidhe air an Fhreasdal gur tarraing planaid a chiad tarraing a ghlacas i. Tha e glé mhath a bhith sìneadh air Saturn, Neptune na Pluto le cìnnt gur ann air falbh o ’n ghréin a ma’n cùrsa, ach chan eil mi idir cho saorsnail a’ cuimseadh air crios gréine ùr, ’s beò an dòchas gum bean sinn ri tarraing planaid mu ruig sinn tarraing na gréine tha ’m meadhon a’ chearcaill.”

Thog Fòlan aire o ’n chlàr, ’s thug e sùil air a chompanaich. “Nach aoidheil a chuideachd sibh” ars esan, “Tha ’n cùrsa cinnteach—chan urrainn mearachd a bhith ann. Trì seachdainean o ’n diugh, a réir tomhais tìme na talmhainn, aig cóig uairean feasgar bithidh am bàta agus sinne, tha mi ’n dòchas, an taobh a stigh de tharraing na planaid as iomallaiche an Andromeda. ’S a nise, có tha dol a ghabhail a chiad là aig a’ chòcaireachd?”

Chaidh na làithean seachad mar sin. Leughadh, cadal, a’ connsachadh mu ’n chòcaireachd.

Cha robh móran eile a b’ urrainn na fir a dhèanamh. Corra chluich air chairtean na tàileasg; ach bha an triùir eòlach air a leithid a shuidheachadh, bha iad an cuideachd a chéile air an talamh ’s am farsaingeachd na speur o chionn bhliadhnaichean. Sheòl iad an luingeis-adhair air turuis a mhair suas ri bliadhna na còrr.

Cha robh an trì seachdainean ach ùine ghoirid ’s chaidh na lathaichean seachad cho luath sin.

Dìreach air an là ’s aig an dearbh uair a dh’ ainmich Fòlan sheinn chaismeachd air feadh a’ bhàta.

Gun chuideachadh o làimh duine shocraich an long i féin an cearcall réidh còmhnard mu thimcheall na planaid, a’ feitheamh ri toil a luchd-stiùiridh gu toirt gu cala. Chaidh na fir air ghluasad. Ghabhadh tòimhsean, rinneadh geur sgrùdadh air cumadh is dealbh na planaid, beachdaich iad air cudthrom is dùmhlachd an adhair mu timcheall, ’s mu dheireadh theann iad ri ’toirt gu talamh gu socair, faiceallach.

Laigh i am meadhon raoin chòmhnard còmhdaichte le feur goirid liath-ghlas. Troimh na h-uinneagan chitheadh iad craobhan is flùran, creagan is cnuic, sruthain is lochan uisge.

Cha robh dreach na dùthcha idir cho eu-colach ri dreach na talmhainn o ’n tàinig iad, ach a mhàin an dath. Am meudachd ’s an cumadh

[TD 182]

cha robh an diofar mór—ach an dath! Bha na craobhan trom dhearg le duillich cho geal ris an t-sneachda. Bha na flùran ’s na blàthan air dhath purpuir fo speuran a bha air fhiamh de liath nach fhacas ’s nach fhaicear am feasd air an talamh.

Cha do rinn na companaich ach geàrr bheachdachadh air an roinn sin de ’n phlanaid air an do laigh iad an toiseach. Ghluais am bàta suas a rithisd agus aig àirde mìle troigh theann i ri cuairt a chur air a’ phlanaid.

Cha robh beanntan àrd orra idir, ’s cha robh feum air àirde an cùrsa atharrachadh. Ach bha an sùilean gu geur, beachdail a’ lorg comharra air àiteach na obair làmh-dhèanta mar dhearbhadh air creutairean reusanta a bhith còmhnaidh air a’ phlanaid.

Thainig an dearbhadh na bu luaithe na bha dùil ris. ’S gann a nochd am baile riutha, na stad am bàta mar gum beireadh làmh duine orra ’na cùrsa.

A dh’ aindeoin gach oidhirp gu toirt fo bhuaidh na stiùrach, ’s a gluasad air slighe eile fo treòir féin, sheòl i gu sèimh socair a dh’ ionnsaigh a’ bhaile, laigh i air creathail mhór stàilinn a bha ’ga feitheamh ’s dh’ fhosgail a prìomh dhorus leis féin.

Thachair gach nì cho aithghearr ’s nach d’ fhuair na fir móran cothrom gluasad, a dh’aindeoin ’s cho deas ’s a bha iad ann an éiginn a réir cleachdaidh is àbhaist. Ach cho luath ’s a dh’ fhosgail an dorus rinn gach fear grad ghréim air a chlogad-cinn: so prìomh smuain is ceud dhleasdanas gach fir-adhair a lorgas e féin gun dìon fo speuran planaid choimhich.

Ach mun d’ fhuair iad na clogaid a chur orra bhuail oiteag ghaoithe iad troimh an fhosgladh; oiteag thlàth fhallain, cùbhraidh le boltradh bhlàth. Gun smid chuir Fòlan sìos a bheairt-cinn ’s lean càch eisimpleir. Sheall iad air a chéile. Bha ’n suidheachadh uile gu léir ùr dhaibh. A mach air crìochan an saoghail féin so a’ chiad uair a thachair iad air planaid a bha freagarrach gu beatha altruim an dòigh nàdurra.

“Thigibh a mach a chàirdean ’s na biodh eagal sam bith oirbh.” Thàinig an guth o ’n taobh a muigh, ciùin, sìbhealta—agus ’nan cànan féin. Gu fàth fiata nochd iad a mach troimh ’n dorus agus chrom iad gu talamh.

Sheall iad mun cuairt orra ach cha robh neach san t-sealladh.

Bha ’m bàta ’na laighe am pàirc bhig am meadhon a’ bhaile. Co-dhiùbh am meadhon nan tighean, oir cha robh móran coltais beatha baile air an àite an dòigh sam bith.

“Co sìbh tha labhairt, na càite bheil sibh?” Bha ’ghuth cruaidh foirmeil eadhon ’na chluasan fhéin, ’s faireachadh aig Natan gum bu toibheum dha labhairt an sàmhchair bheannaichte an àite so.

Rug Dùbhal air ghàirdean air. “Dean air do shocair” ars esan fo anail. “Na biodh eagal oirbh” ars an guth a rithisd, “’S e ur beatha do ’n àite, ach tha eagal orm nach eil móran as urrainn sinne thairgse dhuibh mar aoidheachd—co-dhiùbh a thaobh feuman ur cuirp.”

Bha sàmhchair bhalbh ann airson mionaid na dhà. Labhair an guth a rithisd.

[TD 183]

“Chan eil aobhar dhuibh a bhith ’gar lorg le bhur sùilean, a chàirdean. Chan eil sinne faicsinneach do shùilean nàdurra. Tha mìltean bliadhna on bhris sinne air falbh o chuibhrichean a’ chuirp thalmhaidh as aithne dhuibhse. Eadhon nuair bha sinn ’nar còmhnaidh an céis cuirp cha robh e comasach do shùil sam bith ach ar sùilean féin ar dath a ghlacadh. Ach chan eil sin gu dragh. An aithghearrachd, lorg sinn dòigh air inntinn is mac-meamnna a sgaradh o ’n chorp o chionn fhada—tha sinn a nis ’nar spioradan. Co-dhiùbh ’s e sin am facal as fhaisge a lorgas mi airson ar staid a chur an céill ann bhur cànan-se.”

Ghlac Dùbhal misneach gu ceisd a chur. “Ach a bheil sibhse ’gar faicinn-ne?” “Thà,” ars an guth, “Ghléidh sinn buadhan àraidh a bhuineadh do ’n chorp. Blàths na gréine, fàile cùbhraidh nam flùr, dathan maiseach nàduir—tha mothachadh againn orra, ach an diofar dòigh uaibhse. An cois an atharrachaidh lorg sinn cuideachd cumhachdan àraidh nach robh againn sa’ chorp. Tha fiosrachadh agaibh air a h-aon dhiubh.” Stad e agus chunnaic na companaich an long aca ag éirigh mu lethcheud troigh o ’n talamh ’s a’ laighe gu socair a rithisd ’na creathal stàilinn.

“Sin a h-aon dhiùbh” ars an guth. “Aon eile, tha ’n cothrom againn siubhal troimh ’n doimhne o reul-chrios gu reul-chrios am prioba na sùlach. Stad a chur air an innleachd as cumhachdaiche a dhealbhadh riamh air planaid sa’ chruinne, daoine ’s creutairean atharrachadh—ach carson a dh’ àireamhainn iad uile?” A rithisd bha tosd mun cuairt dhoibh.

Labhair Fòlan; “Tha sin a’ ciallachadh gun do ràinig sibh an saoghal againne. Gu bheil e ’nur coimeas cuideachadh a dheanamh leis san t-suidheachadh dhuilich sa bheil e?”

“Tha, ’s chan eil” ars an guth. “Tha lagh ceartais ’nar measg a tha’gar bacadh o bhriseadh a steach air còraichean is toil cinneadh eile. Ach tha e comasach dhuibhse sin a dheanamh. Ma tha sibh deònach bheir sinne dhuibh gach comas a tha againn féin—gun nì de ur coguis na ur saor thoil a thoirt bhuaibh. Faodaidh sibh tilleadh gu ur saoghal féin ’s an cothrom a chleachdadh mar chì sibh iomchuidh,—a chum maith nan uile.”

Stad an guth.

Bha ’n triùir bog balbh.

’S an sin, mar aon ghlaodh iad—“Tha sinn deònach.”

Shéid stoirm gaoithe is teine mun cuairt dhoibh. Far an robh iad ’nan seasamh cha robh ri fhaicinn ach meall beag le dhuslach mìn. Chaidh a chuairt-ghaoth ceudna mu thimcheall a’ bhàta-adhair ’s leagh ’na duslach.

Eadar crios Andromeda is boillsgeadh fann nan cearcall a tha mun cuairt na planaid Saturn, bha trì ghuthan gun chuirp fhaicsinneach ’nan lathair a’ dian chòmhradh mu na dòighean air an gabhadh an saoghal ath-nuadhachadh.

[TD 185]

An Sgeilp Leabhraichean

<eng>“Lord of the Isles”<gai> le Nigel Nicolson. Clo-bhuailte le Weidenfeld & Nicolson. 30/-.

Saoil cia meud a mhothaicheas gur e an tiotal a thagh Nigel Nicolson airson a leabhair mu Mhorair Leverhulme, an dearbh thiotal a rinn a’ chonnspaid anuair a thagh Lever fhéin e airson na Moraireachd a thugadh dha ann an 1922?

“<eng>Dear Viscount<gai>” ars a’ chailleach Leódhusach “<eng>Don’t give up your title. May you long grace its beauty. We Lewis folk love our proprietor to own it. Never mind that big Macdonald Uist<gai>.” Ach cha b’ ann uile gu léir air sgàth na caillich a chuir Leverhulme a bhuinn an tacsa. Bha e seachd sgìth a’ call bhatal ann an Leódhus agus cha robh e a’ dol a chall a’ chòrr.

Chosg Leódhus agus na Hearadh faisg air £l,500,000 do Lever anns na bliadhnachan a bha e an sàs annta. Agus thainig a’ mhórchuid de’n airgead ás a phocaid fhéin. An diugh chan eil dad as fhiach air fhàgail. Anns a’ Ghàidhlig, chan eil eadhoin ainm air a’ bhaile a dh’ fhiach e ri thogail ann an ceann-a-deas na Hearadh. Ciamar a rinn na h-Eileanan an Iar an gnothaich air fear a bhuannaich ann am Port <eng>Sunlight<gai>, anns a’ Chongo, agus ann an leth-cheud àite eile air feadh an t-saoghail?

Tha Nigel Nicolson a’ cumail a mach gur e am fear as fhaisge a thainig air an fhìrinn Ruaraidh Mac a’ Ghobhainn, a bha bliadhnaichean ’na phròbhoist air Steòrnabhagh, anuair a thuirt e “<eng>It is possible that there might have been a different end to the story of Lord Leverhulme’s work in Lewis, had his first early impressions of thirty years before been supplemented and nourished by one or two visits in those years in between. Such would have given his active mind a clear view of the character and forces he was subsequently to meet on these shores when he came to live among the people<gai>.”

Agus ’s dòcha dìreach gur e sin a bha ceàrr; gu robh Leverhulme de ’n bheachd gun làimhsicheadh e an Leódhusach cho furasda agus a làimhsicheadh e an Congolese ás an robh e an dùil na mìltean a dheanamh le feòil mhuic-mhara ann an canastairean.

Ann an dòigh chan eil sin gu diofar ann an iomradh air leabhar anns nach eil an t-ùghdar fhéin a’ deanamh móran sgrùdaidh air buaidh a chuspair air cor chàich. Is e a tha Nigel Nicolson a’ tairgse dhuinn dealbh de ’n duine—dealbh de William Hesketh Lever chan ann de “Bhodach an t-Siabainn.” Agus tha an dealbh soilleir agus ioma-dhathach. Cha leugh móran a’ chiad duilleag nach ruig an duilleag mu dheireadh.

[TD 186]

Anuair a bha Lever ’na bhalach cha d’ fhuair e bho athair ach tasdan san t-seachdain mar airgead pòcaid; anuair a ràinig e na diagan fhuair e àrdachadh gu dà thasdan; cha d’ fhuair e tuarasdal gus an robh e aon thar fhichead. Anuair a chruinnich e £4,000 (le cuideachadh bho athair) thòisich e a’ deanamh <eng>Sunlight Soap<gai>, agus ann am beagan bhliadhnachan bha e air fear de na daoine a bu bheairtiche ann am Breatainn. Anuair a bha e beagan is trì fichead thilg e air falbh muillean gu leth not anns na h-Eileanan an Iar.

Tha aon cheangal beag eadar Nigel Nicolson agus am fear mu ’m bheil e a’ sgrìobhadh. An diugh is ann aig Nicolson a tha na h-Eileanan Móra a bhuineadh uair do Leverhulme. Ach is e am fìor cheangal gu bheil spéis mhór aig an ùghdar do dhuine a bha cho loma làn de spiorad agus de dh’ eanchainn.

Tha an leabhar so a’ sealltainn dhuinn Leverhulme mar fhear a bha cho cruaidh ris an iarunn aon uair, agus làn de spòrs uair eile. Tha e a’ sealltainn dhuinn mar a bha e ag òrdachadh agus a’ riaghladh na h-Impireachd a thog e air <eng>Sunlight Soap<gai>, agus mar a bha e ag òrdachadh a bheatha fhéin aig an dasc agus ’na sheòmar-cadail.

Chan eil leabhar air an t-saoghal a tha cho inntinneach ri leabhar a tha a’ soillseachadh beatha duine eile. So fear a tha a’ deanamh sin thar tomhas, agus ann an dòigh a chòrdas ris an fhear nach eil an tòir air doimhne no air feallsanachd ach dìreach air eachdraidh bheòthail agus, uaireannan, aighrearach.

F.McD.

[Sanas]


[TD 187]

Dónall Og, Taighde ar an amhrán, le Seosamh O Duibhginn (An Cló-chomhar Tta., Baile Atha Cliath. 134 t.d. 6/-.)

Tha sinn eòlach air Seosamh O Duibhginn mar aon de ’n ghinealach ùr a dh’ àraich an Saorstát gu fìor mheas a chur air cainnt is ceòl is litreachas bhunaidh Eirinn, is e sin air a’ Ghaeilge, agus air litreachas is ceòl na Gaeilge. B’ i a’ Bheurla a’ chiad chainnt a bh’ aige, ach an diugh is fheàrr leis gu mór Gaeilge a labhairt agus a sgrìobhadh, agus tha deagh alt aige air sin a dhèanamh. O chionn greis tha e air a bhith ’na Eagarthóir, no ’na Fhear-deasachaidh, air a’ mhìosachan Feasta, aon de phrìomh phaipearan Gaeilge na dùthcha.

B’ ann an Campa an Churraigh, prìomh chàmpa an Airm an Eirinn, a chuala O Duibhginn an toiseach an t-amhran Dónall Og. Bha clas Ghaeilge aig Máirtín O Cadhain, an sgrìobhaiche ainmeil, an sin, agus nuair a thug e an t-amhran so dhaibh chòrd e gu h-anabarrach ri O Duibhginn agus thug e leis air mheamhair e. Thòisich e an ceann ùine air gach lethbhreac a lorgadh e a thional, á làmh-sgrìobhainnean is á leabhraichean, is á taifeidean is clàir a chruinnicheadh le muinntir a’ bheòil-aithris ann an Eirinn, agus ged nach do lorg e an t-amhran gu h-iomlan ann an Albainn, fhuair e sgeul air amhrain Ghàidhlig, no air bloighean dhiubh, aig a bheil dlùth cheangal ri Dónall Og. Anns an leabhar so tha e a’ toirt cunntais air lethcheud lethbhreac ’s a seachd, feadhainn dhiubh goirid agus feadhainn eile nas fhaide, ged nach eil gin dhiubh cho fada ris an lethbhreac a bh’ aca an Campa an Churraigh, agus da fhichead ceathramh ’s a trì ann. Tha e cuideachd a’ toirt dhuinn ceòl an òrain.

Tha O Duibhginn de ’n bheachd gum faodadh e bhith gur h-e duine eachdraidheil a bha ann an Dónall Og—is dòcha Dónall Og O Dónaill a bha ’na phrionnsa an Tír Chonaill sa’ bhliadhna 1258—ach chan eil dòigh air dearbhadh soilleir fhaighinn air a so. Agus ged a b’ e, chan eil gach lethbhreac de ’n amhran mu dheighinn an duine sin, oir is e an cuspair a th’ aca air fad mar a thréigeadh caileag òg le a leannan falaich, agus ise an déidh trom ghràdh a thoirt dhà, agus an déidh a cliù a chall air a sgàth. Cuspair fìor chumanta an eachdraidh gach cinnidh—is beag an t-iongnadh ged a gheibhte amhrain de ’n t-seòrsa so anns gach ceàrn de Ghaidhealtachd Albainn is Eirinn.

Ged a tha an dà sheòrsa Gàidhlig a nis air a bhith greis mhath sgarte bho chéile, ann an amhrain de ’n t-seòrsa so chì sinn gu furasda an dlùth dhàimh a tha eatorra. So agaibh grunn cheathrannan á lethbhreac Mhuimhneach (á “Cóigeamh Mumha na h-Eireann,” an duirt an t-òran Uibhisteach):

A Domhnaill Oig, má theidhir thar fairrge
Beir mé féin leat, is ná déin de dearmad,
Is beidh agat féirín lá aonaigh is margaidh,
Is inghean Ríogh Gréige mar chéile leaptha agat.

Do gheallais damhsa, nídh ba dheacair duit,
Luingeas óir fá chrann-seoil airgid;
Dhá bhaile dhéag de bhailtibh mhargaidh;
Is cúirt bhreagh aoldha cois taobh na fairrge.


[TD 188]

Do gheallais damhsa, nídh nár bh’ fhéidir,
Go dtiubharthá laimhinne de chroicean éisg dam;
Go dtiubharthá bróga de chroicean éan dam;
Is culaidh dhe ’n tsíoda ba dhaoire i nEirinn.

A Dhómhnaill Oig, b’ fhearr dhuit mise agat
’Ná bean uasal uaibhreach iomarcach,
Do chrúdhfainn bó agus do-ghéanainn cuigean duit,
Is, dà mba cruaidh é, do bhuailfinn buille leat.

Is moch ar maidin do chonnac-sa an t-óigfhear
Ar muin chapaill ag gabháil an bhóthair;
Níor dhruid sé liom is níor chuir na stródh orm;
’S ar mo chasadh abhaile dham ’s eadh do ghoileas mo dhóthain.

Siúd é an Domhnach do thugas grádh dhuit,
An Domhnach díreach roimh Dhomhnach Cásga;
Is mise ar mo ghlúinibh a’ léigheadh na páise
’S eadh bhí mo dhá shúil a’ síorthabhairt an ghrádh dhuit.

Tá mo chroidhe-sa chomh dubh le háirne,
No le gual dubh a bheadh i gceárdchain,
No le bonn bróige bheadh ar hallaíbh bána;
’S gur dheinis lionn dubh dhíom os cionn ma shláinte.

[Sanasan]


[TD 189]

Do bhainis soir dhíom, is do bhainis siar dhíom,
Do bhainis romham, is do bhainis im’ dhiaidh dhíom,
Do bhainis Gealach, is do bhainis Grian díom,
’S is ró-mhór m’eagla gur bhainis Dia dhíom.

Ged nach eil an sin ach taghadh de na ceathrannan tha iad ag innse earrann mhath de ’n sgeulachd dhuinn, ach tha iomadach leudachadh ’ga dheanamh oirre anns na h-amhrain eile a fhuaradh ann an Connacht, an Ulaidh agus an Albainn. Tha e soilleir gu bheil ceangal aig a’ cheathramh mu dheireadh shuas ris a’ cheathramh againne:

Thug thu ’n ear dhìom is thug thu ’n iar dhìom,
Thug thu ’ghealach is thug thu ’ghrian dhìom,
Is thug thu ’n cridhe a bha ’nam chliabh dhìom,
Cha mhór, a ghaoil, nach tug ’s mo Dhia dhìom.

Tha O Duibhginn a’ lorg dlùth cheangal eadar Dónall Og agus Fear a’ Bhàta, agus mar an ceudna dh’ fhaoite ceangal a lorg eadar Dónall Og agus Fail il ó agus hó ro éile, agus O ’s tù ’s gura tù th’ air m’ aire, agus Hug órann óro gur toigh leam fhìn thu, agus òrain eile cuideachd.

Is dòcha, ceart gu leòr, gu bheil cunnart ann a bhith a’ togail shreathan á amhrain agus ag ràdh gu bheil ceangal aig na h-amhrain ri chéile, oir tha e furasda aithneachadh gu robh móran de shreathan, is de cheathrannan, a rinn siubhal, mar gum b’ eadh, bho amhran gu amhran. Seall na sreathan so, á Dónall Og:

Nuair a chluinim cáil ar na mná dhá lua leat,
Titeann bun agus bárr mo ghruaige,

agus cuir ri ’n taobh na sreathan á Coisich a rùin, a rèir ’s mar a sgrìobh K. C. Craig iad ann an Orain Luaidh, is e air an cluinntinn bho Mhàiri Nighean Alasdair ann an Uibhist a Deas, uaireigin eadar 1942 agus 1949:

Nan cluinninn té eile luaidh riut,
Spìonainn bun is bàrr mo chuailein.

Ach a rèir coltais ’s ann air Seon Caimbeul ás na Hearadh a bha aire na bana bhàird an so. Tha leithid nan sreathan sin a’ dearbhadh dhuinn cho rèidh ’s a bha an t-slighe, do na h-amhrain, eadar Albainn is Eirinn. Is dòcha nach robh na seabhaltaich a bha sgrìobhadh ann an Oisean, o chionn ghoirid, fada ceàrr idir nuair a mhol iad dhuinn tuilleadh eòlais a chur air na càirdean as fhaisge oirnn air an taobh so de ’n Chuan a Siar.

Co-dhiùbh, tha sinn an comain a h-aoin diubh, Seosamh O Duibhginn, airson an leabhair so aige.

R. McT.
