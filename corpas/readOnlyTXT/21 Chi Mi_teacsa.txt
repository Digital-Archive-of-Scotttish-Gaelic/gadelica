[C 1]

<eng>
Chì Mi

Dòmhnall Iain MacDhòmhnaill

The Gaelic Poetry of Donald John MacDonald

EDITED BY
Bill Innes
WITH INTRODUCTION, NOTES AND PARALLEL TRANSLATION

[C 2]

Chì Mi
I SEE

The Gaelic Poetry of Donald John MacDonald

EDITOR Bill Innes

“Once we made songs to be sung – now we write poetry to be read…”

Donald John MacDonald was brought up in one of the last strongholds of Gaelic oral tradition, within a family renowned for storytelling and poetic skills. He was a unique writer who demonstrated easy mastery of the complex metres of the old-time bards before evolving a modern idiom which places him amongst the great Gaelic poets.

Apart from his years as a prisoner in Germany, which inspired a permanent hatred of war and tyranny, he remained a crofter all his life. He also did invaluable work collecting the folklore of his native Uist.

Like Burns before him, Donald John found that his inspiration often came working alone on the land. As with Burns too, love was a vital and passionate element in his creativity: love of women, of his country and its heritage, and of God.

Although his work has appeared in several anthologies, this is the first comprehensive book of his poetry to be published, complete with English translations, introduction and notes.

ISBN 1 84158 152 6
£12.99
US$25.00
www.birlinn.co.uk

JACKET PHOTOGRAPHS: DONALD JOHN MACDONALD.
IN THE BACKGROUND IS THE BARD’S BIRTHPLACE WITH BEN MORE (GEIDEABHAL) BEYOND.

[C 3]

CHÌ MI

The Gaelic Poetry of Donald John MacDonald

Birlinn

[DA 1]

Chì Mi

I See

[DA 2]

[Mapa]
South Uist - middle region

[DA 3]

<gai>Chì Mi<eng>

I See

<gai>Bàrdachd Dhòmhnaill Iain Dhonnchaidh<eng>

The Poetry of Donald John MacDonald

Edited and Translated by
Bill Innes

Birlinn

[DA 4]

First published in 1998 by
Birlinn Limited
8 Canongate Venture
5 New Street
Edinburgh
EH8 8BH

www.birlinn.co.uk

Reprinted with corrections 2001

Gaelic poetry copyright © the Estate of Donald John MacDonald
English introduction and translations copyright © Bill Innes 1998

All rights reserved. No part of this publication may be reproduced, stored, or transmitted in any form, or by any means, electronic, mechanical or photocopying, recording or otherwise, without the express written permission of the publisher.

ISBN 1 84158 152 6

British Library Cataloguing-in-Publication Data
A catalogue record for this book is available from the British Library

Chuidich Comhairle Leabhraichean am foillsichear le cosgaisean an leabhair seo

Book design by Bill Innes
Printed and bound by Bell & Bain Limited, Glasgow

[DA 5]

Acknowledgements

It is some years since Ishabel T. MacDonald showed me manuscripts of the later unpublished poems that Donald John had passed on to her. Many people have had an influence on the intervening gestation period. Some of the biographical detail was gleaned from interviews with his sister Ann, wife Nellie and Mary Maclean, Grimsay, for a BBC radio programme in 1988. Much of the insight into the bard’s creative process came from an interview he recorded with Donald A. MacDonald of the School of Scottish Studies (preserved on video by Ishabel T.).

Margaret Campbell (the bard’s daughter) held a treasure trove of material, including the original ms for Sguaban Eòrna. Donald MacDonald, Oban (the bard’s nephew), produced an authentic complete manuscript of Oran a’ Bhirthday Party.

Donald MacNeil, Daliburgh, knows many of his stepfather’s works by heart and was a fount of background knowledge. He also has tapes of the bard reading some of the poems.

Peter Bowie, Howbeg, was another invaluable source of information on names, incidents and places in the songs.

The translation of Moladh Uibhist and of some of the hymns is based on the work of my old friend John Campbell, Castlebay.

I was fortunate also to be able to draw on the expertise of Fred Macaulay, Ronald Black and John Maclnnes. My thanks to Charmian Mocatta, who designed the map, for her advice on type-faces and layout.


This new edition contains an appendix with some extra works and an index of first lines. I am grateful to all those who alerted me to errata in the first edition. It is to be hoped that most errors and omissions have now been rectified.

My thanks also to those who have provided the additional information with which the Notes section has been expanded.

Bill Innes 2001

[DA 6]

[Blank]

[DA 7-24]

[Beurla]

[DA 8]

Clàr-innse

Acknowledgements								v
Introduction									vii

1. Chì Mi									2
I See You									3

2. Oran Gaoil									4
An Early Love Song								5

3. A Mhaighdean Og as Aille Leam						6
My Lovely Young Maid							7

4. Na Gillean nach Maireann							10
The Lads That Are No More							11

5. Eilean Beag a’ Chuain							12
Little Island in the Ocean							13

6. Danns’ a’ Chlaidheimh							16
Song of the Sword Dance							17

7. Moladh Uibhist								20
In Praise of Uist								21

8. Tighinn Dhachaigh								30
Coming Home									31

9. Peighinn nan Aoireann							32
Peninerine									33

10. Tràigh na Cròice								36
The Beach of the Cròic							37

11. Oran a’ Pharsail Mhòir							40
Song of the Parcel								41

12. Anna Mo Phiuthar								42
My Sister Ann									43

13. Fàilt’ air Tìr an Eòrna							44
Greetings to the Land of Barley						45

14. Don Uisge-Bheatha							48
To Whisky									49

15. Chan Ol Mi Deur Tuilleadh						56
Not One More Drop								57

16. Beanntan Uibhist								58
The Bens of Uist								59

17. Do Shomhairle MacLeòid							64
To Samuel Macleod								65

18. Uibhist is Barraigh							66
Uist and Barra									67

19. Oran na’ Fiaclan								70
Song of the Teeth								71

[DA 26]

20. Cuach na Bàrdachd							76
The Bardic Quaich								77

21. Uibhist nan Sguaban Eòrna						80
Uist of the Barley Sheaves							81

22. Oran an Fheamnaidh							82
The Seaweed Gatherer							83

23. Thèid Mi Null								84
I Will Go									85

24. Innse Gall									86
The Hebrides									87

25. Tiugainn do dh’Orasaigh							92
Come to Orosay								93

26. Aig Uaigh a’ Choigrich							94
At the Grave of the Unknown Sailor						95

27. Moch sa Mhadainn ’s Mi Dùsgadh					104
Rising Early									105

28. An Rìbhinn Uasal								108
The Noble Maid								109

29. Do Mhàiri NicIllEathain							112
To Mary Maclean								113

30. Mo Chridhe fo Leòn							114
My Heart is Sore								115

31. Meòrachadh								116
Musing									117

32. Am Bàgh									120
The Bay									121

33. Thusa									122
You										123

34. Nuair a Ghoideadh a’ Chlach						124
When the Stone was Stolen							125

35. Do Chalum Flòraidh Chaluim Ghobha					132
To Calum Maclean								133

36. Eilean Mhoirean								136
Vorran Island									137

37. Mòrag									142
Morag										143

38. Oran nan Tarbh								146
Song of the Bulls								147

39. A’ Ghruagach Dhonn							152
The Brown-haired Maid							153

40. Smaointean aig Eaglais Hogh						154
Thoughts at Howmore Temple						155

[DA 27]

41. Teampall Hogh Mòir							162
Howmore Temple								163

42. Oran na Fuaraig								164
Song of the Brose								165

43. Oran a’ Bhirthday Party							170
Song of the Birthday Party							171

44. Chan Iongnadh Ged Bhithinn						174
No Wonder									175

45. Màiri Dhonn - Marbhrann						180
Màiri Dhonn - An Elegy							181

46. Marbhrann ann an Cladh san Dùthaich					186
Elegy Written in a Country Churchyard (Gray)				187

47. Ar n-Athraichean								194
Our Forefathers								195

48. Don TGB									196
To the TGB									197

49. An Clàrsair								200
The Harper									201

50. Mairead Og								208
Young Margaret								209

51. Raibeart Burns								212
Robert Burns									213

52. Don Lacha									216
To a Wild Duck								217

53. Do Dhòmhnall Ruadh Mac an t-Saoir					218
To Donald Ruadh Macintyre (The Paisley Bard)				219

54. An Guth à Broinn na Màthar						224
Voice From the Womb							225

55. A’ Chrois-Tàra								228
The Fiery Cross								229

56. Oran na Rocaid								232
Song of the Rocket								233

57. Tobht’ Iain Ruaidh							238
Iain Ruadh’s Ruined House							239

58. Sùil air Ais ’s air Adhairt							240
Looking Back and Forward							241

59. A’ Chuairteag Dhonn							246
The Brown Curl								247

60. Bòidean Bliadhn’ Uire - 1971						248
New Year Resolutions - 1971							249

61. Feasgar Beatha								254
Evening of Life								255

[DA 28]

62. Taigh a’ Bhàird								260
The Bard’s House								261

63. Dòmhnall Ruadh Chorùna						262
Red Donald of Coruna							263

64. Shona									266
Shona										267

65. Shona (2)									268
Shona (2)									269

66. An Ròn									270
The Seal									271

67. Oidhche Ghealaich							272
Moonlit Night									273

68. Ceiteag, Bean Mhìcheil							274
Katie, Michael’s Wife								275

69. Do dh’Alasdair Dhòmhnaill Lachlainn					278
To Alasdair Maclean								279

70. Poland									280
Poland										281

71. A’ Bhliadhna Uibhisteach							282
The Uist Year									283

72. Alba air a h-Uilinn							284
Scotland Reclining								285

73. Baile a’ Mhanaich								284
Balivanich									285

74. Iubailidh Bàn-Righinn Ealasaid						288
Queen Elisabeth’s Jubilee							289

75. Nìghneagan Oga								290
Voi Che Sapete								291

76. Eist agus Tionndaidh							290
Turn Back and Listen								291

77. Snaoiseabhal								294
Snishival									295

78. Corghadal									296
Corodal									297

79. Ruairidh Roidein								298
Roderick MacDonald								299

80. Na Dh’fhalbh								300
Those Who Have Gone							301

81. Do Niall Caimbeul							302
To Neil Campbell								303

82. Flanders									304
Flanders									305

[DA 29]

83. An Carragh-Cuimhne Cogaidh						308
The War Memorial								309

84. Cogadh no Sìth								310
War or Peace									311

85. Do Mhaighstir Niall							314
To Mgr. Neil Mackellaig							315

86. Marbhrann									316
Elegy										317

87. Uilebheist Ulaidh								318
The Monster of Ulster								319

88. Trí Rainn agus Amhrán							320
Three Verses and a Poem							321

89. Do Mhurchadh MacPhàrlain						322
To Murdo MacFarlane							323

90. Angela									324
Angela										325

91. Mi Fhìn ’s a’ Bheinn							328
The Mountain and I								329

92. Geata Tìr nan Og								330
Gate to the Land of Ever-Young						331

93. Na Neòil									332
The Clouds									333

94. Feasgar Foghair								336
Autumn Evening								337

The Hymns									339

95. Seinnibh don Tighearna							340
Sing to the Lord								341

96. A Rìgh nan Rìghrean							340
O King of Kings								341

97. ’S E ’n Tighearna Fhèin Mo Chìobair					342
The Lord Himself is My Shepherd						343

98. Do Làmh, a Chrìosda							344
Your Hand, O Christ								345

99. O Iosa, Bi ’n Còmhnaidh air M’ Aire					344
O Jesus, Be Ever on My Mind						345

100. O Thig, Thig chun an Stàbaill						346
Come, Come to the Manger							347

101. Bha Sneachda na Chuibhrig						348
The Snow Lay as a Blanket							349

102. Molamaid Iosa								348
Let Us Praise Jesus								349

[DA 30]

103. Sìn Do Làmh, a Mhoire							350
Mary, Stretch Forth Your Hand						351

104. A Bhàn-righinn nan Eilean						350
O Queen of the Islands							351

105. Fàilte Dhut a Mhoire, Fàilt’						352
Hail to You, Mary, Hail							353

106. Laoidh Statue Ruaidheabhal						354
The Statue at Rueval								355

107. A Mhoire Mhìn-gheal							358
Fair Gentle Mary								359

108. Urnaigh Naomh Francis							360
Prayer of St. Francis of Assisi							361

Appendix

109. Oran na Beinne Mòire							362
Song of Ben More								363

110. Fàilte Mhurchaidh ’icPhàrlain a dh’Uibhist				366
Murdo MacFarlane’s Welcome to Uist					367

111. Freagairt don Bhàrd							368
Reply to the Bard								369

112. Oran na Feòla								370
Song of the Salt Meat								371

113. Còmhdhail nan Seanchaidh 1985					372
Conference of Storytellers 1985						373

Notes										374
Index of first lines								384
Further Reading 								386

Illustrations

Before the War
The bard’s birthplace
Pre-War Games Day
Pre-War army camp
Return from the War
The later years
Donald John is crowned Bard
The bard in 1981
DJ and Nellie at the Gaelic Books Council van
Unveiling of the memorial cairn

[TD 1]

[Blank]

[TD 2]

<gai>
1. Chì Mi

Cho fad ’s a b’ urrainn dhuinn, chuireadh a’ bhàrdachd anns an òrdan sgrìobhaidh. Ach, aig toiseach-gnothaich, dàn beag coileanta mar bhlasad air ìre-comais a’ bhàird anns na bliadhnachan mu dheireadh.

Chì mi thu tro cheò na h-ùine,
Dusd na tìm a’ seacadh ùr-bhlath
D’ òige; ach an cridh’ mo chrìdh’-sa,
Dath nach searg san dealbh a chì mi.

Chì mi anns an ròs do shamhla,
Droigheann geur do ghaoil gam lannsadh,
Mar an ubhal sa chraoibh a b’ àirde,
Fad’ bhom laimh is mi gun fhàradh.

Tha ’n cuan fhathast romham sgaoilte
’S mi gun bhàta, ràmh no taoman;
Tha bheinn gam chuireadh bhom ìsle
’S mi gun anail son a dìreadh.

Càit a’ faigh mi ’m mèinn mo dhòchais
Aislingean leth-tromach m’ òige?
Fhathast bhuam iad air fàire,
Gun ach m’ fhaileas fhìn mar nàbaidh.

Dh’abaich am meas a bha uaine,
Tha e deas don fhoghar bhuana;
Cuirear a shìol san ath Mhàrt-mhìos -
Beath’ ag ùrachadh à bàs dhuinn.

[TD 3]

[Beurla]

[TD 4]

2. Oran Gaoil

Sgrìobhadh an t-òran seo bhon t-seinn aig Anna, piuthar a’ bhàird. Bha ise den bheachd gur e seo fear de na ciad òrain a rinn e riamh - ron Chogadh.

Am fonn: Fear a’ Bhàta

Hug i ri ò is hug i ò ro eile,
Hug i ri ò is hug i ò ro eile,
Hug i ri ò is hug i ò ro eile,
’S i mhaighdean òg thug dhomh bhòid a lèir mi.

Gur tric mi cuimhneachadh ’s mi nam òige
An gaol a thàlaidh nam phàistean òg mi,
Mo chridhe snàmh ann an gràdh an còmhnaidh
Don ghruagaich bhàin, ged a dh’fhàg i chòrr mi.

Do mhaise, dùbailte gun cuir mi sìos i
Gu bheil nam shùilean a cruth cho dìomhain;	(nad <eng>on tape<gai>)
Do chuachag lùthsail na lùban fìorghlan
’S e sìos mud ghuaillean na chuailean chiatach.

’S e d’ aghaidh mhàlda cho teann a bhuair mi
’S a dh’fhàg mi fann ’s cuid dem shùim thoirt uam leis;
Do dhà shuil mhìogach fo mhìn-rosg buaidheach
’S do mhala chaol a’ cuir aoigh is buaidh ort.

’S bu deiseil dìreach air ùrlar danns’ thu,
Do chruth cho fìnealta, aoigheil, màlda,
’S am measg nan nìghneag gum biodh tu ann leam
Mar dheàrrsadh grèin’ tighinn o slèibh nam beann oirnn.

Is càit a’ faic mi air feadh an t-saoghail
Cho àlainn snuadh ris a’ ghruagaich aoigheil?
’S e thogadh sunnd orm, a rùin, ’s mi ’m aonar,
Bhith nochd riut dlùth ged as dùrachd fhaoin’ e.

Ach ma dh’fhàg thu mi a-nist air dìochuimhn’,
Ceud soraidh slàn leat, gur fhèarr dhomh strìochdadh;
Ach gus an càirear sna clàran sìos mi,
Bidh mhaighdean àlainn ud blàth nam bhriathran.

[TD 5]

[Beurla]

[TD 6]

3. A Mhaighdean Og as Aille Leam

Oran gaoil eile a rinneadh ron Chogadh

Am fonn: Fàgail Ghlaschu

A mhaighdean òg as àille leam
Dha’ seinn mi blàths mo bheòil,
Gur e do bhuadhan nàdarra
A rinn mo thàladh òg;
’S ged tha thu fada bhuam an-dràst’,
A luaidh, na tàir mo sheòrs’,
Cha dhealaich d’ ìomhaigh chùbhraidh rium,
A reul nam flùran òg.

Gur e do shnuadh bhith sàr-mhaiseach -
Bean d’ àilleachd chan eil beò -
A rinn mo chridhe bheàrnadh
’S a chuir grian mo bhlàiths fo neòil:
Bhon shìn thu, ghaoil, do làmh dhomh
Gun do chaill mi càil ri ceòl
’S gach aighear agus sùgradh
A bhiodh dùthchasach dham sheòrs’.

Tha falt buidh’, bachlach, ciatach ort
Na shnìomhanan mud chùl,
Sùil ghorm fon mhalaidh fhìor-mhaiseach
Mar it’ an fhìreoin ùir:
Bu taitneach leam do bhriathran -
’S iad bu ghrian dhomh laithean dùr -
’S tu dhomh mar reul cho flathail
Nì dhan mharaiche reul-iùil.

’S an Uibhist àrd nam buailtean blàth
A dh’fheuch thu tràth do lòn -
Tha mais’ do ghruaidh is luach do shlàint’
Ag inns’ do chàich an sgeòil:
Chan ann fo smùr no stùr na’ sràid
A rùin, bha làithean d’ òig’,
Nad ghruaidh chuir gaoth nan stùc-bheann fiamh
Na h-ùbhl’ as ùire còt’.

[TD 7]

[Beurla]

[TD 8]

Mar dheàrrsadh ghathan grèine
Anns a’ Chèitean air na lòin,
Mar ghealach gheal nan speur -
Am measg na reul gur lèir a glòir;
Mar fhlùran ùr nan allt fo ghrian
An t-samhraidh gann de phròis,
Tha mhaighdean choibhneil, mhàlda
Dhùisg san àm seo cainnt mo bheòil.

’S nuair chòmhdhalaich mi ’n tùs thu,
Mun robh dùil agam rid ghràdh,
Gun ghluais mo chridhe nuas bhon ghrunnd
Mar dh’èireas lunn air sàil:
Gach maise bhiodh air gruagaich
Bha iad fuaighte riut na b’ fheàrr
’S mar dhriùchd an t-samhraidh ròsanaich
Do bhrìodal beòil ro-bhlàth.

Gur ainneamh feadh gach àite
Chìte mhàldag, tè do shnuadh -
’S e sin a dh’fhàg mo chridh na sgàin
’S tu, ghràidh, cho fada bhuam:
’S e dh’fhàg mi fhìn gad chaoidh cho tràth,
Tha gaol nam bàrd cho buan -
Cha searg e chaoidh ’s cha phuinnsean e
’S cha tràigh e gu Là Luain.

[TD 9]

[Beurla]

[TD 10]

4. Na Gillean nach Maireann

Oran a rinn e anns an Ogmhìos 1940 an dèidh dhan Division Ghàidhealach a bhith air an glacadh aig St. Valéry. Dh’inns am bàrd sgeulachd inntinneach bliadhnachan a’ Chogaidh ann am Fo Sgàil a’ Swastika (Acair 2000).

Am fonn: O ho nighean, è ho nighean

Hòro ’illean, hao o ’illean,
Hòro ’illean a bha àlainn,
Shuas aig Abbeville nur sìneadh -
’S duilich leinn a bhith gur fàgail.

Cha robh mhadainn ach air liathadh,
Greis mun d’ thog a’ ghrian an àirde,
Nuair a thugadh dhuinn an t-òrdan
Dhol a chòmhrag ris an nàmhaid.

Theann na buillean taobh air thaobh ann,
Gunnachan a’ sgaoileadh bàis ann,
Fead na luaidhe ’s toit an fhùdair,
Bulll’ is bùirean feadh gach àite.

Mun do chrom a’ ghrian san fheasgar
’S iomadh fleasgach fearail, làidir
Bha na shìneadh feadh an arbhair
’S fhuil a’ dèanamh dearg an làir ann.

Ged a thill sinn pìos a-null iad
Cha robh ’n ionnsaigh ud nar fàbhar:
Bha ’n Division ann na h-aonar,
’S acasan a naoi le armour.

Thuit à Uibhist gillean uasal -
Eadar Deas is Tuath bha ’n àireamh -
Gillean grinn an tùs an òige,
Cuid nach d’ fhuaradh beò no bàs dhiubh.

Camshronaich à tìr nam beanntan
’S far na Galltachd gillean àlainn -
Leam is bochd gu bheil sibh sìnte
Fad’ bhon tìr san deach ur n-àrach.

[TD 11]

[Beurla]

[TD 12]

Fad’ air falbh bho thìr nan stùcan,
Tìr bu dùthchasach dhur cnàmhan -
’S iomadh oidhch’ a chaith sinn còmhl’ ann
’S fuaim againn air òrain Ghàidhlig.

Bidh mi smaointinn oirbh san àm seo -
Anns a’ Fhraing mar chaidh ur fàgail -
’S sinne seo an grèim aig nàimhdean
Suas a’ Rhine am broinn nam barges.


5. Eilean Beag a’ Chuain

Oran eile a rinneadh anns a’ Ghearmailt (1942).

Am fonn: Chì mi bhuam, fada bhuam

’S ann mu thuath, fada tuath,
Ri uchd-bualaidh muir-làin,
Tha eilean beag gorm a’ chuain,
Tìr mo luaidh thar gach ceàirn.

Ged tha mise fad’ air falbh,
’S mi sa Ghearmailt a’ tàmh,
Gum bi m’ inntinn tric air chuairt
Far ’n do ruaig mi nam phàist’.

Far ’n do ruith mi feadh nan lòn
’S mi gun bhròig air mo shàil,
’S mi cho saor ri gaoth nan speur
Air bheag lèiridh no càs.

Bidh mi cuimhneachadh le deòir,
Air an t-sòlas a bha
Nuair bha gillean aotrom òg
’N eilean eòrnach nan tràigh.

Bhiomaid cruinn an taigh Iain Ruaidh
Gabhail dhuan agus dhàn;
Greis air feadan, greis air pìob,
’S ghabhte tì uair no dhà.

[TD 13]

[Beurla]

[TD 14]

Bhit’ a’ cosnadh airgead pòc’,
Gearradh mhònadh ’s gach àit’,
Gus bhith againn anns a’ champ
’S airson dram aig a’ bhàr.

Chaidh na làithean sin air chùl
’S thàinig tionndadh nach b’ fheàrr,
’S b’ fheudar sèoladh thar a’ chuain
Gu uchd-bualaidh a’ bhlàir.

Aig St. Valéry bu chruaidh
Buill’ is nuallan a’ bhlair,
’S dh’fhàg sinn grunn de ghillean òg
Marbh gun deò air an tràigh.

’S ged tha mise fhathast beò
Cha bhi m’ òige mar bha;
Chaidh an comann ud mar sgaoil,
Comann caomh nam beann àrd.

Tha mi ’n-diugh gu h-ànrach fuar
Anns a’ chuaraidh fo gheàrd,
M’ fhuil a’ tanachadh le dìth		air <eng>on tape<gai>
’S cion a’ bhìdh air mo chnàmh.

O, nach mi bha cuairt an-dràst’
Far ’n deach m’ àrach ’s mi òg,
’S gheibhinn giomach fon chloich bhàin
Shìos an Geàrr-sgeir na Cròic. (1)

Gheibhinn bonnach brèagha flùir
’S e air ùr-fhuin’ on stòbh,
’S bheirinn bradan às an lìon
Pìos an iar air a’ Chrò. (2)

Ach nuair thilleas rinn an t-sìth,
’S gum bi sinn idir beò,
Chì mi fhathast luchd mo ghaoil
’N Uibhist bhraonach an eòrn’.

[TD 15]

[Beurla]

[TD 16]

6. Oran Danns’ a’ Chlaidheimh

Ged a bhiodh iad fad an latha a’ bristeadh chlach ann an cuaraidhean, thòisich na gillean ann an 1942 air dannsaichean ionnsachadh - mar bu dual dha na rèisimeidean Gàidhealach. A dh’aindeoin gearain, tha e coltach gun do rinn iad glè mhath - mar a dh’inns am bàrd ann am Fo Sgàil a’ Swastika (t.d. 58).

Rìgh, gur mise tha neo-shunndach,
Ged a thionndaidh mi gu ealain,
Tha droch crith air tighinn nam ghlùinean
’S chan eil lùths an ceann mo chasan;
Ach ma gheibh mi beò tron gheamhradh,
Bheir a’ Bhealltainn mi gu rathad -
’S truagh nach deach mo chas san t-slabhraidh
Mun d’ theann mi ri Danns’ a’ Chlaidheimh!

Nì mi innse dhuibh mun teann mi
Mar a bh’ann, ’s gun tuig sibh dòigheil:
Bha mi fhìn car bochd san àm ud
Le car cam a chaidh nam òrdaig,
Dòmhnall ’s niosgaid air a ghaoirdein – (3)
Cha b’ e aon tè, Dhia, ach tòrr dhiubh - 
Ach ma dh’fhuiling e cràdh le làimh
Gur ann a chlaoidh e danns’ an Leòdaich. (4)

Bha sinn nar suidh’ anns a’ champa
’S mi fhìn air cabhsair mo shòlais,
Sinn a’ seanchas anns an àm sin
Air seann dannsaichean ’s air òrain:
Thionndaidh MacLeòid rinn gu h-ealamh
’S dh’fhuasgail e barrall nam brògan,
“Nis’”, ars esan, “bithibh tapaidh,
’S ionnsaichidh mi Dance na’ Swords dhuibh.”

Bha mi fhìn fad còrr is seachdain
Ann am beachd an saoghal fhàgail;
Cùl mo chalpannan air at
’S gun leòba craicinn air mo shàilean:
Cha robh fois ann shìos no shuas dhomh
’S cha robh tuar a dhol na b’ fheàrr air,
’S shìninn mi fhìn air an ùrlar
Mura bitheadh cùis na nàire.

[TD 17]

[Beurla]

[TD 18]

Gun do labhair Mac an t-Saoir rium
Oidhche h-Aoine ’s mi na chòmhradh:
“Feuch a Thighearn’ am faigh thu saod
Air rud bheir aotromachadh dhòmhsa -
Nach e mise, Dhia, tha dìoladh
Air a’ chiùird a sheall MacLeòid dhuinn,
’S mur furtaich cràdh mo dhà chalpa,
Thèid ùir na Gearmailt gam chòmhdach!”

Labhair mise ris gu dàna:
“Thud, cò dha tha thu ga innse -
Bha mise raoir anns na spàirnean
Am beul a’ bhàis, ged a thill mi:
’S ma thig dad ort fhèin am failmse,
Feuch gu sgrìobh thu m’ ainm san dìleab -
Gheibh mi do chuid leann Didòmhnaich,
’S riaraichear an còrr car even.”

’S beag a th’ agam fhìn de dh’fharmad -
’S cha bhi gu dearbh, tha mi ’n dòchas -
Ris an duine thruagh tha ’g earbs’
Air cosnadh airgid anns an dòigh ud:
’S e thig goirt à caol a luirgnean
Ged a bhuinnigeadh e cup’ òir air;
Cuiridh e don ùir ron àm e,
’S nì e seann duine ro òg dheth.

’S fhèarr dhomh nis bhith fuireach sàmhach -
Chan eil fàth bhith ’g ràdh a’ chòrr dhomh -
Ach gun tuig sibh mar a bha mi
’S na fhuair mi chràdh le bhith gòrach;
’S bidh mi a’ cuimhneachadh gu sìorraidh,
Gus an leagar sìos fon fhòd mi,
’N rud thug rumatas ron àm dhomh -
Na leasain dannsa thug MacLeòid dhuinn!

[TD 19]

[Beurla]

[TD 20]

7. Moladh Uibhist

Seo an obair leis do choisinn e Crùn na Bàrdachd aig a’ Mhod Nàiseanta ann an Glaschu an 1948. Thòisich e air an dàn a dhèanamh na phrìosanach anns a’ Ghearmailt. Leis cho comasach ’s a tha an rannaigheachd agus cho coileanta ’s a tha an seanchas, tha e doirbh a chreidsinn nach robh e ach beagan is fichead bliadhna a dh’aois. (Faic an Ro-ràdh, t.d. xvi.)

’S tìm dhomh ’n sgleò thoirt dhem shùilean
’S mo chomas claistinn a dhùbladh,
Gur fhad’ bhon lìon cupan piunnt dhatht’ mo dhòlais;
Tha smal na meirg air mo ghiùlan
’S gur ann tha searbh dhomh ri chunntais
Gun d’ rinn mi dearmad air ionnsachadh m’ òige;
Ach fhad ’s tha sìth anns gach tràth dhomh
Is faclair m’ inntinn gun bheàrnadh,
Gun cuir mi rìomhadh na Gàidhlig an clò dhuibh:
Tha mhais tha ’n cois obair Nàdair
Dhomh fhìn na bhrosgal ro làidir
Gus fuireach tosdach an sàmhchair neo-bheothant’.

Cha bheartas saoghalta cealg-loist’,
Ceann-adbhar daors’ na tha sealg air,
Bu mhath leam fhaotainn nam shealbh fad ’s bu bheò mi
Ach slàint’ is blàth-ghaol neo-mharbhtach
A bhith gu bràth rium neo-dhealaichte
Cho fad’ ’s a dh’fhàgar an searbh-thìr nam beò mi;
Cothrom ceum feadh nan garbhlach
Cho fad’ ’s nach trèig mo chuid anathaidh,
’S cead faighinn èisteachd ri torman nan còp-eas;
’S chan eil air uachdar an talamhana
Nì cho luachmhor ri ainmeachadh,
Na bhith suaint’ ann an ana-ghliocas òg-phaist’.

Gur iomadh neach feadh an t-saoghail -
’S gu bheil mi fhìn air a h-aon dhiubh -
A bheireadh deich bliadhna saoghail na thabhartas
Ach comas ais-thilleadh fhaotainn
Gu làithean tais-mhèath na faoineis
San deach mo bhaisteadh bho dhaors’ gath na feòla:
Mo chaitheamh-beatha gun strìochdainn
’S gun cuirinn ùidh anns na briathran

[TD 21]

[Beurla]

[TD 22]

A rinn mo mhàthair le a beul aithris òg rium;
Ged rinn i m’ altram gu tèaraint’,
Bho chreud a’ cheartais gun d’ shiab mi,
’S gur e dh’fhàg glas-dhatht’ mo chiabhag bhith meòmh’r air.

Nuair bha mi ’m phàiste ro-mhùirneach
A’ sreap ri àirde na glùineadh,
Mun d’ shoillsich deàrrsadh rèil-iùil dhomh na ròidean,
Gur e gach cleachdadh a b’ ùire
Bha tighinn fo dhearcadh mo shùilean,
’S mo chridhe falct’ ann an iunntas mo dhòchais:
Gu fanainn mìltean san uair sin
Bho ghàrradh-crìche na stuamachd,
’S cha chuireadh still gaoth na truaill’ bhon a’ chòrs mi;
Ach tha mo choinnseas gun smuairean -
Cha chùm i oidhche bhom shuain mi -
Bhon chùm mi cuimhn’ air an duais th’ aig an Oigh dhuinn.

’S e dh’fhàg blas searbh air gach nì dhomh
’S a dh’fhàg cho dearmadach m’ inntinn
Mi bhith sa Ghearmailt sa phrìosan am beò-bhàs,
’S an làmh a thairgeadh gach nì dhomh
’S i fad’ air falbh thugam sìnte
’S bhàrr astar fairg’ tha guth dhìlsean gam fheòrach;
Ach nam biodh mathte dhomh sgiathan
Le comas reachdannan diadhaidh,
Gur mi gu sracadh an iarmailt gu deònach
’S gu faighinn saors’ agus sìochain
Air bheagan daors’ agus deuchainn
An eilean braon-dhealtach ciar-dhathte m’ òige.

Gu faighinn slàint’ agus coibhneas,
Gu faighinn blàths agus aoibhneas
An Uibhist àrd-chorrach, oighreachd Chlann Dòmhnaill:
An fhine bhuadhach neo-fhoill-chridheach
Dom bu dual a bhith saoibhreachail
’S dom bu shuaicheantas grinn-fhraoch na mòintich;
Buidheann gnuamha nam bratach
A bheireadh buaidh anns na batail,
’S gum bu truagh fear an cearcall an tòrachd -
Guineach, eirbheirteach, bras-cheumach,

[TD 23]

[Beurla]

[TD 24]

Ullamh, dalma, neo-thais-chridheach,
Mar a dhearbh iad aig faich’ Inbhir Lòchaidh. (5)

Ach eilean uaine nan àrd-bheann
’S e Uibhist chruachach a’ chàise -
Gur ann chaidh smuais bainne màthar nam phòraibh;
Far ’m bi cuimhn’ air a’ Ghàidhlig
’S gun tèid a cluinntinn gu bràth ann
Cho fad’ ’s bhios tuinn a’ mhuir-làin feadh na Cròice: (6)
Gu bheil de loinn ann ri àireamh
’S nach gabh e seinn ann an dàn dhomh,
Ged gheibhinn saidhbhreas ro àrd airson m’ òrain,
Eadar sgurraghanan àrda
Far ’m biodh na fulmairean sàsaicht’
Gu àite-tuinichidh a’ chrà-gheòidh sna h-òban.

An t-eilean breac-loinneil, greannmhor
Sa bheil a’ phailte gun ghanntar,
’S e torrach, beairteach le annlann a’ còpadh -
Gu lusach, dearcagach, planntach,
Gu duilleach, meacanach, feanntagach,
Corrach, bailc-shliosach, cam-bhusach, frògach;
Tha sruthain thormanach, dhranndanach
Ruith le foirm feadh nan gleanntan,
Tha mullaich shorchanach bheanntan fo cheò ann;
’S tha gàir’ aig eas-chas nan alltan
Air feadh nan creag glas a’ dannsa
’S aig meud an cleas a’ cur steall feadh na còinnich.

Eilean braonach nan dùnan
Sa’ robh na daoine nach cùl-chaineadh -
’S fhad’ bhon dhearbh iad an cliù anns gach dòigh ann;
Bha iad earbsach gun diombadh,
’S gun tug iad tèarmann dhan Phrionns’ ann
An uair bha armailt a’ Chrùin a’ cur tòir air:
Bha iad ainmeil len geur-lannan,
’S cha robh chealgaireachd fhèin annta,
Mar a dhearbhas an t-euchd a rinn Flòraidh;
’S cho fad’ ’s bhios seanchas ga leughadh,
’S cho fad’ ’s bhios Alba ri chèile,
Gu faigh a h-ainm-se gach lèirsinn bu chòir dha.

[TD 25]

[Beurla]

[TD 26]

Chì thu ròsan ro bhuadhach ann
’S iad a’ còmhdach nam bruachan ann,
Chì thu ’n t-sòbhrach ’s an cluaran ’s an neòinean;
Chì thu seamragan snuadhmhor ann, (7)
Chì thu sealbhag air cruadhlach ann,
Chì thu geala-ghucag shuairce nan lòn ann;
Chì thu fraoch agus luachair ann,
Lus nan laogh agus buaghallan,
Chì thu caorannan uain’ ann ’s an t-sòrpann;
Chì thu coirce ri bhuain ann,
’S gu faigh thu crotal gu tuar ann,
’S tha mhil an copain bheag ruadh feadh an fheòir ann.

Gheibh thu uachdar gu annlan ann
’S gheibh thu ’n cuaich bainne-geamhraidh ann,
Toradh luachmhor, neo-ghann a’ chruidh òig ann;
Chì thu buailtean fo ghamhna ann,
’S iad loireach, luath-chasach, fann-gheumnach,
’S chì thu ’m buachaill’ san t-samhradh gan cròdhadh;
Chì thu cluainteagean fianaich ann,
’S chì thu ruadh-chuiseag fhiadhaich ann,
Chì thu fuarain den fhìor-uisg’ ion-reòt’ ann -
Deoch as uaisle na ’m fìon e,
’S e tighinn an uachdar bhon t-sìorrachd ann,
’S gheibh thu fuasgladh bho phian le bhith ’g òl às.

Chì thu aibhnichean beucach
A’ tighinn nan deann-ruith le Gèideabhal – (8)
Greannach, dranndanach, drèineasach, tòiceach;
Cobhar bàn air gach leum dhiubh,
Gu boinneach, gàir-uisgeach, breun-ghuthach,
Linneach, àthanach, fèitheanach, rògach:
Buill’ is bùirean is fuaim aca
’S tuil a’ brùchdadh mum bruachaibh ann,
Sruthach, lunn-ruithteach, cuairteagach, gròcach,
’S iad a’ giùlan le nuallan
Gu mear a dh’ionnsaigh nan cuantan
Gach boinne dhrùidheas air guaillean nan ceò-bheann.

Chì thu tràigh shleamhainn mheanbh-shligeach
’S chì thu deàrrsadh mar airgead i,

[TD 27]

[Beurla]

[TD 28]

’S chì thu blàth-bhilean fairge ga pògadh;
Chì thu saothair nan garbh-thonnan
Ann an aodann nan sgarabachdan,
Far na ghaoir iad bhon aimsir aig Nòah;
Chì thu faochagan deàlrach ann,
Chì thu laomannan carraigein ann,
Chì thu raointinnean arbhair is feòir ann;
Chì thu sgaothannan sgarbh ann
’S am bradan maol-cheannach tarra-gheal,
’S e ruith is sraon air bho fhairge gu mòintich.

Chì thu faoileagan ciar-cheannach
’S iad a’ glaodhaich nan ceudan ann,
Chì thu naoisg, lachainn riabhach is geòidh ann;
Chì thu ’n crà-ghèadh ’s an t-sìolta
’S an lacha-bhlàr anns na feur-lochain
’S eala bhàn ann ’s i ’g iasgach le ’sgòrnan:
Chì thu riarachadh pailt dhe na
H-uile h-eun anns an ealtainn ann -
Gheibh iad dìon agus fasgadh dom pòr ann;
Chan eil pian ’s chan eil airc ann,
’S chan fhairich Crìosdaidh an t-acras ann
Fad ’s bhios lìonmhorachd bhreac air Loch Ròdhag.

Tha monadh luachrach fo chaoraich,
’S tha gnobain chruaidhe fo fhraoch ann,
’S tha machair uain’ ann fo chraobhagan eòrna;
Chan eil teirce ri fhaotainn ann,
’S chan eil leisg’ air na daoine th’ ann,
Ach gu freasgairteach, saothrachail, seòlta;
’S am baile beag Pheighinn nan Aoireann
A chaidh mo chead a thoirt saor dhomh
Nam leanabh breab-bhuilleach, caoin-shùileach, deòthalach,
Is chan eil bad feadh an t-saoghail
A thogadh m’ aigne cho aotrom
Is anns an caidlinn cho saor bho gach dòltram.

Ach ged a leanainn air innse
Gach mais’ th’ air oighreachd mo shinnsreadh,
Cha bhiodh gu deas latha dìlinn a’ chòir ann -
Chan eil beul ann a mhìnicheas

[TD 29]

[Beurla]

[TD 30]

’S chan eil peann ann a sgrìobhas dhomh,
’S chan eil cainnt ann a bhruidhneas mu bhòidhchead:
Ach bheir mi ’n dàn seo gu dùnadh
Gus an cinnich tàlannan ùr annam
Sheinneas àilleachd is cliù Tìr an Eòrna,
’S gum bi mi ’g iarraidh ’s ag ùrnaigh
Gum faigh mi ’chrìochnachadh m’ ùin’ ann
’S gum bi mi tiodhlaict’ an ùir mo luchd-eòlais.


8. Tighinn Dhachaigh

Am fonn: Fear a’ Bhàta (ach fhreagradh A Mhàiri Bhòidheach cuideachd)

O chì mi bhuam far an d’ fhuair mi m’ àrach,
’S mi ’n seo air bòrd sa Lochmor air sàile; (9)
O chì mi bhuam e thar gual’ a’ bhàta
’S a cùrsa tuath gu tìr uain’ a’ chrà-gheòidh.

O chì mi bhuam eilean uain’ an eòrna -
’S e siud mar bha e nuair dh’fhàg sinn òg e,
Nuair chuir sinn suas deise ruadh na còmhraig
’S a thog an t-Arm sinn an ainm Rìgh Seòras.

O chì mi bhuam iad, na fuar-bheann àrda,
Ag èirigh suas às a’ chuan ron bhàta:
Heacal chòir ’s a’ Bheinn Mhòr gu h-àraid,
Ach èiridh m’ inntinn nuair chì mi t-Hàrsal. (10)

Eiridh m’ inntinn le aoigh ’s le sòlas
Nuair chì mi màireach tràigh bhàn na Cròice,
Far ’n tric a ruaig mi gu h-uallach gòrach,
’S mo chridh’ is m’ inntinn fo shìth na h-òige.

Chì mi ’n srùladh air grunnd na tràigh ann,
Na h-eòin ag iadhadh mu bheul a’ làin ann;
Sgeir nan Crùbag is cùl nan Geàrr-sgeir – (11)
Bu tric mi uair ann a’ buain nam bàirneach.

Ged ’s bòidheach ùrar gach dùthaich Eòrpach
Le tràighean ciùin far an diùrrais beò-thuinn,
Thoir dhòmhsa nuallan nan stuagh a’ bòilich
Le stoirm bhon iar ann am beul na Cròice.

[TD 31]

[Beurla]

[TD 32]

Bu lìonmhor làrach a dh’fhàg mo bhrògan
Bho chaol na Fràinge gu coill’ na h-Olaind,
Ach chùm e m’ inntinn bho ìsle bròin dhomh
Bhith tric a’ bruadar air cuan na Cròice.

O chì mi bhuam far an d’ fhuair mi m’ àrach,
’S mi ’n seo air bòrd sa Lochmor air sàile;
O chì mi bhuam e thar gual’ a’ bhàta
’S a cùrsa tuath gu tìr uain’ a’ chrà-gheòidh.


9. Peighinn nan Aoireann

Oran dhan bhaile anns do rugadh e le Gàidhlig a tha brìghmhor agus ceòlmhor. Ged nach eil an dà rann mu dheireadh ann an Sguaban Eòrna, tha an dàrna fear gu follaiseach a’ crìochnachadh an òrain.

Am fonn: car coltach ri Oran an t-Samhraidh le Uilleam Ros.

Gu seinn mi ’n duan, tha m’ inntinn suas,
Mo ruinn gu fuaigh mi còmhla iad;
Cha smaointean truagh no taoim gu tuasaid
Dhùisg san uair gu òran mi;
Is ann am briathran rianail saor
Gu seinn le caoin mo sheòrsa mi
Mu Pheighinn nan Aoireann, cluain mo ghaoil,
Far ’n d’ fhuair mi ’n aoigh nam òg-phaiste.

Gur iomadh uair ’s mi thall thar chuan
A chùm e suas mo shòlas dhomh
Bhith ort a’ bruadar, ’s rè mo shuain
Bhith leum mud bhruachan neòineanach;
B’ e triall gad ionnsaigh riamh mo dhùrachd -
’S ann bu dùthchas dhòmhs’ a bhith -
’S bhon fhuair mi ann, gur buan an call
Mur luaidh mi rann den òran air.

Gur machrach, diasach, fasgach, feurach,
Glacach, lèanach, leòideach e,
’S le beairteas lìont’ tha a bhreac-ùir mhèath,
’S tha tacs’ a shìol an eòrn’ innte;
’S gum b’ ait leam riamh ’s an dealt san fheur,

[TD 33]

[Beurla]

[TD 34]

Air madainn ghrianach, reòthtanach,
Bhith gabhail sràid air blàr nam flùr -
Tha a’ fàs ann grunn de sheòrsachan.

Tha fàs air biadh am bàrr nan dias ann,
Grànach, sìolmhor, pòr-phailteach;
Tha sàth gach eun ann saor bho phian
’S tha daoine fial’ a’ còmhnaidh ann -
Gach aon gun sprochd gun lochd do a nàbaidh,
Nochdar bàidh don deòraidh ann,
’S clann-nighean choibhneil, grinn nan gnùis ann,
Loinn os cionn gach òigh orra.

Tha blàthan maoth a’ fàs air raoin ann,
Slàn-lus, caor is neòinein ann;
Tha luachair uain’ ann ’s cluaran craobhach
’S buainear fraoch Chloinn Dòmhnaill ann;
An tùs a’ Mhàigh ’s am blàr fo dhriùchd,
Bidh seillein sunndach, crònanach
A’ ruith le srann bho phlannt gu flùr,
A’ càrnadh sùgh nan reòtht-làithean.

Gur brèagh’ a’ fuaim gu miann mo chluasan
Gàir a’ chuain sna h-òban ann,
’S nuair theachdas gruaim le neart bhon tuath
Bidh slaic nan stuagh sa Chròic againn:
Gur copach, crùnach, cnocach, lunnach,
Teachd nan srùladh ròmhanach,
Le smuais an neairt a’ gleac ri tìr
Le sgailc den cìrean ceòthanach.

Gur silteach cùbhraidh mil sna flùrain,
Aileadh miunnt is ròsan ann,
’S bidh ’n uiseag bhinn le grinn-ghuth ciùin
A’ ceileir ciùil an còmhnaidh ann;
Tha ionad-dìon bho shian aig sprèidh ann,
Seasgair, grèidhte, leòr-uisgeach,
’S nì breac an t-sàile tàmh na bhùrn
Mu snàmh e dh’ionnsaigh mòintich às.

Thar lunn an t-sàil’ thig iunnrais bhlàth air
’S lubaidh barr na’ feòrnan dhi

[TD 35]

[Beurla]

[TD 36]

’S le binn-ghuth fann sa Bhealltainn Mhàigh
Bidh allt a’ gàir feadh dhòrnag ann;
E null ’s a-nall feadh chùiltean cam
Gu lunnach, labhrach, ceòlmhorach,
’S e ruith gu siùbhlach, sunndach, rèidh
’S thig sìol an èisg gu beò-bheath’ ann.

Ged leanainn bliadhn’ air sgrìobhadh sìos
Chan innsinn trian na còrach dhuibh;
Tha maise an àit’ bho thràigh gu sliabh -
Gu bràth cha snìomh mi còmhladh e;
’S gun dùin mi ’n dàn le dùrachd bhlàth
Don h-uile càrn is lòn a th’ ann;
Tha spèis aig càch dha, seud an àigh
’S e reul gach àite-còmhnaidh e.


10. Tràigh na Cròice

A’ Chròic - am bàgh tuath air Eilean Mhoirean, faisg air taigh a’ bhàird.

Am fonn: Anna NicLeòid

O fàilt’ air cluaintean uain’ mo ghaoil
A ghluais mo smaoin gu ceòl,
Far ’n tric ’n do ruaig mi uallach, saor,
A’ buain nam maoth-lus òg;
Far ’m faicear tric sa Bhealltainn Mhàigh
An dealt air bhàrr an fheòir
Is gaoir nan tonn is fonn an gàir
A’ gleac air tràigh na Cròic.

O, siud am bad don tug mi gràdh -
Bidh m’ aigne ghnàth na chòir;
Bidh m’ inntinn daonnan taobh na tràigh
An gaoth nan gàir-thonn mòr;
’S ged thairgt’ an crùn dhomh ’s ionntas àrd
Le saibhlean làn den òr,
B’ e miann mo shùl an ùr-thràigh bhàn
Fo thiùrr’ an làin sa Chròic.

B’ e ’n sealladh cùbhraidh leam-sa riamh,
Nuair dh’èireadh grian na glòir;

[TD 37]

[Beurla]

[TD 38]

Is blàths a soills’ cur loinn is fiamh
Air bàrr nan liath-lus òg -
B’ e ’n sòlas inntinn leam san uair
Bhith faicinn bhuam le deòin
Na tuinn a’ gleac ’s a’ sgailceadh suas
Air ùrlar cruaidh na Cròic.

Gun d’ fhuair mi m’ àrach tràth le sùim
Nuair bha mi ’m naoidhean òg
An taic a’ chuain ’s nam buailtean grinn,
Far ’n seinn le loinn na h-eòin,
’S gun chluic mi tràth nam phàistean maoth
Air bàrr nan raointean feòir,
’S am measg na gainmhcheadh bharra-ghil bhàin
Mu bheul an làin sa Chròic.

Nuair dheàrrsas grian gu tìorail blàth,
Cur dias a’ ghràin na ghlòir,
Bidh a geala-ghath caoineil sgaoilt’ air blàir
’S air raointean àlainn eòrn’;
Bidh ’n còrsa machrach glacach, uain’
Fo bhrat le dualan feòir,
’S am muran dlùth gud ghlùinean suas
Mu chùl nam bruach sa Chròic.

Bu tric mo cheum sa Chèitean chiùin
Feadh rèidhlean ùr nan ròs,
’S an oiteag bhlàth thar blàr nam flùr
Toirt àileadh cùbhr’ gum shròin,
’S b’ e riamh mo mhiann bhith triall le fonn
Mu bheul nan tonn gun bhròig,
’S a’ cluich leam fhìn le inntinn àrd
Air mìn-thràigh bhàn na Cròic.

Ach soraidh slàn gu bràth bhith bhuam
Gu làithean uallach m’ òig’ -
Tha bliadhn’ is bliadhn’ a’ triall le luaths
Gu crìoch ar cuairteadh beò;
’S mo dhùrachd ghrinn don chloinn a bha
A’ cluich leam tràth sna lòin
’S mu bhruaich nan lèantan feurach fàs
Am fianais tràigh na Cròic.

[TD 39]

[Beurla]

[TD 40]

11. Oran a’ Pharsail Mhòir

As dèidh a’ chogaidh, nuair a bha biadh is aodach gu math gann ann am Breatainn, bha dùil aig an teaghlach ri parsail fhaighinn bho chàirdean ann an Ameireaga. Bha peathraichean a’ bhàird (Ceit agus Anna) air corra-bhiod.

O tha mi sgìth dheth, seachad air bhith sgìth dheth,
’S fhad’ bhon bha mi sgìth dheth, ’s cha neònach:
A h-uile là bhon thill mi cha chluinn mi mo ghuth fhìn
Ach mun pharsail a tha tighinn air a’ bhòidse.

Bidh Annag rium ag ràdha, ’s i feitheamh fear na màileid,
“Tha dreas ann agus làn-phaidhir bhrògan.”
Bidh Ceit a-mach a’ stàrachd gu faicear e air fàireadh -
’S nuair thig e, cha bhi càil dha na h-òighean.

B’ e siud am parsail ainmeil - ’s gur fhada bhon a dh’fhalbh e
Air turas gu ruig Alba nam mòr-bheann;
Ach saoil an deach an t-ainm air, ma chaidh, saoil an d’ fhalbh e dheth
Nuair a bhiodh feadhainn aimsgith ga chrògnadh?

Bidh Annag air a’ chabhsair a’ casadaich ’s a’ dranndan:
“Saoil am bi e ann ro Dhidòmhnaich?”
Tha Ceit a’ gabhail amharas, ma thòisich iad ri rannsachadh,
Gun do ghabh na mealltairean còir air.

Bha coilearan dhomh fhìn ann, bha cofaidh agus tì ann,
Is crogain bheaga, bhìodacha feòladh;
Bha badan beaga mìn ann, bha drathaisean dhen t-sìod’ ann
A dh’fhalaicheadh ceann ìseal nan òighean.

’S bha Anna rium ag ràdha, na’ faigheadh i ron bhàl e,
Gum bitheadh i na màldaig bhig leòmaich,
’S nuair a shealladh i cuid sìod’ ann gu faigheadh i fear cinnteach
A ghealladh leis an fhìrinn a pòsadh.

’S an sin, air feasgar àraid, gu facas fear na màileid
’S am bag’ aige cho làn dhe gach seòrsa:
Thuirt Anna rium gu làidir, “Tha am parsail aige ’n dràsta
’S chan aithnichear a-màireach le leòm mi!”

Labhair i gu sgraingeil: “’S e mise bheir an t-sreang dheth -
Rèitichibh a’ bheingidh ’s am bòrd dhomh.”

[TD 41]

[Beurla]

[TD 42]

’S ann thòisich i ri dannsa na seasamh air a’ chabhsair
’S gur ann a thug i rann dhuinn de dh’òran!

’S nuair thàinig fear na màileid, gur duilich leam ri ràdha,
Thionndaidh an ceòl-gàire gu bròn dhaibh -
Cha robh aige ’n taobh seo ach pileachan nan caorach
A thàinig chun nan daoin’ às an Oban.

Thug Anna rinn a cùlaibh ’s i danarr’ agus diùmbach,
’S tharraing i le giùig air a’ chlòsaid; (12)
Ceit is boinn’ o sùilean, gu h-ealamh thug i ’n rùm oirre,
’S chluinneadh iad i bùirean am Bòrnais!


12. Anna Mo Phiuthar

B’ e Dòmhnall Iain agus Anna an dithis a b’ òige dhen teaghlach agus bha iad ann an dlùth-dhàimh ri chèile. Na seann aois ’s ann a bha Anna glè mhoiteil às an òran seo a bha ag innse mun ùidh a bh’ aice òg anns na balaich!

Am fonn: Oran na Feannaig

’S gur i Anna mo phiuthar
A nì mi chur anns an duanaig:
Tha i àbhachdach, cridheil,
Ro mhùirneach, mireagach, buadhail;
’S e sin a dh’fhàg mi cho claoidhte
’S a dh’fhàg mo chuimhn’ air a ruaigeadh -
Nach fhaigh mi cadal na h-oidhche
Aig faram cuibhrig is cluasaig
Nuair thig na sgaimp!

Bidh fear aig bogsa na cartach
’S cha leig a’ ghealtachd na còir e,
’S bidh fiùran eile nas tapaidhe
Staigh fon bheairt anns a’ chlòsaid;
Bidh fear air cathair san rùm aice
’S lainnir ùr às a bhrògan;
’S e am bogsa tion a bhios ìseal
Mun cumar tì ris na h-òganaich,
Fear mu seach.

[TD 43]

[Beurla]

[TD 44]

Nuair a thèid i shiubhal nam bùithean
A dh’iarraidh grèim a nì dinnear,
Gun can i riumsa gu dàna:
“’S e feòil an Tàilleir as mìlse!” (13)
Bheir i leatha mo chard-sa,
Ach is beag, a ghràidhein, a chì mi dheth;
Thèid e bhiathadh nan airmen
’S bidh mise nam Eipheiteach cilleach
A’ dol mu seach!

’S an oidhche a thill i à tuath
Ann an achlais Ruairidh ’icAmhlaidh,
I air chrith leis an fhuachd
Bh’ air feadh fasgadh chuaraichean meallta -
Gun do dh’èibh mi air ainm oirre
Feuch an tairgeadh iad dram dhomh,
Ach leis a’ chàbraid ’s an ùpraid
A bh’ ac’ air ùrlar an trannsa,
Cha chluinninn dad!

Chan iongnadh mise bhith caoineadh
’S a’ cur mo smaointean an duanaig,
’S nach eil latha dem shaoghal
Nach eil a’ ghaoir seo nam chluasan:
“Nach e am fear ud tha brèagha!”
’S “Am fac thu, Dhia, ’m fear a fhuair mi!
Bu laghach oidhche den àrmann ud -
’S mi nach tàireadh air cuairt dheth
Gam thoirt a-mach!”


13. Fàilt’ air Tìr an Eòrna

O fàilt’ air Tìr an Eòrna,
Dùthaich m’ òige, tìr nan gleann -
’S i dhùisgeas smaointean ceòlmhor,
Caoin nan òran na mo cheann;
Bhith ’g èisteachd tuinn na Cròice
Thug dhomh tòiseacheadh san àm,

[TD 45]

[Beurla]

[TD 46]

A’ cuimhneachadh gach gòraiche
Nam òg-phaist’ rinn mi ann.

Mu ghlaicean Pheighinn nan Aoireann
Chluic mi aotrom, saor bho bhròn,
’S far ’n d’ ruith mi casruisgt’, faoin-cheannach
Gu bras mu thaobh nan lòn;
Far ’n d’ thogadh suas gun fhàillinn mi
Le màthair bhàidheil chòir,
Bhon d’ fhuair mi ’n tùs am blàth-bhainne
Tro bhàrr a cuim ri òl. (14)

Gur tric a bhios mi smaointeachadh
An caochladh thàinig oirnn:
Na companaich bha gaolach leam,
’S bu chaomh leam bhith nan còir,
An-diugh gu sgapte, sgaoilte
’S iad a’ saoithreachadh an lòin,
’S tha cuid dhiubh dh’fhàg an saoghal seo,
Air raoin a dh’aom an deò.

Bidh cuimhneachain den t-seòrsa sin
An còmhnaidh tighinn nam cheann,
Nuair chì mi bhuam na leòidean
Far am b’ eòlach sinn nar cloinn:
Na bruachan àrda fìor-mhaiseach
’S an tràigh mun iadh na tuinn,
’S an cruadhlach còmhnard, liath-dhealtach
Far ’n deàrrs a’ ghrian le loinn.

Ach càit eil àit’ as brèagha leibh
Fo iarmailt liath nan speur
Na ’n tràigh nuair dheàrrsas grian oirre
’S muir-làn mu beul a’ leum?
An cop bhon stuaidh ga shiabadh ann
’S an oiteag dian na dhèidh,
’S na tuinn a’ gleac cho dìorrasach
Air gainmheach liath-gheal rèidh.

’S e Uibhist riabhach àrd-chorrach
Mun iadh an tràigh ’s an ceò

[TD 47]

[Beurla]

[TD 48]

An t-eilean uain’ a dh’àraich sinn,
’S nach àichidh sinn rir beò;
Tha machraichean fo bhlàthan ann
Far ’n àille dh’fhàsas eòrn’,
’S bidh dealt nan speur san tràth-mhadainn
’S i laist’ air bàrr an fheòir.

Tha daoine fialaidh, càirdeil ann,
Gu rianail, bàidheil, ciùin;
Tha luchd mo ghaoil a’ tàmhachd ann
’S tha pàirt dhuibh cnàmh na ùir:
’S ged chrìochnaicheas mi ’n dràsta
Bidh gu bràth mo ghràdh ’s mo rùn
Air Uibhist ghlas nan àrd-bheannan
San do bhlais mi tràth air glùin.


14. Don Uisge-Bheatha

As dèidh a’ chogaidh bha an t-uisge-beatha anabarrach gann an Alba. Chan fhaigheadh daoine ach stuth gu math mi-chàilear - mar ruma Demerara.

Ged bhiodh gach bàrd agus seanchaidh
Is luchd nan searmon a’ cnàmhan,
Gun cuir mi ’n àirde mo sheanchas
’S gun dèan mi dheilbh ann an dàn dhuibh,
’S gun inns mi biùthas an òigeir
A chuireas dòigh air mo nàdar,
A dhùisgeas m’ inntinn gu òrain
A chur an òrdugh sa Ghàidhlig -
’S e Mac na Braich’!

B’ e deoch nan Gàidheal bho thùs e
Mun deach ar dùthaich fo thàmailt;
Mun deach a muinntir a’ sgiùrrsadh
Gun mhodh gun diù thar an t-sàile;
’S mun deachaidh Alba nan ciar-bheann
A chur fo riaghladh na gràisge
A thug an grèim às ar beul ann,
Mun tug an fhiacail ann làrach
’S mun tug i brag.

[TD 49]

[Beurla]

[…]
<eng>With a bite.<gai> (15)
[…]

[TD 50]

Nach ann air Alba nan stùc-bheann
A thàinig diùdhaidh nan ceannard
An uair a ruaigeadh am prionnsa
’S a chaidh a sgiùrrsadh mar mhealltair;
Sìol nan Stiùbhartach cùirteil
A rinn an cliù dhuinn a shealltainn,
Gun deach am fogradh bhon chrùn
Aig a’ bhannal shiùrsaichean sanntach
Tha ’n-diugh nan staid.

Ach tha mo cheist air an eòrna,
Ceann-adhbhair sòlais gach nàisein;
Gu cinnteach ’s rìgh air gach seòrsa
Den h-uile pòr a nì fàs e:
Nì e biadh air a’ bhòrd dhuinn
A chuireas feòil air ar cnàmhan,
’S gun dèan e deagh Mhac an Tòisich -
An deoch a dh’òlas na h-àrmainn
Aig ’eil am blas.

Mo mhìle beannachd don chiad fhear
A thug bhon dias chun a’ ghràin e,
A rinn a bhrachadh gu mhiann
Gus an tàinig freumhaichean bàn às;
A rinn a chruadhachadh riaghailteach
Ann an ìochdar na h-àthadh
’S a thug na cheòthannan liath-gheal
A-mach tro chliathach na pràisich
Na thigeadh às.

Chan iongnadh m’ inntinn bhith claoidhte
’S ged bhiodh mo chuimhne gam fhàgail,
’S an stuth a dhùisgeadh na fuinn dhomh
Nach fhaigh mo chuinnlean dhith fàileadh:
Ga cur air falbh às an rìoghachd
’S a’ tarraing puinnsein na h-àite,
’S cha tairgear dhòmhs’ ach a’ fuighleach
Nuair bhios gach raoiteire sàsaichte
Leath’ air fad.

[TD 51]

[Beurla]

[TD 52]

Ach spiorad sùghmhor an eòrna,
Gun dèanar òl feadh an t-saoghail;
Cha bhiodh a’ chuirm mar bu chòir dhi
Mur biodh gu leòr dheth ri fhaotainn:
Aig àm a’ bhaistidh ’s a’ phòsaidh
Cha bhithear dòigheil às aonais,
’S gun deach a chleachdadh aig tòrraidhean
Gus na dheònaich na daoine
Ri chumail às.

Gur blasta milis nam bheul e,
’S ga leigeil sìos tha e sùghmhor;
Nam biodh e pailt air mo bheulaibh,
Cha chuireadh sìon orm cùram:
Gun dèan e m’ inntinn a bhiathadh
’S bheir e briathran às ùr dhomh,
’S gun toir e bochdan gu slàinte
Mur’ bheil am bàs air a’ lùths a
Thoirt ast’ air fad.

Ach facal dhuibhse tha smaointinn
Nach eil an daorach ro àghmhor:
Na seallaibh sìos air na daoine
Tha gabhail daonnan an sàth dhthi;
Ged ghabhas mise ’s mo sheòrsa dhthi
Gus ’m bi leòn air ar Gàidhlig,
Gu nochd sinn fhathast cho leòmach
Ri fear nach òl ach a’ bhlàthach
Is rudan lag.

Nuair gheibh mi balgam no dhà dheth,
Gun toir e ’n àirde mo sheanchas;
Gun dèan e stèidhe dom bhàrdachd
Airson an tàlann a dhearbhadh;
’S nuair chluinneas mis’ iad ga chàineadh
Gun dèan e m’ fhàgail cho feargach,
’S cha mhòr nach aoirinn gu bàs iad
Airson bhith ’g àilgheas ’s nach aithnich iad
A’ rud tha ceart.

[TD 53]

[Beurla]

[TD 54]

An duine truagh nach cuir beul air,
Cha b’ e mo mhiann a bhith còmh’ ris -
Cha b’ e ’n seòrs’ ud a dh’iarrainn
A’ suidhe sìos aig a’ bhòrd leam;
Gum b’ e mo nàdar-sa riamh
A bhith far an lìonte na stòpan,
An cuideachd òigearan coibhneil
A ghabhadh fuinn agus òrain
Is glainn’ is pint.

Gura truagh leam an caochladh
A th’ air an t-saoghal an-dràsta,
Nach fhaigh mi ’n deur beag as fhaoine
Ged chumadh aon tè bhon bhàs mi;
’S gur ann tha buileach gam liathadh
’S a’ cur, a Thighearn’, orm tàmailt,
Na bheil den stuth air a dhèanamh,
Tha h-uile deur dheth air bàta
Dol chun na Yanks.

Gur beag an t-iongnadh leam tàmailt
A bhith air Gàidhealtachd Albainn,
’S nach fhaigh na daoine tha tàmh innte
Boinn’ a bhlàth-uisg’ an arbhair:
Cha chumar riùms’ ach an sgùraig,
Ged dhèanainn dùbladh a thairgs’ air,
Ach gheibh gach uasal is iùdhach
Na chumas brù air is balg oirre
Tighinn a-mach.

Ach nam biodh mathte dhomh iarrtas,
Cha bhiodh sìon ann a b’ fheàrr leam
Ach cothrom cosnaidh mo bhiathaidh,
Nan cumadh Dia rium mo shlàinte:
Mo theanga daonnan bhith ’n òrdan
Airson na h-òrain a thàthadh,
’S a bhith de dh’airgead nam phòca
Na chumadh òl rium gu ’m bàsaichinn
’S mar sin leat!

[TD 55]

[Beurla]

[TD 56]

15. Chan Ol Mi Deur Tuilleadh

A dh’aindeoin mar a mhol e an t-uisge-beatha, chuir am bàrd roimhe stad dhen òl - an dèidh dha dhol ro dhàna air Demerara aig banais!

Am fonn: Bu chaomh leam bhith mireadh

Chan òl mi deur tuilleadh, deur tuilleadh, deur tuilleadh,
Chan òl mi deur tuilleadh, deur tuilleadh rim bheò;
Chan òl mi deur tuilleadh gu sìorraidh dhen ruma,
’S mi cinnteach gun cuireadh e dunaidh nam fheòil.

Gur mis’ tha fo ghruaimean a’ dùsgadh gun chluasaig,
Mo cheann ann an tuaineal, cha dual dhomh bhith beò:
Tha èibheach nam chluasan, cha lèir dhomh ach tuaileas,
’S gur e dh’fhàg mi cho truagh dheth a’ stuth cruaidh rinn mi òl.

’S ann air pòsadh mo nàbaidh a dh’òl mi na chràidh mi -
Chaidh stòpan a thràghadh a bhàrr air a’ chòir;
’S chan iarrainn dham nàmhaid, a Dhia, bhith mar tha mi,
’S e chrìoch a tha ’n dàn dhomh - tha ’m bàs air mo thòir.

Bha beòir agus fìon ann, bha còrr air do dhìol ann,
Gach seòrsa bha riamh ann a mhiannaichean òl;
Bha beairteas dhen bhiadh ann ’s e pailt air a riaghladh,
Bha ’n ceartas ga rian ann le fialachd nan dòrn.

Chan iongnadh, a chàirdean, mo cheann bhith gu sgàineadh -
’S e ’n dram bhith cho làidir a dh’fhàg mi bho dhòigh:
Na botail gan tràghadh cho pailt feadh na h-àthadh -
Bha fortan nam fhàbhar nuair dh’fhàg e mi beò.

Sa mhadainn nuair dhùisg mi chan fhosgladh mo shùilean -
Bha goirteas nan cùlaibh gam chiùrradh ’s gam leòn;
Bha m’ uchd ’s e air rùsgadh, bha luchd air mo ghiùlan,
Gach alt dhiom gun lùths ann bhom chrùn gu mo bhròig.

Nuair dh’èirich mo mhàthair gun dh’èibh i gu làidir,
“Gu dè bheir sibh dhàsan mum bàsaich e oirnn?
Nach brèagha chuis-nàire bhith fiathachadh chàirdean
’S an dias sin air clàran air sàillibh an òil.”

Thuirt Anna gu dàna, “Bheil nì ann as fheàrr leat?
Tha ìm ann is càise, buntàt’ agus feòil,

[TD 57]

[Beurla]

[TD 58]

’S nach feuch thu air pàirt dheth chur sìos mar a b’ àbhaist?
’S e ’n t-iasg car as fheàrr leis gach tràill bhios ag òl.”

Nuair a thairg iad am biadh dhomh, cha deargainn air fheuchainn -
Bha searbh-bhlas is tiacadh an ìochdar mo bheòil,
’S gun tràighinn na miasan mu sàsaichinn m’ ìota
’S mu ’m bàthainn a’ ghrìosach bha shìos nach bu chòir.

Ach bhon fhuair mi mo shlàinte ’s gun dh’fhuaraich mi ’n dràsta,
Cha suath’ mi cho dàna gu bràth ris an òl;
Gun cum mi na fàintean mar dh’òrdaich an t-Ard-Rìgh
’S chan òl mi ’n deoch-làidir gu bràth ri mo bheò!


16. Beanntan Uibhist

Anns an dàn seo chleachd e an aon rannaigheachd ri Peighinn nan Aoireann (t.d. 32) - ach tha a’ chainnt nas brìghmhoire buileach, le sreathan ceòlmhor de dh’fhaclan a’ dealbhachadh nam beann.

O smoisleam suas bho thost na suain seo,
’S nochdam buaidh mo sheòrsa dhuibh:
Cha bhrosgal duais gu mosgladh chluas
A bhrosnaich suas mo cheòl-ribheid
Ach dreach nan gleann nuair sheas mi ann
Air feasgar samhraidh òr-dhearcaich,
Le snuadh nam beann bha luaths nam cheann
Gus ’n d’ fhuair mi ’m peann nam mheòireagan.

A rìgh, gur taitneach, rìomhach, dathte
Cìrean leacach, cròic-cheannach
Nan àrd-bheann breaca, beàrnach, bailceach,
Rinneach, cnapach, srònasach;
Gur geugach, grianach, grèidhte, feurach,
Rèidh-ghlas ciar na còmhnardan
Tha ’n taic rim bonn ’s an com gan geàrd
Bho ghleadhraich àrd na dò-shide.

Tha Gèideabhal nan geur-chlach cas
Mar leug ’s i laist’ an òr-fhàinne;
Tha Heacal chiar nan strìochdan glas,

[TD 59]

[Beurla]

[TD 60]

Na siantan bras cha leòn iad i:
Tha Teach an Triubhais dùmhail trom, (16)
Le cìrean tollach, cleòcanach,
A’ sgurrachadh suas le uaill bho ’barr,
’S gur dual dha plàsta ceò bhith air.

Tha Buail’ a’ Ghoill ann, rìgh nan stùc, (17)
’S i crùibeach, glùineach, fròg-phailteach;
Gu strìochdach, sracach, sgailceach, crùnach,
Leacach, lùbach, leòr-eagach:
A h-aodann rocach, slocach, lannach
Riabhach, meallach, meòireanach
A’ sìneadh sìos bho bheul nam beann
Gu fèath nan gleann ’s nan còmhnardan.

Gur tearc air taobh an iar na h-Alb’
Ri fhaicinn dealbh cho sònraichte
’S a thig fo chomhair sùil fear-falbh’
Bho sgurraidhean garbh nam mòr-bheann ud:
Na sruthain bhùirn an grunnd nan gleann
A’ smùideadh steall feadh dhòirneagan,
A’ maistreadh uisg’ tro chuislean cam
Le sloistreadh labhrach mòr-ghuthach.

Nuair thriallas siantan fiadhaich àrd
’S a riaghlas blàths na pòrannan,
’S a theachdas fann-ghaoth fhonnmhor, thlàth
San t-samhradh chàiseach, òg-mhiosach,
Gu sgeadaich nàdar bàrr nan stùc
Le stràic de dh’ùr-fhraoch òg-gheugach,
Gu gorm-shlios, driùchdach, ùrar, àlainn
Flùrach, feàrnach, feòirneanach.

Tha ’m borran mèath gu miann an fhèidh ann,
Fianach fhèin na dlòintean ann;
Tha fasgadh dìon aig eunlaith speur ann,
Feurach sprèidh air leòidean ann;
Tha mhil na stac an glacan fraoich ann,
Aitreabh chaomh an òg-sheillein;
An stòr a phaisg e pailt an cèir
Mu ’n glacadh èis ri reòtht-ghaoith e.

[TD 61]

[Beurla]

[TD 62]

Bidh ’m bradan tarra-gheal, deàlrach, ruadh-cheann,
Meanmnach, spuaiceach, leòr-bhallach,
A’ leum ri garbhlach carraigeach, cruaidh
An garg-shruth luath nan còp-eas ann:
Ri boinne borb e ’gleac le foirm
Gu h-iteach, colgach, beòthanta,
’S e trang a’ sealg air cuileig mheanbh
Tha cluic air garbh-shruth ceòthanach.

Na mìltean flùran rìomhach, crùnach -
Chìtear grunn dhiubh còmhladh ann,
Gu lìth-gheal cùbhraidh, maoth-bhog, ùrar,
Luirgneach, sùghmhor, òr-bhileach:
’S a’ seillean riabhach, milteach, ciar
A’ diogladh cìochan neòinean ann;
A’ deothal sàth à bàrr an cuim -
’S e ’n àileadh grinn as beòshlaint dha.

Gu faic thu aibhnichean nan leum
Gu briosg-gheal, beucach, beò-bhoinneach
Le cliathach chas nan glas-bheann geugach,
Brasmhor, fèitheach, lònanach,
Ri torghan bìnn air morghan mìn,
’S a’ tulgadh cinn nan dòirneagan;
An t-uisg’ tha fìorghlan chaisgeadh d’ ìota,
Blas mar fhìon ri òl air dhuinn.

An Corghadal nan gorm-shlios cluaineach
Chì thu uamha shònraicht’ ann,
’S gun d’ rinn Prionns’ Teàrlach tàmh air uair innt’
’S nàmhaid chruaidh an tòir air ann:
’S le meud gach iongnaidh chìtear ann
Cha sgrìobh mo pheann gu leòr dheth dhomh,
’S gur fheàrr dhomh triall gu crìoch mo rann -
Tha neul nam cheann bhon thòisich mi.

[TD 63]

[Beurla]

[TD 64]

17. Do Shomhairle MacLeòid

Dh’eug Somhairle Chaluim a’ Mhuilich à Loch Sgioport ann an 1948 aig aois fichead bliadhna. Gu freagarrach, chleachd am bàrd an aon rannaigheachd ri Oran Mòr MhicLeòid (An Clàrsair Dall).

Tha mo smaoin air a dùsgadh
’S gu bheil braon bho mo shùilean gu làr:
Bhon a chualas an dùbh-sgeul,
’S iomadh gruaidh leis ’na shrùl snighe-chràidh;
Bhon a chualas an sgeula
Gun tug thu suas ann a’ fiaclan a’ bhàis,
Thromaich sac air gach inntinn,
Leagh ar taitneas mar ìm ris a’ bhlàths.

’S e gun d’ dh’fhuaraich san eug thu
Sgeul bu chruaidhe ga h-èisteachd le càch -
Fhir bu stuama nad bheusan,
Leam is truagh thu bhith ’n èideadh a’ bhàis:
Cridhe d’ athar ga phianadh,
Thàinig dubhar air grianan a bhlàiths,
’S ged a dh’fheumas e strìochdadh,
Fhad ’s as lèir dha cha lìonar a’ bheàrn.

Bha thu earbsach gun fhiaradh
’S rinn thu dhearbhadh le fialachd nan làmh:
Cridhe fosgailte, fìorghlan -
Cha bhiodh tu brosgal am fianais na b’ fheàrr;
Beul a labhradh le mìn-ghuth,
Bu tu samhla na fìrinn do chàch,
’S dh’fhàg thu cuimhneachain chùbhraidh
A mhealas muinntir do dhùthcha gu bràth.

Bu tu ’n companach taitneach,
A thogadh fonn ann an aitreabh nan dàn;
Cridh’ an com san robh ’n taice,
Bu tu ’n sonn nach do mhaslaich do ghnàths;
Slat a b’ àirde sa choill thu,
B’ e ’n reul a dheàrrsadh san oidhch’ thu thar chàich,
’S gum b’ e ’n dìobhal neo-choibhneil
G’ eil an dìthean gun sgoinn air an làr.

[TD 65]

[Beurla]

[TD 66]

Gur e ghuail sinn cho piantail
Gun deach do bhuain ’s gun an dias ach a’ fàs;
Toiseach d’ òige, bu chianail
Gad thoirt air bòrd às ar fianais gu bràth:
’S beag an t-iongnadh do mhuinntir
A bhith gach oidhch’ ann an crùidhean a’ chràidh:
Cha bhi fonn air a h-aon dhiubh -
Tha ’n dachaigh mheadhrach gun d’ aoigh-sa cho fàs.

Ach, a Shomhairle chaomhail,
Leat bha chomhairle daonnan a b’ fheàrr,
’S cha bhiodh mì-ghean air d’ aodann
Ged thigeadh trìlleach an t-saoghail nad dhàil:
Ach ’s e gheàrr bhuain an t-anathadh,
Gur tus’ an dàrna fear d’ ainm’ anns an àl
A chaidh a ghairm chun na sìorrachd
Le gath nam marbh mun do chrìochnaich ur fàs.

Bidh do dhaoine gad ionndrain
Gus an dùinear an sùilean sa bhàs;
Eallach trom air an giùlan
Nuair bhios greadhnachas mùirneach aig càch:
Ach tha gach tighearn’ agus aoghair
A’ dol a thriall chun an aon àite-tàimh
’S ’s e ar dòchas g’ eil faoilte rinn
Ann an seòmraichean aoigheil nan gràs.


18. Uibhist is Barraigh

A chlarsach theudach mo dhùthchadh,
An dèan thu gleusadh bho dhùsal do thàimh dhomh;
An dèan do theudan dhomh dùsgadh
Gu binneas aoibhinn a’ chiùil mar a b’ àbhaist?
An seinn thu iorram san àm dhomh
Mu dhùthaich chorrach nam beanntannan àrda,
Dùthaich bhiadhchar an eòrna
Far ’m bi gu sìorraidh guth ceòlmhor na Gàidhlig?

Dùisg, a chlàrsach mo shinnsreadh,
A-mach à balbhanachd ìseal do shàmhchair,

[TD 67]

[Beurla]

[TD 68]

Seinn dhomh iorram le mìlsead
Mar rinn thu roimh’ anns na linntean a dh’fhàg sinn:
Aiseig brìgh do chuid ranntachd
Air feadh gach tìr agus clann agus nàisean,
’S biodh spiorad luasgaidh do theudan
A’ ruith gu cluasan gach treud a thèid àrach.

Seinn mu dhùthaich nan gaisgeach -
’S e Uibhist dhriùchdach far ’m blasta guth Gàidhlig:
Tha toradh cliù loinneil laiste
Bho fhreumhag shùghmhor na gastachd a’ fàs ann;
Tha spiorad dèirceach a’ cheartais
Na charraig-stèidh dha chairtealan tàmhachd,
’S tha gaoth a shèideas thar uachdair
Mar bhoinne leigheasach à fuaran na slàinte.

Cliù is biùthas an t-sluaigh ann,
Gur fhad o shiubhail e gu cluasan gach nàisein -
Mar a dhiùlt iad an duais-bhrath
A thairg an crùn do luchd suas-liubhairt Theàrlaich:
Thagh iad reusan is dìlseachd
’S lean a’ chreud sin tro thìm chun an-dràst’ iad -
Fialaidh, carthannach, stuama,
Le boinne liath na fuil uaibhrich nam blàth-chridh’.

Cluinnear ceilear nan eun ann,
Cluinnear seillein gu srianach a’ càrnadh,
Cluinnear crònan a lìonaidh
A’ ruith na bheò-shruthain lìonmhor gu tràigh ann;
Cluinnear geum a’ chruidh ghuaillfhionn
A-muigh air rèidhlean nam buailidhean àrd ann,
’S cluinnear caoin-ghuth nan alltan
A’ ruith le aodann nam beanntan gu sàil ann.

Chì thu Caisteal Chloinn Dòmhnaill ann,
Carraig-thaisbein air còir-bhreith ar n-àlaich;
Chì thu ciad thuineadh Flòraidh
A rinn an gnìomh a bha glòrmhor ri Teàrlach;
Chì thu raon Blàr an Tronnga
Far ’n bheothaich gaoir-chath nan sonn Gille-Pàdraig,
’S far ’n d’ thug e buaidh air an Leòdach
An uair a dh’fhuaigh e air cheòs ris a’ bhàt’ e. (18)

[TD 69]

[Beurla]

[TD 70]

A’ cumail crìche gu dlùth rithe
Feadh nan linntean bhon tùs-mhadainn àrsaidh,
Tha eilean Bharraigh nan stùcan
Mun tric na marannan lunnach a’ gàirich:
Dùthaich bheartach MhicNill i -
Gur iomadh eachdraidh ri innse mu h-àlach,
Nuair bhiodh luath-long an Tartair (19)
A’ lomadh chuantan le reachd na làimh làidir.

Neamhnaid laiste san iar i,
Air a baisteadh le liath-steallan sàile,
Cuantan uaine ga h-iadhadh
Mar stuthan cuartachaidh prìomh leug an fhàinne:
Dealt a’ biathadh nam flùran ann
Ann am mìos bhainneach, shùghar na Màighe,
’S àileadh cubhr’ mil a’ fhraoich ann
A’ tighinn gad ionnsaigh thar gaoth nam beann àrda.

A’ tighinn thar chuantan air taisteal ann,
Chì thu buan-bhall’ a’ chaisteil sa bhàgh ann,
Far ’m bu dualchasach glas-luingeis
A’ cur guala ri bras-shruthan sàile;
Far ’m bu lìonmhor le bas-bhualadh
Galain fhìon fhionnar bhlasta gan tràghadh,
Nuair bhiodh uaisle gach sgìreachd
A’ mealtainn buaidhean MhicNill leis na fhàrdaich.


19. Oran na’ Fiaclan

’S ann do Ghilleasbaig Mac Chaluim ’ic Aonghais anns an Iochdar a rinneadh an t-òran seo. Chaidh a chlàradh le Tormod MacGill-Eain. (20)

Hem bò hugi ò,
Tha mi ann am èiginn;
Hem bò hugi ò,
Tha mi ann am èiginn;
’S mise thug a’ ruaig
Nach robh buaidh às a dèidh dhomh
Nuair chaill mi na fiaclan,
’S a Dhia, cha b’ e m’ fheum e.

[TD 71]

[Beurla]

[TD 72]

Smaointich mi ’n oidhche seo
Splaoid thoirt air chèilidh
Cuide ris na h-eòlaich
A dh’òl Demerara: (21)
’S bha mi ann an dòchas,
Ged dh’òlainn mo lèine,
Nach cluinneadh iad gu sìorraidh
San Iochdar mum dheidhinn.

Bha mi air mo chòmhdach
Cho leòmach ri bàn-righinn,
Coilear geal is còta
’S mo bhrògan a’ deàrrsadh;
Thug mi dhiom an fheusag
Le siabann ’s le ràsar,
’S bhruisig mi na fiaclan
Air beulaibh an sgàthain.

Nuair ràinig mi ’n taigh-òsta,
Gun chòmhdhalaich càch mi
’S gun do shuidh sinn còmhla
Aig bòrd mar a b’ àbhaist;
Bha aighear ann is òrain
Is òl is ceòl-gàire,
’S glainneachan gan lìonadh
’S mo bheul-sa gan tràghadh.

Ann am beagan ùine
Bha smùid a bha grànd’ orm -
Dalladh air mo shùilean,
’S mo thùr ’s e gam fhàgail;
’S ann thug iad air ghiùlan mi
A dh’ionnsaigh a’ chàr,
Mu’ biodh iad gam iarraidh
San Iochdar a-màireach.

Chaidh mi dhachaigh dìreach
Le sìnteagan làidir,
Ged a bha mi cinnteach
Gum biodh iad gam chàineadh;
’S nuair a chaidh am biadh
Air mo bheulaibh a chàradh,

[TD 73]

[Beurla]

[TD 74]

Gun dh’aithnich mi le fiamh
Nach robh fiacail nam chàirean!

Labhair mi gu feargach
Nach deargainn air càil dheth;
’S cha tuigeadh na Crìosdaidhean (22)
Sìon bha mi ag ràdh riuth’;
’S ann a rinn iad feuchainn
Rim bhiathadh le spàinidh,
’S leis an t-sine deòth’l
Leis an d’ dh’òl mi nam phàiste. (23)

Chuir mi brathan suas
Feuch an cualas mun dèidhinn,
No ’n robh duine fhuair iad, -
Bha luach anns an deud ud:
’S ann a thàinig nuadal
A-nuas feadh a chèile
Gu facas na fiaclan
Am beul Sheonaidh Chlèirich!” (24)

Tha mi ’n-diugh nam fhuar-shlatan
Truagh feadh an ùrlair,
Mun ith mi ’m buntàta
Bidh càch dhomh ga rùsgadh;
Pronnar dhomh le spàinidh e
’S càiridh iad miùg air,
Mar gu faigheadh pàiste
Mu fàsadh a chùlag.

Chaidh mi choimhead Màiri,
Ged bha mi car neònach,
Feuch a’ faighinn bàidh
Bho nach b’àbhaist dhi m’ fhògairt:
’S ann thuirt i gu diombach
’S i a’ tionndadh a sròine, (25)
“Cha b’ e fear gun fhiaclan
A mhiannaichinn còmh’ rium!” (26)

[TD 75]

[Beurla]

[TD 76]

20. Cuach na Bàrdachd

Nuair a chaidh am bàrd a chrùnadh aig Mòd Ghlaschu ann an 1948 choisinn e cuideachd a’ chuach eireachdail a tha e moladh an seo.

O, fàilt’ agus furan do dh’Uibhist nam buadh
Bhith agad, a chuach na bàrdachd, bhuainn,
Cha b’ fhiach dhomh bhith maireann no fallain nam shnuadh
Mur deasaichinn duan nad fhàbhar-sa;
’S bhon fhuair sinn an t-urram do bhuinnig air thùs
An Uibhist na’ stùcan àrd-chorrach,
Gu meal thu do thuras nar cuideachd ’s nar cùirt
A’ beothachadh ùidh sa Ghàidhlig dhuinn.

Gur brèagha rid fhaicinn fo dhearcadh nan sùil
Air deas-dhruim a’ bhùird a’ deàrrsadh thu;
Gum b’ fhiach thu rid altram an taice na sgùird -
B’ e ’n teachdaire cùirteil làmh rinn thu:
Tha luach unnad airgid as lainniriche fiamh
A cheannaicheadh dhuinn dìol nan tràthannan,
’S air m’ fhacal, b’ e’ n neamhnaid tha gann feadh na’ seud thu,
Samhla na grèin na h-àilleachd thu.

Mo cheist air an òr-cheard - bu chòir dhomh chur suas -
Chuir cumadh na cuaich an ceàrdaich ort;
Bha chèaird air a mheòirean le eòlas gun uaill,
Bha seòltachd nam buadh dha nàdarra:
Gum b’ eanchainneach clis-lamhach, fiosrach le cinnt e,
Teisteanas sgrìobht’ bho chàch aige;
’S ar leam gu robh biùthas na dhùthchas dha shìol
Mun d’ ionnsaich e dhreuchd cho sàr-bhuileach.

A chiall, nach robh làmh rium Eràto nam beus -
’S i chàireadh ri chèil an dàn seo dhomh:
Gu siùbhlamaid tarsainn Parnassus sa Ghrèig
Is lasadh i fhèin mo bhàrdachd dhomh;
Gun deilbhinn an uair sin mun cuairt ort an rann -
Bhiodh buaidhean nam cheann na b’ fheàrr na th’ ann,
’S gun cluinnte mi ’g aisneis a’ taisbein do luach
Do dh’earrann an t-sluaigh nì àilgheas ort.

[TD 77]

[Beurla]

[TD 78]

B’ e ’n t-àilleagan cùirteil thu dhùisg annainn uaill,
An cunntas nan cuach gur bàn-righinn thu;
Tha deàrrs’ às do chliathaich mar ghrian-ghath air cuan
’S i ’g iathadh thar chruach na h-àilleachd oirnn:
Gur samhla don t-sùil thu ri driùchd bhiodh na deòir
Air flùrain ’s air ròsan ghàrraidhean,
No a’ soillseachadh lainnireach air barra-bhilean gheug
An geala-ghath na grèin san tràth-mhadainn.

Mo dhùrachd gun dearmad gum beannaichadh gach buaidh
A Bhana-Mharcas uasal bhlàth-chridheach
A chuir cuibhreann de h-airgead an tairgse na cuaich
’S a dh’ainmich mar dhuais na bàrdachd i:
Gun dhearbh i le gnìomh gu robh fìor-fhuil nan laoch
Bho iarmad na’ fraoch-bheann blàth innte,
’S cho fad’ ’s a bhios ruinn air an seinn ’s air an deilbh,
Bidh cuimhn’ air a h-ainm - cha bhàsaich e.

O, Uibhist na’ stùc-bheannaibh, dùthaich an eòrn’,
Bu dùthchasach ceòl is bàrdachd dhi;
Chaidh ainm dhi nach dìobair gach linn a thig beò
Bhios dìleas do chòir am màthraichean:
Chaidh ainm dhe cuid phìobairean, innsear an cliù
Cho fad’ ’s a thig biùg à màladh ann, (27)
’S gun chùm iad an teisteanas gasta sin suas -
Tha fhathast gach duais thar chàich aca.

Ach ’s fheàrr dhomh mun dùin mi bhith tionndadh rim chuaich,
Mun diùchairt an sluagh mo bhàrdachd dhi,
’S gun triall i na cuimhneachain dhuinn air na duain,
’S gu soillsich i luach na Gàidhlig dhuinn;
A’ chànan a dh’ionnsaicheadh dhuinne glè òg
Fo stiùiridhean còir ar màthraichean,
’S nach leig sinn air dìochuimhn’ gu sìorraidh rir beò
Gus ’n crìochnaich an deò tha blàth annain.

[TD 79]

[Beurla]

[TD 80]

21. Uibhist nan Sguaban Eòrna

Am fonn: Balaich an Iasgaich

Air fàillirinn illirinn iù horò èile,
Fàillirinn illirinn iù horò èile,
Illirinn o hugi o horò èile,
Seinnibh leam sèist an òrain.

’S e dùthaich nam beannaibh, nan gleannaibh ’s nan cruachan,
Tìr a’ chruidh-bhainne ’s eil tathaich na cuaiche,
Innis nan àrmann gun fhàillinn gun uabhar,
Uibhist nan sguaban eòrna.

’S e eilean cho àlainn ’s th’ air ceàrnaibh na h-Albann
Dh’ùraich mo chàileachd an-dràsta gu seanchas;
Tìr a rinn m’ àrach nam phàiste beag leanabail,
’S maireann bhios d’ ainm sna h-òrain.

Gur bòidheach ri fhaicinn do mhachraichean uaine,
Gorm-dhuilleach fasgach bho chrosgagan fuar-ghaoith,
Neòineanan breac’ air ’s an dealt air an uachdar,
Mil ann an cluaintean feòir ann.

Do bhàghannan gainmhcheadh tha ainmeil ’s gach àite,
Mìn-shligeach, barra-gheal sa gheala-ghrein a’ deàrrsadh,
Caoin-bhilean fairge gan anacladh air tràigh ann -
Fairichear air fàir’ an crònan.

Do ghleanntannan rògach ’s an ceò orra dùnadh,
Uillt annta crònan as ceòlmhoire shiùbhlas,
Sòbhraichean òr-bhuidhe ’s còrr de gach flùr ann
’S oiteagan cùbhr’ gam pògadh.

Gur fìor-loinneil greannmhor do bheanntannan àrda -
Ciar-bhinneach, meall-chorrach, cam-mhullach, beàrnach,
Fraochanach, fuaranach, cruachanach, càrnach,
’S luasgan an t-sàile fòdhpa.

’S gur bòidheach an sealladh thar cladach mo dhùthcha
Bristidhean geala nam marannan lunnach,
Luingeas fo h-uidheam a’ ruith air a cùrs’ ann
’S fear aig an stiùir ga seòladh.

[TD 81]

[Beurla]

[TD 82]

22. Oran an Fheamnaidh

As dèidh a’ chogaidh bha beath’ a’ chruiteir cho cruaidh ’s cho truagh ’s a bha i aig toiseach na linn. A dh’aindeoin droch shìde, tràth as t-earrach dh’fheumte a dhol a dh’fheamnadh airson todhar. Ach tha gearain a’ bhàird a’ leudachadh a-mach gus a bheil e caoidh cor na dùthcha.

Am fonn: O nach àghmhor a-nis bhith fàgail

Ochòin, a chiallain, gur mi tha cianail
’S mi ’n seo gam riasladh am beul na Cròice;
An todhar fiadhaich ’s e doirbh a lìonadh,
’S chan eil sa Chrìosdachd na spìonadh ròin’ às.

Nuair nì mi ’n gràpa chur sìos lem shàil ann,
Bidh snìomh air cnàmhan mun teàrn e òirleach
’S nuair gheibh mi ’m bàrr e - ’s chan ann gun spàirn dhomh -
An truaighe snàthl’ bhios a’ sàs na mheòirean.

Mum faigh mi dìol dheth ’s a’ chairt a lìonadh,
Mo mheòirean piante gun sian ach tòcadh;
Thig stamh na liathaig am bàrr lem spìonadh,
’S gur ann mum bheul a bhios crìoch a’ bhòidse.

’S e mhadainn choirb-fhuar le gaoith ’s le stoirm
A bhith triall a dh’fheamnadh thug searbh-bhlas dhòmhs’ air;
’S gum b’ fheàrr dhomh falbh às ’s mi phòsadh bana-cheaird,
’S bhiodh saoghal soirbh agam ’s airgead pòca.

Nach cruaidh an càs dhomh ’s do shluagh an àite
Bhith fuar is pàiteach an sàs am beòshlaint -
’S na nì mi dh’àiteach gus ’n cìnn am bàrr ann,
Cha phàigh e màl dhomh ged ’s ànrach dhòmhs’ e.

Gur bochd ri chunntais g’ eil luchd mo dhùthcha
Fo mhurt ’s fo mhùiseig aig dùirn nan rògair -
Is Alba chliùiteach a dhearbh a biùthas
Fo chealg nan iùdhach ’s a stiùir nan crògan.

Ged mhaoladh m’ fhiaclan às aonais dìot ann,
Chan fhaod mi lìon chur air iasg Loch Ròdhag,
’S gach maor is iarla tha ’n gaoth na Crìosdachd
Gu faod iad iasgach gum miann fom shròin ann.

[TD 83]

[Beurla]

[…]
<eng>Tune:<gai> O nach àghmhor a-nis bhith fàgail (28)
[…]

[TD 84]

A Bhrusaich stàiteil, nam biodh tu ’n dràsta
Ri faicinn càradh nan Gàidheal còire,
Fo bhinn nan tràillean a mhill ar nàisean -
Tha tìr nan àrd-bheann aig pràig fom brògan.

Nam biodh ri fhaotainn an dèidh mo shaothrach
Na phàigheadh m’ aodach air ghaol mo chòmhdach,
Cha bhiodh mo shaorsa cho cruaidh ’s cho daor dhomh,
’S cha bhiodh mo shaoghal cho lùghdaicht’ òg dhomh.


23. Thèid Mi Null

Am fonn: Dùthaich MhicLeòid (Tha mo dhùil, tha mo dhùil)

Thèid mi null, tha mi ’n dùil,
Thèid mi null thar na mara
Dh’ionnsaigh tìr nam beann àrd,
Tìr a’ chrà-gheoidh ’s nan eala:
Thèid mi null, tha mi ’n dùil.

Gheibh mi slàint’ ann gun dìth,
Gheibh mi sìth anns a’ ghleannan;
Gheibh mi càirdeas ann is gaol,
’S gheibh mi saors’ ann bho smalan.

Chì mi machraichean fo bhlàth,
Chì mi tràigheannan geal ann,
Chì mi seillean air gach flùr,
Sireadh sùgh na cìr-mheala.

Gheibh mi fàileadh glan an fheòir
Tighinn gum shròin ann cho fallain,
’S chì mi ghucag air an fhraoch
Mach ri aodann nan gleannan.

Chì mi ’n driùchd ann air ròs
Ann an òige na maidneadh,
’S chì mi ghrian dhi toirt soills’
Mar na daoimein le lainnir.

[TD 85]

[Beurla]

[TD 86]

24. Innse Gall

Tha an dàn seo stèidhichte air rannaigheachd a chleachd Iain Lom anns an 17mh linn. (Faic an Ro-Ràdh, t.d. xvi.)

’S tìm dhomh èirigh le sunnd,
Fhuair mi reusan às ùr,
’S nì mi gleusadh le lùth luath-bheulach:
Chan e eucoir ach mùirn
Agus gèiread mo shùl
A rinn teudan mo chiùil fhuasgladh dhomh:
Chan e seudan no cliù
Tha mi ’n dèidh air le dùil,
Ged as feudalach crùn buannaichte:
’S e thug èirigh dom rùin
’S a chuir gèiread nam ùidh
Innis ghrèidhte nan dùn cluaranach.

Innis bhiadhchar nam beann,
Fearann mèath Innse Gall,
Dùthaich shìolmhor nan sonn cruadalach;
’S iomadh ealaidh is rann
A rinneadh aithris mu ceann
Bhon bha ceannas na’ dream tuathach ann:
Ioma-dhathach a tràigh
Ris an cath am muir-làn
Nuair bheir gaillean a’ Mhàirt gluasad ann;
Innis fheurach an àigh,
Bidh gu sìorraidh dhi bàidh
Aig an iarmad a dh’fhàs suas innte.

Tha eilean Bharraigh, is bidh,
A’ toirt eachdraidh MhicNìll
Fhad ’s a ghleacas ri tìr stuadhannan:
’S Uibhist bheartach an t-sìl
A’ toirt eachdraidh mu linn
Mhic ’ic Ailein nam pìob nuallanach:
Bidh na Hearadh an glòir
Fhad ’s a dh’fhighear an clò,
’S fhad ’s bhios cuibheall le clòimh ’s fuaim aic’ ann;
’S ann a’ Leòdhas nan sliabh

[TD 87]

[Beurla]

[…]
<eng>Is the sun-warmed isle of the thistled hills.<gai> (29)
[…]

[TD 88]

’S na’ fearaibh-mara gun fhiamh,
Clachan Druidhneach nan char suas ac’ ann.

Seo an dùthaich thar chàich
A chuir cunntaisean àrd
Dhe cuid fhiùran thar bhàrc-chuantannan,
Gus an dùthaich a gheàrd
Mar bu dùthchas dhan àl,
’S a thoirt dùbhlan do nàmh buaireasach:
Seo an dùthaich a sheall
Nach bu diù leatha feall -
Anns gach ùpraid a bh’ ann bhuannaich i;
’S thug i biùthas dha dream
Air ’m bi cunntais le peann,
Fhad ’s bhios ùr-dhos nan crann uain’-dhathte.

Tìr nam machraichean blàth,
’S iad le glacagan làn,
Far am fasgaidh le ’thàin buachaille;
Chì thu ’n dealt ann air làr
Anns a’ bhalt-mhadainn Mhàigh
Mun dèan ealtainn nan àrd gluasad ann:
Chì thu ghainmheach tha bàn
’S lainnir dhealrach dhe bàrr,
Chì thu ’n carraigean a’ fàs, ’s buainear e;
’S chì thu ciùin-bhilean sàil
’S iad a’ diùrrais ri tràigh
Mun toir sùrd a’ mhuir-làin luathas oirre.

Chì thu gleanntannan cas
Agus beanntannan glas,
Chì thu aibhnichean bras-nuallanach;
Chì thu fadhlaichean bàn
Air an tadhail am muir-làn,
Chì thu aonaichean àrd uaigneach ann;
Chì thu caisteil is dùin
Mu bheil eachdraidh is rùin,
Air an taisbein tro ghlùin sluaigh ’ugainn;
’S bheir an t-àile glan ùr
Thig thar sàile cho cùbhr’
Dreach na slàint’ ann an gnuis uain’-neulach.

[TD 89]

[Beurla]

[TD 90]

Tìr a’ chàise ’s a’ ghruth,
Gheibh thu bhlàthach ann tiugh,
Gheibh thu ’m blàth-bhainne ’s sruth uachdair dheth;
Chì thu dàir-aighean dubh,
Leathainn àillidh nan cruth,
Air an àrach a-muigh ’s uaill asta:
Gheibh thu cathain ri sealg,
Chì thu ’n lacha ’s an learg,
Chì thu bradan nan dearg-spuaicean ann;
’S chì thu ’n t-eòrna fo chalg,
Buidhe, cròic-cheannach, garg,
Air na leòidean aig dearbh-thuathanaich.

Chì thu òighean nan gnàths
A tha sònraicht’ thar chàich,
Cuimir, bòidheach, glan sàr-bhuaidh-bheusach,
Mar na ròsan a’ fàs,
Mar an neòinean ri blàths,
Banail, òigheil le gràs stuaim-shligheach:
Chì thu càirdeas is mùirn
Ann an deàrrsadh a’ sùil,
’S dreach na slàinte nan gnùis bhuaireanta,
’S iad nan giùlan cho ùr,
Measail, ciùin agus cùbhr’,
Fallain, fiùghail mar fhlùr nuadh-cheannach.

Tìr nam maraichean treun
Chuireadh luingeas fo brèid
Ged bhiodh gailleann gu breun nuallanach;
Dèante, fallain nan creubh,
Crìosdail, falamh bho eud,
Sìol nan gallan bu gheur cruaidh-lannan:
’S ged a dh’atadh an fhairg’
Molach, achlasach, garg,
Gionach, acrach le fearg bhuaireasach,
Fhad ’s a sheasadh a’ chairb’
Agus treisead na h-ailm,
Thigeadh ise gu a dearbh chuan-chala.

Tìr a’ choirce ’s a’ ghràin
Nach bi gortach gu bràth,

[TD 91]

[Beurla]

[TD 92]

Thug na feartan thar chàich buadhan dhi -
Torrach, beairteach gu fàs,
Boinneach, dealtach gu blàths,
Soilleir, dreachmhor le tràigh bhruan-shligeach:
Chì thu cìrein nam flùr
Air a’ mhìn-mhachair ùr,
’S iad le grìogagan driùchd cuartaichte,
Bileach, dreach-cheannach cùbhr’,
Mil na staca nan sùil,
’S seillean breac ’s e ga dlùth-chnuasach às.


25. Tiugainn do dh’Orasaigh

Ged a shaoileadh duine gur ann tràth a rinneadh an t-òran seo, ’s ann ann an 1982 a sgrìobhadh e airson Iseabail T. Dhòmhnallach (a bh’ aig an àm an ceann a’ bhuidhinn Orasaigh).

Tiugainn do dh’Orasaigh,
Ruigeamaid Orasaigh,
Tiugainn do dh’Orasaigh tarsainn na tràghad;
Tiugainn do dh’Orasaigh,
Ruigeamaid Orasaigh,
Innis an toileachais, doras do Phàrras.

Cuan is gaoth maraon a’ tathaich air,
Faoileag mara ’s i solar a sàth ann;
Lacha le àl a’ snàmh san tanalach -
Dealbh a sheallas dhuinn ealain na h-àirde.

Fàgaibh smùid is stùr a’ bhaile seo,
Siùbhlaibh thairis gu cala nan gràsan;
Fairichibh dùsgadh ùr de gheallaidhean,
’S àileadh mara na bheathachadh slàinte.

Dathan a’ chuain gach uair cho dealaichte,
Grian is gealach a’ mealladh an t-sàile:
Bann a’ ghaoil mud thaobh gad theannachadh,
Tillidh tu fhathast a dh’eilean nan tràighean.

[TD 93]

[Beurla]

[TD 94]

26. Aig Uaigh a’ Choigrich

Aig àm a’ Chiad Chogaidh fhuaradh corp seòladair gun ainm air a’ chladach agus thiodhlaigeadh e taobh a-muigh an t-seann chlaidh ann an t-Hogh Mòr. An dèidh dhan bhàrd tilleadh às a’ Ghearmailt, chuir e uallach air nach robh duine a’ gabhail cùram dhen uaigh. An dèidh dhan bhàrdachd seo nochdadh, chaidh clach a chur aig a ceann. (Faic cuideachd an Ro-ràdh, t.d. xvi.) (30)

Tha mo smaointean air gluasad
’S gu bheil mi a’ dearcadh ’s a’ bruadar
’S mi gabhail beachd air an uaigh seo nam ònar;
Tulach feòirneaneach uaine
Fo thrusgan neòineanean cuachanach
’S gathan tlàth-gheal na buan-ghrein ga òradh;
’S gur e chuir luasgan air m’ inntinn
An-diugh aig bruachan na cill seo
An duine truagh tha na shìneadh fon fhòd ann
A bhith cho sgarte bho shinnsreadh
’S a chaoidh nach fhaic iad gu dìleann
Far bheil am mac air a shìneadh fon fhòghlaich.

Ach thus’ tha cnàmh anns an ùir seo,
Nach beag a shaoil thu nad ùine,
Nuair bha thu aotrom an tùsachadh d’ òige,
Gur ann bhàrr tràigh às an tiùrra
Dhèant’ air na clàran do ghiùlan
’S gum biodh tu càirte sa chùil seo nad ònar;
’S tu fad bhon tìr a rinn d’ àrach
’S tu fad bho dhìlsean ’s bho chàirdean
A dhèanadh innse cò ’n nàisean dom pòr thu:
Chan fhacas athair no màthair
No piuthar ghaolach no bràthair
A’ gul ’s a’ caoineadh le cràdh aig do thòrradh.

Ach ’s e cheist tha nam cheann-sa
’S a bhios a’ feasta na h-amh’ras leam -
Chan eil freagradh dhi ann bho nach beò thu -
Cò ’n dùthaich dham ball thu,
An e Gàidheal no Gall thu,
Neo ’n e Eirinn ud thall fearann d’ òige?
’S a bheil do dhaoine fo ghruaman
’S iad a’ smaointinn le uallach

[TD 95]

[Beurla]

[TD 96]

Gur ann fo fhaoilinn a’ chuain tha do chòmhnaidh,
’S gum biodh an inntinn aig suaimhneas
Nan dèanainn innse san uair dhaibh
Gu bheil thu sìnte san uaigh mar bu chòir dhut?

’M b’ e duine sgairteil gun ghaoid thu
Bha saidhbhir beairteach san t-saoghal
’S aig a’ robh pailteas is maoin de gach seòrsa,
’S mar bhuidheann coitcheann na maoineadh
A’ cumail bhochdan fo dhaorsa
’S tu fhèin gu socair so-chraosach nad sheòmar?
Air neo ’m bu dìlleachdan truagh thu
A bha fo chìs aig na h-uaislean
’S a bha gu dìblidh a’ buannachd a bheòshlaint,
’S a’ faighinn ànradh is cruaidh-chas
A’ togail phàistean fo uallach
Gun fhios a-màireach am buannaichte lòn dhaibh?

Air neo ’m bu cheannard air feachd thu,
Gan toirt le greadhn’ chun a’ bhatail
Am meadhan sranntaich nam brataichean sròileadh,
’S a’ dèanamh call agus casgairt
Le buille shanntach do ghlas-lann
Nuair thigeadh nàimhdean am faisge do dhòrnaibh?
Air neo ’m bu cheannard air luath-luing
A’ cath ri greann nan tonn uain’ thu
’S do dh’fhearainn thall thar nan cuantan a’ seòladh,
Mun tàinig altrapadh truagh ort
A dhol air chall fo na stuadhannan
Gus na chaidhlich iad suas anns a’ Chròic thu?

An e na h-innleachdan marbhtach
A thog an cinn anns a’ Ghearmailt
A chuir a dhìth air an fhairg’ thu ’s tu seòladh?
An deach an iùbhrach a sgealbadh
’S a cur na sprùilleach don ghainmhich
Mun d’ fhuair thu ùine gus falbh ann an geòla?
An robh thu rànaich gu searbh-ghuileach
’S tu air ràmh air na garbh-thonnan
’S i na deàrrsaich bhon earra-dheas gun tròcair,
Gus ’n tàinig srùladh a’ failms’ ort

[TD 97]

[Beurla]

[TD 98]

A rinn do ghiùlan air falbh dheth
’S do chur don ghrunnd feadh a’ charraigein ’s nan cnòmhgan?

Ach ’s ionnan uaislean is ìslean
Nuair thig an dual chun na crìche dhaibh -
Chan eil buannachd an innsreadh no ’n òr dhaibh;
’S ionnan tràillean is rìghrean
Nuair thèid an càradh sna cilltean
’S a bhios an cnàmhan san t-sìoban a’ còmhnaidh;
’S ionnan bochdan is tighearnan
Nuair thèid an sloc dhaibh a dhèanamh
’S a thèid an socrachadh sìos fo na fòidean;
Gur ann air duslach na sìorrachd
A tha ar cuirp air an dèanamh
’S gur ann san duslach a chrìonas an fheòil dhiubh.

Nach beag as fhiach dhuinn bhith càrnadh
’S a’ dèanamh Dia dhe na thàras sinn
No bhith riarachadh nàdar na feòladh;
Nuair thig a’ chrìoch mar tha ’n dàn dhi,
Cha dèan na ’s fhiach sinn ar sàbhaladh
’S cha tèid sìos leinn ach clàraibh nam bòrdan:
An neach as buaine ’s as aosta
Gun tig an uair nuair nach saoil e -
Tha crìoch ar cuairte san t-saoghal sa òrdaicht’;
A dh’aindeoin saidhbhreas is maoine,
Nuair thig bhon Ard-Rìgh an glaodh
Gu bheil leaba-làir do gach aon fo na fòidean.

Nach iomadh ceàrn feadh an t-saoghail
An iomall fhàsach is aonaichean,
Fad bhon àit’ sa bheil daonnachd a’ còmhnaidh,
Sam faighear làraichean maola
Tha falach cnàmhan na laochraidh
A chaidh a chàradh nan aodach fon fhòd ann:
Ach ged as lom a chaidh fhàgail
Far ’n deach na suinn air an càradh
’S gun charragh-cuimhne dham bàs no dham beò ann,
Nuair thig an t-àm, là an ànraidh
Gu faod an ceann bhith nas àirde
Na fear tha amhlaict’ is gràbhaladh òir air.

[TD 99]

[Beurla]

[TD 100]

Nuair thig a’ chruthachd an tùs ort
Mun toir an Ard-Rìgh do lùths dhut
’S a bhios do mhàthair gad ghiùlan gu deònach,
Tha ’n t-Athair gràsmhor a’ lùthaigeadh dhut
Latha bàis agus cunntais -
Is sin air thàillibh na h-ùbh’l tha nad sgòrnan:
Gu faigh thu claisneachd is lèirsinn
Airson bhith faicinn ’s ag èisteachd -
Bheir Rìgh na’ Feart do thoil fhèin anns gach dòigh dhut;
’S dèan an ceartas no ’n eucoir -
Ach ’s ionnan beairteach is dèirceach
Nuair bhios ar n-eachdraidh ga leughadh aig mòd dhuinn.

Chan eil a’ saoghal s’ ach meallta,
Gur iomadh caoin-shuil a dhall e -
’S e bhith toirt gaol dha chuid shannt bha gur sòlas,
Ach nuair tha ’n aois a’ tighinn teann ort
Gum bi thu smaointinn le ceann-trom
A’ bheatha naomh nach do mheal thu bu chòir dhut:
Nuair theannas d’ fheasgar ri ciaradh
’S a chì thu ’n eislig am fianais,
A bheil do theisteanas Crìosdail gun fhòtas?
Nuair thèid do cheasnachadh ’s d’ fheuchainn,
Chan fhaigh thu seasgaireachd shìorraidh
Ma bha thu leisg agus dìomhain nad òige.

Tha cumhachd ìseal na ceilgeadh
A’ dèanamh strì agus eirbheirt
Air d’ fhaighinn clì ann a’ seirbheis na còrach;
A’ cladhach d’ inntinn le deilgnean
A h-uile mì-run is meirgeadh
Gus cur am mìlsead do sheilbh air an dò-bheart:
Tha ’n nathair liùganach, liagach
A’ cur a h-ùidh na do ghnìomh-sa
’S a’ cur na h-ùbhl’ air do bheulaibh as bòidhche -
Am meas rinn Eubha a spìonadh
’S a thug an eucoir am fianais
’S a chuir an cèill ana-miannan na feòladh.

Ach thus’ tha aotrom is làidir,
Ma thig thu ’n taobh seo den ghàrradh

[TD 101]

[Beurla]

[TD 102]

Nach toir thu sùil air a’ làraich seo còmh’ rium?
Nach dèan thu smaointinn an gàirdeachas
Bhiodh air aodann a mhàthar
Nam biodh i saoiltinn a chnàmhan bhith còmhla?
Oir chan eil cinnt agad fhèin air
An t-seòrsa cill anns an tèid thu
Mas ann an tìreannan cèin thig an tòir ort,
’S mar sin na dìochuimhnich creutair
A tha sa chrèadh seo leis fhèin ann
’S gun duin’ a spìonas na geuganan feòir dheth.

Is thus’ tha fortanach, beairteach,
Nuair thèid thu nochd mar a chleachd thu
A-staigh air posta na leapadh gu dòigheil,
A bheil thu smaointinn no beachdachadh
Air gu faod - mun tig balt oirre -
Gur e chunntais as fhaisge na ’n lò dhut?
A bheil thu saor bho gach peacadh
An dèidh do shaothair a’ glacadh
A h-uile maoin tha ’n taigh-tasgaidh do stòrais,
Air neo, nuair bhuannaich thu ’n cnap ud,
’N do chuir thu suarach gach airceach,
’S a bheil an uaill a’ toirt rag ann ad sgòrnan?

A ghaoth nan speuran, bi bàidheil
’S bi tighinn gu rèidh thar an t-sàile
’S bi tighinn le sèideag mu bhàrr an tom feòir seo,
’S, a ghath na grèine as àille,
Bi laighe sèimh agus blàth air
Far bheil an creutair seo tàmhachd na ònar;
’S, a shòbhrach mhàlda nam bruachan,
Bi thusa fàs air an uaigh seo,
Bho nach eil làmh ann le truas chuireas ròs air;
’S nuair thig an t-àm anns an d’ fhuaradh e
H-uile bliadhna mun cuairt oirnn,
A chòisir eunach nan duan, seinnibh ceòl dha.

Ged tha e sìnte sa chùil seo
’S e fad’ bhon tìr san robh ’thùsachadh
’S nach eil aon leis an diù tighinn na chòir ann,
A dhuin’ tha tàmh air a chùlaibh,

[TD 103]

[Beurla]

[TD 104]

Nam biodh a mhàthair cho dlùth dha,
Nach iomadh là bhiodh a glùin san tom fòghlaich,
’S i dèanamh cuimhn’ air a’ ràbhart
A rinn an naoidhean seo tràth rithe
’S i gu h-aoibhneach ga thàladh le òran,
Mun tàinig lùths agus tàbh ann,
Mun tàinig ionnsaigh bhon bhàs air
A chuir an grunnd gàrradh-càil Mhic Iain Oig e. (31)

Ach thus’ tha cnàmh anns an uaigh seo,
Dèan cadal sàmhach gun ghruaimean ann,
Gu bheil d’ àite cho dual ris a’ chòrr ann:
Cha deach innse bho shuas dhuinn
Am bad sa sìnear san uaigh sinn
Nuair tha ’n tìm againn suas feadh nam beòthan:
’S ged nach d’fhuair thus’ am fàbhar
Bhith anns an ùir air do chàradh leoth’
Anns an dùthaich ’sna dh’àraicheadh òg thu,
Tha h-uile h-ùir dhut cho càirdeach
’S a cheart cho dlùth dha do chnàmhan
’S gun dèan thu dùsgadh cho tràth rid luchd-eòlais.


27. Moch sa Mhadainn ’s Mi Dùsgadh

Bhon a tha an t-òran seo stèidhichte air Oran Eile do Phrionnsa Teàrlach le Alasdair Mac Mhaighstir Alasdair, bu choir a sheinn na cheathramhan, is an dà shreath mu dheireadh anns gach ceithir aig toiseach an ath cheathramh.

O, hi rì agus hò ro
Hug is ò horo ghealladh,
Hì ri agus hò ro
Hug is ò horo gheallaidh,
Hì il iù hug is hò ro
Hì a bhò horo ghealladh,
Moch sa mhadainn ’s mi dùsgadh,
Shoills mo shùilean le caithream.

Moch sa mhadainn ’s mi dùsgadh,
’S mòr an sunnd a th’ air m’ aire,
’S mi ri faicinn mo dhùthchadh,

[TD 105]

[Beurla]

[TD 106]

Tìr nan stùcan ’s nam beannaibh:
A’ tighinn sa bhàta ga h-ionnsaigh,
’S i a’ cur cùrs air a’ chala,
Thug e càileachd às ùr dhomh,
’S thug e ùidh dhomh gu ealain.

Gura h-ainmig ri chunntais
Bad cho cùbhraidh air thalamh
Ris an àrd-eilean dhubh-ghorm,
Uibhist ùrar nan gleannan;
Tìr a dh’àraich an tùs mi
Gu ro-mhùirneach nam leanabh,
’S gu bheil m’ aoibhneas a’ dùbladh
A bhith tighinn dlùth dhi thar mara.

Siud an tìr leam as àille,
Tìr a’ chaise ’s a’ bhainne,
Tìr nan ciar-bheanntan àrda
A bhiadh na h-àrmainn bha fallain;
Tìr nan raointeannan eòrna
Diasach, pòrach gun ghainne,
Cluinnear fuaim figh’ a’ chlò ann
Bho iomairt-mheòirean na banaich.

Gum bu shòlas leam dùsgadh
Moch an ciùineachd na maidneadh,
Nuair bhiodh dealt air gach flùran
Trom na cùirneanan geala,
Bàrr nan lusan dhi lùbadh
Bronnach, dùmhail gu talamh,
’S gun toir fann-ghaoth gad ionnsaidh
Aileadh cùbhraidh na meala.

An t-eilean ciar-cheannach, bruachach,
Corrach, cruachanach, gleannach,
Lusach, dìtheanach, luachrach,
Laoghach, uanach gach bearradh;
Far a’ faighear fìor-uisg’ an fhuarain
A’ tighinn an uachdar bhon sgallaidh,
’S abhainn Ròdhag le nuallan
A’ triall gu cuan leis na deannaibh.

[TD 107]

[Beurla]

[TD 108]

Chì thu fraoch geal is uain’ ann
A’ fàs mu bhruachaibh nan gleannan,
Geugach, gorm-bhileach, dualach,
Trom fo chuallach cèir-mheala:
Canach mòintich ri fuar-ghaoith’
A’ crathadh chuaileanan geala
’S ceòl na smeòraich ’s na cuaiche
A’ cur gach bruaillein bhod aire.


28. An Rìbhinn Uasal

A’ chiad òran a rinn e (mu 1950) do Mhàiri NicIllEathain à Griomasaigh air an robh e suirghe mun do phòs e Neilidh.

Am fonn: Seinn an duan seo

O seinn an duan seo don mhaighdinn shuairce,
An rìbhinn bhuadhach as uaisle dòigh,
A rinn mo bhuaireadh le blàths a buaidhean
’S a dh’fhàg mo bhruadar gach uair na còir:
’S a reul nam màldag, mo gheug as àille,
Nach èist thu ’n-dràsta ri dàn mo bheòil,
’S gu luaidh mo bhàrdachd gach buaidh tha ’m pàirt riut,
’S bidh cuimhn’ air d’ àilleachd ’s tu cnàmh fon fhòd.

Bidh cuimhn’ air d’ àilleachd ’s air loinn do nàdair,
An coibhneas càirdeil do chàch tha d’ ùidh;
Cha tig ’s cha tàinig bho shliochd a’ ghàrraidh
Cho iochdmhor nàdar ’s cho fàinneach cùl;
’S e dìthean samhraidh dhomh fhìn do shamhla,
Nuair chì mi cheann feadh nam planntan ùr;
’S b’ e ’m fortan annsail bhith ort a’ sealltainn,
Cha nochdadh antlachd tro bhall do shùil.

Gur caisreach, cuachach tha d’ fhalt ro-dhualach,
’S e sìos mud ghuaillean na chuailean donn;
Tha aoigh gun fhuarachadh daonnan suas air
An aodann shnuadhmhor a ghluais mo chom:
Sùil ghorm as caoine fo mhailghean caola
Cur saighdean gaoil anns gach aon san fhonn;

[TD 109]

[Beurla]

[TD 110]

Beul milis maoth-bhog nam bilean caoineil
’S do mhuineal aol-gheal mar fhaoilinn thonn.

Do chneas cho greannmhor ri sneachda geamhraidh,
Mar stac air beanntan ’s an gleanntan fàs;
Troigh lùthmhor cheann-chruinn gun lùb gun cham-char -
Am flùr cha stamp thu fo bhonn do shàil:
’S ged gheibhinn saidhbhreas an rìgh ’s na h-oighreachd,
’S le mìle daoimean mo shaibhlean làn,
Gum b’ fheàrr leam grèim ort air làimh, a mhaighdeann,
Na ’n t-òr a’ soillseadh am broinn mo dheàrn’.

Gun iarrainn gràsan bho Dhia don mhàthair
A rinn do thàladh nuair bha thu òg,
A dh’èist rid mhànran ’s rid eubh nad phàiste -
’S i fhèin a dh’àraich an àilleag òigh:
Am beus ’s an stuamachd cò ’n tè thig suas riut,
Gun eud no truailleadh a’ buaireadh d’ fheòil,
Gun chleachd thu suairceas ’s gach reachd a b’ uaisle
’S bha tlachd riut fuaighte bhon ghluais thu òg.

Bha chraobh bhon dh’fhàs thu gu saor bho fhàillinn,
Gun ghaoid am pàirt dhith bho bàrr gu bonn;
Gu sùghmhor, blàthmhor le h-ùr-dhos àillidh
’S an ubhal a b’ fheàrr oirre dh’fhàs air crann;
’S am meas bu mhìls’ oirre, ghlac mi fhìn e -
Bha ’m facal sgrìobhte gur mì bhiodh ann -
’S cho blasta, brìoghmhor chan fhacas leibhs’ e
’S gur tearc a’ cinntinn san tìr a shamhl’.

Bhon fhuair mi iùl ort, a ghruagach ùr-gheal,
B’ e ’n duais a b’ fhiù leam bhith dlùth rid dhàil;
’S tu ’n òigh tha cliùiteach, bha moran biùthais
Na chòir ’s na dhùthchas bho thùs dod àl:
Mar chaineal ùr no cìr-mheala fhlùran
Tha d’ anail chùbhraidh, a rùin nam mnà -
Mo lòchran iùil thu ’s an ceò air dùnadh,
Mo chòrn den bhùrn thu ’s mi brùthte, blàth.

Tha d’ ìomhaigh ghaoil dhomh mar ghrian san fhaoilteach,
Gean fhìor air d’ aodann le aoigh a’ snàmh;
Bho shìol chlann daoine cha d’ shìolaich aon tè

[TD 111]

[Beurla]

[TD 112]

Cho fialaidh caomh is cho naomh an gnàths;
Tha cliù do bheusan a’ dùbladh spèis dhut -
Mas ùir do chrè-sa, cha lèir a bhlàth,
’S bho uair na h-èiginn sna bhuaireadh Eubha
Gur tearc a dh’èirich tè ’m beus na b’ fheàrr.


29. Do Mhàiri NicIllEathain

Am fonn: A Pheigi a ghràidh (Mo chridhe fo leòn)

Mu chanar rium bàrd, nach nàr mur h-aithris mi ’n duan,
Mur h-aithris mi dàn mun mhàldaig bhanail gun ghruaim,
Bean òg nan sùil tlàth as àille sealladh is tuar
Dhan tug mise ’n gràdh gu bràth nach fannaich le fuachd.

’S na’ faighinn thu, ghaoil, rim thaobh ’s tu agam le còir,
Le cùmhnantan teann ’s am bann gu daingean mud mheòir,
Cha tigeadh oirnn èis, le chèile bhiomaid air dòigh,
’S bu choma leam càch ’s thu, ghràidh, bhith agam air dhòrn.

Nuair bhios mi leam fhìn bidh m’ inntinn ortsa gach àm -
’S e d’ aghaidh ghlan shuairc’ a ghluais mo chridhe nam chom;
Do bhòidhchead, a ghraidh, a dh’fhàg mi dèanamh dhut rann
’S gum b’ fheàrr leam do phòg na òr na cruinne nam làimh.

Gum beannaicheadh Dia a’ chìoch a dheothail thu tràth,
A’ mhàthair a bhiath ’s a riaghl do bheatha nad phàist;
Mo bheannachd dhan ghlùin a chùm do phearsa-sa, ghràidh
’S a dh’altraim thu òg - b’ e ’n sòlas dhi thu bhith fàs.

Do phearsa gun chearb gun aithnichinn fada bhom shùil,
An grinnead mar dhealbh neo-sheargte, fallain, glan, ùr;
Tha gaol agus bàidh a’ snàmh an amharc do shùl
Is anail do bheòil mar cheò na meala fon driùchd.

Chan iongnadh, a ghràidh, do mhàthair ’s d’ athair bhith ’n uaill -
Do leithid-sa fàs do phàrant ’s ainneamh ri luaidh;
Ged bhithinn na b’ fheàrr an càs nan ealain ’s nan duan
Chan snaoiminn san dàn gu bràth gach mais’ tha riut fuaight’.

[TD 113]

[Beurla]

[TD 114]

Chan eil sa’ Roinn-Eòrp’ an òigh a bheireadh ort bàrr,
’S cha do sheas ann am bròig tè òg nas ceanalta gnàths;
Cha do ghluais ann an gùn, a rùin, an talla nam bàl
Tè eile thig suas ri tuar do mhaise-s’, a ghràidh.

Mar ghealach nan speur cur reul am falach le glòir,
Mur ghathan na grèin’ cur reul na maidne fo sgleò,
Mar shruthan ron fhiadh ’s gun deur sa gleannan ri òl,
Tha thusa dhomh, ghràidh - ’s cha nàr leam aithris rim bheò.


30. Mo Chridhe fo Leòn

Oran gaoil eile do Mhairi NicIllEathain. Anns an Iuchar 1951 chuir i seachad còig na sia sheachdainean ann an Glaschu ’s a seanmhair anns an ospadal. Bhiodh am bàrd a’ sgrìobhadh thuice da uair san t-seachdain.

Am fonn: Mo chridhe fo leòn

Mo chridhe fo leòn, ochòin, nach mi bha leat thall,
Mo chridhe fo leon, ochòin, nach mi bha leat thall;
Mo chridhe fo dhìobhail, ochòin, nach mi bha leat thall
Far a bheil thu an-dràst’ a’ tàmh am baile nan Gall.

Chan iongnadh, a ghràidh, ceann-fàth bhith agam gu tùrs’,
Nach fhaic mi mar b’ àbhaist àilleachd sealladh do shùl;
Tha cuantan nach tràigh gun bhàidh gar sgaradh, a rùin -
Mi ’n tìr nam beann àrd ’s do thàmh-s’ am baile na smùid.

Gur deacair do bhàrd gach àilleachd, subhailc is buaidh
Tha ’n ceangal ri nàdar càirdeil aithris an duan;
Cha robh i ’s cha bhi cur cìr tro bharraibh a duail,
Tè bhitheas no bha an gràsan glana riut suas.

Gun chuir mi mo lìon air fìor-uisg’ tana gun smùr
’S bha aighear is miann nam chliabh ga tharraing gu chùl,
’S nuair chunnaic mi luach na duais a bheannaich gum ghlùin,
Gun phaisg mi mo lìon - bha miann mo sheallaidh fom shùil.

Nuair thachair mi ’n tùs ri mùirneag ghlan a’ chùil rèidh,
Gun charaich ’s gun dhùisg gu ùidh mo chridhe ’s mo chrè;

[TD 115]

[Beurla]

[TD 116]

Chaidh saighead a’ ghaoil nam thaobh mar dhealan nan speur,
’S bu leatsa bhon uair sin m’ uaill is m’ anail is m’ fheum.

An tìr nam beann fuar, a luaidh, a thogadh thu tràth,
An Uibhist nam buadh a fhuair thu ’m bainne nad phàist’;
A’ ruith aig a’ Bhuaile fhuair thu fallaineachd fàs, (32)
’S cho fad ’s bhios mi beò nam fheòil bidh ’m fearann ud blàth.


31. Meòrachadh

Ged nach robh am bàrd ro shean nuair a rinn e an dàn seo (faic an dàrna rann), tha e ag ionndrain saoghal air an robh e eòlach na òige.

Gu bheil smaointean air m’ aire
’S bu mhath leam an cur ann an clò -
Seann chuimhneachain mhaireann
A dh’ùraich mo chaithream ’s mo cheòl:
’S e bhith meòrachadh tric air
Gach nì bha mi cleachdadh nam òig’
A dh’ath-nuadhaicheas m’ inntinn
Gus aithris le brìodal mo bheòil.

Ged tha ’n òig’ air mo ghiùlan
’S le còir gura mùirneach sin dhòmhs’,
Leis cho geàrr ’s a tha ’n ùine
Bhon leum mi cas-rùisgte feadh lòn;
Mi gun mhì-ghean gun uallach,
Cho aotrom ri uan feadh an fheòir
Agus sàmhchair nan gleanntan
A’ bàthadh gach campar is bròn.

Chan e tàradh nam fuighleach
A dh’àraich nam naoidhean mi òg,
No a thug beatha dhomh ’s rian
Is ceann-labhairt le briathran mo bheòil,
Ach blàth-bhainne cìche,
A’ bheòshlaint as prìseil’ na ’n t-òr,
’S a chuir iomadh sàr dhiùnlach
Na shlàint’ ann an dùthaich an eòrn’.

[TD 117]

[Beurla]

[TD 118]

Ann an dùthaich nam buadh,
Uibhist uaine nam fuar-bheanntan àrd,
Uibhist bhruachach a’ bharra,
Tìr chruachach a’ bhainne ’s a’ chàis’;
Uibhist ghrianach nam pòran -
Tha biadh de gach seòrs’ ann a’ fàs,
’S gach creutair tha beò ann
A’ faotainn a’ lòin ann gu ’n càil.

Gum bi daonnan nad sheilbh ann
An t-slàinte - ’s i geala-ghrian an àigh;
G’ eil i snàmh le cuid beirm ann
Mar bhàn-cheò nan garbh-bheanntan àrd;
I air anail na gaoithe,
Gach oiteag a chuibhleas thar sàil,
’S g’ eil a prìomh àite-còmhnaidh
San dùthaich san òg rinn mi fàs,

Nuair a chì mi gach làrach
Far ’n òg bha mi ràbhart ’s a’ ruaig,
Iad an siud mar a bha
’S nach dèan m’ inntinn mo thàladh rim bruaich,
Bidh mi saoiltinn gur còir dhomh
Gach faoineis thoirt beò mar bu dual;
’S a bhith cluic feadh nan còs
Far an tric a’ robh spòrs agam uair.

Ach nam faighinn mo dhùrachd
’S mo mhiann, ’s e mo rùn nach biodh aost’;
Chumainn òg-bheatha dlùth rium
Is dh’fhògrainn bhuam dùr-smal na h-aois;
’S bhithinn inntinneach, luathaireach,
Aoigheil, gun uallach, gun ghaoid,
Ann a’ seilbh air an òige
Gus ’n teirigeadh mo chòmhnaidh san t-saogh’l.

Nach e ’n saoghal tha meallta -
’S gu faod mis’ a shealltainn mar aon -
Ged bhiodh corra Latha Bealltainn ann,
Dorchnaichidh geamhradh an caoin:
Comann càirdeil na h-òigridh
A b’ àbhaist bhith còmhla mar sgaoil,

[TD 119]

[Beurla]

[TD 120]

Cuid an dùthchannan fuadain
Is grunn dhiubh an uaighean nan raon.

Ach cha till mo chuid bhriathran
Na samhraidhean grianach a bha,
No na companaich dhìomhair
A dh’fhalbh bhuam ’s a thriall chun a’ bhàis,
A bhiodh còmhla rium daonnan
’S chan fhaiceamaid baoghal ro cheàrr -
Ach na làithean sin dh’aom iad,
’S cha till iad an taobh seo gu bràth.

Ach thig caoin-dhearrsadh grèine
Thar mhaolaidhean grèidhte le blàths,
’S thig a h-òr-ghath bhon iar
Is i sìoladh aig ciaradh nan tràth,
’S bidh na cnuic fo na flùrain
Le ùr-shealladh ùrar an àigh
Agus sinne san ùir
Far an càirear gun lùths sinn le càch.


32. Am Bàgh

Chì mi ’m bàgh an dealbh mo bhruadair,
Tuinn a’ bualadh air an tràigh;
Pong an ciùil a’ ruith trom phòraibh
’S iad a’ seinn dhomh òran gràidh.

Oran gaoil mu sgothan iasgaich
Air sruth-lìonaidh ruith fo sheòl,
Canabhas ri gaoith a’ sgaoileadh,
Feadan caola feadh nan ròp.

Chì mi ghrian a’ dath an t-sàile,
Liath a’ deàrrsadh measg an òir,
’S tarsainn uisgeachan an t-saoghail
Làmhan sgaoilte rium le deòin.

Chluinn mi rithist guthan taibhseil,
Laoidhean anns a’ ghaoith ga’ seirm,

[TD 121]

[Beurla]

[TD 122]

Agus tarsainn mìle mìle
Dùthchas sinnsireil gam ghairm.

Mìle cuimhneachan gam dhealgadh,
Taibhsean marbh na tìm a bha,
Mar thig dìomhaireachd an anmoich
Tarsainn garbh-chladach a’ bhàigh.

Leis gach là tha ’n guth nas treise
Dusgadh an-fhois na mo chàil -
Cha bhi fois dhomh, cha bhi sìth dhomh
Gus an till mi chun a’ bhàigh.


33. Thusa

Dàn gaoil cumhachdach do Mhàiri NicIllEathain ann an nòs tur eadar-dhealaichte bho na h-òrain a rinn e na bu tràithe.

Tarsainn m’ amhairc rinn thu èirigh
mar tro sgòth an gathan grèine,
soills’ an tarraing-chridh ad shùilean,
lùth dhut ghèilleadh.

Dh’fhosgail nèamhan a bha dùinte;
boillsgeadh flathail orm a thùirling;
dh’aiseirich na theast am phòraibh,
deòin chaidh ùilleadh.

Miann gach miann bho thùs nan tùsan
dhòirt am chrìdh le brìgh do-mhùchte:
bruadaran bhom òig’ a bhruadar
mi tighinn dlùth dhomh.

Gealltanas mar nach do bhruadar
mi nad shealltainn: seadh, b’ e ’n uair seo
thàinig miann air eòlas caidreach
na mo smuaintean.

Coileanadh beath’ agus nàdair,
coileanadh an àird an lànachd:
lùghdaich crìochan mòr an t-saoghail
gu aon àirigh.

[TD 123]

[Beurla]

[TD 124]

Thoinn ar n-inntinnean na chèil’
an sàmhchair sonais: cainnt gun fheum oirr’
eadarainn; bras-thuil a’ ghràidh
a’ bàthadh reusain.

M’ anam aig fois, suaimhneach, sàsaicht’,
tarsainn m’ amhairc bhon a thàin’ thu -
Thusa; ’s glasan crìdh’ a’ crìon’ ri
fìamh do ghàire.


34. Nuair a Ghoideadh a’ Chlach neo Aoir nan Sasannach

Ann a bhith moladh nan oileanach a ghoid a’ chlach ann an 1950 à Eaglais Mhòir Westminster tha am bàrd a’ leigeil fhaicinn dhuinn cho mòr ’s a bha a ghràin aige air a’ ghrèim a bh’ aig na Sasannaich air a dhùthaich.

’S ait leam an sgeula
Tha ’n ceartuair ga leughadh,
G’ eil feachdan na Beurla
Nan èiginn an-dràsta;
Buaidh a bhith ’n dèidh
Nam fear cruaidh rinn an t-euchd ud,
A’ chlach bha fon t-sèithear
Bhon èisg ud a thàradh.

’S miann leam ur gluasad
Ma thriall sibh gu tuath i,
Gu dùthaich nam buadh
Far ’m bu dual dhi bhith tàmhachd:
Alba na’ fuarbheann
A b’ ainmeile tuath-cheatharn,
Shealbhaich a’ bhuaidh
Nuair bha Uallas nan àireamh.

’S ait leam bhith ’g èisteachd
Mar thàr sibh an leug
As a h-àite fon t-sèithear,
’S fir ghleusta ga geàrd ann;
Suaicheantas seunail
A fhuair sinn à Eirinn,

[TD 125]

[Beurla]

[TD 126]

Ged bhuannaich luchd-Beurla
Le reubainn gun nàir’ i.

Ghoid sibh à Alb’ i
Gu bleid-bhileach cealgach,
Gun chead bho a luchd-leanmhainn,
A bhalgairean gràineil;
’S chàirich sibh dalma
Fon àrd-chathair ainmeil i,
’S dh’fhàgadh le dearmad
Nur sealbh gus an-dràst’ i.

Albainn nan stùcan
’S nan garbh-chrìochan ùdlaidh,
Chaidh ainm dhi nach mùchar
’S tha ’n cliù aic’ as àirde;
Shealbhaich i biùthas
An arabhaig a’ Phrionnsa,
Ged mharbhadh a dùil
Air an crùn thoirt do Theàrlach.

Riamh cha robh cunntais
A sìol bhith fo mhùiseag,
Aig iarmad nan iùdhach
Bho thùs gus an-dràsta;
’S riamh thug i ùmhlachd
Do riaghladh nan Stiùbhart -
Ged mhiannaich am Bùidsear
Na Dùitsich nan àite. (33)

Tìr nam beann fuara
’S nam frìth-ghleannan uaine,
’S i ’n tìr a tha tuath
Anns a’ chuan air a càradh;
Tìr don robh ’n cluaran
Tro linntean na shuaicheantas,
Tìr san robh sluagh
A bha buadhmhor sna blàraibh.

Tìr sam bi ’n t-eòrna
Gun dìth air a leòidean,
Tìr sam bheil eòlas

[TD 127]

[Beurla]

[…]
<eng>By the offspring of capitalists<gai> (34)
[…]

[TD 128]

Air ceòl agus bàrdachd;
Tìr sam bheil òighean
Cho binn ris an smeòraich
Le mìlsead am beòil
Ann an còmhraidhean Gàidhlig.

Sibhse, luchd-riaghlaidh
Tha deas air na crìochan,
De Shasannaich bheulach,
A Dhia, gabhaibh nàire;
’N do leig sibh gur miann
Allt a’ Bhonnaich air dìochuimhn’,
Nuair sgaoileadh ur n-iarmad
Mar shiabas a’ chàth bhuainn?

Cuimhnichibh dìblidh
Air là Drochaid Shruighleigh,
Nuair stampadh na cinn agaibh
Iseal san làthaich;
Chaill sibh na mìltean
Le sannt na bha dhìth oirbh,
’S sheall sibh gu cinnteach ann
Dìth na làimh-làidir.

Sasannaich mhaola
Neo-bhras ann an caonnaig iad -
Cà’ ’m biodh na daoin’ ud
As aonais nan Gàidheal?
Iarmad na’ fraoch-bheann
Nuair dh’iarrte rin taobh iad,
Bha riamh a’ toirt saorsa
Bho dhaorsa don àl ud.

Ghlèidh iad an ceann
Anns gach teugmhail bha teann dhaibh -
Bha ’n spèiread neo-ghann
Nuair bhiodh lann aca tàrraingte;
’S còir dhuibh san àm seo
Bhith sòlasach taingeil
Gun dheònaich na gleanntan
An clann anns na blàir dhuibh.

[TD 129]

[Beurla]

[TD 130]

San t-seachdamh linn deug
Chaidh am peacadh a dhèanamh,
’S bu mhaslach an gnìomh e
Do shìol nam beann àrda:
Albainn ’s a h-iarmad
Le bargan ro-bheulach
A chàradh gu ciallach
Fo riaghladh na gràisg ud.

Dh’fheuch sibh gur dùbhlan
Nuair fhuair sibh an stiùir,
Air a’ sluagh aic’ a sgiùrsadh
A-nùll thar an t-sàile;
’S cruaidh leam ri chunntais
Gun dh’fhuadaich sibh grunn dhiubh
Gu cruaidh-chridheach brùideil
A dùthaich am màthar.

Dùthaich nan garbh-chrìochan,
Dùthaich ro-shealbhach i,
Dùthaich tha ainmeil
An seanchasan àrsaidh;
Dùthaich na gainmhcheadh i,
Dùthaich a’ charraigein i,
Dùthaich an arbhair
As tarbhaiche gràn i.

Dùthaich nam beanntan i,
Dùthaich nan gleanntan i,
Dùthaich a sheall
Nach ann fealltach a bha i,
Dùthaich nan alltan
Tha iasgmhor gu annlan,
’S nan ciar-eilean greannmhor
Far ’n labhrar a’ Ghàidhlig.

Càit an robh cliù
Aig fir Shasainn bho thùs?
Aig Druim Ath’saidh bha ’n giùlan
Gun bhiùthas gun bhàidh ann, (35)
Thàinig os cionn annta
Nàdar na brùideadh,

[TD 131]

[Beurla]

[TD 132]

Is sheall iad dhar sùilean
Na dh’ionnsaicheadh tràth dhaibh.

Fhuair iad le foill ann
A’ bhuaidh nach do thoill iad,
Nuair bhuair iad an traoitear
Le broidhb air an deàrnaidh;
Dh’fhàg sin an t-oighre
San fhàsach fo choill,
Ach rinn na Gàidheil ris coibhneas (36)
Bhios cuimhne gu bràth air.


35. Do Chalum Flòraidh Chaluim Ghobha

Bhàthadh Calum aig muir ann an 1952 is gun e ach fichead bliadhna a dh’aois.

Gur goirt a’ ghaoir a dhùisg annam
’S a dh’ùraich m’ ùidh gu dàn:
Gun lìon mo chliabh le dùmhladas
’S le ùmhlachd chiùin don bhàs,
A rinn cho bras do chrìochnachadh
’S a gheàrr thu sìos cho tràth,
Mun d’ shoillsich brìgh nam bliadhnachan
Air d’ ìomhaigh mhiadhail bhlàth.

Gur bochd an sgeul a thàinig ort
Thar sàil Dimàirt a’ bhròin -
Gun bhuail gath fuar a’ bhàis thu
Madainn àlainn bhlàth na h-òig’;
An tùs do thìm gun bhuaineadh thu
’S an dìthean suas na chròic,
Fhir chiùin bha lùthmhor, fuasgailteach,
Gun ghruaim, gun uaill, gun phròis.

’S ann leam as bochd bhith smaointeachadh
Air luchd do ghaoil nad dhèidh -
Nan cuim tha goirteas glaodh-loisgteach,
Tha osna ’s gaoir bhom beul;
’S ged thairgte luach an t-saoghail dhaibh,
Gach ionntas maoin is seud,

[TD 133]

[Beurla]

[TD 134]

Nan cuimhn’ a chaoidh gus ’n caochail iad
Bidh d’ aodann gaolach fhèin.

’S e dh’fhàg luchd-dàimh is pian orra
Fo iargan dian a’ bhròin
Am blàth bha fhàs gun chrìochnachadh
Bhith geàrrte sìos cho òg:
’S e àireamh fichead shamhraidhean
A mheal thu ’n tìr nam beò
Nuair ghearradh sìos gun amh’ras thu,
’S b’ e ’n call e ’m Bealltainn d’ òig’.

Gur beag a shaoil do nàbaidhean
Nuair dh’fhàg thu slàn gu leòr,
A chosnadh dìol nan tràthannan
Le saothair làmh is dhòrn,
Gur ann le càch air ghiùlan
Bheirt’ thu dh’ionnsaigh dùthaich d’ òig’
Gus d’ fhàgail thall led shinnsreadh
’N cladh Aird Mhìcheil sìnt’ fon fhòd.

Do mhàthair thruagh fo chianalas -
Tha a grian-se sìos fo neòil,
’S chan fhurtaich àireamh bhliadhnachan
Gu sìorraidh meud a bròin;
A mac a chluic ’s a bhrìodail rith’
Na loidrean bìodach òg
Bhith nochd fon lic air ìsleachadh
’S nach fhaic i thighinn nas mò.

Bu deas nad phears’ air làraich thu
’S bu bhàidheil blàth do shùil -
Bha stoc na craoibh bhon dh’fhàs thu
Saor bho shàil gu bàrr bho smùr;
Cha mhosgan ruadh is crìonach ann
A bhiathas sìol na h-ùbhl’,
Thu dh’fhìor fhuil dream na Dreòllain (37)
Choisinn mòran glòir is cliù.

’S, a Chaluim, dh’fhàg thu cuimhneachain
Bhios cuimhn’ oirre nad dhèidh -
Cha dìochuimhnich do mhuinntir iad

[TD 135]

[Beurla]

[TD 136]

’S nar cuim-ne chaoidh cha trèig;
An t-eòlas fhuair gach nàbaidh ort
Bidh bhlàth gu bràth nan crè -
Cha dealaich cuimhne chùbhraidh rinn
Ged dhùineas sùil san eug.

’S a’ bheàrn a gheàrr do chrìochnachadh
Nad fhreumhag liath is òg,
Cha dàn gu bràth gu lionar i -
Tha ’n grianan liath-gheal reòtht’:
’S uachdar bliochd nan geamhraidhean
As annsa leinn ri òl,
’S ’s e rogha flùir nan gàrraidhean
A bhuainear tràth fo chròic.


36. Eilean Mhoirean

Eilean beag faisg air taigh a’ bhàird. Ged a tha e air cnàmh gu creagan an-diugh, bha e uair gu math gorm agus eòin a’ nideachadh ann. Gheibhear coiseachd thuige nuair a bhios an làn a-mach. Choisinn an dàn seo a’ chiad duais aig Mòd Chomann na Gàidhlig ann an Lunnainn an 1953.

Gu fuar ri uchd-bualaidh na mara
Far ’n uamhalta tarrainn nam mòr-thonn,
Far ’n luasganach suainteadh ri carraig
Nuair ghluaiseas an dannarachd Aeòlus,
Ri fiadhachas shian is chlach-mheallain,
’S far ’n dìorrasach gailleann gun tròcair,
Tha ciar-eilean eunach nan carragh
Dhan snìomh mi na rannan seo còmhla.

O fàilt’ air do ghnùis, Eilein Mhoirein,
Nach mùiseig na tonnan ged thòcadh,
Nach lùb ann an ùmhlachd dhan doineann,
Ged rùisgeadh e sgonnan dhed chòta:
Tha smùideadh nan srùlaidhean troma
Ri ungadh do dhroma ’s do chleòca,
’S tha bùirean nan sùighidh mud bhonnan
Ri mùthadh ’s ri tolladh do bhòidhchid.

[TD 137]

[Beurla]

[…]
<eng>This poem greatly impressed the adjudicators who awarded it first prize at the Gaelic Society of London Mod in 1953.<gai> (38)
[…]

[TD 138]

Tha tìm air do chìrean a ghlasadh
Ri bìdeadh ’s ri casadh do chòrsa;
Tha linntean bhon dhìobair thu ’m fasan
A dh’inntrig dhut maise nad òige;
Tha ’n aois air do chaol-druim a ghaiseadh
’S air d’ aodann a chlaiseadh ’s a ghròbadh,
’S rinn saothair nan caoir-thonn as braise
Do mhaoladh gun taise gun tròcair.

Ach dh’aindeoin gach nàmhaid neo-thlusail
Bha beàrnadh do bhusan sa chòmhraig,
’S e seasamh gun sgàth a rinn thusa
’S cha d’ dh’fhàilnich d’ ursainn sa chòmhstri:
Gur cinnteach gun innseadh tu cus dhomh
Le fìrinn mu chuspairean sònraicht’,
’S mu shuinn tha nan sìneadh san duslach
A dh’ùisnich do mhuir-sgein na bheòshlaint.

An cuimhne leat oidhcheannan gaillinn
’S na tuinn ris a’ charraig a’ bòilich,
’N do chrùb thu do dhruim ris na meallan
Nuair mhaoidheadh na steallan gu bòstail?
’N do lapaich do neart leis an tarrainn
Bha sgailceadh ri stalla do shròine,
’S a’ bristeadh na’ briosg-fhrasan geala
Le sitir rid bhallachan rògach?

An cuimhne leat oidhche breith Chailein,
An oidhch’ ud a ghearradh an dòirlinn,
Nuair chaidhlich i fonn agus fearann
’S do thonn-sa dheth ghearradh o mhòr-thir? (39)
’N do dh’ionndrain thu ’n dùthaich ’s an talamh
Bho thùs a rinn d’ aire ’s do chòmhnadh,
Mun d’ bhàrc umad càirean na mara
Rinn d’ fhàgail air d’ aineol nad ònar?

Nuair theann màthair-fuinn bhuat air bristeadh
’N do chaill thu do mhisneach ’s do dhòchas?
’N robh dararaich na fairge gad chlisgeadh
Mun dh’fhalbh na tha ris dhiot bhon chòrsa?

[TD 139]

[Beurla]

[TD 140]

’N tug onfhadh nan garbh-thonnan fios dhut
Mun sgealb i na slisnean an dòirlinn,
Gu fàgadh i màireach air lic thu
’S an sàile mud lipean a’ còpadh?

An oidhch’ ud a bhuail ort a’ bheithir,
’N robh gruaim ort ri leithid de dhò-bheairt,
Nuair ghluais i ’s a bhruan i do chreagan
’S a chnuasaich i eagan nad chòta?
’N do dh’uainich do ghruaidh leis an eagal
Nuair chual’ thu le fead aig do shròin i?
’N e ’n t-uabhas a bhuail ort na dhreagan
San uair ud gun teagamh a leòn thu?

Ach bhon dh’fhàg am muir-bhàit’ thu nad eilean
’S a gheàrr i air leth-oir bhon chòrr thu,
Gun theàrn thu bho bhàrcadh ’s bho bheithir,
Gun sgàth rinn thu feitheamh rin dòrnaibh:
’S e garbh-thuinn na fairge do chreathail
’S i dararaich na sreathan mud chòrsa,
’S bhon shealbhaich thu d’ ainm nad eilean,
Gu dearbh cha do cheil thu do chòirean.

Tha fulmairean, sgairbh agus lachainn
A’ sealbhachadh dachaigh dom pòr ort;
Bidh eunlaith na fairge gad thathaich
Ma dh’fhairicheas iad fathann air fòirneart;
Thig ùr-ghiomach stiùireach gu faiche
Nad ghrunnd gus an aisig e chòta,
’S nuair thriallas na siantannan brasa,
Bad-blianaidh ro-mhaiseach aig ròin ort.

Tha ’n carraigean as ainmeile ghearrar -
Bu bhargan ga cheannach le òr e -
Ri shealbhachadh falchaidh air stallaidh
An garbhlaichean carrach do shròine;
Na bàirnich as àille fod fheamainn
Thug tràthan dhar seanairean beòshlaint
’S a shàsaich na h-àrmainn nach maireann
Nuair b’ ànrachdach amannan rògach.

[TD 141]

[Beurla]

[…]
<eng>The best of carrageen to be plucked<gai> – (40)
[…]
<eng>In the most miserable of hard times.<gai> (41)

[TD 142]

Nuair dh’fhalbhas na h-aimsirean salaich
’S na coirb-laithean greannach dubh-reòthta,
Bidh fèath a bhios brèagha mud chala
’S a’ ghrian a’ toirt lainnir mar òr dhiot;
Mar dhaoimein am broinn fàinne-geallaidh
Aig maighdinn mar earradh a meòireadh,
Bidh d’ ìomhaigh-sa ’g iathadh nar sealladh
Aig liathadh na maidneadh san Og-mhìos.


37. Mòrag

Do Mhòrag, an nighean bu shine aig Dòmhnall Ruadh Mac an t-Saoir (Dòmhnall Ruadh Phàislig) - bràthair-màthar a’ bhàird.

Am fonn: Nighean Donn a’ Chùil Rèidh

O horò, mo nighean donn,
E ho rì, mo nighean donn,
O horò, mo nighean donn a’ chùil rèidh,
Maighdean òg a’ chùil duinn
A tha mòdhar, glan, grinn,
Bheir do bhòidhchead a shuim bho fhear-clèir.

Gura lìonmhor ri luaidh
’S ri chur sìos ann an duan
Na tha bhrèaghad ’s a bhuaidhean gu lèir
Ann an co-cheangal suas
Riut, a Mhòrag nan dual -
Thar gach òigh thug thu buaidh ann am beus.

Ach, a mhaighdean gun fheall,
Chan eil iongnadh leam ann
G’ eil do loinn-sa neo-ghann thar gach tè,
’S tu bhith dh’fhìor-fhuil nan laoch
Bho thìr ghrianach a’ fhraoich,
’S tu bhith shìol Chloinn an t-Saoir na’ lann geur.

Troighean lùthmhor gun ghiamh
’S grinne shiùbhlas air feur,
Pearsa chùmte gun fhiaradh gun èis;
Bilean maoth, tana, tlàth

[TD 143]

[Beurla]

[…]
<eng>To his cousin, Morag Cumming, eldest daughter of Donald Macintyre the Paisley Bard and a fine interpreter of her father’s songs.<gai> (42)
[…]

[TD 144]

Ron tig caoin-anail bhlàth
An clàr d’ aodainn, a mhàldag nam beus.

Tha do chuailean tiugh donn
’S e na chuairteagan trom -
Do gach gruagaich gur bonn e gu eud;
Brollach gasta geal mìn,
Corrach, paisgt’ ann a’ sìod’;
Cuimir, snaighte mar dhìsnean do dheud.

’S meallach, mìogach do shùil,
Loinneil, lìontach, neo-dhùr,
Mu bheil mìn-ruisg a’ dùnadh gu rèidh;
Slios mar fhaoilinn an t-sàil’,
Basan caoin, glana, bàn,
Maise d’ aodainn mar dheàrrsadh gath grèin’.

’S cuimir, lùthmhor, neo-mhall
Thu air ùrlar an danns’-
Na do ghiùlan tha samhl’ an deagh bheus;
’S gu bheil d’ ìomhaigh ’s gach dòigh
A’ cur neul air gach òigh,
Mar a’ ghrian ’s i cur sgleò air gach reul.

Gun tug Venus dhut buaidh,
’S chuir thu ’n ceill e led shnuadh;
Mar ri àilleachd, thu stuama dha rèir;
’S gun tug Eros dhut lann
A nì reubadh neo-ghann,
Sealladh caoin na’ sùl fabhrach, donn, rèidh.

’S binne duanag do bheòil
Nuair a ghluaiseas do cheòl
Na guth guamach na smeòraich air ghèig;
’S gura binn, milis, tiamh
Guth na fìdhleadh bhod mheur,
’S tu le mìn-bhogh’ a’ riaghladh nan teud.

Gura buadhach gill’ òg
Nì do bhuannachd le còir
Le snaoim cruaidh ceangal-pòsaidh bhon chlèir:
Gheibh e uachdar nan òigh
Tha gun truailleadh na dòigh,
Cruinneag shuairc’ a’ chùil òr-bhuidhe rèidh.

[TD 145]

[Beurla]

[TD 146]

38. Oran nan Tarbh

B’ àbhaist do tharbh a’ Bhùird ann an t-Hogh Mòr a bhith air a chleachdadh ann an Drèimisdal cuideachd - ach cheannaich iadsan tarbh dhaibh fhèin is cha robh feum aca tuilleadh air tarbh Hogh Mòir. Tha na tairbh a’ deasbad mar a bhios daoine fhèin nuair a thèid nàbaidhean a-mach air a chèile.

Feasgar samhraidh greannmhor, grianach,
Socair, brèagha, ’s mìos a’ Mhàigh ann,
Bha tarbh Hogh Mòir ann a’ fianais
’S e aig feur air cliathach Hàrsail:
Thog e cheann is sheall e bhuaithe
’S ghabh e cuairt gu bail’ a nàbaidh,
Feuch a’ faiceadh e le shùilean
Am beathach ùr a bh’ anns an àite.

Chunnaic tarbh a’ Chlub na uair e,
’S ghabh e nuas gu luath na chòmhdhail,
Coltas feirge air a ghruaidhean,
Sùilean gnuadh’ ann ’s e ri gnòsad:
Labhair e ris fhèin gu feargach,
“’S mis’ a dhearbhas air an srònan
Nach eil cead aig tarbh a’ Bhùird
Bhith tighinn cho dlùth dom àite-còmhnaidh.”

Nuair a thachair iad ri chèile
Rinn iad sèideil agus stàrachd,
’S labhair tarbh a’ Chlub gu fiadhaich:
“Dè chuir thar nan crìoch thu ’n-dràsta?
’N cual thu idir, fhir mo rùin,
A’ riaghailt’ ùr aig Dòmhnall Eàirdsidh – (43)
Nach eil cead aig tarbh bhon Bhòrd
Bhith tighinn an còir a chuid crodh-dàra?”

Gun tuirt tarbh Hogh Mòir gu fiadhaich,
“Dùin do bheul, a chreutair ghrànda:
’S suarach agams’ ur cuid riaghailt’,
Far am miann leam bidh mo thàmh ann;
Tha mo chòir cho math riut fhèin
A bhith aig Drèimisdal a’ dàir dhaibh,
’S cha toir thus’ a’ chòir sin bhuam ann
Ged a fhuair iad thu nam àit’ ann.”

[TD 147]

[Beurla]

[TD 148]

Thionndaidh tarbh a’ Chlub is calg air,
’S thuirt e, “Mach air falbh às m’ fhianais,
’S mis’ tha nis air ceann na sprèidheadh
Ann an Drèimisdal a’ riaghladh:
Chaill thu buileach ann do chòir
’S na faiceam ann do shròn gu sìorraidh -
Ma chì, thèid brath do Dhùn Eideann
’S ceanglar thu le sèin’ dhen iarann.”

Labhair tarbh Hogh Mòir an uair sin
’S thuirt e, “Thruaghain, ’s tu tha gòrach,
Faodaidh mis’ bhith sìos is suas
Ged bhiodh am buachaille rim shròin ann:
Tha mi ’n seo le achd a’ Chrùin,
’S tha tacs’ a Bhùird agam ’s gach dòigh ann,
’S fhad’s bhios ceartas an Dùn Eideann
Cha toir Drèimisdal mo chòir bhuam.

“Tha muinntir Hogh Mòir gu lèir leam,
’S an Drèimisdal fhèin tha pàirt leam,
’S ann riums’ a thionndaidheas iad daonnan
Nuair a bhios crodh-laoigh rin dàir ann:
Cumaidh iad arbhar gu leòr rium
Coirc’ is eòrna mar a dh’fhàs e,
’S cha toir iad sop dheth nad bheul-sa,
’S nach do dh’iarr iad thu dhan àite.”

Labhair tarbh a’ Chlub gu fiadhaich,
“Rinn iad m’ iarraidh, fhir gun nàire,
Chosg mi leth-cheud ’s aon not deug dhaibh -
’S math gum b’ fhiach mi còrr ’s a bha mi;
Fhuair mo reiceadair na dhòrn dheth
H-uile gròt bho Dhòmhnall Eàirdsidh,
Airgead nan coineanach cluasach
A lìbhrig MacSuain na mhàl dhaibh.

“Tha Drèimisdal pailt a dh’arbhar
Eadar seagal garbh is eòrna,
’S biathaidh iad mise gun chearb ann -
’S ann bhios farmad aig a’ Bhòrd rium;
’S ma tha t-Hogh cho pailt de dhaoine
Feuch nach leig iad aog ro òg thu,

[TD 149]

[Beurla]

[…]
<eng>MacSween delivered as rent to them.<gai> (44)
[…]

[TD 150]

Gad bhiathadh le smodal rùsgan
’S iad a’ cùmhnadh nan cruach eòrna.”

Arsa tarbh Hogh Mòir ’s e tionndadh,
“Chan eil cùram dhomh san dòigh sin,
Tha arbhar gu leòr aig Ruairidh (45)
’S gheibh mi cruach ma bhios i chòrr ann:
Na’ faiceadh tu ’n t-ultach diasach
A thug Rob Diciadain’ dhòmhsa, (46)
Cha bhiodh do bhriathran cho rèidh
Gus arbhar Dhrèimisdail a bhòsdadh.”

“Ma tha Drèimisdal cho sìolmhor
’S cho math ’s tha do bheul ag ràdh rium,
Pàighidh iad do Hogh na fiachan
Mis’ a thoirt a-nìos le làraidh:
Mura pàigh, ’s e Mac Nill Duinn (47)
A bheir air cuinnlean Dhòmhnaill Eàirdsidh
Nach bi muinntir Hogh fo mhùiseig
’S riaghailtean a’ Bhùird nam fàbhar.”

Labhair tarbh a’ Chlub le bùirean:
“Chan fhaigh fiù is fiach an ròpa,
’S thèid thu bàs ro cheann na bliadhn’ ann
Gun arbhar, gun fheur, gun chlòbhar;
Chan ionnan idir ’s na rèidhlean
A th’ ac’ an Drèimisdal dhòmhsa,
Bad sam bith an dèan mi bualadh,
Feur gum chluasan de gach seòrs’ ann.”

“Thus’,” ars am fear eile, “’s d’ fheur -
Ach càit, a Thighearn’, a bheil e fàs ann?
Chan fhaic mis’ ach fraoch is fianach
Is raoin is liantaichean bàn ann;
Ach mu chluinneas mis’ an còrr bhuat
Gabhaidh mi dhut dòigh as dàine -
Gheibh mi ’n tarbh à Peighinn nan Aoirean,
’S bheir e aon tè dhut nach fheàirrd’ thu!”

Bha ’m feasgar a-nis a’ ciaradh
’S a’ ghrian a’ dol sìos fo sgàile,
’S chunnaic iad duine nam fianais

[TD 151]

[Beurla]

[TD 152]

’S cù beag ciar air cùl a shàilean:
Ghuidh iad feasgar math dha chèile
’S rinn iad rèit’ le faite gàire;
Dhealaich iad ri chèile ’n uair sin,
Fear gu tuath is fear gu t-Hàrsal.


39. A Ghruagach Dhonn

Am fonn: Oran a’ Mharaiche (O, ’s ann a tha mo rùn-sa thall)

O, ’s ann tha mo ghaol-sa thall,
Rìbhinn òg as bòidhche th’ann -
’S truagh nach mi bha leat san àm,
Paisgte teann le bann a’ gheallaidh.

Ghruagach dhonn dhan tug mi gràdh,
’S mòr do choibhneas leam thar chàich:
Chan eil maighdean riamh a dh’fhàs
Leth cho àlainn riut nam shealladh.

’S bachlach, dualach gruag do chinn,
Falt as buaidhche ghluais a’ chìr:
H-uile dual na chuairteig mhìn,
Mar an sìoda mìn-ghlan fallain.

Troigh as bòidhche sheas air làr
No chuir còmhdach bròig mu sàil;
D’ anail chùbhraidh chiùin cho blàth,
Tighinn am bàrr mar àileadh caineil.

Nam faighinn-sa, ghaoil, ort còir
’N cùmhnant teann le bann mud mheòir,
Chumadh d’ aoigh mi daonnan beò,
’S dhèanadh pòg do bheòil mi fallain.

Cha do sheas i riamh air làr,
Tè thig suas ri snuadh mo ghràidh -
Mar a’ ghrian san iar a’ snàmh
Tha thu deàrrsadh thar gach caileig.

[TD 153]

[Beurla]

[TD 154]

Ged bhiodh Albainn leam is còrr;
’S maoin an t-saoghail bhith nam dhòrn,
’S mòr gum b’fheàrr, a rùin, ort còir
Na gach stòr is òr air talamh.

Chuir mi ùidh gu dlùth nad dhòigh,
Cridhe bàidheil, càirdeil, còir:
’S leat mar dhìleab mìlsead beòil,
Blas do phòig mar òl na mealadh.

Nist, a rùin, gun dùin mi ’n dàn,
’S bidh mi ’n dùil bhi null gun dàil,
’S ge bu dè mar bhruidhneas càch,
Gheibh thu, ghràidh, am fàinne geallaidh.


40. Smaointean - Aig Làrach Seann Eaglais Hogh Mòir (48)

Thogadh mac-meanmna a’ bhàird dealbhan na inntinn cho soilleir ’s ged a bhiodh iad beò air a bheulaibh. Bha seann eaglais Hogh uair cudromach dha na h-Eileanan agus ghluais an tobhta aice am bàrd gu searmon air mar bu chòir do dhaoine tilleadh gu creideamh an sinnsrean.

Mi ’n seo nam aonar sa bhealach,
Mo chùrsa smaointean a’ falach,
’S gura daor iad rin ceannach bhom pàrant,
Ach le aonachd mo bhallaibh
’S mo chridhe ’g aontachdadh mar ris,
Gum bi iad saor air an aithris am bàrdachd:
Nach iomadh aon air an talamh,
A ghluais a smaointean dha aindeoin
Le bhith na aonar aig ballachan cnàmhte -
Far ’n robh uaireigin caithream
Is guthan sluaigh nach eil maireann,
Ged tha iad fuar, fionnar, falamh san tràth seo.

Ann an ùrlar na mainnirich seo
Chì mi dùmhladas sheamragan
Air an ceanglaichean gainmheachadh a’ fàs ann;
Badan fheanntag is shealbhagan,
’S iad a’ sealltainn ’s a’ dearbhadh dhuinn

[TD 155]

[Beurla]

[TD 156]

Meud a’ chall a rinn dearmad dhan làr seo.
Ach mun do chrìon chun na h-ìre seo
’N togail chiar-dhathach mhìllte seo,
’N do choilean i gach nì a bha ’n dàn dhi?
’N do rinn i seirbheis gu coinnseant’,
Mar bha innt’ earbs’ aig a’ mhuinntir
A chuir a garbh-bhalla snaoimte na àirde?

Ann an sùil mo mhac-meanmna
Chì mi tùr air a’ cholbh seo,
Chì mi iùcan na mainnearich seo stàtail;
Chì mi chùbaid gu dealbhach
’S briathran drùidhteach an t-searmoin
A’ ruith gu siùbhlach le dearbhaidhean làidir:
Chì mi ’n sluagh air an glùinean
Is cridh’ an creidimh fo ’sùilean
’S gun faileas teagamh nan rùn dha gus àicheadh;
An cruithneachd mèath, fallain, ùrar
Ga thoirt am fianais an sùl ann,
’S fear-ionaid Chrìosda ga thionndadh gur Slànair.

Ar leam gun cluinn mi gu h-òrdail
An clag ri caithream gu ceòlmhor
An sìth na maidne Didòmhnaich gu tràthail
’S ciùine chùbhraidh a’ dòrtadh
Mar shileadh driùchd air a’ chòmhlan
A th’ air an glùinean nan còmhdaichean Sàbaid:
Ar leam g’ eil altair fo choinnlean,
’S iad uile laiste gu soillseach ann,
Tobar baistidh nan naoidhean ’s e làn ann,
’S àileadh gasta, glan, cùbhraidh
A’ tighinn bho losgadh na tùiseadh,
Sìth is fois tur air ùpraid a bhàthadh.

Ach tha ’n dealbh dhomh air caochladh,
Chì mi fuarachd san aol ann -
Thàinig fuaradh a sgaoil na bha bhlàths ann;
Sàmhchair mharbhant’ an aoig ann,
Chan eil ùrnaigh no aoigh ann,
Cnuimheag ùrlair an aon bheath’ an lathair:
Chan eil buachaill’ air caora,

[TD 157]

[Beurla]

[TD 158]

Chan eil fuaim ann bho shaothair,
Tha na h-uain mar a dh’fhaodas gun mhàthair:
Tha fear am biathaidh air faondradh,
’S tha ’n cruithneachd mèath às an aonais,
’S tha ’m beath a’ triall falamh, faoin gun a màna.

Ach ciod na smaointean bha luasgadh
An doimhneachd inntinn an t-sluaigh ud
A bha fo bhinn bioradh buairidh bha làidir?
An robh gu h-ìseal an uaigneas
An cridh’ an crìdh’ fadadh buan-theth,
Miann is iota do dhualchas na h-àbhaist?
An robh nan inntinnean beò-lus
A’ sireadh sìth bhon an-eòlas
A bhuilich dìth solas seòlaidh nan gràs orr’,
Bha dh’aindeoin ùr-bheachd gan slaodadh
Don teampall ùrnaigh seo daonnan
A dh’iarraidh iùil san dubh-dhraodh cheò a bhàrc orr’?

Tro sgòthan doilleir an cùrsa
’N robh soillse shoilleir a’ brùchdadh,
Mar theanga teine gan ùngadh le gràsan,
Nuair bhiodh iad sìos air an glùinean
San ionad chiar seo ri ùrnaigh
Ged nach robh ìomhaigh no ùghdar san làthair?
Am biodh an smaointean air sgiathan
Air ais tro thìm iomadh bliadhna,
Nuair nach robh dìth aran-biathaidh nan gràs orr’,
’S do thìm ri teachd a’ toirt shùilean,
Ged nach bu lèir dhaibh tron dùbhradh
Gun cuireadh cèitean an dùldachd fo shàilean?

Ach tha na daoine bha ’g ùrnaigh
A’ seo le aoigh air an glùinean
An suain na sìorrachd an ùir dhuibh an làir seo:
’S na cluinneam Mòr-chuis is Ur-nos
A’ fanaid còmhla mun ùmhlachd,
Mun aiteas ghòrach ’s mun diùideachd ri àrd-mhiann:
Cha d’ dh’fhosgail Foghlam a stòr dhaibh
’S cha d’ rinn i beairteach an eòlas
Ach mheal iad pailteas de mhòr-ghaol am bràithrean:

[TD 159]

[Beurla]

[TD 160]

Chuir meud an ìsleachd san t-saoghal sa
Casg air dìreadh an smaointean,
Ach cha do chaisg e dhaibh gaol air an nàbaidh.

Chaisg e sannt agus craos dhaibh,
Uabhar, farmad is baoiseachd,
Leisge, fearg agus draosdaireachd chàirneil;
Fad’ bho dhiadhachd na maoineadh
Bha ’m beatha triall soitheamh, saothail,
Suaint’ an riasladh an saothrach ri àiteach:
Cha d’ chuir iad diù ann an glòir-mhiann,
Gum b’ e ’n uil’-ùidh buinnig beòshlaint
Is laigh an cùrs ann an seòlaid nam fàintean:
’S chan ailis bheur orr’ bho Uailleachd
Gur ann san èiginn bha ’m buannachd,
’S gur ann tro èis a bha buaidh dhaibh na lànachd.

Ach ruith an sluagh ud an rèisean
A freasdal fuarachd na cèis seo,
’S gur ann mun cuairt an seo fhèin a tha ’n cnàmhan:
Chaidh an caibeal ’s an creubhan
A chnàmh ’s a chadal le chèile
’S tha ’m bann bha eadar iad glèidhte gun fhàillinn:
Gu bheil an duslaichean còmhla,
’S ged tha ’n cuislean gun teòdhadh,
Tha ’n-diugh gan riochdachadh beò mar nan àite,
Sinne, saor bho gach deuchainn
A rinn an smaoin-san a phianadh,
’S tha eaglais Bhòrnais na fianais don chàrn seo.

Ach saoil ’eil sinne mar dh’fhaodas
Toirt feum an-diugh às an t-saorsa
Nach d’ mheal an linn ud san t-saoghal a dh’fhàg iad?
Air neo ’m bi leisgeulan faoine
Bhor bilean deas-ruitheach daonnan
Nuair chumas leisge fon aodach gu blàth sinn
Air madainn ghruamach Didòmhnaich,
An àite gluasad gu deònach
A liubhairt suas ar co-thabhartas don Ard-Righ,
Le fhuil a cheannaich gu daor sinn
’S a ghlèidh ’s a bheannaich ’s a shaor sinn
Bho bhith air chùl cothrom faotainn a ghràsan?

[TD 161]

[Beurla]

[TD 162]

Ach, thus’ a chaidleas Didòmhnaich
A’ luib do phlaideachan clòimheadh,
Gun ghuth air eaglais no tabhartas na Sàbaid,
Cuir do choinnseas an òrdan
Is cuimhnich, cuimhnich is meòraich
Gun tig an oidhche ’s nach beò thus’ a-màireach:
Cuimhnich, cuimhnich do shinnsreadh
A chùm an grèim air an fhìrinn
As aonais combaist’ a dh’ìnnseadh an àird dhaibh:
Gu luath, gu h-ealamh bi ’g èirigh -
Tha eaglais eil’ ann dhan tèid thu,
Ged nach eil gearradh dhen tè seo air fhàgail.


41. Teampall Hogh Mòir

Cha do chuir am bard ainm air an duan seo ach fhreagradh e air Teampall Hogh Mòir, a bha uair na cholaisde foghlaim.

Eachdraidh nan linntean sgrìobhte sna clachan,
Guthan sa bhalla, mac-talla na bha;
Eòlas air aimsir a dh’fhalbh air a h-aithris
San aol tha cumadh nan uinneagan àrd.

Fasgadh is dìdean bho shian aig an sprèidh
San ionad ’s na dh’èisteadh ri Soisgeul an àigh;
An fhicheadamh linn a’ cur suarach na sgèil
A dh’fhaodar a leughadh am bràighe do làir.

An sùil mo mhac-meanmna tha dealbh air a sealltainn,
Ollamhan ceann-ruisgt’ ag ionnsachadh chàich;
Thesis ga sgrìobhadh, na pinn iad nan deann-ruith
Sreath a dhìth san l.-s.

Briathran a’ drùdhadh tro inntinnean torrach
Fear-oilein na shuidhe le uilinn air bòrd;
Tachas air cinn ann an doimhne na’ smaointean
Gliocas na h-aoise ga liubhairt don òig’.

[TD 163]

[Beurla]

[TD 164]

Ach èistibh, tron uinneig le buill’ air ar cluasan,
Idir dè fuaim air anail nan àrd?
Giùlan thar astair air teachd chun na h-uaghach,
Caoin a’ dol suas bho ghruagach na càs.

Ollamhan, sgoilearan mach don àit-adhlaic’,
Siud iad ’s iad ceann-ruisgt’ seasamh gu dlùth;
Cist’ air a dubhadh na laigh’ air a’ chrò-leab’
Feitheamh an òrdain, “tilleadh gu ùir.”

“Bhon duslach a thàinig, don duslaich bi tilleadh” -
Na briathran as sine nì bilean a ràdh;
An sluagh a’ dol dhachaigh gu ’n dachaighean talmhaidh,
’S esan a dh’fhalbh gu dhachaigh - ach càit?

.................

An-diugh chan eil dad dhomh ri fhaicinn ach feanntag,
Gìogan tolltach ’s buinteag a’ fàs,
Ach an sealladh a chunnaic tro uinneagan m’ inntinn,
Mairidh e chaoidh gu latha mo bhàis.


42. Oran na Fuaraig

Mar a dh’èirich do sheann fhleasgaich a’ bhaile nuair a chruinnich iad Oidhche Shamhna gu cuirm anns an t-seann dòigh!

Am fonn: A Chaluim Bhig

A mhuinntir uil’ a’ bhaile seo,
Gu h-ealamh nì mi ’n rann dhuibh,
’S gun innsinn anns an ealaidh dhuibh
Mu amadain na Samhna:
Nach iad a thug ur car asaibh,
Gur tarraing aig an àm ud -
Bha Iseabail a’ gealltainn (49)
Ach mheall oirbh càch.

Bha Iseabail cho cuireideach
A’ cruinneachadh nan uaislean,
Is dh’iarr i air na fearaibh
Tighinn dhan bhaile chun na fuaraig:

[TD 165]

[Beurla]

[TD 166]

Is Seonaidh agus Sweeney, (50)
Is an gill’ aig an robh ’n t-uachdar -
Gun tàinig iad gu h-uallach
A-nuas oidhche Mhàirt.

Bha Seonaidh air a dhreasaigeadh
’S na fasain air a b’ ùire,
’S bha Dòmhnall an t-Saighdeir ’s fallas air, (51)
’S e failleachdain air dùsgadh;
Bha Rob na shuidh’ a’ feadaireachd
’S e freagairt Sheonaidh Dhùghaill,
’S a h-uile fear is dùil aig’
A bhrù a bhith làn.

Ach mar bhios do na luidealaich
Na tubaistean ag èirigh,
A dh’aindeoin an cuid uideil
Cha robh ’n cuid aca den tè ud:
Mo bheannachd ort, a Neilidh (52)
Nuair a dh’fhan thu leinn air chèilidh -
Air m’ onair, chuir thu ’m feust
Troimhe-chèil’ air na sàir!

Nam faiceadh sibh cho dreaganta
’S a bha Dòmhnall beag an t-Saighdeir -
Gum b’ shuarach aige leadain, (53)
Cha robh eagal air an oidhch’ ud,
’S e falbh a dhèanamh chleasan
Agus teas air chun na fùidhleach,
Ach, dunaidh air an fhoill,
Cha do dh’ùisnich e spàin.

Bha min aig’ ann an crogan,
Agus crog’ anns a’ robh uachdar
Is fàinneachan is drogaichean
Airson a dhol san fhuaraig;
Bha bad de choirce-beag aige
No seagal air a bhualadh,
Airson bhith ga chur suas
Anns an luathaidh na smàl. (54)

[TD 167]

[Beurla]

[TD 168]

Bha cnothan gus an cnagadh aige
’S bag’ anns a’ robh ùbhlan,
’S bha cèic a rinn tè Shasannach
Am parsail Sheonaidh Dhùghaill;
Bha ’n oidhche gus bhith cridheil
’S bha na gillean gus bhith sunndach
Nuair chuirte chun a’ bhùird iad
A rùilleach le spàin.

Gun shuidh na fir a’ feitheamh
’S ruith an leth-uair chun na h-uarach,
’S bha ’n t-àm a-nis a’ teannadh
’S bha na fearaibh dol gu luasgan:
Chaidh làmh thoirt air na drogaichean
’S air croga beag an uachdair;
Am parsail rinn iad fhuasgladh,
’S bha ’n uair ann mar tha.

Thug Dòmhnall an seo tarraing air
Cho math ’s a bhiodh an fhuarag,
’S nach biodh tè anns a’ bhaile
Mur b’ e bainne na bà ruaidhe;
Gun dh’inns e ann an cagar dhaibh
Mun chrog’ anns an robh ’n t-uachdar
’S thug Seonaidh mach à truaill
Cleathair fuathsach de spàin.

Ach thàinig uair a’ gheallaidh
’S cha robh Neilidh tighinn far chèilidh,
’S bha ’n t-acras air na fearaibh
’S iad cho danarra ri chèile:
Bha Dòmhnall greis a’ norradaich
Is Seonaidh greis a’ leughadh
’S an crog’ aca fon t-sèidhir
Is brèid air a bhàrr.

An sin an uair a dh’aithnich iad
Nach fhaigheadh iad an fhuarag,
Rinn Seonaidh air bhith tarraing
’S e cho danarra ’s cho gruamach;
Rinn Dòmhnall air an doras

[TD 169]

[Beurla]

[TD 170]

Agus coltas air bha fuathach -
Ach thog e leis gu luath
An crog’ uachdair ’s a’ spain!

’S, a Neilidh, ’s ann a chanas mi
Gum b’ airidh thu air preusant
Nuair a dh’fhàg thu falamh iad
’S a dh’fhan thu leinn air chèilidh;
’S ma thionndaidheas na fearaibh ort
Le danarrachd mu dhèidhinn,
Tha mis’ is thusa rèidh
’S gheibh iad gèireas a’ bhàird.


43. Oran a’ Bhirthday Party

’S e boireannach foghainteach a bh’ ann am Bean Eòin - na bruidhinn agus na giùlan. Bhiodh balaich Pheighinn nan Aoirean a’ dol tric air chèilidh dhan taigh tughaidh a bh’ aice ri taobh Abhainn Hogh. Nuair a chualas gu robh ‘party’ aice airson ceann-bliadhna (aig àm nuair nach robh a leithid de rud a’ dol aig muinntir an àite) rinn Dòmhnall Iain an t-òran àbhachdach seo. ’S e na fasain agus na faclan leòmach Ghallta a dh’fhàg an t-òran cho fìor èibhinn do choimhearsnachd far nach robh cus Beurla ri chluinntinn aig an àm. (55)

O ho ro, ’s e ’m birthday party
Hi ho ro, ’s e ’m birthday party -
An cuala sibh mun bhirthday party
’S iomadh facal bha mun bhòrd?
An cuala sibh mu’n bhirthday party?

Toiseach contraigh ’s oidhche bhrèagh’ ann
Nuair bha ’n fhadhail car air sìoladh, (56)
Fhuair na fearaibh cuireadh fialaidh
Gu ceann-bliadhna bh’ aig Bean Eòin.

Bha fir òga Pheighinn nan Aoirean
Le Bean Eòin aig Bòrd na h-Aoise,
Ragh’ll MacEachainn ’s e cho aotrom
Danns’ air aon chois aig a’ bhòrd!

Chaidh an seòmar-suidhe rèiteach
Deiseil glan for the occasion;

[TD 171]

[Beurla]

[TD 172]

Gu robh grunn chongratulations
Air an leughadh aig a’ bhòrd.

Chaidh na guests a shuidhe sìos ann
’S chaidh an t-altachadh a dhèanamh;
Chuireadh napkins air am beulaibh
’S chuireadh biadh dhaibh air a’ bhòrd.

Chaidh na speeches a phrepare-adh,
’S Ragh’ll MacEachainn dhaibh ga’ leughadh
’S thug e cunntais air gach speuradh (57)
’S air gach èibh a rinn Bean Eòin!

Siud far an robh menu fiachail,
Shrimps is oysters mar a dh’iarrte
Caviar’s gach seòrsa fìon ann,
Sùgh nan giadh is ola ròn!

Nuair a bhuaileadh suas a’ pharty
Gun tug Ruairidh ann a waltz i (58)
’S chluinnte fuaim air feadh nam bailtean -
Bualadh bhas is crathadh dhòrn.

’S e MacEachainn a chaidh iarraidh
Gus an toast a chur am briathran,
’S dh’èibh e: “A Ruairidh tog leam fianais
Air cho brèagha ’s tha Bean Eòin!”

Bha burgundy is champagne ann,
Cherry brandy ’s Finest Label,
Creme-de-menthe is Demerara,
Younger’s Ale is Bon Accord!

Gu robh ’n coileach ruadh air truinnsear
’S iad ga spòltaigeadh na phìosan;
Ragh’ll MacEachainn ris le ìnean
’S fhuair e ’m pìos san robh ’n cnàimh-pòst’.

Gu robh sturgeon agus salmon
Conger eel is giomach ceàrr ann,
Pìos de sgait às a’ robh fàileadh
Airson d’ fhàgail nad ghill’ òg!

[TD 173]

[Beurla]

[TD 174]

Gu robh birthday cake bha brèagh’ ann
’S coinneal mu choinneamh gach bliadhn’ oirr’
’S mun do shèid gach fear lem beul ’ad
Loisg an fheusag bha fon t-sròin!

Bha gach danns’ ann air an ùrlar,
Petronella ’s jigs a b’ ùire,
Jive is Rock ’n Roll is two-step
Ris a’ mhusic aig Bean Eòin.

Nuair a chaidh gach glainn’ a thràghadh,
Thugadh brag air a’ phiàna,
Rinn MacEachainn an Cha-Cha dhaibh
’S grèim a’ bhàis aig’ air Bean Eòin!

Nuair a theirig glan a’ fion dhaibh
Gu robh mhadainn geal air liathadh
’S dhealaich iad le bòid is briathran
’N ath cheann-bliadhn’ a bhith mun bhòrd.
An cuala sibh mun bhirthday party?


44. Chan Iongnadh Ged Bhithinn

Do Neilidh, a’ bhean aige. Phòs iad ann an 1954 (59)

Am fonn: Bu chaomh leam bhith mireadh

Chan iongnadh ged bhithinn,
Ged bhithinn, ged bhithinn,
Chan iongnadh ged bhithinn
A’ tighinn air do thòir;
Chan iongnadh ged bhithinn,
A ghaoil, ga do shireadh,
’S do phògan cho milis
’S tha mhil air an ròs.

A ghruagach nam blàth-shuil
A ghluais dhomh mo bhàrdachd,
Gur buan bhios mo ghràdh dhut
Cha tràigh e rim bheò;

[TD 175]

[Beurla]

[TD 176]

’S bhon gheall thu do làmh dhomh,
Cha mheall mi gu bràth thu -
B’ e ’n call bhith gad fhàgail
Gun fàinne mud mheòir.

Gur bòidheach a dh’fhàs thu
Mar ròs ann an gàrradh,
Mar dhìthean san fhàsach
’S am blàth air na chròic;
Mar ghrian gheal a’ deàrrsadh
Tha fìamh glan do ghàire
’S tha d’ ìomhaigh an àilleachd
Toirt bàrr air gach òigh.

Chan eil i san dùthaich
Tè eil’ a thig dlùth dhut,
Do phearsa cho cùmte
’S do ghiùlan cho còir;
Tha soillse do shùilean
Mar lainntearan iùil dhomh,
’S mar bhinn-cheòl nan tiùmpan
Binn-dhiùrais do bheòil.

Gur dualach ro rìomhach
Tha cuailean na h-ìghneig,
Na chuairteagan mìne
Mar shìod air a chòrn;
’S nuair ghluaiseas a’ chìr e,
Mud ghuaillean gu sìn e,
’S gur luachmhor leam fhìn e
Na mheudachd dhen òr.

Do chneas leam as bàine
Na ’n sneachda ga chàthadh,
Deud snaight’ an dlùth-chàradh
An càirean do bheòil;
Dà chalpa ghlan lùthmhor
As dealbhaich’ air ùrlar,
’S do gheala-bhroilleach dùmhail
Làn-sùil gach fir òig.

[TD 177]

[Beurla]

[TD 178]

Mo chridhe gun ghluais e
’S gun lìon e le luaidh dhut,
A chiad uair, mo ghuamag,
A fhuair mi do phòg;
’S chan iarrainn de shuaimhneas,
A ghaoil, ach do bhuannachd,
Is d’ fhaotainn rim ghualainn
Le cruaidh-shnaoim na còir.

Bha ’n stoc às na ghluais thu
Gun mhosgan gun ruadhan,
B’ e a’ ghastachd ’s an uaisle
Bha dualach don phòr:
Tha fìor-fhuil gun truailleadh
Bho iarmad nan Ruairidh,
Chlann Nill na’ long luatha,
Bras-bhualadh nad fheòil.

Mo bheannachd le làn-ghaol
Do phearsa na màthar
A ghiùlain ’s a dh’àraich
’S a thàlaidh thu òg;
’S gach buaidh a rinn fàs riut
Bhon ghluais thu nad phàiste,
Gun dh’fhuaigh iad rid nàdar
Mar shnàithlean sa chlò.

An gaol thug mi tràth dhut,
Tha bhuaidh leam cho làidir,
’S gus ’m fuasgail am bàs e,
Cha chnàmh e às m’ fheòil;
An dùsgadh ’s an tàmh dhomh,
Nam shùilean bidh d’ àilleachd,
’S tha ’n crùn ort mar bhàn-righinn
Air bàrr na bheil beò.

[TD 179]

[Beurla]

[TD 180]

45. Màiri Dhonn - Marbhrann

Bàta-iasgaich à Barraigh a sheòl a Mhalaig air feasgar brèagha anns an Lunasdal 1968 - ach a chaidh a dhìth ann an stoirm air an t-slighe dhachaigh.

A chuain an iar, eil thu sàsaicht’
No ’m faigh thu riarachadh sàthte rid mhaireann?
Thog thu creach dhinn an-dràsta
’S gun dh’fhàg thu cridheachan sgàint ann am Barraigh:
A bheil gu leòr leat de bhiathadh
Na nì thu dheothal gach bliadhn’ às an talamh
Gun chromadh sìos air an t-sluagh sin
Tha sàs am beòshlaint air uachdar do mhaladh?

A Mhàiri Dhonn, gu dè ’n t-uabhas
A chuir do chom air a bhruanadh fon t-sàile?
’N e garbh-mhaistreadh nan stuadhan
A chriothnaich d’ asnaichean cruaidh às an àite?
’N e aon fhairge rinn èirigh
’S a rinn do sgealbadh bho chèil’ às do thàthadh
Nuair thug i glag air clàr d’ uachdair
Gad chur fo chìrein na ’stuadhan nad chlàran?

Tha Bàgh a’ Chaisteil ag ionndrain
Nam fìor ghaisgeach ’s nan diùnlach a sheòl às
Feasgar brèagha Dihaoine -
B’ e siud am falbh a bha daor do na seòid ud:
Mun tàinig feasgar a-màireach
Bha com is asnaichean Màiri nam bòrdan -
Fàth mo thùrsa bhith ’g innse,
Ged bha dùil ribh, cha d’ thill sibh gur n-eòlas.

Sibhse, mhnathan ’s a phàistean,
Gun tug an cuan buille-bhàis dhuibh gu h-ealamh;
Leag e ’n dìon-bhalla làidir
Bha dèanamh acarsaid bhlàth dhuibh bhon ghailleann:
Na gillean deas-direach èasgaidh
A chaidh a reic an cuid iasgaich a Mhalaig
Bhith nochd fo chuibhrige sàile -
Gur gann nach cluinn mi na ràin a tha ’m Barraigh.

[TD 181]

[Beurla]

[TD 182]

B’ e siud na gillean bha calma -
’S iad nach tilleadh ro onfhadh nan stuadhan;
Sàr-mharaichean fairge
’N àm bhith teannachadh cainbe ’s ga fuasgladh:
Bhuilich nàdar gun dìth orra
Spiorad làidir Chlann Nìll na’ long luatha
Bho fhreumhag Ruairidh an Tartair – (60)
Cha b’ idir fèath Bhàgh a’ Chaisteil bu dual dhaibh.

Ach ’s e cheist tha nam eanchainn -
Chan fhaigh mi feast oirre timcheall ga fuasgladh -
Dè chaidh ceàrr air a’ bhàta
Bha dìonach, cumadail, làidir na guaillean?
’N e buille chaoireach nam beuc-thonn
A rinn a sgaoileadh bho chèil’ às na fuaigheil?
Air neo ’n do bhuail i sgeir fhalchaidh
A rinn an druim aic’ a sgealbadh na fhuairnean?

Ach cha b’ e mearachd no luathair
A rinn ur mealladh nuair dh’fhuasgail a bòrdan
Ach àrd-chlaidreadh a’ chuain ghil
Le garbh-ghailleann bhon tuath air a thòcadh;
’S cha b’ e dìth sgil a’ stiùiridh
A bhith nur cinn chuir sa ghrunnd sibh a’ còmhnaidh,
Ach gu robh ’n uair air a gealltainn
’S cha robh tighinn bhuaithe san àm dhuibh san òrdan.

’S daor a cheannaich na dh’fhàg sibh
Air Disathairn’ an ànraidh ’s a’ chiùrraidh,
Leag i ’n diasan gu làr orra
’S rinn i ròsan an gàrraidh a spùilleadh;
Thog i ’n ceann far a’ fasgaidh
’S gun deach na coinnlean bha laist’ ann a mhùchadh;
Chaidh an tein’ aca smàladh
Nuair bu bhrèagha bha dheàrrsadh san rùm dhaibh.

Ach, a Thighearna nan dùilean
A chunnaic iomchaidh na cùisean mar bha iad,
Deònaich misneachd is ùmhlachd
Do na teaghlaichean brùite chaidh fhàgail:

[TD 183]

[Beurla]

[TD 184]

Sgaoil do sgiathan mun cuairt orra
’S gus an dìon leag a-nuas orra gràsan,
Los nach caill iad an dòchas,
Mar tha buailteach san fheòil nach eil làidir.

Nach e ’n saoghal tha meallta -
Gun toir e thaobh sinn le gealltanais àrda:
Nuair as rèidh’ tha e sealltainn
Gun toir e ’m beum a bhios calltach is cràiteach;
’S math nach d’ fhuair sinn an t-eòlas
Air dè tha romhainn air ròidean an ànraidh
No càit na ghealladh a’ chill dhuinn -
Fo fhòd dhen talamh air tìr no fon t-sàile.

Tha eilean Bharraigh a’ caoidh dhuibh,
Tha grian is gealach gun soillse gun bhlàths ann,
Tha fuaim na tuireim sa ghaoith ann,
Tha dath a’ mhulaid ’s gach dìthean tha fàs ann;
Tha eòin an adhair gun bhiùg ann -
Cha chluinnear ceileir an ciùil mar a b’ àbhaist;
Tha eadhon lèireadh is caoineadh
Ann an geum a’ chruidh-laoigh anns a’ phàirc ann.

Ach sibhse dh’fhàgadh nur bantraichean,
Ged as cruaidh bhios an call seo gu bràth dhuibh,
Gur e ’s crìoch do gach aon dhuinn
A dhol dhan t-sìorrachd nuair shaoileas an t-Ard-Righ;
’S bhon lean sibh riamh is a chreid sibh
An teagasg Chrìosda san eaglais a dh’fhàg E,
Gun dèan sibh tachairt ri chèile
Far nach bi dealachadh, lèireadh no àmhghar.

[TD 185]

[Beurla]

[TD 186]

46. Marbhrann Sgrìobhte ann an Cladh san Dùthaich

Thuig am bàrd gu robh a dhaoine fhèin anns an linn seo ann an càs a cheart cho bochd ris na truaghain gun chothrom a ghluais Thomas Gray gu bàrdachd anns an 18mh linn.

Tha ’n clag a’ bualadh caochladh snuadh an là,
Thar fhàsach uain’ tha ’n tàin a’ gluasad rèidh,
Tha ’n treabhaich truagh a’ triall gu shuairc thaigh-tàmh
’S tha ’n saoghal aig suain gu ath thighinn suas na grèin.

Tha neòil na h-oidhch’ a’ smàladh soills na sùl’,
’S tha sàmhchair chùbhraidh ’n iunnrais chiùin nan speur,
Gun seòrsa fuaim ach beach nam bruach feadh fhlùr,
’S fann-ghliong tighinn dlùth bho chròdhnan-cùl na sprèidh.

Far ’m pailt an iadh-shlat thall mu bheul an tùir,
Tha chomhachag dhùr ri gealaich mhùgaich bhàin
A’ gearan na tha luasgan cruaidh mun dùn,
A’ bristeadh ciùineachd chùbhr’ a h-aite-tàmh.

Fon leamhan àrd aig sgàil an iubhair ùir,
Far am faic na sùilean tolmain ùrar uain’,
Gach aon dhiubh sìnt’ an grunnd na cill fon ùir,
Tha sinnsre borb an dùin gun lùths nan suain.

Fann-ghaoth na madainn òig gu h-òigheach ciùin
Neo toirm a’ ghòbhlain-ghaoithe seirm ri blàths,
Mar ghairm a’ choilich neo mac-tall’ on stùc,
Gu bràth cha dùisg iad às an dusal bàis.

Cha lasar dhaibhsan teintean soills nas mò,
Cha fhritheil òg-bhean dhaibh le còmhradh blàth;
Cha ruith a’ chlann gan glacadh teann air dhòrn,
’S rin glùin cha chròdh a’ tagradh pòg le àgh.

Gu tric a ghèill dhan corrain gheur an t-eòrn’
’S le each nan dòrn gur lìonmhor fòd a gheàrr;
Nach mear a ghreas iad sprèidh gu rèidhlean feòir
’S a thuit an darach mòr le treas an làmh.

Na magadh Glòir-mhiann saothair chòir nam buadh,
An aiteas truagh ’s an uaigneas dhaibh an dàn,

[TD 187]

[Beurla]

[TD 188]

’S na dèanadh Mòrachd tàir le gàire cruaidh
Air beòshlaint bhliadhnail sluaigh bha truagh nan càs.

Meud-mhòr nan rìghrean, cumhachd greadhn’ is bòst
’S gach nì thug bòidhchead ’s luach an òir dhuinn riamh
A’ feitheamh teachd na h-uair nach caisg an dòrn -
Tha sligh’ gach glòir gu uaigh na’ fòd a’ triall.

Na cuireadh sibhs’, O uaislean, coir air càch,
Nach d’ thogadh clach neo càrn an àird mun uaigh
San t-seileir uaigneach, far a’ fuaimnich àrd
Laoidh-naomh an àigh le pongan gràidh don Uain.

’N toir ìomhaigh-bheòthail cùirn neo luath an stòr
Air ais an deò don chrè sam b’ eòl dhi tàmh?
Am buair an onair ùir, le caoin-ghuth bròin,
Neo sodal sòlais cluas fuar-reòtht’ a’ bhàis?

Ma dh’fhaodte sìnte sìos an seo gun diù
G’ eil cridh’ bha drùidhteach, làn de rùin nan gràs,
Neo làmhan ’s dòch’ a riaghladh dreuchd a’ chrùin
Neo dhùisgeadh cruit a’ chiùil gu subhachas àrd.

Ach Eòlas, cha do sheall dha’ sùilean riamh
Gach beairteas fiarach ’s creach bho chian a bha;
Chuir dìth na maoine casg air smaoin ’s air miann,
Is reothadh dian air bras-shruth fial am bàidh.

Nach iomadh seud gu bòidheach rèidh-glan, ùr
Tha taisgt’ an iùc an doimhneachd grunnd a’ chuain;
Nach iomadh ròs tha fas nach fhaic an t-sùil,
’S a mhìlsead spùinnt’ le gaoth na’ stùcan bhuainn.

Ma dh’fhaodte ’n seo fon fhòd fear àrach buair
Le misnich chruaidh a chog ri truaill’ a thìm,
Neo bàrd a choisneadh cliù, ach diùid le dhuain,
Neo riaghlair sluaigh nach coisneadh fuath na thìr.

Ard-mholadh àrd-luchd-riaghlaidh pailt mun cluas
Gach mùiseag pèin is cruaiths bhith dhaibh gun diù,
Bhith sgapadh òir gu pailt air deòraidh thruagh,
’S an eachdraidh bhuan gu bràth ga luaidh na h-iùil.

[TD 189]

[Beurla]

[TD 190]

An crannchur bhac; ach dè, cha d’ bhac dha seòrs’
Gach subhailc òirdheirc pailt nam feòil a’ fàs;
Ach bhac dhaibh buaidh tro chasgairt sluaigh gu glòir
’S gach doras tròcair dùint’ air srònan chàich.

Gus falach fìrinn fhèin-fhiosrach gach uair,
Neo smàladh nàire bhuan na tàmailt mhòir,
Neo lìonadh teampall sòghalachd is uaill
Le sodal suarach laist’ an duain ’s an ceòl.

Air falbh bho bhuaireis suarach na mear-ghràisg
An smaointean geamnaidh sàr-ghlan riamh cha d’ fhuair:*
An gleanntan fionnar sìtheil caomh an àigh
Gun d’ lean iad sligh’ nan gràs gu sàmhach stuam’.

Ach gus na cnàmhan seo bho thàir a dhìon
G’ eil cuimhneachan beag cianail togte ’n àird,
Le rannan neònach sgrìobht’ an òrdugh sìos
Ag aslach ùmhlachd fhìor na h-osna chràidh.

An aois ’s an ainm sgrìobht’ le làmh gun sgoil
Gabhail àite brosgal cliù is tuireim àird,
Le iomadh rann mun cuairt bhon t-Soisgeul nochdt’,
Don chruiteir thuigseach bhochd toirt furtachd-bhàis.**

Ach cò dha, do dhìochuimhn’ bhalbhanach na chreach,
A ghèill an urra mhealltanachd seo riamh,
A dh’fhàg gach blàths is àgh an seo mu seach
’S le tiomachd thais nach d’ sheall air ais na thriall?

Tha ’n t-anam truagh tha falbh cur earbsa mhòr
Sa chridhe shònraicht’ anns am b’ eòl dha tàmh;
Their nàdar sanas làidir dhuinn tron fhòd,
An luath ar feòl’ tha ’n spiorad beò mar b’ à’ist.

Ach thus’ bha cuimhneach air na mairbh gun diù,
’S an eachdraidh chiùin a fhreagradh dlùth ort fhèin;
Mas e ’s gu faod - le doimhneachd smaoin na iùl -
Fear-càirdeis dlùth bhith faighneachd sgiùil mud dhèidh’nn.


* <eng>A more accurate translation might be:<gai>
Bha ’n smaointean geamnaidh sàr-ghlan saor bho bhuair’:
** <eng>This verse was omitted from the ms, so the editor offers these lines for completeness<gai>

[TD 191]

[Beurla]

[TD 192]

Ma dh’fhaodte abraidh seann duine bhios liath,
“Bu tric nar fianais e aig beul an là,
Le sràid-cheum bras a’ froiseadh dealt bhon fheur
Gu ’n deàrrsadh grian air uchd nan sliabh gu h-àrd.

“An sin, aig bonn na craoibhe trom ud thall,
Tha snìomh a freumhan neònach cam an àird,
Bhiodh sìnt’ ri grèin a bhodhaig èiseil, fhann,
’S a shùil air allt bha ruith tron ghleann le gàir.

“Ri taobh na coill’ tha nis gun choibhneas dha,
Gu faict’ e trath ri dùrdan àrd fo smaoin;
A dhreach ’s a thuar mar neach ro-thruagh na chàs,
Fo iomagain cràidh, neo dhòchas geàrrt’ an gaol.

“Aon mhadainn rinn mi ionndrain air an raon,
Air beinn an fhraoich is faisg don chraoibh mar b’ à’ist;
Liath madainn ùr; ’s cha d’ nochd e ghnùis ri daoin’
San rèidhlean chaol neo shuas mun aonach àrd.

“A-màireach ann an trusgan fuar a’ bhàis
Gu facas e air clàr air ghiùlan sluaigh -
Thig thusa dlùth is leugh led shùil an dàn
Tha sgrìobht’ air càrn fon droigheann àrsaidh uain’.”

An Sgrìobhadh

An seo na shìneadh shìos sa chill fon ùir
Tha òigear, dha’ robh cliù is ionntas cèin;
Ach dè, cha d’ dh’amhairc nàdar air gun diù
Ach Mulad, chuir e shùilean ann dha fhèin.

Bu mhòr a mhathas, b’ ionraic anam fial;
Is nèamh, a dhuais, gun dhìol e cheart cho àrd:
Do Mhulad thug e chuid dhen t-saoghal, deur
’S bho nèamh gun d’ fhuair na dh’iarr e, caraid gràidh.

An còrr dhe òirdheirceas cha bhi ri luaidh
’S gach fàillig a bha dual dha, biodh iad bàs,
G’ eil iadsan ionnan paisgt’ an dòchas shuas
An rìoghachd athar bhuadhaich, Dia nan gràs.

[TD 193]

[Beurla]

[TD 194]

47. Ar n-Athraichean

An dèidh na buaidh a bh’aig Marbhrann Gray air mac-meanmna a’ bhàird, seo mar a mhol e a shinnsrean fhèin.

Chunnaic mise sibh ri saothair dhuais-ghoirt,
A’ togail stamh an iomall fliuch an làin,
A’ slaodadh feamainn loibht’ à staca cruaidh-rag
’S ur fallas-gruaidh a’ measgadh ris an t-sàl.

Chunnaic mise sibh air blàr neo-thorrach,
Cas-chrom a’ cur ploc-mala bun-os-cionn,
A’ strì ri beòshlàint thoirt à saoghal coimheach
Is saoghal eile glaodhaich, “Uir gu ùir”.

Chunnaic mise sibh air cùl ur saothrach
Gu cridheil, càirdeil ann an gràdh dha chèil’;
Làmh-chuidichidh ga sìneadh fial don airceach,
Le taic na pailte cumail taic ri èis.

Chunnaic mise sibh san fhoghar air an achadh,
Gu dubhar oidhche trang a’ tional bàrr,
Ur bith air toradh gràn an eòrn’ an earbsa,
Ur beatha crocht’ air snàithlean meanbh ri brà.

B’ e dàn gun fhortan dhuibh a dheilbh ur crannchur,
Chuir beò sibh ann an aimsir a bha cruaidh
Air eilean mara bha gun iochd na ghnùis dhuibh,
’S aig iomadh uair a dhiùlt ur cumail suas.

Ach thug sibh buaidh tro èiginn chruaidh na h-ànrachd,
Cha d’ lagaich meirg na fàillinn riamh ur dùil;
Cha d’ dhìrich sibh gu inbhe àrd san fhàradh,
Ach beairteach dh’fhàs an gràsan Rìgh nan Dùl.

Chunnaic mis’ an t-Hàllan ’s an Aird Mhìcheil, (61)
Ur n-ainmean air an cuimhneachadh air clàir;
Ur duslach measgaichte ri dust ur sinnsir -
Cha mhist’ an t-eilean sibhs’ bhith ann a’ cnàmh.

[TD 195]

[Beurla]

[TD 196]

48. Don T.G.B.

Chaidh bàta-teasraiginn Longhope a dhìth anns a’ Mhàrt 1969 an dèidh dhi sgiobadh a thogail bhon Irene a bha ann an cunnart a dhol air sgeirean.

Nuair thog i mach gu fairge
’S e fear ainmeil bh’ air an stiùir:
Dòmhnall MacIllePhàdraig (62)
A bha àrdaicht’ ann an cliù;
Bha ’n Irene ann an duilgheadas
’S i tulgadh air na cùirn,
’S Caol Arcaibh geal ag èirigh
Dha na speuran os a cionn.

Ach dè nì cumhachd dhaoine
Nuair tha cuan is gaoth le cheil’
A’ tarraing greann a’ chaoich umpa
Mar leòmhainn ’s gaoir o beul?
A chaoidh cha tig an innleachd sin
A cinn a nì an t-euchd,
An fhairge ghorm a cheannsachadh
’S i dranndanaich ’s a’ leum.

Bha ghaoth ’s an sruth gu coirb-mhosach
’S bha ’n dorchadas dha rèir;
Bha neart a naoi san stoirm a bh’ ann
’S an caolas gorm na bhèist;
Ach ghluais am bàta-teasraiginn
Gun leisg’ is oirre feum,
’S le cuinnlean ris an fhuaradh,
Chuir i ’n Cuan a Tuath fo a crè.

Bha maraichean air clàr innte
’S na b’ fheàrr cha deach air stuaidh,
’S a choisinn duaisean àrd
An seirbheis-sàbhalaidh fir-cuain:
Bha fearalas na dhùthchas dhaibh
’S an cliù air bilean sluaigh,
An iar ’s a deas air Cnapadal
’S gu Arcaibh san taobh tuath.

[TD 197]

[Beurla]

[TD 198]

Mo thruaighe bhith ga innse -
Chaidh i dhìth leis na bh’ air bòrd,
Na fiùrain thapaidh dhìcheallach
Bha dìleas fad am beò:
Bha beatha dhaoin’ an earbsa riutha
’S dh’fhalbh iad air an tòir -
A’ ghairm cha robh ri diùltadh
Dh’aindeoin bùirean a’ chuain mhòir.

Bha spiorad anns na cuim ud
Nach robh puinnseanta dhan chòir,
Bha mhisneach dhaibh na coinnlear,
A’ toirt soillse dhaibh san ròd;
Bha charthanntachd na h-iùil aca,
’S i dùthchasach dhan phòr,
’S a’ ghaisg’ aca na combaiste
’S i sobhltraigte nam feòil.

Bha fuil nan tuathach bàna
Ruith gu làidir feadh an crè -
Maraichean cho dàna
’S a chuir bàtaichean fom brèid,
Bho fhreumhag Olaibh Ruaidh
A chaidh thar cuan a bha dha cèin,
A shireadh saoghal ùr
Gu fad’ air cùlaibh laighe-grèin.

An dreuchd an t-seirbheis-sàbhalaidh
Gun dh’àrdaich iad an cliù;
Bha dìlseachd air a tàthadh
Ris na cnàmhan aca dlùth:
Cha ghlòir an sùilean dhaoine
Bha na’ smaointean no na’ rùin
Ach beatha sluaigh a shàbhaladh
Bho bhàthadh anns a’ ghrunnd.

Cho fad ’s bhios bàt’ a’ seòladh
Mu na còrsaichean a tuath,
’S a chumas Fear na Hòighe
Aodann gròbach ris a’ chuan;
Cho fad ’s a bhristeas fairg’

[TD 199]

[Beurla]

[TD 200]

Air cladach Albann mar bu dual,
Bidh cliù nan gillean dìleas ud
Ga innse measg an t-sluaigh.

’S nuair chunntar suas ar gnìomhannan
Le Dia an dèidh ar bàis
’S a bhios ar n-uile dhèanadas
Am fianais ann air clàr,
’S e seirbheis dhar co-chreutair
’S do gach feumach ann an càs
A choisneas crùn na glòrach dhuinn
An seòmraichean nan gràs.

’S an eilean beag na Hòigh
Chan eil ach bròn is briste-crìdh’
’S bidh gàir a’ chuain mu chòrsaichean
Na dhòrainn dhaibh a chaoidh;
Ach guidheamaid bhon Tighearna
Fois na sìorrachd agus sìth
Do dh’anamnan nan òigearan
A sheòl san T.G.B.


49. An Clàrsair

Clàrsair aosta a’ gairm air na Gàidheil èirigh a-rithist - mar a rinn an sinnsrean anns na linntean a dh’fhalbh.

Feasgar samhraidh sa chomh-thràth
’S a’ chiad reul-soills air tighinn bho sgàil
Cur sàmhchair bheannaichte na sìthe
Air an fhonn, gach àrd is ìseal,
Dh’imich mi le inntinn luaineach
Feadh gach àit’ am b’ àbhaist cluaineis
A bhith agam an tùs m’ òige,
Mun bhlais mi mallachd an eòlais.

Eòlas rinn bhuam fhìn mo sgaradh,
’S bho staid ionraic chiùin na h-aineoil;
Slighe sam bu mhiann leam gluasad,

[TD 201]

[Beurla]

[TD 202]

Saor-inntinneach bho gach bruaillean:
Tha gach bad dhiubh sin mar bha iad
Anns na làithean sona tràth ud -
Cha d’ dh’atharraich cruth a h-aon dhiubh
Ged dh’atharraich tur mo smaoin-sa:

Dhaingnich m’ ùidh sna làithean tràth sin
An dùthaich chaomh Cheilteach m’ àraich -
Alb’, a dh’ìobair tric a laochraidh
An adhbhar fuilteach na saorsa:
Eachdraidh charraideach mo shinnsreadh -
B’ ann san t-seòlaid seo bha m’ inntinn
Ruith air ais gu tìmean àrsaidh
Air an fheasgar shamhraidh bhlàth seo.

Ach ar leam gun cualas fann-ghuth -
Mionghalan mar ghaoith an calltainn -
’S dh’aithnich mi teud bhinn na clàrsaich
Fo mheur shiùbhlach an Aos-dàna:
Dh’èist mi ri gleac-theud an tiùmpain (63)
’S dhùisgeadh m’ fhonn le pong a’ chiùil seo,
’S seall, ’s ann dhiùc nam shealladh clàrsair
’S a chruit-chiùil fo iùil a shàr-mheur.

Ged bha biùg a’ chiùil leam aotrom,
Leugh mi cianalas na aodann,
’S ged bha bil’ a bheòil a’ gluasad
Cha robh bhriathr’ a’ ruigheachd chluasan.
Nuair theann a làthaireachd dlùth rium,
Thog a làmh o bhàrr an tiùmpain,
’S las a shùil le ùidh an fhilidh
’S ghlaodh e cruaidh, “Gu buaidh mo thilleadh!”

“’S mise,” thuirt e, “seann aos-dàna
Chleachd bhith seinn le aoibhneas àrdaicht’
Cliù mo dhùthchadh ’s tùirn a laochraidh
An cath doilgheasach na saorsa:
Seall do dhùthaich!” ghlaodh an clarsair,
“Cà’il an t-saorsa daor thug càch dhut -
Cuimhnich, ’s fìor fhuil bhlàth nad bhroilleach,
Drochaid Shruighleigh ’s Allt a’ Bhonnaich.”

[TD 203]

[Beurla]

[TD 204]

An sin thog e chruit is ghleus e,
’S mise fo gheasaibh ag èisteachd,
’S mar as cuimhne leam an tràth seo
B’ e seo briathran an Aos-dana:

Duan I

Albainn nam buadh
Fo chasan luchd fuath,
Fo chasan luchd fuath
Tha Albainn nam buadh;
Tha Sasainn gur ruaig
Le leannanachd fhuar,
O, Brus agus Uallas, èiribh!
O, Brus agus Uallas, èiribh!

A thannasg nan laoch
A bhuinnig an t-saors’,
A bhuinnig an t-saors’,
A thannasg nan laoch,
Ler fuil a bha daor
Ga stealladh san fhraoch,
O, faicibh ar laoigh gur trèigsinn,
O, faicibh ar laoigh gur trèigsinn.

O, faicibh an dream
Tha ’n-diugh feadh nan gleann,
Tha ’n-diugh feadh nan gleann;
O, faicibh an dream,
Do Shasainn nan clann
A’ miodal mun lann
Bha gearradh, ’s b’ e ’n call, ur fèithean,
Bha gearradh, ’s b’ e ’n call, ur fèithean.

Mo chreach an taobh tuath
Sna thuinich mo shluagh,
Sna thuinich mo shluagh;
Mo chreach an taobh tuath,
Raon-cleasachd luchd-truaill,
A guth anns an uaigh
’S gun spiorad na sluagh a dh’èireas,
’S gun spiorad na sluagh a dh’èireas.

[TD 205]

[Beurla]

[TD 206]

Duan II

A shliochd nan curaidh a bha,
Bithibh ullamh gun sgàth,
Seasaibh duineil ri càch-a-chèile.

Seall ur dùthaich fo thàir
’S i fo mhùiseag aig gràisg
Tha gur cunntais nur tràillean feumail.

Chaidh ur saors’ a thoirt bhuaibh,
Chaidh ur daoine thar chuan,
Chaidh ur glinn a thoirt suas do sprèidhean.

Tha sibh cùmte fon t-sàil
Bhon as tùs dhuibh gu bàs,
A shliochd nan diùnlach dham b’ àbhaist euchdan.

Càit eil spiorad an t-sluaigh
A bha tuineadh san tuath -
’N deach a phronnadh ’s nach dual dha èirigh?

Spiorad buadhmhor na saors’
Nach laigheadh suaimhneach fo dhaors’
Aig maithean fuadain fo dhraodhachd bhreugan.

Tilgibh dhibh a’ ghlas-làmh,
Gearraibh fìdeag no dhà
Ri luchd-cìs Talla Bhàn nam breun-ghuth.

’S bi mar shluagh sibh air thùs
Nuair thèid ailm air ur stiùir
Ann an ceanna-bhaile cùbhr’ Dhun-èideann.

Duan III

O sibhse dha bheil fearalas
Is duinealas na dhualchas,
An ùraich tùirn ur seanairean
Gu caithris às ur suain sibh?

Ma ’s Albannaich as airidh sibh
An t-ainm a bhith ri aithris ribh,

[TD 207]

[Beurla]

[TD 208]

Na sealbhaichibh mar ailis oirbh
Ainfhiosrachd an cruadal.

’S e fearann Alb’ as còir-bhreith dhuibh
’S ur beòshlaint air a luaidh ann,
’S O, seasaibh daingeann còmhla air
Is còmhraigibh gu buaidh air.

Na fuilingibh tìr nan garbh-bheann bhith
Ga blioghadh dhibh le cealgaireachd,
O, sealbhaichibh mar Albannaich
An dearbh-bhiùthas bu dual dhuibh.

*****

Theirig binn-cheòl mìn na clàrsai
Stad gleac-mheur an fhìor aos-dàna,
Thog na geasan ciùil bhàrr m’ inntinn,
’S bha mi air a’ chnoc leam fhìn ann:
Mheòraich mi air brìgh nam briathran
A chualas bhon chlàrsair liath leam,
’S los gun cluinnte bhuam le càch e,
Sgrìobh mar chual’ mi duan a’ chlàrsair.


50. Mairead Og

Do Mhairead, an nighean bu shine aig Ceit - piuthar a’ bhàird.

Am fonn: Cadal cha dèan mi

O mo Mhairead òg,
’S tus’ an òigh as grinne:
B’ annsa seirm do bheòil
Leam na ’n ceòl as binne.

’S tric a rinn mi sunnd
Riut, a rùin, is mire:
’S guirme leam do shùil
Na braon driùchd air bhilean.

Cuailean dualach, donn
Sìos gu trom mud shlinnean;

[TD 209]

[Beurla]

[TD 210]

Cuachach, fàinneach, dlùth,
’S àlainn crùn na h-ighinn.

Gruaidh air dhreach nan caor,
Mìn-bheul caoineil, milis;
Pòg mar mhil nan cluain
’S beach nam bruach ga sileadh.

’S e do chòmhradh ciùin
Thogadh sunnd nam chridhe;
Briodal mìn bhod bheul,
Mar phong teud air fidhill.

’S iomadh òigear suairc,
Thèid do shnuadh mu chridhe,
Dheònaicheas dhut gràdh -
Bidh do làmh ga sireadh.

Deud geal, snaighte, dlùth
Càirt’ an cùl do bhilean;
Gaol a’ snàmh nad shùil
’S ruisg a’ dùnadh uime.

Tha thu dh’fhuil nam buadh
Choisneadh buaidh san iomain:
Dòmhnallaich nan lann,
Pòr an dream nach tilleadh.

Buidheann ghlèidh gach tùrn,
’S lean an cliù an gineil:
Gruagaichean bu bhòidhch’
Dh’fhàs bho phòr na fin’ ud.

’S suaicheantas dhut fraoch
’S leòmhann craobhach, nimheil,
’S dùthchas’ dhut làmh-dhearg,
Cliù a dhearbh do chinneadh.

’N Uibhist ghorm an fheòir,
Tìr an eòrn’ as gile,
Fhuair thu d’ àrach òg
Làmh ri ceòl na tuinne.

[TD 211]

[Beurla]

[TD 212]

Tìr sam faic thu ’m fraoch
Fàs air taobh gach glinne;
Dìtheanan fo dhriùchd
’S mil na smùid ga sileadh.

’S tu dhomh ’m fuaran làn
’S uillt nan àrd-bheann tioram;
’S tu mo ghrian an àigh,
Riaghladh blàiths far ’m bithinn.


51. Raibeart Burns

Bha buaidh aig Burns air na bàird Ghàidhealach cuideachd. Fhad ’s as fhiosrach leinn, cha do dh’eadar-theangaich Dòmhnall Iain bàrdachd Bhurns (mar a rinn Dòmhnall Ruadh Phàislig) ach tha an dàn seo a’ nochdadh cho mòr ’s a bha an spèis a bh’ aige dha. Chleachd e rannaigheachd a bhiodh gu bitheanta aig Burns fhèin - Standard Habbie. Ged nach eil sin cumanta ann an Gàidhlig, chleachd am bàrd e rithist airson na Gàidheil a ghairm gu èirigh anns A’ Chrois-Tàra.

Bàrd na h-Alba: air a’ mhìos seo
Bho chionn còrr is dà cheud bliadhna
Rugadh e; ’s e saoghal fiadhaich
Chuir air fàilte:
Leag an stoirm am balla ’n iar
Aig taigh a mhàthar.

Saoil ’n e taisbeanadh den trìlleach
Bha gus bhith ri bheatha fìllte
Dh’fhàg an oidhch’ ud cho neo-shìobhalt’
Ris a’ phàiste?
Freastal fhèin ro-làimh ag innse
Cruas is ànradh.

Cruas is ànradh agus èiginn,
Fhuair am bàrd a shàth gu lèir dhiubh
Agus barrachd, ach cha d’ ghèill e
Do na càsan;
Sheas a spiorad, ged a thrèig a
Bhodhaig tràth dhaibh.

[TD 213]

[Beurla]

[TD 214]

Shuirgh’ e Eràto na òige,
’S bhuilich i gu fial a glòir air,
As a com-se dheothail ’s dh’òl e
Nectar àraid -
Gliocas, tuigse ’s tomhas còir de
Bheòir na Bàrdachd.

Sheinn e dhuinn mun ghaol nach mùchadh
Ann am briathran brèagha drùidhteach;
Màiri Chaimbeul, thug e cliù dhi
Feadh gach àite;
Thràigh e cuach a’ bhròin gu cùlaibh
Nuair bu bhàs dhi.

Chath e ’n aghaidh reachd a’ mhì-ruin,
Fear na ceilgeadh rinn e dhìteadh,
Ach chuir Freastal cèile grinn air -
Sìneag Armour,
’S thug e teisteanas do Shìne
Bhruidhneas àrd dhi.

Theagaisg e le chumhachd briathrach
Gum bu bhràithrean air fad fiaraidh
Sluagh an domhain, buidhe, ciar no
Dubh no bàn iad:
“Seachain,” thuirt e, “’n teanga bheulach,
Bheir i ceàrr thu.”

Dhealbhaich e le seanchas drùidhteach
Mar bha deireadh seachdain cùmte
’N taigh a’ choiteir: sìth is ùrnaigh,
Soillseadh gràidh ann;
Cùrs am beath’ a’ tarraing stiùiridh
Bho na fàintean.

Bàrd na h-Alba - seadh da-rìribh -
’S bhiodh e freagarrach dor linn-ne
Air a’ mhìos seo cuimhn’ is dìlseachd
Thoirt dha bhàrdachd -
Reul nam filidh, bàrd na fìrinn
’S cridhe bàidheil.

[TD 215]

[Beurla]

[TD 216]

52. Don Lacha

Ged nach do dh’eadar-theangaich Dòmhnall Iain bàrdachd Bhurns, tha e follaiseach gur e sin an samhla a bha e leantainn anns an òran seo.

Am fonn: Nuair bha mi òg

A lachag riabhach na bi cho fiadhaich -
Carson tha fiamh ort, tha dìon aig d’ àl;
Leig às do sgreuchail ’s cha leag mi meur ort -
Bu luaithe dhèanainn do dhìon bhod nàmh:
Nach till thu nìos far eil d’ àl a’ sgiamhail
’S an ràn nam beul riut ag iarraidh bàidh,
’S an nàmhaid fhiadhaich air teachd nam fianais
’S ma shaltrar sìos iad, ’s e chrìoch am bàs.

Gach fear na chaonnaig bho thaobh gu taobh dhiom
A’ leum ’s a’ glaodhaich am measg an fheòir,
Ag iarraidh tèarmann air feur ’s air mealbhaich
Mun dèan mi ’m marbhadh gu garg fom bhròig;
’S bhon ’s tus’ am màthair ’s bhon rinn thu ’n àrach,
Cha tèid mi dàn air an àl bheag òg,
Ach till gan ionnsaigh ’s thoir leat a-null iad
’S na biodh ort cùram gur brùid mo sheòrs’.

Ged ’s creutair faoin thu air rèir nan daoine,
Tha ’n eibhleag ghaoil ud an taobh do chuim’,
Tha gaol na màthar dhan naoidhean pàiste
Nad chom a’ tàmhachd cho blàth rinn fhìn:
’S gun dhearbh thu ’n-dràsta dhomh gaol na màthar,
’S na saighdean cràidh thèid an sàs na crìdh’,
Nuair chì i a pàistean fo bhinn na nàmhaid,
Air bheul bhith smàlte ’s gu bràth ga dìth.

Gur dathte, dealbhach led fheachd a’ falbh thu,
Led itean barra-gheal as dealrach tuar,
A’ seachnadh shealgair ’s iad pailt a’ sealg ort
Lem bras-ghunn’ airmseach as marbhtach fuaim;
’S b’ e ’m beud gun aimseadh ort creutair aimsgith
’S tu fhèin gad thairgsinn nad thargaid luaidh’
Gus d’ àl beag meanbh a bhith ’n àite falchaidh
Mun teàrn an dararaich le stoirm mun cluais.

[TD 217]

[Beurla]

[TD 218]

Nuair chruthaich Dia sibh ’s an còrr den eunlaith,
Chaidh tuigs’ is ciall a thoirt dhuibh mar chàch;
Gun d’ fhuair sibh rian airson àl a riaghladh,
An geàrd ’s am biathadh gus ’n dèan iad fàs:
Thug Nàdar eòlas gu snàmh nan lòn dhuibh
’S gus tàmh sna còsan ler n-eòin gun tàth,
’S am measg gach seòrsa san triall aig Noah,
Bha ’n lach air bòrd nuair a sheòl an Airc.

Ged ’s meata faoin thu, leig às do chaoineadh
Tha d’ àl beag gaolach bhuam saor gu leòr;
Ach till is taobh iad, tha grunn mu sgaoil dhiubh -
Gun chunnt mi naoi dhiubh aig taobh an lòin;
’S nam biodh gach màthair le ioc cho làn riut,
Cha chluinnt’ le nàire na pàistean òg’
Cho tric gam fàgail air lic nan sràidean
Gus ainm na màthar bhith ’m bàrr na h-òigh.


53. Do Dhòmhnall Ruadh Mac an t-Saoir (Bàrd Phàislig)

Bràthair-màthar a’ bhàird - a choisinn Crùn na Bàrdachd aig Mòd Ghlaschu ann an 1938. Dh’eug e ann am Pàislig air 7-1-64. Ann an 1996 thogadh càrn dhan dithis aca aig Snaoiseabhal ann an Uibhist a Deas.

Dh’eòl sinn fios a bha dubhach,
Dh’eòl sinn fios a thug buille gu làr dhuinn,
Dh’eòl sinn fios rinn ar lèireadh,
Dh’eòl sinn fios a thug beum às a’ bhàrdachd;
Fios nach b’ fheàirrd’ ach bu mhiste,
Chuir dhachaigh taraig an ciste na Gàidhlig:
A Dhòmhnaill Ruaidh, thu bhith sìnte
’S nach tig à buadhan do chinn ach na thàinig.

Bhuail an cridhe bha fialaidh
A bhuille-dheiridh, le riaghladh an Ard-Rìgh;
Chlos an t-eanchainn bha crìonnda,
Dhùin an t-sùil san robh ’n fhìor lasair bhàrdail;
Chrom lionn-dubh air an dùthaich,
Tha ’n ceàrnaidh Ceilteach co-dhiù dhith fo àmhghair,

[TD 219]

[Beurla]

[TD 220]

A’ caoidh a’ mhic a thug gaol dhi
’S a rinn a cliù a chraobh-sgaoileadh ’s gach àite.

Balbh tha ’n ceann san robh ’n t-eòlas,
Gliocas eagnaidh ’s am foghlam a b’ àirde;
Tha ’n cridhe ciatach, glan, soilleir
Leis nach bu mhiannach fear foilleil aig tàmhachd;
Tha ’m beul bha labhrach gun bhrìodal,
Tha ’n làmh bu tric’ a bhiodh sìnt’ ann a’ fàilte
’S i nochd gun lùths innt’ a ghluaiseas,
Na ball dubh creadhadh is fuarachd a’ bhàis oirr’.

Lean thu dùthchas do shinnsreadh -
B’ e do dhùrachd gach nì a bhi ’m fàbhar
Sliochd nan euchdairean mìleant’
A bha ’n Srath Eireann an tìm Fiach’ Riata:
Lean thu dualchas na dream sin
A choisinn buaidh len cuid lann le Calgàcus
Air raon Mons Graupius chliùiteach
Nuair sheall iad spiorad nach mùchadh làmh-làidir.

Gu bheil Gàidhlig na h-Alba
Fo throm-thuiream gun d’ fhalbh a ceann-stàtha;
Chaidh a’ Cheòlraidh fo èislean,
Cheangladh Pegasus Greugach na stàball:
Laigh dubh-sgòthan na Dùbhlachd
Air bathais Helicon ’s mhùchadh a h-àilleachd,
’S gun do thiormaich bhon ghrunnd oirre
Tobar fìor-uisg’ a’ chiùil is na bàrdachd.

’S mòr na feartan a fhuair thu,
’S tric a dhearbh thu do bhuaidhean na’ lànachd,
Ann an ceòl ’s ann an dannsa
Measg do sheòrsa ’s gach àm bhiodh tu ’m ’bàrr ann;
Meur a b’ fhìnealt air sionnsar (64)
’S a chuireadh òigridh gu ùrlar le àbhachd:
Leinn is duilich gun d’ fhalbh thu,
’S càit eil dligheach a shealbhaicheas d’ àite?

[TD 221]

[Beurla]

[TD 222]

Dh’fhàg thu dìleab tha luachmhor
Mar bheath’ a dh’inntinn an t-sluaigh tha dhed nàisean,
Beairteas litreachais phrìseil
’S e gu gibhteil leat sgrìobht’ ann am bàrdachd:
Chuir do sheirbheis ’s gach cuspair dhith
Fuil bu deirg’ ann an cuislean na Gàidhlig, (65)
’S bidh air mhaireann do bhriathran
Ged bhios do cholainn a’ crìonadh am Pàislig.

Cha b’ ann am Pàislig bu mhiann leat
A bhith san trom-chadal shìorraidh an càradh
Ach an cladh Rubh’ Aird Mhìcheil
’S am monmhar thonn leat bu mhìlse gad thàladh,
Ann an eilean do dhùthchais
Am fradharc Ghèideabhal stùcach nan àilean,
’S a’ fianais Shnaoiseabhal chnocach
Far ’m minig ’n do ruith thu neo-lochdach nad phàiste.

Ach ’s carragh-cuimhne gu sìorraidh dhut
Liuthad cuimhneachan ciatach a dh’fhàg thu -
Orain, ruinn agus briathran
A bhios air mheòmhair fhad ’s bhios smiach anns a’ Ghàidhlig:
’S fhad ’s bhios spiorad nan Ceilteach
Toirt buill’ an cuim ana-gheilteil do chàirdean,
Cha toir cùirtein na dìochuimhn’,
A Dhòmhnaill Ruaidh, às ar fianais gu bràth thu.

Ach beannachd leat bhuainn, a Dhòmhnaill,
Gu bheil sinn uil’ ann an dòchas nuair ràinig
Thusa cathair na cunntais
Gu robh do dhuais air a dùbladh nad fhàbhar;
’S gus an tachair sinn còmhla
An tìr a’ gheallaidh mar dh’òrdaich an t-Ard-Righ,
Oidhche mhath leat, a chrìosdaidh -
Chì sinn fhathast aig liathadh nan tràth thu.

[TD 223]

[Beurla]

[TD 224]

54. An Guth à Broinn na Màthar

Bha e cur dragh mòr air a’ bhard an àireamh phàistean a bhair an casg. Bha gu leòr a bhruidhneadh às leth còraichean na màthar - ach cha robh comas bruidhne aig maoth-phaist’. Dh’fhaodadh bàrd bruidheann air a shon ge-ta.

Teannaibh dlùth is thoiribh cluas dhomh,
Sibhs’, a shluagh a tha nar slàinte:
Eistibh rium is gabhaibh truas rium
’S mi air thuar mo chur gu bàs leibh;
Tha mi seo nam leanabh saidhbhir
Paisgte cruinn am broinn mo mhàthar,
’S am murtair na sheasamh dlùth dhomh
’S aont’ a’ chrùin aige mo smàladh.

Cha tèid croich no càin no prìosan,
Cha tèid binn a thoirt le cùirt air -
Ged a mharbhadh e na mìltean,
Tha e cuidhteas lagh na dùthchadh:
Nì e mise mhurt a-màireach -
Dh’iarr mo mhàthar air co-dhiù e;
Saoil nach murtair is’ i fhèin
Don aon dìol-dèirc’ a th’ air a giùlan?

Cha do rinn mi cron air creutair
Tha fon ghrèin air feadh an t-saoghail;
B’ e mo mhiann tighinn còmh’ rib’ fhèin ann
’S a bhith ’g èirigh suas gu aois ann:
Nuair a ghineadh mi lem mhàthair
Bha mi ’g ràdha, “Bheir i gaol dhomh”,
Ach ’s e sòlas thoirt dha feòil
A bha i ’n tòir air ’s cha b’ e maoth-phaist’.

Chan fhaic mise latha samhraidh,
Laoigh is gamhna ruith sna pàircean;
Chan fhaic mi sòbhrach nan alltan,
Flùraichean an gleann no ’n gàrradh;
Cha chluinn mi air madainn Chèitein
Còisir theudach nan craobh àrda;
Cha ruith mi, cha leum le aoibhneas
Còmh’ ri cloinn mar a rinn ’àdsan.

[TD 225]

[Beurla]

[TD 226]

Chaidh mo chuid-sa chuir don t-saoghal
Nuair a ghineadh maoth gun chlì mi
’S nam biodh daoine ’n gaol dha chèile
Cha bhiodh beul fon ghrèin is dìth air;
Ach tha cuid a’ càrnadh stòrais,
Ag ithe ’s ag òl ’s a’ dìodhairt,
’S am bràithrean gun fiù an grèim
A bheireadh sgoinn dhaibh tighinn gu ìre.

O nach gabh thu truas, a mhàthair,
Riums’ am pàist a th’ air do ghiùlan;
Eist rium agus cluinn mo ràn
Is gaol na màthar dhomh ga dhiùltadh:
Bhon a ghin thu mi led shaor-thoil,
Thoir don t-saoghal mi led dhùrachd,
’S cha bhi m’ fhearg ag èigheach pian dhut
Nuair thig Dia thoirt breith na cùirt ort.

’S thus’ tha feitheamh leis an iarann
Gus mo chrìochnachadh nam phàiste,
Cuimhnich, ged nach fhaic mi d’ ìomhaigh,
’S mi nach dìochuimhnich gu bràth thu:
Nuair bhios d’ anam ort ga iarraidh
’S tu ’g èigheach, “A Dhia, dèan bàidh rium,”
Bidh mise agus crùn mum cheann
Ag èigheach, “Sìos don toll an t-àbharsair.”

Thuirt an Tighearna, “Na dèan marbhadh”
Nuair a dhealbhaich E na fàintean;
Thuirt E, “Bheir thu gaol gu lèir dhomh,
’S mar dhut fhèin dha do bhràthair”;
’S sibhse rinn an t-achd a sgrìobhadh
A tha murt nam mìltean pàiste,
Ma ’s e ’n ceartas a bheir buaidh,
Och, och, mo thruaighe là ur bàis sibh. (66)

[TD 227]

[Beurla]

[TD 228]

55. A’ Chrois-Tàra (67)

’S ann le crois-tàra a bhiodh na cinnidhean air an gairm chun a’ bhlàir ann an àm cunnairt. Bha am bàrd daonnan fo uallach mu chor nan Gàidheal agus tha an dàn cumhachdach seo ag innse dhaibh gu bheil làn-thìd’ aca èirigh gu cànan, cultur agus saorsa a dhìon.

Fhuair mi ’n cuireadh ud os ìseal
à doimhne dhìomhair na h-inntinn,
dearg san fhuil na facail sgrìobhte:
“An Crois-Tàra:
sgap bho Alpha gu Omèga
brìgh a blàr-ghlaodh.

“Teachdaire gu ceart na còrach
i dod nàisean: àrdaich eòlas
oirr’ air sgàth ar gnàth ’s ar dòighean
is ar cànan;
las i, ruigeadh gath a dòchais
Gach taigh Gàidhlig.”

Dhuibh a’ chrois, i dearg na craoslach,
spiorad Uallais rith’ air aonadh,
spiorad sluaigh an geall air saorsa
rithe tàthadh,
diù dha gairm gach com an caoir-ruith
boinne bhlàth-fhuil.

Gnè gach cnuimh dhen bheath’ as ìsle
saors a’ sireadh: seòrs’ a’ strì ri
seòrs’ a leantainn, saor bho chìosnadh
gnè nach càirdeach:
Togaibh samhl’ on chnuimh nach dìobair
guth lagh nàdair.

Cainnt ar dùthchadh - seadh, ar còir-bhreith -
sèidibh ann am beul na h-òige
leis gach anail: ginibh beò-bhith
anns a’ chànan;
gath ar dùthchais sàth gu smeòirnein
sa mhaoth-phàiste.

[TD 229]

[Beurla]

[TD 230]

Mach san iar an iomall Alb’ tha
fhathast freumh ar cainnt: nach b’ ana-ceart
i dhol crìonach leis an dearmad
air ar tàillibh;
’s nach bi ’bhrìgh sa bhun a shearg na
bhiathas bàrr-dhos.

Aonaichibh air riaghladh fèineil,
geàrrt’ on bhun an teanga bhreunail,
leam-is-leat, nach ceartaich eucoir
ach le plàigh-ghuth
miodalach ag imlich chreuchd a
bheir am bàs dhi.

Le lagh nàdair chinnich sìlean
miann neo-ar-thaingeil anns gach inntinn -
cuim’ a bhiodh am miann sin cìosnaicht’
le bhith sàsaicht’,
aigne-chuingte fo chèin-thìrich
nar n-ion-thràillean?

Spreadhadh sìlean, sgapadh freumhan
anns an ùir; ar toil ’s ar gnìomhan
fàsadh; cinneadh bàrr le biadh nar
cuim an àirde:
cuing a’ choigrich - thar na cliathaich
i don làthaich.

Albannaich, don ghairm seo dùisgibh,
bhor combaist fhèin laighibh cùrs’ le
ailm a’ tionndadh stiùir ar dùthch’
a-mach gu sàl i:
Seòlaibh fhèin i, gabhail iùil air
“ùidh nar gnàthasan.”

Dhuibh a’ chrois, a rabhadh leughaibh,
goileadh a buil fuil am fèithean;
lasrach, fadadh i tein-èibhinn
an cuim bhlàtha
gus ’n tig driùchd na saors’ à speur is
cèit’ ar cànain.

[TD 231]

[Beurla]

[TD 232]

56. Oran na Rocaid

Sgeul na rocaid às a’ range ann an Gèirinis a chaidh ceàrr. Thill i air ais a Loch Druidebeag an Uibhist an àite a dhol a-mach gu muir mar bu chòir.

Am fonn: A Chaluim Bhig

B’ e rocaid i, b’ e rocaid i,
B’ e rocaid i ga-rìribh -
Ged dh’fhalbh i far a’ mhachaire,
Cha b’ fhada gus na thill i;
Sin far an robh a’ starram
Aig na fearaibh bha gu h-ìseal,
Nuair dh’fhairich iad a still
’S i tighinn dìreach gu làr.

Nuair dh’fhalbh i far a’ launching-site
Bha boast-adh ann is bòilich,
Gach fear ’s a shùil air uaireadair
Bha suaint’ air caol an dòrnaibh;
Thuirt fear dhuibh, <eng>“We shall swing her
To Saint Kilda in a moment -
We’re just the boys to show
How to throw them so far.”<gai>

Ach chualas fead is faram
’S sheall na fearaibh dha na speuran,
’S bha ise tighinn bhon chuan orra
’S i nuallanaich ’s a’ sèideadh;
Gun laigh i cùrs air Heacal
’S i ri blast-adh a bha bèisteil
’S i gearradh tro na speuran
Le beuc a bha àrd!

An t-arm aig Bàn-righinn Ealasaid
Gun ghabh iad a’ ratreuta
Nuair chunnaic iad a’ tilleadh i
Le sitheadh as na speuran;
Gun sgap iad feadh nan coilleagan
A’ goilearaich ’s ag èigheach,
<eng>“I hope for any sake
It will stay overhead!”<gai>

[TD 233]

[Beurla]

[TD 234]

Siud far an robh starram,
Bha na Sasannaich nan èiginn,
Na fiaclan ac’ a’ snagadaich
Is blad orra ri chèile;
Cha chumadh Roger Bannister
Na fhallas riuth’ air rèidhleach
Nuair bheat iad a’ ratreuta
Ron bhèist bha gu h-àrd.

An saighdear bha ga guide-adh,
Cha robh maill’ air nuair a ghluais e,
’S gun thilg e chun a’ làir
An apparatus a chuir suas i;
Gun dh’èibh e, <eng>“Oh, calamity!”<gai>
’S gun tharraing e air Ruaidheabhal,
Fallas air a ghruaidhean
’S a ghruag ri leum àrd.

Bha ’n Còirneal agus prospaig aig’
A’ boast-adh ris na privates
’S e ’g innse dha na gillean
Mu gach inneal bha ga’ fire-adh;
Ach nuair a chual’ e starram,
Chaith e ghlainne fad a làimheadh:
<eng>“The devil take the hindmost,
I’ll hide in my car!”<gai>

Bha ’n Captain ’s e cho technical
’S e lecture-adh mu dèidhinn
Nuair chual’ e os a chionn i
’S i air tionndadh chun a’ mhainland;
Gun dh’èibh e, <eng>“Oh, boy Beelzebub,
To hell with regulations,
I’d better be away” -<gai>
’S rinn e leum chun a’ chàr!

Bha Dan a-staigh na chadal (68)
Ach cha b’ fhada gus na dhùisg e
’S gun dh’èibh e mach gu h-ealamh,
“Dè air thalamh tha tighinn dlùth dhuinn?”
’S ann thuirt e, “Dia bhith sealltainn oirnn,

[TD 235]

[Beurla]

[TD 236]

’S e th’ ann ach rionnag smùideadh,
’S mur h-atharraich i cùrsa
Bidh ’n dùthaich na smàl!”

Bha Tearlach aig a’ locha – (69)
Cha robh for’ aig’ air an uabhas
A nochd a-staigh bhon chladach air
Le bragadaich an uabhais;
Ach cha do ghabh e eagal
Ged bha fead aice mu chluasan -
’S ann Ceilteach a bha dhualchas,
Fuil uasal nan sàr.

Bha Donny aig a’ chooker, (70)
Bha e fuine bonnach leòmach,
’S gun thilg e dheth an t-aparan
’S a-mach gun d’ rinn e seòladh;
Bha is’ os cionn a’ mhansa
’S i ’g advance-adh mar an seabhag air
’S i blast-adh as a tòin
Tein’ is ceò buidhe-bhàn.

Nuair bhuail i anns an locha,
Rinn i brochan dheth bha fiadhaich -
Gun thilg i suas na clachan às
Na’ sradagan dhan iarmailt;
Ach ’s ann nuair chaidh e seachad
’S a bha ’n t-sreathail car air sìoladh
A nochd na h-engineers
’S mu gach beul dath a’ bhàis!

B’ e rocket i, b’ e rocket i,
B’ e rocket i ga-rìribh,*
Ged dh’fhalbh i far a’ mhachaire,
Cha b’ fhada gus na thill i;
Sin far an robh starram
Aig na fearaibh bha gu h-ìseal
Nuair dh’fhairich iad a still
’S i tighinn dìreach gu làr!


* <eng>The ms has the English spelling here - though not in the first chorus.<gai>

[TD 237]

[Beurla]

[TD 238]

57. Tobht’ Iain Ruaidh

Taigh Iain Ruaidh - taigh-cèilidh ainmeil ann a’ Snaoiseabhal faisg air an taigh far an do rugadh Dòmhnall Ruadh Phàislig. (71)

Chaidh mi choimhead an-dè air
Far na dh’èist mi ri òran,
Far bu ghreadhnach an cèilidh
Ann an cèitean na h-òige,
Far na dh’èist mi ri lùth-chleas
Buille lùdaig is mheòirean.

Ath-bhreith uairean an-dè dhomh
Ann a’ lèirsinn mo shùilean,
Beath’ a’ cruinneachadh beò dhomh,
Cuimhn’ a’ fògairt na h-ùine:
Chaidh an-diugh tur às m’ fhianais,
Ruith gach bliadhna mar bhùrn dhiom.

Guth an-dè a bha beò dhomh,
Chluinn mi a chòmhradh cho làidir -
’N e mac-meanmna neo deòin-smaoin
Tha ’g ath-bheòthachadh tràth-uair?
Leum mo chridh’ agus m’ inntinn
Tarsainn tìm chun na h-àbhaist.

Co-aoisean mo dheug-aois
Leam a’ lìonadh an t-seòmair,
Bean an taighe neo-spìocach
A’ laighe biadh air a’ bhòrd dhuinn,
Fear an taighe gur miannan
’G aithris sgeulachdan seòlaidh.

Pìob a’ dòrtadh a ciùil oirnn,
Toradh lùth-chleas nam meòirean,
Duis a’ freagairt an t-sionnsair
Ann an ùmhlachd co-chòrdaidh,
Goth is ribheid co-aontach
Ann an caoinead na ceòlraidh.

Tha ’n cuid lorgan rim faicinn
Ann an eachdraidh an dìchill;

[TD 239]

[Beurla]

[TD 240]

Sìos air clàr na mac-meanmna
Tha na h-ainmeannan sgrìobhte;
Ged a chrìon anns an fheòil iad,
Dh’fhuirich beò ann an tìm iad.

Briathran ceòlmhor an tàlaidh
Bho bheul na màthar a’ sileadh;
Ceilear seasgar a’ phàiste
Le uile sàsachd bho bhilean
’S - nì nach ceannaichear le òr e -
Teaghlach ògail air mhire.

O, nach prìseil an dealbh leam
Mun do dh’fhalbh i, mar bha i:
Dachaigh torrach le gaoil i
Mun do sgaoileadh le bàs i,
Buaidh an-diugh innt’ aig feanntaig -
Gum b’ e ’n call i bhith fàs ann.

Ann an dùbhrachd na ceòthachd
Eadar beò agus marbhachd,
Tha na ceistean cho lìonmhor
Àill a’ miannachadh dearbhaidh,
’S tha na freagairtean tiodhlaict’
Anns an dìomhaireachd fhalchaidh.


58. Sùil air Ais ’s air Adhart

Sruth den fheallsanachd aige fhèin - anns an rannaigheachd a chleachd e anns na h-obraichean as cudromaiche. (Faic an Ro-ràdh, t.d. xvi.)

An seo nam shìneadh air m’ uilinn,
Gur luaineach m’ inntinn a’ siubhal,
Gur iomadh nì tha toirt buille dom shàmhchair;
Tha na faoineisean subhach
A bheathaich gaol dhomh bha sruthach
An-diugh air caochladh bho chruthachd na h-àbhachd;
Beatha rèidh-shligheach lìonte
Nach dèanadh gèilleadh no strìochdadh,
Tinneas deurach na h-iargain ga beàrnadh:

[TD 241]

[Beurla]

[TD 242]

Càit eil sonas na h-aoigheachd
Air achadh conais na daorsa,
Càit eil solas a’ ghaoil le chuid ghràsan?
Siud air m’ aiseag tro thìm mi,
’S ann air ais ann a thill mi,
Gheibh mi taiseachd na sìthe san àmhghar.

Cuan na beatha mar chì mi,
Rèidh gun smal air a mhìnead
’S bruaillean gailleann gun bhrìgh do mo bhàta:
Chluinn mi gealladh an t-saoghail,
’S cha b’e ’n gealladh a b’ fhaoine -
Bha h-uile fearann ’s a’ chraobh ud a’ fàs air,
Meanglain buaidh às gach taobh dhith
Le measan suairceis is saors’ orr’,
’S fhreumhag dhaingeann de ghaol nan co-bhràithrean.

Ann am breislich na h-iargain
Càit eil seasmhachd gun fhiaradh -
A bheil teisteanas ciatach gun lànachd?
Càit eil mathas nam briathran
A chaidh a labhairt le Crìosda,
Càit eil taiseachadh strìochdaidh dha fhàintean?
An tàinig dalladh an tuaileis
A chuir gach earaladh suarach
Le mire-chatha na tuasaid a’ smàladh
Sìochainn bheannaicht’ an t-saoghail,
Gràdh is furan is faoiltinn,
Gus an-diugh nach eil aon dhiubh air fhàgail?

Càit san dorch-fhasach mhealltach
Tro ruith gu coirbeach ar cam-shligh’
An cluinnear tormanaich alltan na h-àbhachd?
Càit eil aonachd ri shealltainn,
No iarrtas saorsa ri ghealltainn
Air no ’n d’ rinn caoir-shruth na sanntachd am bàthadh?
’N deach spiorad uasal na fìrinn
Le gaoth na truailleachd ’s a’ mhì-ruin
Gu tur a sguabadh à inntinne nàdair,
No ’n deach na coinnlean a mhùchadh
Bha dèanamh soills’ agus iùil dhuinn
Am meadhan braighdeanas tùrsachd is àmhghair?

[TD 243]

[Beurla]

[TD 244]

Seall, tro cheòthrachd na h-ùine
Thig beatha beò às an ùir dhomh,
’S à luath an t-sòlais ’s ann rùisgeas mi àbhachd:
Chì mi ’n òigh bhanail chliùiteach
’S a bilean beòil rium a’ diùrrais
A’ cur a deòin ann an cùmhnantan gràsmhor;
Chì mi h-aodann a’ dealradh
An doimhne smaoin mo mhac-meanmna,
Chì mi ’n gaol mar a’ gheala-ghrian a’ snàmh ann:
Gaol gun fhiaradh gun fhoill ann
A bhios gu sìorraidh na shoillse
Cur dubhar neulach na h-oidhche fo sgàile.

’N e faileas falamh neo-bhrìgheil
An geall air mealladh gach inntinn
A th’ ann am maise gach nì a tha àillidh?
Bheil suairceas seallaidh mar ghrìogag
De dhealt air barraibh an dìthein,
Gun luach a lainnir nuair dhìreas an àin-ghrian?
A bheil gach subhailc gun bhuannachd?
An ionnan truthair is uasal?
’Eil slighe chumhag na stuamachd gun sàsadh?
Air neo bheil duais tha thar chunntais
Dhan fhear a bhuannaicheas biùthas
Na thuras-cuain a’ toirt iùil bho na fàintean?

Am buadhaich ceartas thar ana-ceart?
Am buadhaich lapachd thar garbh-neart
Nuair bhios gach reachd a bha talmhaidh ga smàladh?
A bheil thar aognachd na marbhachd
An cinne-daonnda nan dealbhachd
An grianan aoigheil ro-lainnireach na fàitheachd?
A bheil thar cùirtein na dìomhaireachd
Solas ùr dhuinn a’ liathadh,
Ceann-uidhe cùbhraidh gach miann ann an nàdar?
Ma tha, biodh treòrachadh rèidh leinn
A’ dol tro sheòlaid na h-èiginn
Gu innis sheòrsach na h-èifeachd san dàn dhuinn.

Nuair thig teastadh na cèilleadh
An deireadh feasgar na rèiseadh,

[TD 245]

[Beurla]

[TD 246]

Am bi na ceistean gu lèir anns a’ sgàthan,
Saor o uaigneachd an-dè dhuinn,
Soilleir fuasgailte rèidh dhuinn,
Brìgh gach bruadair bu lèir dhuinn na lanachd?
An tìr a’ gheallaidh - ar còir-bhreith -
Le mil is bainn’ a’ so-dhòrtadh,
Am bi sinn airidh air tròcair is fàthmas?
Ma shoillseas reula ghlan ùr dhuinn
’S an cruinne-cè air ar cùlaibh,
A Mhàthair Dhè, gabh an cùirt ghil nan gràs sinn.


59. A’ Chuairteag Dhonn

Blàth anail chiùin na madainn shamhraidh òig’
gu mear a’ cleasachd ris a’ chuairteag dhuinn
os cionn do mhaladh; bil’ a’ gealltainn pòig
sam bàthte cùram. Dh’fhadaidh thu nam chuimhn’
an t-aodann sin chuir mìle long air sàl,
bu ghibht do làthaireachd a thoinn gu teann
mum chrìdh: ’s le buil do sheallaidh air mo chàil
gun spreadh an Cruinne-cè. Chan fhaicinn ann
ach aonan. Bha thu lìonadh saoghal ùr
dhomh, thusa mhàin; gun dh’fhuirich tìm na stad.
Co-dhiu ’s e seachdain, mìos no bliadhn’ a dh’ùin’
a bh’ ann chan fhios dhomh: freumhaicht ris a’ bhad
bha mise. Seadh, trom-lùiricht ann a’ sìth.
Air ais air fonn, ach tàthte crìdh’ ri crìdh’.

***

Tha chuairteag dhonn ’s i geal, trom-luaisgt’
an oiteag fhuaraidh àrd
geamhradh ar làithean.
Ach an gaol a dh’fhàs
tro thìm,
cha d’ lùghdaich mì-rùn, an-shocair no càs.

[TD 247]

[Beurla]

[TD 248]

59. Bòidean Bliadhn’ Uire - 1971

Fàilt is furan don Bhliadhn’ Uir
A th’ air tighinn ùr oirnn na h-òige;
Guidheamaid gum bi i ciùin dhuinn
Rè na h-ùine bhios i còmh’ rinn,
Gu meal sinn slàint is toil-inntinn,
Gum bi sìth an àite còmhstri,
’S gun tuig an saighdear sa bhlàr
Gur ann ri bhràthair tha e còmhrag.

Dh’fhàg a’ bhliadhn’ a dh’fhalbh an-dè bhuainn
Iomadh fear is tè nan sìneadh
Domhainn sa ghainmheach an càradh
An cladh Hàllain ’s an Aird Mhìcheil:
’S iomadh diùnlach fearail làidir
Bhon Chàrnan gu Cille Bhrìghde
Nach do shaoil na inntinn riamh
Nach tigeadh a’ bhliadhna gu crìch dha.

Chuir sinn uile mìle fàilte
Air gach pàiste thàinig ùr oirnn,
’S meal-a-naidheachd air gach màthair
A ghin ’s a dh’àraich ’s a ghiùlain:
Ach gur duilich leam ri ràidhtinn
Nuair nì mi ’n àireamh a chunntais -
Mu choinneamh gach pàist’ a thàinig
Thiodhlaic sinn a dhà de dhiùnlaich.

Ach cò ’s urrainn innse dhòmhsa
’M bi e beò mun tig a’ Challaig
Anns a’ bhliadhna seo tha òg dhuinn?
Feuch nach tèid gu mòr a mhealladh.
Cha sheall am bàs càit an iarr e,
’S coingeis leis fear liath no leanabh -
Ged tha thus’ an-diugh nad shlàinte,
Saoil am bi thu màireach maireann?

[TD 249]

[Beurla]

[TD 250]

Tha e freagarrach gu leòr dhuinn
Ar beòshlaint a dhèanamh cinnteach;
Feumaidh sinn mar shliochd a’ ghàrraidh
Obrachadh le spàirn is dìcheall:
Ach na sanntaicheamaid stòras
A chur ann an tòrr na mhìltean,
’S fhàgail ann a’ dèanamh dia dheth
’S iomadh beul ag iarraidh pìos dheth.

Cuireamaid romhainn am bliadhna
Bhith gu dèanadach nar cùrsa;
Ma bhios dèirceach oirnn ag iarraidh,
Cuireamaid gu fialaidh ùidh ann:
Tuigeamaid gur uile clann sinn
’S gu bheil ceannard os ar cionn ann
’S ma nì sinn cron air ar bràthair,
Bidh ar Màthair rinn an diombadh.

Ach cuir thus’ a’ cheist riut fhèin
Gach latha dh’èireas tu am bliadhna:
Saoil an-diugh am bi mi beusach,
Air neo saoil an ceus mi Crìosda?
Tha ’n deamhan fo riochdan cùbhraidh
’S e cur na h-ùbhal air do bheulaibh,
Ach ged tha rùsg bòidheach dearg oirr’,
Tionndaidhidh i searbh nad bheul-sa.

Mur bheil facal ceart nad inntinn
Nuair a bhruidhneas tu mud nàbaidh,
Cùm do theang’ a-staigh nad chìdhlean
’S na leig leatha bìg a ràdha:
Oir nì do theanga do dhìteadh
Mu chuireas i ’n fhìrinn ceàrr ort,
’S càirich innt’ an t-srian gu teann
Mun reic i thu ri ainglean Shàtain.

’S e ar peathraichean gach aon tè
Feadh an t-saoghail, dubh no bàn i,
’S ged pheacaich a’ chiad tè ’n saoghal,

[TD 251]

[Beurla]

[TD 252]

Rinn Moir’ a shaoradh na h-àite:
Mar sin cùm nad chuimhne daonnan
Gu bheil maighdean naomh le gràsan,
’S ma bheir thus’ a h-onair bhuaipe,
Tha thu truailleadh Moire Mhàthar.

Gabh do dhram nuair bhios i dhìth ort,
Ach na crom gu ìsle brùideadh;
Na bàth do choinnseas nad mhiann air
Leis mar lìonas tu do bhrù leis:
Cuimhnich, ma thig crìoch do shaoghail
’S tu fon daoraich air an ùrlar,
’S ann nad shuidh’ air beulaibh Shàtain
A dh’fhosglas an cràdh do shùilean.

Ged bhiodh d’ eanchainn-sa nas fheàrr
Na h-uile bràthair tha mun cuairt dhiot,
Na seall orrasan le diombadh
Mur do dh’ionnsaich iad na chual’ iad:
Mu thug Dia dhut fhèin an t-eanchainn,
Cuir gu h-iomchaidh e gu buannachd -
Stiùir am fear nach eil cho dòigheil
Anns an t-seòl san còir dha gluasad.

Nan leanamaid air a’ cheum sin
Gum biodh rèit’ air feadh gach àite,
Gum biodh gaol is sìth le chèile
Far nach eil ach eud an-dràsta;
’S thus’ a-nis a leugh na sgrìobh mi,
Bheil thu cinnteach g’eil thu sàbhailt
Mas e ’s gur e nochd an oidhch’
A nochdas tu ri Rìgh nan gràsan?

[TD 253]

[Beurla]

[TD 254]

61. Feasgar Beatha

Dàn eile a tha nochdadh gu sìmplidh feallsanachd a’ bhàird. A dh’aindeoin an tiotail, cha robh e ach beagan is leth-cheud bliadhna nuair a sgrìobh e seo.

Fo throm-sgàile na h-aoise,
A nì beàrnadh is maoladh,
Tha mo chàileachd air aomadh
Bho bhith aothrom le sunnd:
Bha mi uair dhe mo shaoghal
’S ruithinn uallach air aonach,
’S cha robh buaireis an t-saoghail
A’ sadadh m’ aoigh bun-os-cionn.

Chaith mi m’ òige gu h-uallach,
Mear mar òg-uan air bhruachaibh,
Cha robh sgleò dubh na tuasaid
A’ ruith mo ghluasaid no m’ ùidh:
Bu tric a shealbhaich mi sòlas
A’ ruith air gainmheach na Cròice,
’S cha bhiodh dearmad air òrain
Nuair bhiomaid còmhla mun lionn.

Bha sgoil Hogh Mòir na cuis-ghràin leinn,
’S chan fhaighte leisgeul ga fàgail,
Bu tric a theich sinn a Hàrsal
’S a-mach gu h-àrd air a cùl:
Ach dh’fheumte nochdadh a-màireach,
’S bhiodh Calum crost’ a’ cur fàilt oirnn (72)
Le seachd no h-ochd dhe na stràcan
A dheanadh àilltean nar dùirn.

Ach tha foghar mo rèiseadh
A’ crìon abachadh dèiseadh,
’S mo bheatha thalmhaidh a’ geilleadh
Gu bras do leum-ruith na h-ùin’:
Tha maoidheadh dallaidh nam lèirsinn,
Mar ri criothnachadh spèirid,
A’ toirt am follais gu geur dhomh
Nach eil nam chrè ach an ùir.

[TD 255]

[Beurla]

[TD 256]

’S gur ann do dhuslach nan gàrradh
A tha mo chuislean-sa càirdeach,
’S gur ann a thilleas mo chnàmhan
Nuair thèid am fàgail gun sùgh:
’S carson bhiodh uabhar nam nàdar
Ma bha mo bhuaidhean cho àraid -
Nach ann a fhuair mi gach tàlann
Bho Thì gràsmhor nan dùl?

Sibhs’ tha ’n toiseach ur n-òige,
Bithibh cuimhneach an còmhnaidh
Gun criothnaich gèimhleag na feòladh
Stèidhe chòmhnard ur rùin:
Ged ’s uain’ a sheallas an clòbhar
A tha thar crìochan na còrach,
Leanaibh dìreach san t-seòlaid
Gu solas beò na reul-iùil.

Chan eil na sòlasan saoghalt’
Ach aithghearr, neo-bhrìgheach, plaosgach;
Chan eil a’ bhòidhchead ach ao-domh’n
’S chan eil a’ chaoin ach san t-sùil:
Chan eil sàsachd ri fhaotainn
An doimhneachd àbhachd an t-saoghail;
’S e lagh nam fàintean an aon nì
A gheallas saorsa bho thùrs.

Ann an earrach ar n-òige
Cha bhi na h-eallaich gar leònadh,
Raointean farsaing for còmhair
Tiùgh le dòchasan ùr:
Earbs’ à cumhachd fèin-mhòrachd
Thar gach rubha gar treòrach’,
Cùrs’ ar beath’ air na spòrsan
Is làmh na feòladh air stiùir.

Chan eil tàlann a fhuair sinn
Nach ann bhon Ard-Rìgh a ghluais iad,
’S na bheil nar n-inntinn de bhuadhan
’S ann dìreach bhuaithe bha ’n tùs:
Ged ’s mis’ tha sgrìobhadh na bàrdachd

[TD 257]

[Beurla]

[TD 258]

’S ged ’s ann nam inntinn a dh’fhàs i,
Chan ann bhuam fhìn a tha ’n tàlann -
’S e Rìgh nan Gràs a th’ air stiùir.

Thus’ tha comasach, euchdach,
’S a h-uile cothrom cho rèidh dhut,
Na lùb ri fanaid no eucoir
Air fear no tè tha gun diù:
Mu fhuair thu buadhan na cèille,
Cuidich truaghain is feumaich,
’S na seall gu suarach air dèirceach
Nach aithn’ e fhèin thoirt bhon ghrunnd.

Cùm nad chuimhne gu h-àraid
Gur Dia a chruthaich do bhràthair,
’S co-dhiù ’s ann dubh no ’s ann bàn e,
Nì ’n t-anam deàrrsadh gun smùr:
’S ged nach d’ fhuair e de shaidhbhreas
Na rinn duin’-uasal le loinn dheth,
An sùilean Dhè nì e soillseadh
Mar ghrìogag dhaoimein ’s i ùr. (73)

Thig am bàs ort gu falchaidh
Mar am mèirleach san anmoch,
’S cha dèan foghlam no airgead
Do bheath’ a thèarmann o ghnùis:
Dubh no buidhe no bàn thu,
’S e ’n aon cheann-uidhe tha ’n dàn dhut,
Ach ceist nan ceist air an là seo,
Bheil d’ anam sàbhailt’ bhon bhrùid?

Chan fhaigh thu nis ach na thoill thu,
’S tha h-uile fios gu dè rinn thu -
Co-dhiù ’s e ceartas no foill e
Bidh h-uile roinn dheth fon t-sùil:
’S gur ann air rèir do chuid gnìomhan
A gheibh thu a rìoghachd an Tighearna,
Air neo do dhìteadh an ìochdar
An teine shìorraidh nach mùch. (74)

[TD 259]

[Beurla]

[TD 260]

62. Taigh a’ Bhàird

B’ e seo an taigh aig Seonaidh Mac Dhòmhnaill ’ic Iain Bhàin ann an Taobh a Deas Loch Baghasdail. Dheasaich Iain L Caimbeul an leabhar Orain Ghàidhlig le Seonaidh Caimbeul (MacAoidh 1936). Gheibhear dealbh dheth fhèin ’s dhe bhean anns an leabhar aig Mairead Fay Shaw - Folksongs and Folklore of South Uist. Bha a bhràthair Iain na bhàrd cuideachd. ’S e an gille aig Iain - Ròidseag - a rinn an t-òran ‘A Pheigi a Ghràidh’. Chuir Seumas (brathair Ròidseig) fonn ris an òran seo.

Chunnaic mis’ thu Didòmhnaich,
A thaigh nan òran ’s nan rann,
Bha thu fuar dhomh gun chòmhradh
Mar do sheòrsa gach àm,
Ach ruith mo smaointean air sgiathan
Gu iomadh bliadhn’ eil’ a bh’ ann,
Nuair a chruinnicheadh gud sheòmair
Gach aon bha còmhnaidh sa ghleann.

Thug thu fasgadh is coibhneas
Do Sheonaidh Caimbeul am Bàrd,
Bu tu dachaigh an aoibhneis
Dha fhèin ’s do mhaighdean a ghràidh:
Saoil nach tusa bha ’g ionndrain,
Nuair dhùin a shùilean sa bhàs,
An gaol a dh’fhiosraich sibh còmhla,
’S tu fhèin ga theòthadh led bhlàths?

Nach iomadh seanchas is òran
A dh’èist an òige bhon aois
Taobh a’ ghealbhain ded chòmhlaidh
’S an teine mònadh na chraos’:
Gillean gasta nad chèilidh
A thataidh lèirsinn do ghaoil,
’S b’ e lasair theine ceann fhòidean
Bu tric a threòraich na laoich.

Gu robh snigh’ air mo ghruaidhean
Nuair sheall mi suas ort an-dè:
Balla balbh ’s e cho fuar dhomh,
Bha ’n t-anam sguabt’ às a chèis:

[TD 261]

[Beurla]

[TD 262]

Fear an taigh’ ann an t-Hàllan
’S tus’ air d’ fhàgail gun fheum;
Saoil an cuala mi ràn bhuat
A’ caoidh a’ bhàird agad fhèin?

An tuirt thu rium, “Bhon is bàrd thu
Cuir an àirde mo chliù;
Chan eil onair aig càch dhomh -
Rinn iad m’ fhàgail gun diù:
’S bhon tha eadarainn an càirdeas,
Le bann na bàrdachd co-dhiù,
Inns do dh’aitreabhan leòmach
Gu robh mo ghlòir-s’ os an cionn.”

Bidh do ghlòir-s’ os an cionn-san,
A shean taigh chliùitich a’ bhàird,
Fad ’s bhios freumhag an dùthchais
A’ tarraing sùgh airson fàs:
Tog do cheann thar do ghuailleadh
Is cuimhnich d’ uaisle thar chàich,
Mar thug thu dachaigh is còmhnaidh
Do Sheonaidh Dhòmh’ll ’ic Iain Bhàin.


63. Dòmhnall Ruadh Chorùna

Bha Dòmhnall Iain riamh gu math còir ri bàird eile. Seo mar a mhol e a’ chiad leabhar (Gairm 1969) a dheasaich Seonaidh Ailig Mac a’ Phearsain den bhàrdachd aig Dòmhnall Ruadh. (75)

Fhuair mi leabhar brèagh’ às ùr
’S gun tug e sunnd dhomh bhith ga leughadh:
Bàrdachd Dhòmhnaill Ruaidh Chorùna,
’S gun do dhùisg i m’ ùidh gu gleusadh;
Thog i m’ inntinn suas an àirde,
Dhìochuimhnich mi cràdh is eucail,
Dh’ùraich i dhomh làithean m’ òige
’S thug i beò an là an-dè dhomh.

[TD 263]

[Beurla]

[TD 264]

Tha mo bheannachd ort, a Dhòmhnaill,
Tha do sheòrs’ air fàs cho ainneamh -
’S truagh nach do thachair sinn còmhla
Fhad ’s a bha thu beò air talamh:
Ach dè, nach do dh’fhàg thu dìleab
Thogas inntinnean bho smalan,
Roghainn is taghadh na bàrdachd
Ann an Gàidhlig àlainn, fhallain.

Fhuair thu ’n toiseach d’ òige d’ àrach
An tìr a’ chàise ’s an arain,
Chaidh an smior a bha nad chnàmhan
Fhàgail làidir leis a’ bhainn’ ann;
Gu robh d’ inntinn air a biathadh
Le bhith muigh air cliathach bheannaibh,
Led ghunna ’s led chù a’ sealg ann,
’S tric a rinn thu ’n earb a mhealladh.

Mhol thu ’n eala bhàn gu ciatach
Ann am briathran brèagha bàidheil,
Dh’inns thu dhuinn mu’ liuthad deuchainn
Tron deach thu ri beulaibh nàmhaid;
Mhol thu ’n tìr a dh’àraich òg thu,
Uibhist bhòidheach bheag a’ chrà-gheoidh,
Eubhal ’s Lì mu Dheas ’s mu Thuath ann (76)
Sheinn thu dhuinn mum buaidhean àraid.

Ach an-diugh tha carragh-cuimhn’ ort
Anns na ruinn a rinn thu fhàgail
Air an snaoim gu dlùth na chèile -
Dhearbh thu gum b’ e reul nam bàrd thu:
’S sibhse, mhuinntir Uibhist Thuathaich,
Cumaibh suas an dualchas nàdair
A sheall Dòmhnall Ruadh Chorùna
Dha luchd-dùthcha mun do dh’fhàg e.

[TD 265]

[Beurla]

[TD 266]

64. Shona

Don ogha aige - an nighean bu shine aig Mairead agus Aonghas Iain Caimbeul.

Am fonn: Mo Bhalachan Bàn

O, m’ ulaidh is m’ aighear mo chailin bheag bhàn,
O, m’ ulaidh is m’ aighear mo chailin bheag bhàn,
Chan iarrainn de shòlas ach mìlse do phògan
Is d’ aodann beag beòthail a’ teòthadh mo ghràidh.

Mo ghrian-ghathan cùbhr’ thu ’s an dùbh’rachd mun cuairt,
Mo neamhnaid bheag mhìn thu, gun phrìs tha do luach:
Mar dhaoimean san fhàinne tha soillse do ghràidh dhomh,
Do choibhneas ag àrdachadh d’ àilleachd gach uair.

Tha blàth-shuil na maighdinn a’ soillseadh le bàidh,
Gun fhoill no gun fhiaradh tha d’ iarraidh gach là;
Mar sgàthan ri grèin ann an àirdead a’ chèitein
Tha d’ ìomhaigh ag èirigh cur reultan fo sgàil.

Tha neo-chiontas fìllte ri brìodal do bheòil,
Tha d’ fhàilte nas prìseil’ dhomh fhìn na tha ’n t-òr;
An ceòl leam as binne do ghàire ’s tu mire,
Mar phongan na fidhill ’s i bruidhinn fon mheòir.

O, Shòna mo reulag, ort fhèin tha mi ’n geall,
Mo roghainn thu, m’ iunntas thu, m’ iùil thu gach àm;
Gach nì bhi nad fhàbhar ’s e dùrachd a’ bhàird e,
Le Ughdar nan gràsan gad theàrnadh bho chall.

[TD 267]

[Beurla]

[TD 268]

65. Shona (2)

Oran eile don ogha aige.

Ma fhuair mi buadhan nàdarra,
Nach nàir mur seininn ceòl
Don nìghneag bhòidheach, bhlàth-chridheach
As àille dh’fhàs na ’n ròs;
Tha d’ ìomhaigh air a gràbhaladh
Air clàr mo chrìdh’ cho beò,
’S do dhealbh an dòimhneachd m’ inntinn
Mar a chì mi thu san fheòil.

Bhon fhuair mi chiad uair eòlas ort
Bu cheòlmhor leam do ghàir’;
Nas mìlse bha do chòmhradh dhomh,
Na ’m fìon ga òl a b’ fheàrr;
Bha neo-chiontas ga fhoillseachadh
Nad aodann grinn a’ snàmh;
Bu shamhl’ thu fhlùr na’ ròs-liosan
Fo phògan driùchd a’ Mhàigh.

Do làthaireachd na shoillse dhomh
Mar choinnlear air a’ bhòrd,
Mar aingeal geal a’ foillseachadh
Mo roinn de thìr na glòir;
Do làthaireachd nam fhianais dhomh
Mar Eilidh bhrèagh’ à Tròidh -
An t-aodann sin chaidh innse dhuinn
Chuir mìle long fo sheòl.

Carson nach dèanainn innse
’N tè chuir m’ inntinn-sa gu dàn -
’S e Shòna bheag as ainm oirre
’S ro dhealbhach rinn i fàs:
’S e m’ iarrtasan-sa dùbailte
Mun dùin mo shùil sa bhàs,
Gum faic mi rogha d’ òganaich
A’ cur mud mheòir an fhàinn’.

[TD 269]

[Beurla]

[TD 270]

66. An Ròn

Bha e air aithris anns na seann sgeulachdan gur e daoine fo gheasaibh a bha anns na ròin agus gu faodadh iad aig amannan tilleadh gu cruth daonnda.

“Mise nighean Rìgh-fo-Thuinn,
Fuil nan rìghrean na mo chrè -
Ged a chì sibh mi nam ròn
Tha mi mòrail nam thìr fhèin.

“Tìr-fo-thuinn mo dhachaigh dhùint’
Innis dhùthchasach nan ròn;
Caidlidh mi air leacan sàil’,
Mi fhìn ’s mo bhàn-chuilean òg.”

A Bhana-Phrionns’ a’ chuain shiar,
A bheil sgeul agad ri luaidh?
Nach inns thu dhuinn mar a bha
Mun do ghabh sibh tàmh sa chuan?

“Chaidh na geasan a chur oirnn
Rè ar beò-bhith le luchd-fuath,
’S ged a tha sinn snàmh nan caol
’S e nàdar daonnd’ tha dhuinn dual.

“Aig trath-marbh air oidhche fèill
Tilgidh sinn ar bèin air tràigh,
’S cluicidh sinn nar n-òighean suairc’
A’ crathadh ar cuaillean bàn.

“Ach a-nochd tha mi nam ròn
Air an lic an còrs’ a’ chuain:
’S e mo nàdar bhith toirt gaol,
’S do chlann-daoine thug mi luaidh.”

[TD 271]

[Beurla]

[TD 272]

67. Oidhche Ghealaich

Fuaim a’ chladaich, binn an ceòl leam,
Fuaim na mara feadh nan dòirneag
Oidhche shìtheil, shocair, reòthta
Sa Mhàrt earraich:
Guileag bhinn na h-eala bàine
A’ co-fhreagairt ceòl an t-sàile;
Fuaimean eòlais tus mo làithean
Oidhche ghealaich.

Rionnag reothaidh, biorach, soillseach,
Lainnireach mar dheàrrsadh daoimein,
Sligh’ Chloinn Uisne ’g ùrach’ cuimhne
Nan triùir bhràithrean;
Èibh na curracaig air a fuadach,
Ràn a’ ròin am beul na stuaidhe -
Oidhche ghealaich, b’ iad na fuaimean
Dom chluais phàisteil.

Uisg’ a’ bristeadh air Loch Ròdhag,
Leum a’ bhric, e cluich gu nòsail,
Steall mar fhras do dh’airgead-beò
Bhon uisg’ ag èirigh;
Saobh-shruth cuairteagach a’ gàir’ aig
Ionad-coinnich’ uisg’ is sàile;
Mullach reothairt, is gealach shlàn
An cridh’ nan speuran.

Dealta reòtht air lèana Lamalam, (77)
Lach is àl a’ snàmh sa chama-linn,
Altabrog ’s an dùn a’ dealbhadh (78)
Tìmean àrsaidh:
Oidhche ghealaich, oidhche rìomhach,
Eilean Mhoirean ’s cop mu chìdhlean,
Steallan geal ri Rubh’ Aird Mhìcheil
Toiseach tràghaidh.

Glaodh a’ steàrnain anns a’ chùl-chroic,
Gob nan Geàrr-sgeir, làn cur lunn orr’, (79)

[TD 273]

[Beurla]

[…]
<eng>The Children of Uisne’s way reminding us<gai> (80)
[…]

[TD 274]

Faoileag bhàn a’ snàmh san t-srùladh
Solair beòshlaint;
Feamainn bhuilgeanach a’ luasgadh,
Neart an làin bho thràigh ga gluasad:
Oidhche ghealaich, ’s mis’ air bruaichean
Tràigh na Cròice.

Cruthachadh an athar shìorraidh
Air gach taobh a’ togail fianais,
Ughdarras an Ughdair Dhiadhaidh
Nach gabh àicheadh:
Beatha dhaonndach agus fhlùrach,
Fàs an t-sìl à crìdh’ na h-ùrach,
Cuairt nan speur le reultan dùmhail
’S gealach shlàn ann.

Oidhche ghealaich, oidhche shìtheil,
Fuaimean m’ òige beò nam inntinn;
Ghlac mi ’m peann nam làimh is sgrìobh mi
Mar a leugh sibh:
Cluinnidh mis’ a-nochd an ceòl ud
’S oidhche shìtheil, shocair, reòtht’ ann:
Caidlidh mi gu socair, stòlda
’S mi ga èisteachd.


68. Ceiteag, Bean Mhìcheil

Bha Ceiteag Ruairidh Eòin na màthair-cèile aig Dòmhnall MacNill (Dòmhnall Neilidh). Dh’eug i anns a’ Ghearran 1974.

Cha chòir dhuinn a bhith ’g ionndrain
Ach tha ’n dùthchas sin nar n-àl,
Cha chòir dhuinn a bhith diombach
Nuair thig ionnsaigh oirnn on bhàs;
’S a Cheiteig, a Bhean Mhìcheil,
Tha thu nochd an tìr nas fheàrr,
Do chùrsa beatha crìochnaichte
’S tu fianais Dhia nan gràs.

[TD 275]

[Beurla]

[TD 276]

Gun ruith thu ’n cùrsa dìreach
Mar a dh’innseadh dhut ’s tu òg,
Gun ghin ’s gun thog thu dìcheallach
Do theaghlach coibhneil còir:
’S cha d’ dhìochuimhnich a h-aon dhiubh thu
Nuair dh’aom thu suas an deò,
Iad uile siud mud thimcheall
Mar bhiodh iomchaidh dhaibh ’s dha seòrs’.

Na fhuair mi fhìn de dh’eòlas ort
Bu shòlas leam gach uair;
Bu ghasta leam do chòmhradh -
Cha robh pròis annad no uaill:
’S na cuimhneachain a dh’fhàg thu dhuinn,
Gu bràth cha bhi iad bhuainn -
Mar lean thu slighe Chrìosda
Gus na shìn thu sìos san uaigh.

Mar bhean dhad fhear ’s nad mhàthair
Bha thu àraid anns gach dòigh,
Gun aithnichinn air do nàdar e
’S air briathran blàth do bheòil;
’S tron cheartas a bha soillseadh bhuat
Gud chloinn nuair bha iad òg,
Gu faic mi ’n-diugh do nàdar-sa
Nan nàdar-san tighinn beò.

Mar thuirt mi ’n tùs an duain seo,
Chan e gruaim bhith oirnn bu chòir -
Tha thusa ’n-diugh ’s do dhuais agad
San tìr nach gluais na deòir:
Gu ruig sinn uil’ a’ chrìoch sin
Nuair as miann le Dia na glòir,
’S ar beannachd leat bhon thriall thu,
A Chaitrìonag Ruairidh Eòin.

[TD 277]

[Beurla]

[TD 278]

69. Do dh’Alasdair Dhòmhnaill Lachlainn

B’ e Alasdair mac nàbaidh a’ bhàird - Dòmhnall MacIllEathain a bha pòsta aig Ceiteag (nighean piuthar-màthar Neilidh). Chaidh a bhàthadh aig aois naoi bliadhn’ deug ’s e dol a-mach le geòla gu bàt’-iasgaich anns a’ Chròic. Shàbhail athair am balach a bha còmhla ris - ach cha dèanadh Alasdair snàmh.

Tha ghrian a’ dèarrsadh air tràigh na Cròice,
Tha ’n saoghal àlainn ’s am blàths ga chòmhdach,
Tha ’n cuan mar sgàthan ’s a bhàrr gun deò air -
’S gu dè tha ceàrr tha cur sgàil air sòlas?

Gu dè tha ceàrr ach g’ eil beàrn nar dùthaich -
Mu thruaighe beàrna, gu bràth nach dùinear:
Tha ’n t-àite fàs far am b’ àbhaist dùil riut
’S tha osn’ a’ làin a’ toirt cràdh às ùr dhuinn.

’S na’ bitheamaid dlùth dhut, a rùin bhig ghaolaich,
Nuair thrèig do lùths ann an smùid nan caoir-thonn,
Nach sinn bhiodh luath dol ron stuaigh gad shlaodadh -
Ach ’s truagh ri ràdh, cha robh ’n dàn do shaoradh.

’S tha lusan ùrar fo dhriùchd nan neòinean
A’ fàs gu cùbhraidh os cionn na Cròice,
Ach dhuinn’ tha ciùrrte cha dùisg iad sòlas
Is tiùrr’ a’ làin toirt do bhàthaidh beò dhuinn.

Saoil leam gun cluinn mi san oidhche shàmhaich
An gul ’s a’ chaoidh tighinn o dhruim nan Geàrr-sgeir, (81)
Gach gnè de dh’eun, eadar sìolta ’s crà-ghèadh
Ri tuiream bhrònach cho òg ’s a dh’fhàg thu.

Tha ’ laogh ’s a mhàthair sa phàirc nan ònar,
A’ chaora bhàn leig i ràn ri h-òg-uan -
Chan fhaic iad bhuapa, mar a b’ uair iad eòlach,
Nam measg le dìcheall an cìobair òg ud. (82)

Bhon ùir a thùsaich ’s dhan ùir gun tèid sinn,
Taobh thall a’ chùirteir, dhar sùil cha lèir e,
Ach chì sinn fianais gur fìor a’ sgeul e
G’eil beath’ às ùr dhuinn an cùl na h-èiginn.

[TD 279]

[Beurla]

[TD 280]

’S O Thì tha riaghladh toirt biadh gach là dhuinn
’S a mhàthair Iosa rinn pian a chràdhlot
Bheir neart is ùmhlachd às ùr dhan mhàthair
Gu seasamh suas ris a’ chruas seo thàinig.

’S tha ghrian a’ deàrrsadh air tràigh na Cròice
Far an d’fhuair thu, ghràidh bhig, an spàirn a leòn thu,
Ach ’s fhìor-gheal d’ àite gun chràdh gun leòn ann
Is sinn’ air chall ann an gleann nan deòir seo.


70. Poland

Sgrìobhte mun do thuit an cùirtear iarainn.

Cluinn an trom-osna bho uisge na Vistula,
Saothair a broillich a’ dìreadh ’s a’ teàrnadh:
Curam na crìdh’ air a slighe co-charthantach
Seachad air Wàrsaw.

Taibhsean nam mìltean tha sìnte sna monaidhean -
Fianais neo-thorrach air donadas nàbachd -
’G amharc le fiamh air an iarmad a’ cothachadh
Conas làimh-làidir.

Duslaichean daonndach an Auschwitz a’ taisbeanadh
Lèir-sgriosadh maslachail casgradh ur bràithrean;
Dearbhadh ur gaoil air ur saorsa neo-mhealtainnach
Loisgt’ ann an àmhainn.

Eachdraidh ur dùthchadh a’ crùnadh ur fearalais,
Iobairtean-fala clach-oisean ur nàisein:
Glaiste ann an iarainn an-diadhachd nan Lenineach
Dh’fhadaidh ur n-àrdan.

Buaidh dhuibh mo dhùrachd, a’ rùsgadh ur lannan-cath;
Buaidh dhuibh tro bharantas carraig nan àithnean:
Buaidh dhuibh ag ùrachadh dùthchas ur n-athraichean -
Fhearaibh, mo làmh dhuibh!

[TD 281]

[Beurla]

[TD 282]

71. A’ Bhliadhna Uibhisteach

As an leabhar Uibhist a Deas (Acair, 1981)

Fonn ag ùrachadh còta,
Deise bheò-bhileach ùrar;
Siol a’ choirce ’s an eòrna
Pailt a’ pòsadh ri ùir ann;
Uain air bearraidh a’ leumnaich,
Cuach a’ gleusadh a ciùil ann -
Dealbh an eilein san earrach,
Bho Fhaoilteach greannach air dùsgadh.

Aileadh cùbhraidh thar luibhean
Air machair buidhe nam blàth-fhlùr;
Monmhar cagrach na tuinne
Gu binn a’ sruthladh ri tràigh ghil;
Soillse grèine a’ lasadh
Leacan casa sna h-àirdean -
Dealbh an eilean san t-samhradh,
Clachag neamhnaid san fhàinne.

Diasan torrach a’ crathadh,
Barr abaich a’ luasgadh;
Raoide, dlòth agus adag
A’ feitheamh dachaigh nan cruachan;
Feur a’ grèidheadh air àilean,
Sprèidh shàsaicht’ air buaile -
Dealbh an eilein san fhoghar
An comann othail na buana.

Fairg’ a’ bristeadh ri creagan,
Sruth tro fheadain a’ bùirich;
Fead na h-ioma-ghaothaich ghreannaich
Tro gach bealach a’ smùideadh;
Sad na mara ga shiabadh
Bho bharraibh sìor-gheal nam brùchd-thonn -
Dealbh an eilein sa gheamhradh
A’ cath ri teanntachd nan dùilean.

[TD 283]

[Beurla]

[TD 284]

72. Alba air a h-Uilinn

Alba, nad laigh’ air d’ uilinn
Mar ghaisgich na Fèinne san uamhaidh -
Cuin a shèideas Brusach eile
Glaodh air d’ adhairc an treas uair dhut?

Cuin a bheir thu ceum do choise
A-mach à doras beul d’ uamhadh
Nad chulaidh chath fod chuid armaibh,
Deas gus do thargaid a bhualadh?

Tha ghaoth a’ seideadh à Sasainn
Tarsainn a’ Mhachaire Ghallta,
I bùireanaich ann am Beurla
Thar do rèidhlean ’s feadh do bheanntan.

Nach tu bhios gruamach a’ dùsgadh
Nuair a thig do thùr thugad dòigheil
’S a chì thu Gàidheil gun Ghàidhlig -
’S aig Pakistanis gu leòr dhi! (83)


73. Baile a’ Mhanaich

Chuir e uallach air a’ bhàrd cho Gallta ’s a dh’fhas Baile a’ Mhanaich ann an Beinn a’ Bhadhla an dèidh camp an airm a bhith air a stèidheachadh ann.

Air do mhachaire molach
Chinn torrach an t-eòrna;
Chriom a’ chaora ’s a h-uan ort
Bileag uain-dhathach d’ fheòirnein;
Ann an dleasnas na h-àbhaist
Chinn bàrr gu bith-beò ort.

Cumadh nì bha gu teachd dhut,
Cha do bheachdaich thu ann air -
Mach bho chreathail do leanabais
Chuir thu d’ earbs’ ann am planndadh;

[TD 285]

[Beurla]

[…]
<eng>As did warriors of the Feinn in their cave<gai> – (84)
[…]

[TD 286]

Cùrs’ ùr air do chombaist
Dha do chloinn cha do gheall thu.

An do bhruadair nad oidhch’ thu
Caran cuibhle do dhàin dhut?
Air do speur an do shoillsich
Cruthan taibhseach na tràth seo?
Mean air mhean tro do thaisteal
Chaill thu blas bainne màthar.

Pailte ròsach na linn seo
Spoth dhiot dìleaban d’ àbhaist -
Na bheil maireann ded sheann-nos
Buille thonn ri do thràigh-ghil
Agus ceilear na cuaiche
Measgadh nuadh agus àrsaidh.

Grian Bhadhlach a’ deàrrsadh
Air do shràidean leth-Ghallta,
Guthan fuadain a’ smàladh
Cainnt mhàth’reil do dhream-sa:
Eadhon machair na h-Airde
Na do nàbachd a’ call dhut.

Paisgt’ an tàillearachd Lunnainn
Bho do mhullach gud bhrògan,
Thilg thu seachad am breacan
Bha thu cleachdadh nad òige,
’S ged a ghlèidh thu sa bhargan,
Chaill thu mhargaid sa bhòidhchead. (85)

A bheil a’ bhuannachd a mheal thu
A’ cur do challa fo mhùgan?
Air slige-thomhais do bheairteis
Tha ’n tomhas pailt anns an ùr-nos,
Ach do chall? ’S e nach seas ris
Cultar Ceilteach do dhùthchadh.

[TD 287]

[Beurla]

[TD 288]

74. Iubailidh Bàn-righinn Ealasaid (1977) (86)

Còig bliadhna fichead air ruith ris an àireamh,
Còig bliadhna fichead a mheasar na fàbhar,
Còig bliadhna fichead bho rinneadh dhith Bàn-righinn -
Ealasaid uasal, tha bhuainne dhut fàilte.

Bàn-righinn ar dùthchadh, tha ’ cliù air a dhearbhadh
Thall thar a’ chuain ’s an taobh tuathach na h-Alba -
Samhla na stuamachd an gluasad ’s an crannchur,
Samhla don t-sluagh ann am buadhan ro-ainmig.

Caidreach do dh’Alba nan garbh-bheannan ceò i,
Geug às an iarmad aig Iarl’ an t-Srath Mhòir i;
Lèirsinneach, biùthasach dùthchas nan Seòras,
Fuaighte gu dlùth rithe ùmhlachd is mòrachd.

Ciatach na dòigh mar bhean-phòsta ’s mar mhàthair,
Reusanta, rianail a’ riaghladh mar bhàn-righinn;
Bòidheach, glan, cùmte mar fhlùr ann an gàrradh,
Dìleab a fhuair i bho shuairceas a màthar.

Cuimir, deas, dèante, gun fhiaradh gun lùb i,
Pearsa gun fhòtas bho brògan gu crùn i,
Dìleas na h-eirbheirt an seirbheis na dùthchadh -
Liùbhraidh gach nàisean dhi gràdh agus ùmhlachd.

Breithneachail, reusant’ a’ stèidheachadh còrach,
Beachdail an cùisean mu dhùthchannan Eòrpach,
Sgàthan a thaisbeanas gastachd a seòrsa,
Ubhla na gèige bu treun de na Seòrais.

Sloinnear a sinnsir bho thìmean tha àrsaidh,
Dream a bha rìoghail tro linntean gun àireamh,
Eachdraidh na h-Eòrpa toirt eòlas do chàch air
Duinealas cliùiteach nan diùnlach bhon dh’fhàs i.

Seo dhi ar dùrachd à dùthaich na Gàidhlig:
Dia bhith ga stiùireadh air cùrsa nan gràsan;
Sonas na h-inntinn dhi, sìth agus slàinte;
Dùrachd ar beòil: “Fada beò biodh a’ Bhàn-righinn!”

[TD 289]

[Beurla]

[TD 290]

75. Nìghneagan Oga

<eng>A translation of Cherubino’s aria Voi the sapete from Mozart’s Marriage of Figaro. This was commissioned for the radio programme Obair Opera and sung by Mary Sandeman, who subsequently recorded it.<gai>

Nìghneagan òga tha eòlach air gaol,
’N inns sibhse dhòmhsa: ’n e ’n gaol tha gam chlaoidh?
’N inns sibhse dhòmhsa: ’n e ’n gaol tha nam chrìdh?

Dhuibh nì mi innse mar ghlac e mo rùn -
Cha tuig mi le cinnt e ’s an nì dhomh cho ùr;
Faireachdainn luasgach a’ gluasad mo mhiann,
Sòlasan cùbhraidh a’ tionndadh gu pian;
Fuachd orm uairean a’ tionndadh gu blàths,
Teas agus fuaradh a’ buaireadh mo thàmh.

Mo chrè sireadh sòlais nach eòl dhomh leam fhìn -
Cò bheir dhomh eòl air gu dè tha gam dhìth?
Osnaich a’ fàgail mì-ghean nam chrè,
An gaol gam shàrach’ - saoilibh nach e?
Ged tha mi gun tàmh leis dh’oidhche no là,
Chan iarr mi nas fhèarr dheth na a bhith mar a tha!

Nìghneagan òga tha eòlach air gaol,
’N inns sibhse dhòmhsa: ’n e ’n gaol tha gam chlaoidh?
’N inns sibhse dhòmhsa: ’n e ’n gaol tha gam chlaoidh?
’N inns sibhse dhòmhsa: ’n e ’n gaol tha nam chrìdh’?


76. Eist agus Tionndaidh

Oran ùr Gaidhlig a chuir e ri fonn le Guiseppe Verdi às an opera Luisa Miller. Sheinneadh an t-òran-càraid seo le Màiri Sandeman agus Alasdair MacIllIosa air a’ phrogram rèidio Obair Opera.

Tenor
O, èist agus tionndaidh,
O, leighis dhomh mo chiùrradh,
Do ghaol dhomh na diùlt e
Ach dùraig do lamh.

[TD 291]

[Eadailtis agus Beurla]

[TD 292]

Mezzo-Soprano
Mo chridhe ga ghualadh
Le mheud ’s thug mi luaidh dhut,
Tha m’ inntinn gach uair ort
An gluasad ’s an tàmh.

Tenor
Mo rionnag, mo reul thu,
Mo shoillse geal grèin thu,
M’ ùr-ùbhl’ air ghèig thu,
Mo leug thu nam fhàinn’:
Tha d’ ìomhaigh-sa dhòmhsa
Mar nìghneag na Tròidhe
Chuir mìle long-seòlaidh
Fon còmhdach gu sàil’.

Mezzo
Gu dè th’ anns a’ ghaol seo
Tha lèireadh mo shaorsa,
Mo chridhe na chaonnaig
Le smaointean cho blàth?
Mo chrè air fad fiaraidh
Le fèin-theas air lìonadh,
Mo bhruadairean miannail
A’ sìor dhol an àird.

Tenor
Nam measgaicheadh còmhla
Do thoil-sa ’s mo dheòin-sa,
Nan drùdhadh nad phòraibh-sa
Teòthad mo ghràidh,

Both
Ar gaol dhèanadh flùradh
Mar dhìtheanan cùbhraidh
A’ sgaoladh nan cùirtein
Fo dhriùchda na Màigh.

Tenor
O crùnadh mo bheò-bhith
Dhomh, flùradh mo shòlais
Nuair chàireas tu deònach
Nam dhòrn-sa do làmh.

Both
Rid thaobh a bhith sìnte
Le aonadh nar n-inntinn
Bidh ’n saoghal seo cinnteach
Mar Eden fo bhlàth.

[TD 293]

[Beurla]

[TD 294]

77. Snaoiseabhal

Am baile às an tàinig na daoine aige. Ged a bha Snaoiseabhal air a dhol fàs nuair a sgrìobhadh seo, bha faisg air fichead cruit anns a’ bhaile aig toiseach an fhicheadamh linn. A dh’aindeoin bochdainne, bha na daoine anabarrach beairteach ann an beul-aithris nan Gàidheal. (Faic an Ro-ràdh, t.d. vii.)

Cuimhneachain ri bonn a chèile
Steach o bhràighe Abhainn Ròdhag:
Tobht’ as àillte, feannag thaomaidh,
Teist air saothair buinnig-beòshlaint’.

Sàmhchair far am b’ àbhaist seanchas,
Dhuinn na shearmon balbh ri leughadh;
Fàsach far am b’ àbhaist arbhar
Tarraing dealbh an là an-dè dhuinn.

Abhainn Ghèadaraidh a’ tràghadh,
Abhainn Bhàrnaidh lan de dh’ùr-fhuil; (87)
Talamh Shnaoiseabhal fo luachair,
Talamh Albann Nuadh a’ flùradh.

Measgaicht’ ann a’ fead na gaoithe,
Saoil an cluinn mi fuaim a’ chàrda,
Brag na beairte, srann na cuibhle,
’S godail naoidheanach a’ phàiste?

Thall fo speuran gorm Alberta
Sradag laiste fhathast beòthail
Den lasair a shoills na h-uaisle
Feadh nam bruach air taobh Loch Ròdhag.

A bheil bàidh is blàths ga shiabadh
Sa ghaoith an iar thar an t-sàile
Bho bheairteas na dùthaich chraobhach
Gu glinn an fhraoich tha na’ fàsaich?

Sibhs’ a dh’fhàg na tulaich ghorm seo
Saoil na lorg sibh rud a b’ fheàrr leibh
Mun do ruith sibh cùrs’ ur daonnachd
Thall air faontrath thar an t-sàile?

[TD 295]

[Beurla]

[TD 296]

78. Corghadal

Ann an 1746 thug am Prionnsa Teàrlach treis am falach air cùl Chorghadail. A rèir beul-aithris, chleachd e uamh fhalaichte (nach eil idir air a’ mhap) air a’ Chas fo Dheas. Bha daoine a’ fuireach air cùl na beinne gus an deach am fuadach a-mach air an linn seo - cuid dhiubh a dh’Eirisgeigh.

Anail a’ ghlinne tro bhilean a’ brùchdadh,
Cùbhraidheachd lusach mu bhusan na’ stùcan;
Làthaireachd rìoghail sa ghaoith thar na guailneadh
Cùrsadh, mas fhìor leam, gu beulaibh na h-uamhadh.

Bannan nach lèir dhuinn a’ sgaoileadh am meòirean
Eadar an uamhasa ’s tuaman na Ròimhe;
Daimh ri Cùl Lodair aig raineach nam bruach seo,
Ionnan ri Mùideart is ciùin-uisge Shuaineart.

Sìth agus balbhachd a thairgeas an gleannsa,
Sìth mar a thairg e tro aimsirean teanntachd,
Sìth a tha dhòmhsa cho beòthail sa’ linn seo,
Ionnan ’s mar dh’eòlaich am fògarrach rìoghail.

Cruaidh leam an eachdraidh tha seacadh mo shòlais,
Tobhtaichean fàs far am b’ àbhaisteach còmhnaidh:
Taisbeinidh Eirisgeigh beum-thuil an fhuadaich -
Treas-gineil àlach luchd-àitich nan cluain seo.

Diùrrais na gaoithe sa chraoibh mar ri tàladh
Leanabain an dùthchais a dh’ionndrain a’ cheàrn seo;
Torrach tron oidhche le cuimhneachain phrionnsail,
Corghadal paisgt’ ann am breacan nan Stiùbhart.

Monmhar an t-sruthain a’ srùladh tron gharbhlach -
Eistibh ri thuiream, gaoir-chumha na h-Alba,
Eistibh gu dlùth ris an dùil tha na cheòl dhuibh -
Saorsa na h-Alba bhon ana-ceart a leòn i.

[TD 297]

[Beurla]

[TD 298]

79. Ruairidh Roidein

Pìobaire ainmeil à Dalabrog a dh’eug ann an 1981. Bhiodh e cluich anns a’ bhand aig a’ Phoileas ann a’ Glaschu. ’S i a nighean aige Iseabail a chuir fuinn ri feadhainn de na laoidhean a sgrìobh am bàrd.

’S e do mheur a bha siùbhlach
Air an t-sionnsair a’ bualadh,
Gràs-phongan a’ dòrtadh
Mar an òr-mhil bhon ruadh-bheach,
Goth is gleus agus meòirean
Dlùth-chòrdte nan gluasad.

Cha tuit duilleach nan dìleab
Dhan a’ linn-sa a dh’fhàg thu,
Cha leag foghar no tìm-ruith
Bhàrr do chraoibhe gu làr iad:
Cha mhì-dhathaich an uaine
Fhad ’s thig fuaim à pìob-mhàla.

Dh’fhàg thu làrach do mheòirean
Ann an ceòlraidh ar dùthchadh,
Faileas Bhoraraig nam binn-ghoth (88)
Ann am mìlse do shionnsair;
Blaisidh linntean nach tàinig
Ealain àraidh do lùdaig.

Mach à creathail an dùthchais -
Abhall chùbhraidh nan òr-cheol -
Ghineadh oideas do thùsaidh
A rinn cliùiteach do mheòirean:
’N dèan a’ chreathail sin àrach
Fhathast pàiste ded sheòrsa?

Dh’fhosgail Uibhist mar mhàthair
Dachaigh chàirdeil na h-ùir dhut
Agus phàisg i gu bàidheil
A-staigh na gàirdeanan dùint’ thu,
’S gus an iarrar thu bhuaipe
Bidh do thuaim air a cùram.

[TD 299]

[Beurla]

[TD 300]

O, nach beairteach a’ ghainmheach
Ann am marbh-ionad Hàllainn;
Gràinean-mullaich na h-uaisle
Feadh a h-uaighean an càradh -
O, ar dìobhail san àm seo
A bhith stampadh na tàlann!


80. Na Dh’fhalbh

Am bàrd a’ tilleadh gu cuspair a dhùisg ùidh ann an Gray’s Elegy.

Chuir mi eòlas orr’ bhom òige,
Mheal mo bheò-bhith luach an còireid
’S cuimhne buan-bhios:
Sealladh cùbhraidh, fhathast ùr dhomh,
Tighinn gum shùilean, nach dèan ùine
Chur air fuadach.

’S aisling dhìomhain dhomh bhith ’g iarraidh
Samhl’ am fialachd, ged bu riaslach
Cuid gach là dhaibh:
Saor bho eud do chàch-a-chèile,
Ruith iad reusant’ an cuid rèisean
Ann an ànradh.

Fasgadh uaghach dhaibh bha suaimhneach,
Saor bho chruaidh-chas saogh’l neo-thruasail
Bha gun bhàidh dhaibh;
Dh’fhàg iad dìleab aig ar linn-ne -
Samhla prìseil; feuch nach dìobair
Sinn gu bràth e.

Faileas bhuap’ a’ tighinn an uachdar,
Sgàil as fuathach leam bhith fuadach
Mach à làthair:
Fhathast labhraidh rium gu samhlail
An guth seannte, tasgadh neamhnaid
Na mo nàdar.

Sradag fhann o thìm a bh’ ann
A ceangal bann a-bhos bho thall

[TD 301]

[Beurla]

[TD 302]

An cridhe chàirdean:
Sligh’ a thriall iad tro gach bliadhna
Toirt am fianais feadh nan crìochan
Gnìomh a’ làmhan.

Buille cluinn an cuislean cuimhne,
Deàrrsadh choinnlean laist’ an duibhre
’N t-soills’ a dh’fhàg iad;
Lorg an dìchill feadh na tìre,
Lorg an crìche an Aird Mhìcheil
’S an cnoc Hàllainn.


81. Do Niall Caimbeul

Nuair a ghlacadh an Earrann Ghàidhealach ann an 1940 fhuair Niall Caimbeul agus Hugh Oliver teicheadh às a’ Fhraing ann an geòla.
As dèidh a’ Chogaidh bha sgoth aige fhèin ann an Uibhist. Ach, an dèidh dha faireachdainn gun tachradh rudeigin eagalach oirre, chuir e air tìr i. Cheannaich Maighstir Niall (q.v.) am bàta agus bha Seumas Caimbeul (brathair Nìll) ag obair oirre. Aon latha chaidh buidheann a-mach a shealgaireachd innte agus dh’fhalbh Niall còmhla riutha. Nuair a bha iad a’ feuchainn ri sgarbh a thogail air bòrd thuit balach òg dhan uisge agus leum Niall a-staigh ga shàbhaladh. Gu mì-fhortanach, dh’fhuiling e buille-cridhe.
Rannaigheachd bhon 17mh linn le seachd sreathan ann an cuid de na rannan.

Mu iomlaid mionaid de thìde
Le buill sgiorraig bha millteach
Gun tug an t-eug bhuainn, a Nìll, thu:
Leam is truagh a bhith ’g innse
Gun deach do bhuain ’s tu san dìthean
’S tu ’n-diugh fon uaine nad shìneadh an t-Hàllann.

B’ e siud latha na truaighe -
Gun dh’fhàg thu ’n dachaigh gu h-uallach;
Bha thu eòlach air cuantan
Is tu nad shnàmhaiche smuaiseil
’S ged bha do shlàint’ air a bualadh
Nuair thuit am maothan dhan fhuar-linn,
Cha d’ rinn thu smaointean ach luath-leum dhan t-sàile.

Gur mise chunnaic ’s a chuala
Gun rinn thu buinnig tro chruadal,

[TD 303]

[Beurla]

[…]
<eng>The metre is 17th century with irregular verse lengths.<gai> (89)
[…]

[TD 304]

Nuair thàinig Rommel le shluagh oirnn
’S e frasadh teine mur cluasan:
Gun rinn thu ’n cladach a bhuannachd
’S am bàta beag rinn thu fhuasgladh
’S gun chuir thu spionnadh do ghuailneadh n’ àrd-chrann.

Gun d’ fhuair thu sìos anns a’ bhròig e
’S gun ruith thu stiallan de sheòl ris;
Thug thu ’n caolas fo sròin dhi
’S an dearg nàmhaid an tòir ort;
Sligean teintidh a’ stròiceadh
Bàrr na fairge mun chòrsa
’S a’ sgealbadh eagan à bòrdan do bhàta.

’S truagh leam càradh do chèile
Bhon sgar am bàs sibh o chèile,
Clann bheag òga fo sgèithidh -
Cha bheagan lòin a nì feum dhi:
Bidh i caoidh fhad ’s as lèir dhi
An fhir a dh’ùisnicheadh fhèithean
Gus nach biodh aon dhiubh fo èis air am fàgail.


82. Flanders

Shìos air achaidhean Flanders
’S ann an coilltean Phicàrdy,
Cluinn osna nan taibhsean
Anns a’ ghaoith tighinn air fàire,
Osn’ tha ’g aslachadh cuimhne
Orr’ bho mhuinntir ar là-ne.

Ceol a’ bhugle aig Menin (90)
Tiamhaidh, tairis is brònach;
Fois air ùpraid a’ bhaile
Sàmhchair bheannaicht’ a’ dòrtadh:
Ceòl a’ bhugle a’ lìonadh
Nèamh ghrianach na h-Eòrpa.

[TD 305]

[Beurla]

[TD 306]

Vimy Ridge agus Ypres,
Altair ìobairt ar bràithrean -
O, càit an robh bhuannachd
Ach an duais dhaibh sna h-àrdaibh,
Flùr cùbhraidh na h-òige
Feadh na h-Eòrp’ air a smàladh?

Tart cumhachd gus dìreadh
Air na h-ìompairean gràineil,
Riaghladh Shasainn a’ cìosnadh
Bhochdan, ìslean is ànraich:
Shnàmh suas i gu ìre
Tro fhuil phrìseil a bràithrean.

Dè ’n taing thug an rìoghachd
Do na thill as an fhùirneis?
O, a Shasainn, mo nàire -
D’ eachdraidh ghràineil ga rùsgadh:
Dh’òl eileanan Alba
Cupan searbh do chuid mùiseig.

Ach thuit gach ìompaireachd ainmeil
Mar a sheargas na ròsan;
Chaidh an cliù dhuinn a dhearbhadh -
Murt is marbhadh is leònadh:
Càrnadh ionmhais do dh’uaislean
Cumail shluaghan fo spògan.

O, a dhùthaich na Fràinge,
D’ ùir is d’ fhonn eadar-nàiseant’,
Dachaigh dheiridh nad dhìleann
Do na mìltean de shàr-fhear:
’S carragh-cuimhne gun phrìs thu -
Do gach tìr tha thu càirdeach.

“Cuimhne, cuimhne gun abhsadh,”
Dh’ èibh taibhsean Phicàrdy;
“Cuimhne, cuimhne gu sìorraidh -
Na biodh dìochuimhn’ nur nàdar:
Bho Gheata Mhenin a’ srùladh
Guth a’ bhugle sa bhàis dhuinn.”

[TD 307]

[Beurla]

[TD 308]

83. An Carragh-Cuimhne Cogaidh

Tha an carragh air taobh an ear an rathaid eadar Cill Donnain agus Bòrnais.

Saorsa! Daor chaidh a ceannach,
Na galain fala gan dòrtadh;
Saorsa! Saor dhuinn air aiseag
Tro ìobairt-fala nan òigear.

Dearg-fhuil uasal nan Eilean
A’ todhar fearann na h-Eòrpa;
Fòd neo-chàirdeach a’ falach
Cnàmhan geala gun fheòil orr’.

Cian bho chòrsa nan Eilean,
An ùir tìr eile gun chleamhnas,
Duslach luachmhor nam fiùran -
Cha mhist’ an ùir ud na ceann i.

Saltair aotrom le cùram
Air talamh ùrar na h-Eòrpa,
Oir bha uair a b’ e ’n ùir seo
Sùilean ciùin nam fear òga.

Carragh-cuimhn’ air a’ bhruthach,
Mi fhìn nam shuidhe na nàbachd -
A bheil gach ainm ann air mhaireann
An inntinn fhearaibh na tràth seo?

A bheil gach ainm ann air chuimhne
Le mòr-thaingealachd shìorraidh,
Neo ’n d’ leig an ginealach ùr seo
An ìobairt-cliù ud air dìochuimhn’?

Chaidh an fhuil ud a bhraonadh
Air uachdar raointean na h-Eòrpa,
Gus sinne ghlèidheadh bho dhaorsa,
Bho chuing aognaidh gun tròcair.

An tàinig guth gu mo chluasan
A doimhneachd thuaman na Frainge:
“A bheil ar n-ìobairt-ne suarach,
’S an-diugh an sluagh neo-ar-thaingeil?”

[TD 309]

[Beurla]

[TD 310]

“Lìbhrig sinne nad làmhan
Cailis àghmhor na saorsa -
Bheil grian ar cuimhn’ air a smàladh
Le sòlais chàirneil an t-saoghail?”

*****

Thus’ tha nuas bho Chill Donnain,
Mun dèan thu cromadh gu Bòrnais,
Crom do cheann ann an ùmhlachd
Aig carragh-cliù nam fear òga.

Do mhòr-thaingealachd tairg i
Don h-uile ainm air a’ chàrn seo -
’S iad bu mheadhan gu faod thu
Coiseachd saor air an làr seo.


84. Cogadh no Sìth

An dèidh na chaill e de chàirdean, an dèidh na chunnaic e agus na dh’fhuiling e aig àm a’ Chogaidh, chan eil e na iongnadh gun do ghabh am bàrd gràin cho mòr air cogadh no fòirneart sam bith. Bha e meas gu robh beatha an duine ro phrìseil airson a bhith air a cosg cho saor aig riaghaltasan. Gu h-àraid, bha e meas gun do phàigh muinntir nan Eilean prìs ro àrd tro na linntean ann an cogaidhean Shasainn.

Fhliuch deòir nam ban Ceilteach
Seoc uaibhreach an Aonaidh;
Nigh deòir mnathan Eirinn
Trusgan-èididh na saorsa;
Shil deòir nam ban Eòrpach
Mach à sgòthan na daorsa.

Smal na fala a’ deargadh
Eachdraidh chearbach ar nàisein;
Gnìomh gaisgeil an tuasaid
Dligheadh duais thar na h-àbhaist;
Bàs an adhbhar gràdh-dùthcha
Air a chunntais na fhàbhar.

[TD 311]

[Beurla]

[TD 312]

Cogadh, fuil agus ionndrain,
Co-thriùir ann an càirdeas;
Buille-mhuineil na sìthe,
Sannt ìompairean pàithteach;
Fuil cridhe na h-òigridh
Ceannach beòshlaint nan sglàmhaidh.

Fhuair Maois air a’ chlàr e:
“Na dèan mèirle no marbhadh,
Biodh do ghaol air do bhràthair
’S air do nàmhaid gun dearmad.”
’S nach e Crìosda thuirt, “Sìth dhuibh”,
Mar tha ’n Fhìrinn a’ dearbhadh.

Dhruid an saoghal a chluasan
Ged a chualas na fàintean;
Cha b’ e fianais na sìthe
Hiroshìma a smàladh
Agus sia millean Iùdhach
Ann a’ fùirneis na Nazis.

Dearg, dearg air ar n-eachdraidh
Fuil mhartairean balbha;
Dearg, dearg air ar coinnseas
Fuil naoidheanan anabaich -
Maothain bheòthail nam pàiste
’M broinn am màthar gam marbhadh.

Gineadh, beath’ agus bàs dhuinn -
Trì pàirtean ar cuairteadh;
Tùs is bith is ceann-fìnid
Ann an ìsle na h-uaighe -
’S O, cuim’ tha mì-chaidreamh
Cumail maidse ri tuasaid?

[TD 313]

[Beurla]

[TD 314]

85. Do Mhaighstir Niall

Dh’eug Maighstir Niall ann an 1982 an dèidh a bhith iomadach bliadhna na shagart ann am Bòrnais agus an Dalabrog.

Dh’èirich suas a’ ghrian thar àirde
Staolabhal nan stùcan beàrnach;
Beath’ an eilein rinn ath-dhùsgadh -
Dè, cha d’ fhosgail thus’ do shùilean.

Dhùisg à suain a’ chuach le fàilte,
Fhliuch i teang’ am bùrn Loch Hàllainn;
Dhoirt i glòir a pongan ciùil oirnn -
Dè, cha d’ fhosgail thus’ do shùilean.

Shèid an osag iarach, bhàidheil
Steach bho Orasaigh na tràghad;
Luaisg i bàrr nan raointean flùrach -
Dè, cha d’ fhosgail thus’ do shùilean.

Cha bu chòir dhomh cumha chianail
A’ sgrìobhadh, a Mhaighstir Niall, dhut,
’S thus’ a’ mealtainn fiach do shaothrach,
Duais an òrdain: “Biath mo chaoraich”.

Lorgan buan buil-bhuaidh do dhìchill
Gràbhalaicht’ air iomadh inntinn;
Làthaireachd do phears’ a’ lìonadh
Na ceàrn sa, ’s thu fhèin san t-sìorrachd.

Falbhaidh madainn, feasgar, oidhche,
Ach rir beò chan fhalbh à cuimhne
Cuimhneachain chùbhraidh neo-bhàsmhor,
Cuimhneachain do-roinnt’ am bàs bhuat.

Buaidh do spioraid feadh do chàirdean,
Neart do-fhaicsinneach, ach làidir,
Do bhratach thar Uibhist sgaoilte,
Do ghuth an osag a gaothan.

Dhìrich mi suas leathad Hàllainn,
Bruthach-tasgaidh nan iom-thàlann,
Shaoil mi meudachadh an glòir ann
Nuair a dh’aonaich thu ris a’ chòmhlan.

[TD 315]

[Beurla]

[TD 316]

86. Marbhrann

Bha am marbhrann seo sgrìobhte air criomag phàipeir gun ainm. Mar sin chan urrainn dhuinn a bhith buileach cinnteach cò bu chuspair dha. Ach tha an teaghlach den bheachd gun do rinneadh e do Dhòmhnall MacIll-Eathain (Dòmhnall Lachlainn), a dh’eug ann an 1982.

Liath a’ mhadainn, ’s cha do dhùisg thu;
Suas a’ ghrian, cha mhotha dhùisg thu;
Sheirm reveille bhinn na h-uiseig -
Cha do ghluais thu.

Madainn ùr, ach tè mar b’ àbhaist
Fuaimean dèanadais air fàire
Gu mor-thimcheall, ach tha dìth ann -
Fiamh do ghàire.

Speuran gorma, ’s oiteag chùbhraidh
Tighinn bhon iar a’ crathadh fhlùran,
Anail Uibhist dhut a’ feitheamh
’S cha do dhùisg thu.

’N tusa bh’ ann nuair thog mi sgàilean
A bh’ air d’ aodann ’s nach do ghàir thu?
Dhearc mi d’ ìomhaigh, ach càit idir
An robh ’n fhàilte?

An e bàs no beath’ as ùr e?
’N gabh an dìomhaireachd a sgrùdadh?
Cha tig fìos le freagairt m’ fheòrach
Tron a’ chùirtein.

Thaom sinn sìos ort ùir Aird Mhìcheil -
’S beairteach i le sùgh do shinnsreadh;
Bheir do dhust-s’ an tuilleadh luach dhi -
Seadh, trì-fillte.

Stuaghan Chumhabhaig a’ crònan (91)
Taladh-dùsail dhut gu ceòlmhor;
Osnadh ionndrain sa chuan shiar
Air ’m minig na sheòl thu.

[TD 317]

[Beurla]

[TD 318]

Madainn eile, grian a’ deàrrsadh,
Madainn eile ’s gun thu làthair;
Dealachadh, ach airson greis -
Gus ’n teich na sgàilean.


87. Uilebheist Ulaidh

Do dhuine aig an robh creideamh cho làidir agus a bh’ aig Dòmhnall Iain, bha e oillteil gum biodh daoine ri murt agus fòirneart an ainm creidimh.

Uilebheist Ulaidh na crostachd,
A craos fosgailte gu feòil;
Tart oirre gus gluasad iorghail
’S i ’g imlich timcheall a beòil.

I murt ann an ainm creidimh,
A h-altachadh an ainm Dhè,
’S dìosg aig a fiacail a’ cnàbladh
A’ phàistein a mhurt i ’n-dè.

Sìochaint marbh is earbs’ à chèile,
Aimlisg ag èirigh nan àite;
Suas ri crann tha Sannt is Eiginn
San tìr rinn rèite ri Pàdraig.

Creideamh na beul, fuath na cridhe,
Olcas ga bioradh gu buaireadh;
I ruith nan cùl-shraidean cumhang
A’ sgaoileadh cumha feadh shluaghan.

Bheir i ruaig a-nall a Lunnainn,
Fagaidh i tuiream na dèidh;
Fuil nan neo-chiontach gun òl i
’N ainm còrach do a tìr fhèin.

I ’g adhradh aig altair Gamhlais,
A coinnleirean Sannt is Eud,
’S e h-iobairt-se fuil nam pàistean
’S dòrainn mhàthraichean nan dèidh.

[TD 319]

[Beurla]

[TD 320]

Lighe dhearg an sruthain Eirinn,
Lorg na bèiste feadh nam bruaichean,
Lorg na bèiste feadh nam bailtean
Far a’ faicear ’s far nach d’ fhuaradh.

Cuin a chìosnaichear a h-acras -
Neo idir a tart gu fuil;
Am buannaich thar eucoir ceartas
A chuireas bacadh san tuil?

An do thuig i riamh an fhìrinn
A chaidh innse dhuinn bhon dè:
“Bheir thu gaol Dhomh led uil’-inntinn
’S dhad choimhearsnach mar dhut fhèin”?


88. Trí Rainn agus Amhrán

Air dha an leabhar Eireannach Poetry of the Dispossessed a leughadh. (92)

Chaidh ur fuadach às ur sealbhachd
A-mach do chois-fhairge nam bàgh;
Reamhraicheadh an gall ’s an coigreach
Air a’ chuid bu leibh den t-sàth.

Chaidh ur spoth le faobhar làimh-làidir,
Chaidh ur fàgail lom gun nì;
Do-dhaonnachd bràthar ri bràthair
Mar a bha ’s a tha - ’s am bi?

Mar Ghàidheil Alba nan rosad
An dèidh Dhruim Ath’saidh na pèin,
Chaith sibh tìm san duibhre, cùmte
Fo mhùiseag nur dùthaich fhèin.

An Ceangal

Ged chreach iad ur buailtean, dualchas lean i ur linn;
Bha ’n t-seamrag a’ fàs, bha Pàra maireann nur crìdh’:
Ach thug sibh a’ bhuaidh, is suas chaidh dathan ur tìr,
’S tha ceum an fhir mhall gu fonnmhor, fallain is bidh.

[TD 321]

[Beurla]

[…]
<eng>Envoy<gai> (93)
[…]

[TD 322]

89. Do Mhurchadh MacPhàrlain (94)

Bha meas mòr aig Dòmhnall Iain air Bàrd Mhealaboist a dh’eug ann an 1982.

Thosd ribheid na smeòraich,
Chaidh a ceòl a mhùchadh,
Chaidh ar cànan an còmhdach
Eideadh-bròin na tùrsa
’S sàr fhear-dhealbhaidh a fuinn-se,
’N cladh na h-Aoigh chuireadh ùir air.

Chuireadh ùir ort, a Mhurchaidh,
Ach bidh lorgan do thàlann
Domhainn, domhainn ri’ faicinn
Ann an eachdraidh ar cànain,
’S domhainn, domhainn da-rìribh
Air ar n-inntinn-ne gràbhailt’.

Spiorad Ceilteach an dùthchais
Bu chairt-iùil dhut nad bhòidse;
Teud bu mhìlse na càch thu
Ann an clàrsach na Ceòlraidh;
Mil a’ fhraoich air do bhriathran,
Cridh’ a’ Chrìosdaidh nad òran.

Clach eil’ air do chàrnan,
Leabhar tàlantach d’ òrain;
Toinneamh dìomhar na h-inntinn -
Seadh, inntinn bha sònraicht’,
Inntinn Ghàidhealach bhàrdail,
Inntinn bhàidheil ri deòraidh.

Shèid an osag bhon Rubha
’S gaoir cumha na h-anathadh;
Bhrist ràn air an stuadh-thonn
Nuair a bhuail i Tràigh Mhealaboist;
Thionndaidh ceilear na cuaiche -
Seadh, bho luath-ghair gu marbhrann.

Tha do sheòrsa ro ainneamh
Ann an roinnean na Gàidhlig;

[TD 323]

[Beurla]

[TD 324]

Tha do leithid do-dhèante
Bhith gu sìorraidh ann dà uair:
Cha bhi ’n àireamh nan seanchaidh
Ach aon Mhurchadh MacPhàrlain.


90. Angela

Chan ann trom gu lèir a bha na h-obraichean mu dheireadh. Rinn e an t-òran seo ann an 1983 do dh’Angela NicEachainn à Beinn a’ Bhadhla, a choisinn cliù air telebhisean. Bha a h-athair ’s am bàrd gu math mòr aig a chèile.

O Angela bhàn,
Tha ’m bàrd ag aithris do chliù,
Do chompanas blàth
Gu bràth bidh aige na rùn:
Gun gleidheadh ar Dia
Gun fhiaradh fallain do chùrs’
Fad làithean do bheò
Is glòir nuair ruigeas tu null.

Mar fhlùras an ròs
Ag òradh liosan ar dùthch’,
Co-ionnan an glòir
Tha ’n òigh as clannaiche cùl:
Mar dhaoimeanan geàrrt’
A’ snàmh an amar de dhriùchd,
Tha boillsgeadh nam ball
Tha sealltainn sealladh a sùl.

Chan aithne dhomh ainm
A dhealbhas maise do ghnùis,
Chan aisig gu dearbh
Fear-dhealbh air canabhas ùr;
Cha shamhlaich na bàird
An cànan mhilis a’ chiùil,
Do mhais, a thè bhàn -
An àille bhuinnig thu ’n crùn.

Tha facail a’ phinn
Gun bhrìgh air duilleagan bàn

[TD 325]

[Beurla]

[TD 326]

Gus earrann dhed mhìls’
A sgrìobhadh coileant’ an dàn:
Tha cridhe gun truaill
A bhuaileas buille na bàidh
A’ beathachadh aoigheachd,
Aodainn cailin ’n fhuilt bhàin.

Bho mhullach do chinn
Gu ìsle bonnaibh do shàil,
Chan aithne dhomh i
San tìr tè bheireadh ort bàrr;
Bhith banail is beusach
Creud is paidir do ghnàths’ -
Bha ’n t-eiseamplair cùbhr’
Bho ghiùlan d’ athar ’s do mhàth’r.

Chan aithne dhomh buaidh
A chuala, chunnaic no chì
Nach eil ort ri luaidh
An tuar, an cumadh ’s an lì:
An dùthchas a bha
’S a tha ’s a bhitheas gun dìth
Le sliochd an taobh tuath
Thar shluaghan eile na tìr.

Gun d’ thogadh thu suas
Ri fuaim na mar’ air an tràigh;
Gun d’ ruith thu gun uallach
Luath air machair na h-Aird;
’S mun tàinig ort ìre,
Chìte toiseach a’ bhlàth
Bha cinneadh gu flùr
Ri ùine thairis air càch.

Mo ghuidhe ’s mo dhùrachd
Cùrs’ do bheatha bhith rèidh,
Gach latha gun chùram,
Dùbhradh, ainnis no èis:
Gach mathas is miann
A dh’iarradh caileag dhi fhèin,
Bhith agad gach àm
Neo-ghann gu deireadh do rèis.

[TD 327]

[Beurla]

[TD 328]

91. Mi Fhìn ’s a’ Bheinn

Chanadh cuid gur e seo a’ bhàrdachd bu chudromaiche a sgrìobh e - a’ cur nan ceist a chuir dragh air luchd-feallsanachd tro na linntean.

Mun chladhaich tuil nan àrd na claisean eagach
Tha ’n-diugh a’ drùdhadh leotha fallas d’ aodainn,
Bha thus’ air freiceadan a’ cumail faire
Air gnè gach beatha bha fod chomhair sgaoilte.

Am fac’ thu cruth ar beatha gabhail àite
Mun tugadh binn a’ bhàis air iarmad Eubha?
’S bhon sheachain thu bàs-bhinn a’ chinne-daonna,
Bheil thusa fhathast ann a’ saoghal Eden?

’N do dh’fhiosraich thu tro ruith gach millean bliadhna
An tuigse dhìomhair air nach cuimsich m’ eòlas -
Gach linn thar linn mar thig mar leabhar ùr dhut,
Mar ionnan rionnag-iùil do dh’fhear an t-seòlaidh?

Tha mise tomhas dìomhaireachd na cruinne,
A’ cladhach ann am meinn nach liubhair òr dhomh,
A’ rannsachadh tro dhuibhre dhall na h-aineoil:
Carson is Ciamar? Càite, Cuin? Cion m’ eòlais!

A bheil an dìomhaireachd tha dhòmhsa falaicht’ -
An tuigs’ a cheileadh bhuam tro mheas a’ ghàrraidh -
So-lèirsinneach is soilleir dhuts’ bhod thùsadh?
An e mo shùilean-sa tha dùint’ a-mhàin dhomh?

A bheil mo bhith an suidheachadh nach lèir dhomh?
’N e d’ aghaidh charrach fhèin tha fìor dom shùilean?
’N e cirb den chùirtean a tha togail suas dhomh
Nuair thilleas taibhs’ à uaigh a chaidh a dhùnadh?

A bheil thu fhèin den t-saoghal cruinne-cè seo
’S mar ionnan do dh’fhear cèin dom lèirsinn dhaonnda?
’S a bheil na dh’eug bho chaidh gu bàs ar dìteadh
Mum thimcheall nuair a dhìreas mi rid aodann?

[TD 329]

[Beurla]

[TD 330]

Nan sealbhaichinn an tuigse dhomh a dh’innseadh
Ciod e is cionnas beath’ is brìgh nan ròsan,
An tigeadh taisbeanadh tro dhuibhre m’ aineoil
A mhìnicheadh bith-mhaireannachd na glòrach?

Mas ann le sùilean dùint’ a’ bhàis a chì mi
Na ceistean air am mìneachadh nan lànachd,
’S e faoineis mhòr dom inntinn a bhith rùrach
Is m’ aineolas a’ drùdhadh tro mo bhàrdachd.


92. Geata Tìr nan Og

“Ann a bhith beachdachadh air dol seachad nam bliadhnachan - agus cò againn nach eil a’ faicinn cho luath ’s a tha seo a’ tachairt - nach bi sinn cuideachd a’ faicinn gu bheil gach latha gar tarraing gu aon cheann-uidhe. Tha crìoch is deireadh air choireigin a’ feitheamh oirnn uile, cuin no càite no ciamar chan eil fios againn. Aon rud a tha sinn uile-chinnteach às, ’s e gu bheil sinn a’ sìor theannadh faisg, ceum air cheum gach latha, air a’ cheann-uidhe àraid tha seo, crìoch ar beatha. Nis, chan e cuspair uile gu lèir taitneach do mhòran a tha seo idir, a bhith smaointinn air ar ceann-crìche, ach is iomadh rud mì-thaitneach a dh’fheumas sinn a dhèanamh ann an cùrs’ ar beatha. Mar sin, cha dèan e cron sam bith oirnn cumail nar cuimhne, bochd no beairteach, lag no làidir gu bheil sinn, gun tig an latha, luath no mall, a ruigeas sinn an gàrradh-crìche far am bi geata Tìr nan Og fosgailte romhainn.
’S ann air a’ chuspair sin a sgrìobh mi na sreathan bàrdachd seo.”
DIMD

Chì mi bhuam an gàrradh-crìche
’S geata Tìr nan Og:
Ceum air cheum a’ triall ga ionnsaigh,
Ruith an-dè ’s an-diugh don chunntais -
Gann a chì mi air mo chùlaibh
Iomadh lùb san ròd.

Chì mi bhuam an gàrradh-crìche
’S geata Tìr nan Og:
Air a chùl tha cuan a’ tràghadh,
San t-sruth-lìonaidh thig am bàta -
Ma bhios m’ ainm-sa sgrìobht’ air clàr innt’,
Nithear àit’ air bòrd.

Chì mi bhuam an gàrradh-crìche
’S geata Tìr nan Og:

[TD 331]

[Beurla]

[TD 332]

Mach à ceò nan tìmean àrsaidh
Mhìnich innsearachd an fhàidh dhuinn
Gu robh ’n t-aiseag seo air fàire
Eadar bàs is beò.

Chì mi bhuam an gàrradh-crìche
’S geata Tìr nan Og:
Madainn ùr bhon ear a’ liathadh
Suas à dùbhr’ na h-oidhche chiar ud,
Mhair a mùgan iomadh bliadhna
Tric a’ biathadh dheòir.

Chì mi bhuam an gàrradh-crìche
’S geata Tìr nan Og:
Tha mi sgìth san t-slighe bhuan sa
Gun mo chlì mar bha i uairean,
Gun mo cheum cho ealamh, uallach,
No mo shnuadh cho beò.

Chì mi bhuam an gàrradh-crìche
’S geata Tìr nan Og:
Tùs an turais bha nam fhàbhar,
Soirbheas-cùil an siùil mo bhàta,
Fearainn ùra ’s ubh’l a’ ghàrraidh
Sàsachadh mo dheòin.

Chì mi bhuam an gàrradh-crìche
’S geata Tìr nan Og:
Tha mi feitheamh sruth an lìonaidh,
’S am bàt-aiseig tighinn gam iarraidh -
O, gum boillsgeadh soillse shìorraidh
Dhomh thar crìoch nam beò.


93. Na Neòil

Neòil an fheasgair trom a’ ciaradh,
Neòil na h-oidhche tighinn bhon iar oirnn,
Neòil a’ maoidheadh uisg’ is dìle,
Neòil tha bagradh bristeadh sìth dhuinn.

[TD 333]

[Beurla]

[TD 334]

Iargain ann an com na màthar,
Ise crom os cionn a pàiste;
’M bi na neòil a’ dòrtadh dìle
Nuair thig a mac-se gu ìre?

Aisia is Roinn na h-Eòrpa
Cuibhrigte fo bhrat na neòil ud -
Neòil na h-aimhreit, neòil a’ bhruaillein,
Claidheamh Damocles nan sluaghan.

Càit eil deoch a chaisgeas ìota
’S tart nan cumhachd ana-dhiadhaidh?
Ciod a’ ghaoth bhon speur a sguabas
Neòil a’ mhillidh, neòil an uabhais?

Anns na neòil am faic thu sgrìobhte
Nagasàki ’s Hiroshìma?
Air a’ speur an lèir dhad shùilean
Taibhsean na’ sia millean Iùdhach?

Sannt ri Cealgaireachd air pòsadh,
Ghineadh Farmad leotha còmhla;
Sgap an triùir air feadh an t-saoghail,
Lùb iad inntinnean chloinn-daoine.

’N cinne-daonnd’ a’ ruith ’s a’ sìor-ruith
Dh’ionnsaigh fèin-sgrios deiridh-linn dhaibh,
Aireamh mhegatons a’ cunntais
Ire adhartais san dlùth-reis.

Tarsainn Afraga is Eireann,
Israel, Ioran ’s an Eipheit,
Faic na neòil a’ bagradh gruamach
Call is lèirsgrios agus uabhas.

Chì mi bhuam na neòil a’ seòladh
Tarsainn Uibhist agus Leòdhais -
Saoil an tig na neòil gu dìle
Mun tig mo mhac-sa gu ìre?

[TD 335]

[Beurla]

[TD 336]

94. Feasgar Foghair

Feasgar foghair, diasan grànach
Cromadh cinn do thoradh fàsmhor;
Sultain m’ eilein toirt am fianais
Ruidhle-danns’ nam millean dhiasan.

Abaichead a riagh’l an t-saoghail,
Abaichead pòir agus dhaoine;
Beath’ a’ fàs is beath’ a’ crìonadh,
Abaichead ri deireadh bliadhna.

Tilgeadh faileas air na diasan -
’S a’ ruidhle-dannsa gun chrìoch air -
Ceum a’ bhuanaiche tighinn fagas,
Ceum air cheum le buille làidir.

Coirce torrach, eòrna sùghmhor
’S gasan coilchinneach an dùdain – (95)
Thèid an leagadh uile còmhladh,
Abaich neo uaine neo òg iad.

Am an fhoghair, àm na buana -
Mur do dh’abaich sinn gu stuama,
Mur do ghlan sinn smal an dùdain,
Cha toir fear na speal dhuinn ùine.

Chaidh a’ mheanbh-chuileag na h-ùir leam
Nuair a phronn mi ’n cùl mo dhùirn i;
Mise ’s a’ chuileag ’s na diasan -
’S e ùir co-dhùnadh ar bliadhna.

Feasgar foghair, diasan grànach -
Biodh iad abaich, biodh iad càilear,
Biodh iad fallain, glan de dhùdan -
Cha toir fear na speal dhuinn ùine.

[TD 337]

[Beurla]

[TD 338]

[Blank]

[TD 339]

<eng>
The Hymns

Although Christian philosophy was an ever-present theme in the bard’s general poetry, the hymns and carols seem to belong to such a different genre that they deserve a section of their own.

His enthusiasm for hymn composition was fired in the late ’70s when Ishabel T. MacDonald introduced him to the work of Seán Ó Riada in setting Irish Gaelic liturgy to traditional tunes.

Perhaps conscious of the fact that many of his own people found the richness of his poetic vocabulary intimidating, the bard seems to have deliberately adopted a simpler and more conventional approach. When set to traditional-style melodies by Ishabel T., the hymns became an immediate success in Barra where there was a strong tradition of church choirs.

Only a selection of the more popular of his religious writings is included here. It is drawn mainly from those hymns set to music by Ishabel T. and Fr. Roderick MacNeil in the hymn-book Seinnibh dhan Tighearna (Kevin Mayhew Ltd., 1986). This publication (supplemented by the example and teaching of individual singers such as Catriona Garbutt) ensured that these were the works by which he was best remembered prior to the publication of the present volume.<gai>

[TD 340]

95. Seinnibh don Tighearna

O seinnibh don Tighearna le òrain is dàin,
O seinnibh don Tighearna thug buaidh air a’ bhàs.
O seinnibh don Tighearna - dha ainm gu robh cliù;
Sruth fuarain na fìrinn, nach dìobair ar cùis.

O èisteadh gach nàisean le àrdachadh sùim
An sgeul a chaidh fhàgail, thug sàbhaladh dhuinn;
An Dia rinn an saoghal, na daoin’ ’s na bheil ann,
Dhuinn bhuannaich E Pàrras le bhàs air a’ Chrann.

Cumhachd is mòrachd is glòir gu robh dha,
Ar Tighearna bith-bhuan a thug buaidh air a’ bhàs:
O seinnibh le sòlas, le òran às ùr,
Do dh’ùghdair ar dòchais, ar beòshlaint ’s ar dùil.

O seinnibh le aoibhneas an laoidh seo don Tì
Tha riaghladh os àirde le gràsan na sìth.
Biodh ainm na ar cànan ro àrd ann an luach,
’S nuair ghlaodhas E null sinn, bidh ’n crùn dhuinn na dhuais.


96. A Rìgh nan Rìghrean

A Rìgh nan Rìghrean, mo Rìgh na phàiste,
San fhrasaich ìseal, ri taobh a mhàthar,
Moire mhìn, le guth-cinn ga thàladh,
An teaghlach naomh sin a shaor gach nàisean.

’S e nochd an oidhche tha gealltainn sìth dhuinn
Bhon pheacaich Adhamh an gàrradh Eden;
Dia na phàiste san stàball ìseal -
O sgeul an àigh bha gach fàidh ag innse.

Sheinn na h-ainglean an laoidh le sòlas;
Dh’fhàg na buachaillean bhuap’ an dròbhan;
Shoills an reul air an speur gan treòrach
Dhan stàball ìseal gu Rìgh na Glòrach.

[TD 341]

[Beurla]

[TD 342]

’S e seo an oidhche thug dhuinn ar dòchas,
Seo an oidhche mun cluinn gach deòraidh,
Oidhch’ thug teàrnadh o bhàs gu beò dhuinn,
Le solas Chrìosda na leus sa cheò dhuinn.

O thigibh leam, thigibh leam dhan stàball,
Geata cinnteach na sligh’ gu Pàrras -
A’ feitheamh shìos ann tha Ios’ am pàiste
’S tha duais a’ chrùin aig’ air cùl a’ bhàis dhuinn.


97. ’S E ’n Tighearna Fhèin Mo Chìobair

’S E ’n Tighearna fhèin mo chìobair -
Cha bhi dìth orm gu bràth;
Gu rèitich E na seòlaidean
Gam threòrachadh gu ghràs.
Gun ciùinich E na gàir-thonnan
A shàraicheadh mo chùrs’,
’S an cluaintean uaine Phàrrais
Bidh gach ànradh air mo chùl.

’S E ’n Tighearna fhèin mo chìobair -
Cha bhi dìth orm gu bràth;
Gu rèitich E na seòlaidean
Gam threòrachadh gu ghràs.

Gu seall E sligh’ na fìrinn dhomh
Nach dìobair mi rim bheò;
Gum beathaich E le ghràsan mi
’S le sàthach fhuil is fheòil;
Le thaic a bhith gam chuartachadh,
Cha bhuannaich orm an nàmh,
’S tro uisge ciùin a thròcair
Nì mi sealadh le mo bhàt’.

Deasaichidh E bòrd dhomh
Fo mo chòmhair loma-làn;
Mo chupa nì E lìonadh,
Bidh gach biadh leam nas fhearr;

[TD 343]

[Beurla]

[TD 344]

’S ged bhiodh mo shiubhal ànrachdach
Tro sgàile gleann nan deòir,
Le brìgh a ghràis gum buannaich mi
Gu duais an Tìr na Glòir.


98. Do Làmh a Chrìosda

Do làmh, a Chrìosda, bi leinn an còmhnaidh;
Ar sìol gu fàs thu, ar gàrradh ròsan;
Ar foghar buan’ Thu, ar cruach dhen eòrna -
Nad shaibhlean biomaid aig crìch ar beò-bhith.

Ar n-oiteag chùbhraidh, ar driùchd na Màigh Thu,
Ar cala dìdein an tìmean gàbhaidh,
Ar grunndan iasgaich, ar biadh, ar sàth Thu,
Nad lìontaibh biomaid aig ìre bàis dhuinn.

Nar làithean leanabais biodh d’ ainm-sa beò dhuinn,
Nar làithean aosta do ghaol biodh còmh’ rinn,
Tro neòil ar dùbh’rachd ar cùrsa treòraich,
Tro shiantan dùr’, gu reul-iùil ar dòchais.

Cha chrìoch am bàs dhuinn ach fàs às ùr dhuinn -
O lìon led ghràs sinn, gu bràth bi dlùth dhuinn;
’S nuair thig an t-àm oirnn aig ceann ar n-ùine,
’S e òg-mhìos Mhàigh bhios an àite Dùdlachd.


99. O Iosa, Bi ’n Còmhnaidh air M’ Aire Gach Uair

O Iosa, bi ’n còmhnaidh air m’ aire gach uair -
Mo chobhair, mo chridhe, mo bheatha, mo dhuais.
Bi rium an dlùth-chomann, nam inntinn a ghnàth,
Is treòraich mo cheuman le èifeachd do ghràis.

As d’ aonais, O Iosa, mo bheatha gun stàth;
As d’ aonais, O Iosa, tha m’ fhoghar gun ghràn;

[TD 345]

[Beurla]

[TD 346]

As d’ aonais, O Iosa, mo ghnìomhan gun fheum -
O soillsich mo ròidean le lochran do chrèid.

O Iosa mo Shlànair, na fàg mi ’son uair;
Nad reul bi dhomh deàrrsach an sgàthan mo smuain -
’S Tu m’ acarsaid shàbhailt’ bho ghàbhadh nan stuagh;
Mo dhìdean, mo chombaist, mo chompanach buan.

Dèan dachaigh nam chridhe, O Iosa, mo ghaol;
Dèan dachaigh nam thuigse, nam mheomhair, nam smaoin;
Biodh d’ ainm-sa gu sìorraidh air bilean mo bheòil -
O Iosa, na trèig mi rè rèis mo bhith-bheò.


100. O Thig, Thig Chun an Stàbaill

O thig, thig chun an stàbaill,
Thigibh gu fàrdaich bheannaicht’ an Rìgh;
Cluinn seinn còisir nan àrdaibh
’S reul a’ deàrrsadh am Bethlehem chì.

Tha Esan na laighe sa chùil,
Ar Cruthadair ’s Athair nan Dùl.
Tha ’n cruinne ’s an speur gu lèir fo iargain,
Osag nam beann le greann a’ siabadh.
Thighearna, cuidich is beannaich sinn fhìn.

A ghlòir rinn E fhàgail na dhèidh,
Gus sinne ais-thilleadh ris fhèin;
Nuair roghnaich daoin’ a ghaol a dhiùltadh,
Thagh e seid-làir an stàball bhrùidean.
Thighearna, cuidich is beannaich sinn fhìn.

O thigibh gu prasach a’ ghaoil,
Gu dachaigh an leanaibh bhig mhaoith -
Tha còisir Nèamhaidh seinn sna h-àrdaibh;
Sgeul na Nollaig, O seinnibh le àgh i.
Thighearna, cuidich is beannaich sinn fhìn.

[TD 347]

[Beurla]

[TD 348]

101. Bha Sneachda na Chuibhrig

Bha sneachda na chuibhrig air ìseal is àrd,
Am broinn an taigh-òsta na seòmraichean làn;
Bha Màiri is Eòsaph air tòir àite-tàimh
Am Bethlehem fhuadain ’s an uair ann mu thràth.

O càit an robh fasgadh bhon chas-shileadh fhuar
Dhan òigh a bha giùlan Fear-saoraidh an t-sluaigh?
Ach threòraicheadh dìreach is cinnteach an ceum
Dhan fhàrdaich a b’ ìsle san tìr ud gu lèir.

O, seall E na shìneadh gun rìomhadh na chòir;
O, seall air a Mhàthair ga thàladh le deòin,
’S na h-ainglean a’ fàilteachadh pàiste na h-Oigh -
Bidh ’n oidhche seo àraid an cànan ’s an ceòl.

Bha ceòl air a’ ghaoith agus shoillsich an reul
Mun cuairt air na cìobairean, ’s shìn iad an ceum:
’S an uamha nan ainmhidhean thairg iad an gaol
Dhan naoidhean aig Màiri, Rìgh-phàiste chlann-daoin’!


102. Molamaid Iosa

Molamaid Iosa le briathran neo-ghann,
A shaor sinn ’s a shàbhail le bhàs air a’ Chrann;
A dh’èirich on uaigh, a’ toirt buaidh air a’ bhàs -
Mo chrìdh’ tha cur thairis le beannachdan dha.

O Iosa ar Dia Geal a chruthaich an saogh’l,
A dh’fhuiling an Crann-ceusaidh an èirig chlann-daoin’,
A dh’fhuiling a bhith reubte le reubairean dàn’,
’S a dh’fhosgail dhuinn seòlaid gu beò-bhith nan gràs.

Nach prìseil an t-ionmhas a dh’fhàg E dha shluagh,
Fhuil fhèin agus fheòil gus ar beò-bhith bhith buan;
Na earbaibh à mòrachd ’s à sòlas an t-saogh’il -
An coimeas ri ghlòir-san tha ’n t-òr agaibh faoin.

[TD 349]

[Beurla]

[TD 350]

103. Sìn Do Làmh, a Mhoire

Sìn do làmh, a Mhoire,
Treòraich mi sa ghleann;
Stiùir mo chùrsa dìreach
Air an Rìoghachd thall.

O mo mhàthair òigheach,
Eist ri m’ òran gaoil;
Dhaingnich thu mo chòir dhomh
Air a’ chrò ro naomh.

Oigh os cionn nan òighean,
Oigh an uile chliù,
Oigh nan uile ghràsan,
Bi gach là dhuinn dlùth.

Nì sinn ceòl le coireal
Dhut, a Mhoire naomh,
’S teudan ciùil ar cridhe
Dhut a’ fighe gaoil.

Nuair as duibhe dòchas,
Fadaidh beò ar dùil;
Nuair as caise ’n dìreadh,
Biodh do chlì rir cùl.

Sìn do làmh, a Mhoire,
Glac mi teann air dhòrn;
Treòraich mi gu Iosa,
Ughdar fial mo bheò.


104. A Bhàn-righinn nan Eilean

A Bhàn-righinn nan Eilean, a Mhoire nan gràs,
A ghiùlain ’s a riaraich ar Tighearna na phàist’,
Thoir dhuinne do chobhair, a Mhoire ro naomh,
Is glèidh sinn o bhuaireadh ’s o thruailleadh an t-saogh’il.

[TD 351]

[Beurla]

[TD 352]

Is oighreachd air leth dhut na h-Eileanan Siar
’S na h-eòin dhut a’ seinn ann le aoibhneas cho fìor,
A’ tairgsinn an ciùil gu do chrùn-chathair àrd,
Gach pong san laoidh-mholaidh nad onair a-mhàin.

Tha sinne mar ionnan a’ togail ar ciùil,
’S le tabhartas ceòlmhor a’ glòradh do chliù.
O, aonaich na h-Eileanan ’s beannaich an àl -
Le thusa bhith stiùireadh, bidh ’n cùrsa nas fheàrr.

O chobhair nan deòraidh, a sheòlaid nan gràs,
A dhìdein nan cinneach bhon gineadh gum bàs,
Bi dhuinne nad fhasgadh air taisteal ar beò,
Nad bhoillsgeadh san dùbh’rachd nuair ’s dùmh’l ’ios an ceò.


105. Fàilte Dhut, a Mhoire, Fàilt’

Fàilte dhut, a Mhoire, fàilt’,
Fàilt’, a Bhàn-righinn gheal nan òigh;
Beannaicht’ tha thu measg nam mnà,
Thu le gràsan làn is còrr.

Maille riut tha Tì nan Dùl,
Rìgh is ùghdar tìr is cuain;
Thug thu daonndachd dhà nad fheòil
Mar a dh’òrdaicheadh bho shuas.

Beannaicht’ an cridhe nad chom
’S toradh do bhronn, a Mhoir’ Oigh;
Ann an caladh-dìon do chrè
Thionndaidh Facal Dhè na fheòil.

A Naomh Mhoire Mhàthair Dhè,
Thusa reul na madainn òig,
Cùm ar cùrsa gun dhol cam
Air ar sligh’ an gleann nan deòir.

Guidh air ar son-ne ri Dia
Dhan tug thusa cìoch is glùin;

[TD 353]

[Beurla]

[TD 354]

Paisg a-staigh sinn na do chom
Mar a phaisg thu Rìgh nan Dùl.

Feadh ar beatha san dubh-choill’
Biodh do shoillse dhuinn na iùl,
’S mar ri Iosa aig uair ar bàis
Bi gar fàilteachadh a-null.


106. Laoidh Statue Ruaidheabhal

Bha daoine riamh a’ smaointinn gur i Eamag an t-Saoir Bhuilsean à Hogh Mòr a rinn an laoidh seo mun statue a thog Hew Lorimer air Ruaidheabhal an Uibhist a Deas. Ach bhiodh i an còmhnaidh a’ cur a cuid bàrdachd gu Dòmhnall Iain airson ceartachadh ages dh’inns esan dha theaghlach fhèin gun do dh’iarr i air an laoidh seo a sgrìobhadh dhi. Bha i an dòchas gum biodh barrachd spèis aig a dithis bhràithrean dhi an dèidh dhaibh a bhith cur sìos air a’ bhàrdachd aice. Gu dearbh, bha e riamh na iongnadh nach do nochd dad le Dòmhnall Iain fhèin mun statue. Leis cho mòr ’s a bha an naidheachd aig an àm (1957), tha e doirbh a chreidsinn nach dèanadh e laoidh air a’ chuspair.

Bithidh beachd aig cuid nach eil a’ bhàrdachd cho math ’s as àbhaist dha - ach bhiodh e cleachdadh stoidhle na bu shìmplidhe anns na laoidhean co-dhiu.

Air cnocan fraoich air Ruaidheabhal
Tha mhaighdean chiùin a’ tàmh,
A h-aghaidh ris na siantanan
’S i coingeis fuachd no blàths;
Na h-Eileanan ’s iad crochte rith’
A’ sireadh meall de ghràdh,
’S gu mair i fad na’ linntean ann
’S gach neach san uaigh a’ cnàmh.

B’ e latha mòr dhan eilean seo
Nuair thogadh suas i ’n àird,
Iomhaigh Mhoire bheannaichte
’S i coisrigte dhan àit’:
’S gach coigreach thig thar chuan ugainn
Gun fois aca neo tàmh
Gum faic iad Statue Ruaidheabhal
’S a dealbh an-diugh ’s gach ceàrn.

[TD 355]

[Beurla]

[TD 356]

’S an Crìosdaidh còir a fhuair ann i,*
Gun b’ànrach bha gach ceum
Thug e gus a fàgail
Aig na h-Eileanan na dhèidh:
Gun ghabh e iomadh saothair
’S dha chuid nàimhdean cha do ghèill -
Bha tacsa fìor ri ghualainn-sa
A dh’fhàg gach sligh’ dha rèidh.

Iomhaigh a mic ri gualainn ann
’S a shùilean ciùin le blàths,
’S E sealltainn air gach aon againn
Na thruas aige rir càs:
B’ E ’m buachaill’ E nach trèigeadh sinn
’S nach fhàgadh sinn fo chràdh;
Gun inns ar crann-ceusaidh dhuinn
Na dh’fhuiling E air ar sgàth.

Ged shèideadh gailleann tuathach oirnn
Le clach-mheallain chruaidh thar sàil’,
’S ged bhiodh stoirm bhon iar-dheas ann
’S na neòil ri ruaig gu h-àrd
’S ged bhiodh cruas nan tàirneanach
Cur crith air cuan ’s air làr,
A’ mhaighdean gheal air Ruaidheabhal,
Bidh bhuaidh aice ’s gach càs.

Ged bhiodh m’ inntinn ìseal
’S mi gun fhonn, mar ’s tric a tha,
Nuair chì mi choinneal fhollaiseach
Tha shuas air beinn gu h-àrd,
Gun till mi staigh nas toilichte,
’S mi cuimhneachadh le gràdh
Na gràsan fhuair na h-Eileanan
Air Latha-Fèill an àigh.

Nuair thèid ar sligean saoghalta
Le cùram sìos dhan làr


* B’ e seo Mgr Iain Moireasdain a bh’air cùl an oidhirp gus an statue a thogail. Choisinn e am far-ainm Father Rocket leis cho làidir ’s a bha e strì an aghaidh Rocket Range ann an Uibhist.

[TD 357]

[Beurla]

[TD 358]

’S a bhios sinn, mar ar dòchas,
Anns a’ chòmhlan naomh gu bràth,
Mar ghathan geal na grèine
A’ sealltainn sìos le bàidh
Air an ìomhaigh chiùin th’ air Ruaidheabhal
Am measg an fhraoich gu h-àrd.

’S ar sinnsrean bha cho dìleas dhi
Cha d’ dh’fhàg i riamh fo ghruaim,
Màthair naomh ar Slànaigheir
Bha ann an càs cho cruaidh;
’S ma leanas sinn san lorg aca
’S ar n-earbsa chuir na duais,
Gu faic sinn fìor na h-àilleachd i
An glòir na Flathas shuas.


107. A Mhoire Mhìn-gheal

A Mhoire mhìn-gheal, a mhèinn nan gràsan,
Do dh’aona Mhac Dhè bu tu fhèin a mhàthair:
Stiùir mo cheum-sa tro rè mo làithean
Air sligh’ an dòchais gu sòlas Phàrrais.

Dìon gach là mi bho chràdh is leònadh;
Lìon gu làn mi le gràs do thròcair;
Ciùinich m’ àrdan gu sàmhchair òigheach,
Air sgàth a’ phàistein a dh’fhàs bhod fheòil-sa.

Oigh ro-chliùiteach, bi rium-sa bàidheil,
Paisg is cùm mi fo lùb do ghàirdein;
Las led shoillse gach duibhre ghràineil
Tha dubhadh m’ eòlais air òr do ghràsan.

Tog do naoidhean mar lainntear iùil dhomh,
Los tron oidhche nach caill mi ’n cùrsa;
Bi toirt làmh dhomh an càs an stiùiridh
Gu port mo dhòchais, mo chòir ’s mo dhùthchais.

[TD 359]

[Beurla]

[TD 360]

108. Urnaigh Naomh Francis (Paraphrase)

’S e Mgr. Cailean MacAonghais a dh’iarr air Dòmhnall Iain an ùrnaigh ainmeil seo eadar-theangachadh. Chan eil e na iongnadh gun do dhùisgeadh ùidh a’ bhàird - a chionn tha i mar gheàrr-chunntais air fheallsanachd fhèin.

A Thighearna, dèan mise nam theachdaire sìth;
Fuath biodh às m’ aonais, biodh gaol na mo chrìdh’;
Far an tachair an ciùrradh, biodh mathanas saor;
Is far am bith teagamh, biodh creideamh is gaol;
Far faighear eu-dòchas, biodh dòchas nas fheàrr;
Far faighear an duibhre, biodh soillse nan gràs;
An àite bhith brònach, biodh sòlas is àgh;
’S biodh Tighearna na glòrach an còmhnaidh nar pàirt.

A Mhaighstir Dhiadhaidh, O deònaich nad ghràdh
Nach iarr mi bhith socrach ’s an-shocair aig càch;
Nach seall mi mo thuigs’ ach bhith tuigseach mi fhìn;
Nach iarr mi gaol chàich ach gun gràdhaich mi Sibh;
Oir ’s ann ann an tabhartas gheibh sinn gun dìth,
’S ma thairgeas sinn mathanas, mathar dhuinn fhìn,
’S cha bhàs dhuinn a th’ ann ged a stampar an ùir,
Ach aiseirigh ghlòrmhor gu beò-bhith às ùr.

[TD 361]

[Beurla]

[TD 362]

Appendix

Pìosan nach robh anns a’ chiad chruinneachadh.

109. Oran na Beinne Mòire

Dàn a rinn am bàrd ron Chogadh nach do chuir e fhèin ann an Sguaban Eòrna. ’S dòcha gun robh e den bheachd nach robh an dàn cho math ’s a dh’iarradh e fhèin aig an àm. Ach tha e a’ nochdadh na h-ìre a ràinig e na dheugadair.

Am Fonn: car coltach ri Oran an t-Samhraidh (faic t.d. 32)

Gur e Bheinn Mhòr le a stùcan casa
Beinn as dreachmhor cluaintean leam,
Le gleanntan fasgach, corrach, bailceach,
Pailteas ghlacan uain’ innte;
Gur iomadh leac is fròg is glaic
A tha ri fhaicinn shuas innte, (96)
A sheas gun ghealtachd, làidir, tapaidh
Ris gach sneachd’ a bhuail oirre.

Air feasgar samhraidh b’ e bhith ann
A thogadh sannt nan duan orm,
Ag èisteachd cainnt is ceòl nan allt
A’ ruith nan deann gun fhuarachadh;
A’ fraoch neo-ghann air feadh nan gleann
’S e null ’s a-nall cho luasganach
Is gaoth nam beann a’ tighinn na deann
Feadh chùiltean cam na’ fuaraidhean.

Tha sealladh àghmhor far a bàrr -
Gur mòr a b’ fheàrr leam cuairt thoirt ann
Far faighinn àileadh glan an t-sàile
Tighinn le slàint’ thar chuan thugainn,
’S na sruthain làn len torman àrd
A’ ruith le gàir nan cuartagan
Den uisg’ as àille, blas gum chàil air -
’S e chuir slàinte bhuan unnainn.

’S ri laighe grèine, àm a’ Chèitein
’S dealt nan speur air suaineachadh
Air bhàrr nan geug ’s air feadh nan rèidhlean,

[TD 363]

[Beurla]

[…]
<eng>109. Song of Ben More<gai> (97)
[…]

[TD 364]

A’ cur eibhneas buan orra:
Bu bhrèagh’ an t-àm sin bhith sa ghleann -
B’ e ’n sealladh greannmhor, luachmhor e
Nach eil ri shealltainn anns a’ Ghalldachd
Eadar ghleann is fuar-bheannaibh.

’S bidh sòbhrach òr-bhuidh’, reul gach pòir,
Sna lagain feòir ga cuartachadh;
Bidh canach bòidheach, mìn-gheal, leòmach
Feadh nan còs cur snuadh orra;
Bidh breacan rìomhach de gach dìthein,
Neòinean mìn-bhuidh’ ’s cluaran ann
’S air feadh nam mill bidh ’n uiseag bhinn -
Bidh guth a cinn nad chluasan ann.

Ri aimsir chiùin ’s gach meall fo dhriùchd,
Bu taitneach leam bhith shuas ann -
Gheibhinn sìth gun diomb’ le còisir-chiùil
A b’ fheàrr na ionntas luachmhor ann.
Le fàileadh cùbhraidh bhàrr nam flùr,
Bhiodh deathach ’s stùr air fhuadach às,
Ach pailt ’s gach taobh, ri fhaicinn daonnan -
Geugan fraoich, mo shuaicheantas.

Tha gleanntan garbha, socair, falachaidh
Far nach balbh feadh chluainteagan
Na sruthain chama-lubach, neo-fheargach
Ruith air falbh neo-bhruailleanach
’S am bradan tarra-gheal, dathte, dealbhach,
Meanbhchuileag ga bhuaireadh ann,
’S e snàmh air falbh cho sàmhach balbh
Gu faigh e fairg’ is cuan thoirt air.

’S gun dùin mi ’n rann le bàidh nach gann
Don bheinn as greannmhoir’ snuadh a th’ ann,
Gun dùisg i cainnt às ùr nam cheann
Le mi bhith sealltainn suas oirre:
Gun sheas i cinnteach tro na linntean
Anns an tìr as buaidhche leam -
An Uibhist àrd nan cnoc ’s nam bàgh
Sna lìonadh tràth an t-uachdar dhomh.

[TD 365]

[Beurla]

[TD 366]

110. Fàilte Mhurchaidh ’icPhàrlain do dh’Uibhist

Bha spèis riamh aig Dòmhnall Iain do bhàird eile. Rinn e seo an dèidh do Bhàrd Mhealaboist tadhal air ann am Peighinn nan Aoirean. (Faic cuideachd t.d. 322.)

Fàilt’, a Mhurchaidh ’icPhàrlain,
Do dh’Uibhist bhàghach nam pòraibh
Do bheatha dùbailt’ dhan dùthaich,
Innis chliùiteach nan òran, (98)
Far ’m b’ e Ghàidhlig an tùs-ghuth
Le beith, luis agus Ogham.

Cho-sheulaicheadh aonadh
Pheighinn nan Aoirean is Mhealaboist
Nuair a sheas thu aig m’ fhàrdaich
Ann am bràithreachas dearbhte:
Thuit ri talamh dha-rìribh
Gàrradh-crìche an tearbaidh.

Chan eil smeòrach Chlann Dòmhnaill
’N-diugh cho ceòlmhor ’s a bhà i
Eadar crois Chille Bhrìghde
’S talamh-sìl Bhaile Ràghaill,
Ach tha foirfeachd na dùrachd
Cheart cho dlùth anns an fhàilte.

Chaidh ar cainnt a dhì-fhlùradh
Ann an cùirtean na h-Alba
Fada, fada ror linn-ne
Ann a’ sgrìobhadh ’s an seanchas,
Gus nach labhrar an tràths’ i
Ach an ceàrnaibh nan Garbh-chrìoch.

Tha do chliù-s’ air a dhearbhadh
Eadar Albainn is Eirinn,
Leth rid chridhe do chànan -
Chuir thu ’n àirde do spèis dhi;
Cha b’ e miodal ri tighearnas
Bun-fhreumhach do chreud-sa.

Ma tha ’n dàn dhut gun till thu
Dh’Uibhist ghrìopach nam bàghan,

[TD 367]

[Beurla]

[…]
<eng>The barriers of division.<gai> (99)
[…]

[TD 368]

Faic sìnte dhut daonnan
Làmhan sgaoilte na fàilte,
Mar bha ’n dùthchas a’ cleachdadh
Ann an eachdraidh nan Gàidheal.


111. Freagairt don Bhàrd

An dèidh do Dhòmhnall Aonghais Bhàin dàn a chur gu Dòmhnall Iain ga mholadh, fhuair e am freagairt còir seo bhon bhàrd.

Tapaidh leat airson do dhàin,
A Dhòmhnaill Aonghais Bhàin, a charaid;
Mhol thu mise tòrr na b’ fheàrr
Na bha mo thàlannan air airidh.
Tha do sgrìobhadh fhèin a’ dearbhadh
G’ eil thu sealbhach ann an ealain
’S gu bheil gibhtean a bha ’n duathar
Tighinn am bliadhna suas nar sealladh.

Gur e ’n gleann san d’ fhuair thu d’ àrach
Creathall bàrdachd agus stòiridh;
Chaidh a loidhneagadh le dùthchas,
Cuibhrige de chliù ga chòmhdach.
Chaidh thu fhèin na broinn a thàladh,
Fuaim na Gàidhlig blàth gad theòthadh,
’S ghin gach feart sna phaisgeadh dlùth thu
Bàrd às ùr do ghleann na ceòlraidh.

Cùm do pheann a’ ruith gun saothrach,
Na leig meirg air caoin do thàlant,
Cuir na theine feur is fraoch
Le lasair theth o ghaoth na bàrdachd:
’S e mo dhùrachd fhìn gad ionnsaigh
Feabhas tighinn às ùr nad shlàinte -
Saoghal fada, fallain, ceòlmhor
Dhut, a Dhòmhnaill Aonghais Bhàin, bhuam.

[TD 369]

[Beurla]

[…]
<eng>After Donald MacDonald, South Lochboisdale, had sent Donald John some verses in his praise, he received this generous tribute from his fellow bard.<gai> (100)
[…]

[TD 370]

112. Oran na Feòla

Cuimhneachan air na lathaichean nuair nach robh dòigh air feòil a ghleidheadh ach le salann a chur oirre. Gu tric bhite a’ marbhadh caora àm na Nollaige.

Am fonn: Mo nighean chruinn donn air bharraibh nan tonn

O illirinn ò ’s na uillirinn ò
’S o illirinn ò rò innsidh mi,
O illirinn ò ’s na uillirinn ò.

Gur mise tha buidheach an-diugh leis an fheòil -
Chaidh tuilleadh ’s a chòir air trinnsear dhomh.

’S e ’n fheòil a bh’aig Anna thug m’ fhallas gu làr,
’S chan fhaigh mi gu bràth bhàrr m’ inntinn i.

Bha ceathramh den reithe na laigh’ air a’ bhòrd,
Is Anna cur dòigh air trinnsearan.

Nuair thòisich an cagnadh ’s am mabladh air feòil,
Bha brag aig na beòil gu dìcheallach.

Ar leam gu robh ’n salann na mheallan nam bheul,
Is brag aig na fiaclan ìseal air.

Bha cuid dhith cho righinn ’s nach b’ fhuilear dhomh ’n tàl
Ga gearradh na h-àireamh bhìdeagan.

Cha ghearradh tu snap dhith le forc no le sgian,
’S cha phiocadh tu iall le d’ ìnean dhith.

Chan iongnadh ged bhithinn an impis bhith marbh,
’S ged bhithinn gu dearbh ga innse dhuibh.

Gun deachaidh na gallain gu h-ealamh leam òl -
Bha pàthadh san fheòil bha mì-chiatach.

Gun òlainn de dh’uisge mun caisginn mo mhiann
Na rachadh a lionadh thruinnseachan!

Cha b’ urrainn dhomh fuireach nam shuidhe ’s nam thàmh
’S mi faireachdinn cràdh is dìobhairt leis!

[TD 371]

[Beurla]

[TD 372]

113. Còmhdhail nan Seanchaidh 1985

Slàinte na còmhdhail - ’s e chòmhdhail a b’ fhiach i -
Thachair sinn còmhla ’n Taigh-òst’ Eilein Iarmain;
Eileanaich ealant’ is fir far na mòr-thir,
Seanchaidhean barrraichte ’s caileagan bòidheach.

Slàinteachan mòr do Sgoil Eòlais na h-Alba,
Slàint’ Iain Noble, dha chòiread sa’ Laimrig;
Slàinte do bhuidheann luchd-ealain ar dùthcha -
Uile dhuibh, fhearaibh, mo bheannachd-sa dùbailt.

Chuala sinn naidheachdan, chuala sinn òrain,
Chuala sinn eachdraidhean, beachdan is còmhraidh;
Chuala sinn uile rud buileach a b’ fheàrr leinn -
Chuala sinn sluagh a’ cur luach air a’ Ghàidhlig.

Fhuair sinn ann fàilte bha blàth agus fialaidh -
Aoigheachd a b’ fhèarr cha do phàirtich mi riamh ann:
Biadh ann am pailteas ann, cleachdadh an dùthchais,
Coibhneas is fialachd a’ riarachadh bùird ann.

Dhùisg unnainn pròis a bhith ’n còmhlan cho àraid,
Seanchaidhean tùrail ’s luchd-ionnsachaidh Gàidhlig;
Nìghneagan greannmhor a’ samhlachadh bòidhchead,
Binneas an ciùil a’ toir’ dùbhlan do smeòrach.

Chunnaic sinn maisealachd ainneamh ri lèirsinn,
Glinn agus mullaichean ’s bruthaichean Shlèibhte -
’S beathachadh inntinn dhomh fìor obair nàdair,
Isle nan gleanntan fo bheanntannan àrda.

Beannachdan bhuamsa gu uachdaran Iarmain,
Gasdachd is uaisle ga chuartach’ mar fhìor-uisg’;
Fuaran tha taomadh le gaol a cho-bhràithrean -
Iain a charaid, air m’ anam, mo làmh dhut.

Buaidh gu robh leibh ann a’ strì-chath na Gàidhlig,
Cuimhneachan prìseil à dìleab ar màthar;
M’ earbsa gu’ soillsich i dhuinn mar na reultan
Coinneal ar n-eachdraidh a las sibh a’ Sléibhte.

[TD 373]

[Beurla]

[…]
<eng>Greetings from me to the laird of Iarmain – (101)
[…]

[TD 374]

Notes

(1) p.14: The Cròic is the bay immediately west of Peninerine and Na Geàrr-sgeir are the rocks which form its southern boundary.

(2) p.14: Crò can be a cattle fold - or narrows. In this case the name applies to the area where the Howmore river exits from the north-west end of Loch Roag which lies between Peninerine and Howbeg. This area is close by the area where the tacksman once lived before Howbeg was broken up into crofts so either translation might be appropriate. However, local tradition is that the exit of the Howmore River has was once much further west so the area may well have been a cattle fold.

(3) p.16: Donald Macintyre (Dòmhnall Choinnich Chaluim) from North Boisdale.

(4) p.16: Gavin Macleod from Edinburgh, who was a piper and winner of many awards as a dancer. Despite the bard’s protestations, it would appear that he and his companions achieved a respectable standard in such dances as the Highland Fling and Lochaber Broadswords as well as in the Sword Dance. See Fo Sgàil a’ Swastika (Acair 2000).
The Reel of the 51st Division was actually composed by officers of the Cameron Highlanders while prisoners of war in Germany.

(5) p.24: The battle of Inverlochy in 1645, recorded so triumphantly by Iain Lom MacDonald in Latha Inbhir Lòchaidh.

(6) p.24: See note 1

(7) p.26: The bard himself used seamragan luachmhor on tape but this may have been a slip of the tongue.

(8) p.26: Gèideabhal (cf. Goatfell) - the correct name for Ben More (Big Mountain).

(9) p.30: One of MacBrayne’s ships which served the Uists and Harris from Mallaig. Her sister ship Lochearn connected the southern isles with Oban

(10) p.30: Hecla and Ben More (see Note 8) are two of the three peaks which dominate the eastern skyline of Peninerine. Haarsal is the small hill east of Howmore.

(11) p.30: See note 1.

(12) p.42: Chlòsaid - a small room between kitchen and bedroom in the old houses.

(13) p.44: Dùghall an Tàilleir drove a travelling grocer’s van.

(14) p.46: On tape the bard had an extra verse here:

[TD 375]

<gai>Gur tric mi nist a’ cuimhneachadh
Nuair bha sinn cruinn ’s sinn òg,
Gun dragh, gun uaill, gun fhoill unnainn
Ach faoineis grinn gun ghò;
’S gur beag san uair a smaointich mi
Gu sgaoiltear sinn cho og
’S gu fàgainn pàirt dhem chompanaich
Air àraich lom gun deò.<eng>

Often I remember
When we were together young,
Without care, pride or guile
But fine naïve innocence;
How little did I think then
We’d be dispersed so young,
That I’d leave some companions
Lifeless on the bleak battlefield.

(15) p.49: ’S mun tug i brag - lit. “before it made a cracking (or crunching) sound”. The Gaelic idiom has no direct English equivalent.

(16) p.60: Gèideabhal and Hecla - See Notes 8 & 10. Teach an Triubhais is usually known as Corodal and is the third highest of the South Uist bens.

(17) p.60: Buail’ a’ Ghoill - the southern (higher) peak of Gèideabhal (see Note 8).

(18) p.68: Blar an Tronnga was fought by the MacDonalds against a raiding party of Macleods. The site is in the foothills near River Roag. The famous bowman Gille-Pàdraig Dubh Macintyre (whom the bard Donald Macintyre claimed as an ancestor) played a valiant part in the battle - according to a tale from Angus Maclellan, Aonghas Beag Mac Aonghais ’ic Eachainn, from Frobost recorded in the School of Scottish Studies.

(19) p.70: Ruairidh an Tartair (Rory the Turbulent) - chief of the MacNeils of Barra at the beginning of the 17th century. He also had the lands of Boisdale in South Uist until 1604 when Donald MacDonald of Moidart defeated his brother Murdoch MacNeil. A notorious pirate, he incurred the wrath of Queen Elizabeth of England who demanded that James VI punish him. He excused himself to the king on the grounds that he thought he was serving His Majesty by “annoying the woman who had killed his mother”!

(20) p.70: This song is a much exaggerated account of a true incident involving the late Archie MacCormick of Eochar.

(21) p.72: The reference to Demerara rum dates the incident to the post-war period when whisky was virtually unobtainable.

(22) p.74: Crìosdaidhean (lit. - Christians) can have a more general application to decent, upright folk.

(23) p.74: Originally: A bha aig Dòmhnall na phàiste [That Donald had as a baby].

(24) p.74: John Clark had a general store (Bùth Sheonaidh Clark) near the pier at Lochboisdale.

(25) p.74: Originally ’S i a’ tionndadh a tòine [Turning her back on me]

(26) p.74: The original had a final verse:

<gai>’S mise rinn a’ chearbaiche
Falbh air a’ chùrs’ ud -
Gun chuir e gu h-aimlisgeach<eng>

What a fool I was
Setting off on that course,
It has done great mischief

[TD 376]

<gai>M’ ainm feadh na dùthchadh:
’S duiliche leam càch
A bhith ràdh air mo chùlaibh
G’ eil cailleach anns an Iochdar
Toirt cìoch air a glùin dhomh!<eng>

To my name throughout the island.
The worst for me is for others
To be saying behind my back
That an old woman in Eochar
Gives me suck on her knee!

(27) p.78: The bard wrote, ‘Cho fad ’s a thèid biùg a màladh ann’ - which implies that the sound goes into the bag. This may have been a slip of the pen. ‘Cho fad ’s a thig biùg à màladh ann’ would make more sense.

(28) p.83: Although nowadays this tune is associated with a Lewis song, it was common in Uist also.

(29) p.87: The bard wrote grèite, which is given as grèidhte [prepared, dressed] in Dwelly. However, grèidheadh could mean ‘sunning, warming’ in South Uist as in bha e ga ghrèidheadh fhèin aig an teine [he was warming himself at the fire].

(30) p.94: The original version had only seven verses. By the time Sguaban Eòrna was published in 1971 there were another ten of philosophy and speculation - including the beautifully simple verse 15.

(31) p.104: The grave (now protected by a wooden fence) is just below the yard of the thatched house which is currently a youth hostel but once belonged to John MacDonald - Mac Iain Oig.

(32) p.116: Mary Maclean was sometimes known as Màiri na Buaileadh.

(33) p.126 This last couplet is as sung by the bard on tape. The original in Sguaban Eòrna was:

<gai>Gus ’n chrìochnaich am Bùidsear
An dùil bha nam blàth-chridh.<eng>

Until the Butcher ended
The hope in their warm hearts.

‘The Butcher’ was the nickname given to the Duke of Cumberland for his brutal suppression of the Highlands after Culloden.

(34) p.127: Although the bard refers to ‘iùdhaich’, the context makes clear that he intended a more general target. His sympathy for the sufferings of the Jews is evident in works such as Cogadh no Sìth and Na Neòil.

(35) p.130: On tape the bard himself sang: Mar bhrùidean an fhàsaich [Like brutes of the wilderness]. However, the word brùideadh occurs in line 6 of the verse.

(36) p.132: This line is as sung on the same tape. It makes better sense than the original in Sguaban Eòrna - ‘Ach rinn Alba ris coibhneas’ [But Scotland showed him kindness].

(37) p.134: Dreòllain - old name for Mull and Clan Maclean

(38) p.137: The adjudicator wrote - “A near classic undoubtedly… Remarkable scope of conception and perfection of execution… must be preserved.”

(39) p.138: Oral tradition has it that Vorran Island was cut off from the mainland on the night Colin MacDonald of Boisdale was born. Although the

[TD 377]

island was bare rock in 1998, the editor remembers it as a grassy nesting site for eider ducks in the 1950s.

(40) p.141: Carrageen seaweed can be used as the basis for a blancmange-like pudding.

(41) p.141: For a graphic description of the poverty which forced the people to depend on the shellfish of the rocks for food at the end of the 19th century see The Outer Isles (Ada Goodrich-Freer, 1902). She wrote of South Uist under the ownership of Colonel Gordon, “Nowhere in our proud Empire is there a spot more desolate, grim, hopelessly poverty-stricken”.

(42) p.143: According to Morag Cumming, this was probably composed in 1948 when she was 17. This was the year DJ won the Bardic Crown and he stayed at their family home in Paisley while attending the Mod ceremony in Glasgow.

(43) p.146: Donald Archie Laing - clerk to the Drimsdale Grazing Committee.

(44) p.149: Donald Macsween (Dòmhnall Mòr Eòghain) lived in Drimsdale House. In the days when rabbits were a popular part of the diet, trapping rights on the machair could be rented.

(45) p.150: Roderick Johnstone (Ruairidh Mac Dhonnchaidh Mhòir), Howmore.

(46) p.150: Rob Sweeney lived with Roderick Johnstone.

(47) p.150: John Macintyre of Howmore.

(48) p.154: Howmore Temple is reputed to have been one of the most important religious sites in the islands. Part of the See of Iona, it was both a religious seminary and burial place of island chiefs.

(49) p.164: Isabel Maclellan (Iseabal Mhuileag) whose house was a favourite cèilidh place. However, the fact that Nellie MacNeil (the bard’s future wife) is named as hostess suggests that the incident took place in the home of the MacDonalds (just across from the bard’s house) where she was housekeeper.

(50) p.166: Seonaidh Macphee and Rob Sweeney from Howmore.

(51) p.166: Dòmhnall an t-Saighdeir - Donald Johnstone, Peninerine - also celebrated in song by Donald Macintyre. (See Sporan Dhòmhnaill p. 124).

(52) p.166: Nellie MacNeil - later the bard’s wife - who lived with the MacDonalds (see Note 44).

(53) p.166: Na leadain - Litany (Rosary). Neighbours would gather of an evening in each other’s homes to say prayers together.

(54) p.166: Hallowe’en customs in South Uist included the hiding of rings and the old silver coins such as threepence, sixpence and shilling in the brose. These gave the lucky finders a scale of wealth for their future spouses (the shilling promised the highest good fortune). The finder of a ring could expect to marry within the year. In addition straws were cut to a length and inserted in holes in half a potato, which was then placed on the fire. If the

[TD 378]

straws leaned towards each other as they burned, then this also indicated imminent marriage. Conversely, if they leaned away from each other, chances of matrimony were bleak indeed!

(55) p.170: There was a rumour that the bard’s sister Ann had composed this song but her son Donald produced a manuscript in DJ’s handwriting and his stepson, Donald MacNeil, has a recording of the bard himself singing the song. Another verse has been found which might have been added by Ann:

<gai>Gu robh Handel ’s Mantovàni,
Bha Tchaikovsky ’s Korsàkov,
Strauss is Chopin agus Bhàgner
Air na clàir a bh’ aig Bean Eòin.<eng>

Handel and Mantovani,
Tchaikovsky and Korsakov,
Strauss, Chopin and Wagner
All on records at Bean Eoin’s.

Eòin MacDonald, despite having been lame from childhood, was an active crofter and clerk to the grazing committee in Howbeg. Meetings of the committee were signalled by flying a flag at the top of the Cuidhe Mhòr (the hill between Howbeg and Howmore). His wife Mary Ann was a Protestant - see Donald Macintyre’s song Ma b’ fhìor gun do thionndaigh Bean Eòin in Sporan Dhòmhnaill, p. 240 (Scottish Gaelic Texts Society).

(56) p.170: An fhadhail - the ford. The Howmore River could be crossed at low water near Eòin’s house. The stepping stones can still be seen (1998).

(57) p.172: This line is as sung by the bard on tape. In the ms, however, he was more diplomatic: ’S thug e cunntais air na h-euchdan [He recounted all the deeds].

(58) p.172: Roderick MacDonald (Ruairidh an Tàilleir) of Peninerine had been a prisoner of war with the bard in Germany.

(59) p.174: The chorus and verses 4 & 6 plus the first quatrain of verse 5 (shown here in italics) were re-cycled, slightly modified, from an earlier love song.

<gai>Chan iongnadh ged bhithinn,
Ged bhithinn, ged bhithinn,
Chan iongnadh ged bhithinn
A tighinn oirr’ a thòir:
Chan iongnadh ged bhithinn
A ghaoil, ga do shireadh,
’S do phògan cho milis
’S tha mhil air an ròs.

A mhàldaig as buaidhche,
Dèan èisteachd rim dhuanaig -
’S e d’ àilleachd a bhuair mi
Bhon fhuair mi ort eòl;
’S tu àilleag nan gruagach
As àillidhe snuadh leam
’S chan fhàgainn-sa bhuam thu
Air cuachan dhen òr.

[TD 379]

Gur soillse dham shùil thu
Nuair bhoillsgeas tu dlùth dhomh
Mar dhaoimein am bùthaidh
A’ mùchadh a’ chòrr:
’S tu reul a nì iùl dhomh
Mur lèir dhomh mo chùrsa
’S tu bàn-righinn na’ flùran
An cunntais nan òigh.

Gur dualach ro-rìomhach
Tha cuaillein na h-ìghneig
Na chuairteagan mìne
Mar shìod’ air a chòrn;
’S nuair ghluaiseas a’ chìr e,
Mud ghuaillean gu sìn e,
’S gur luachmhor leam fhìn e
Na mheudachd dhen òr.

Do ghruaidhean a’ deàrrsadh
Mar chluaran ’s am blàth air,
Tha uaisle nad nàdar
’S gun àrdan nad fheòil:
Sùil chaogach an càradh
Fon chaol-mhal’ as àille,
’S e d’ aogas, a mhàldaig,
Thug bàrr air gach òigh.

Tha t-àilleachd-s’ a’ mùchadh
Gach rìbhinn san dùthaich,
Gur mìlse na ’n ubhal
Anail cùbhraidh do bheòil:
Gur samhla dhan t-sùil thu
Ri blàth bhiodh air flùran
A’ deàrrsadh fon driùchd
Anns an ùr-mhadainn òig.

Mo chridhe gun ghluais e
’S gun lìon e le luaidh dhut,
A cheud uair, mo chuachag,
A fhuair mi do phòg;
’S chan iarrain do shuaimhneas,
A ghaoil, ach do bhuannachd,
Is d’ fhaotainn rim ghualainn
Le cruaidh-shnaoim na còir.

[TD 380]

Do chneas leam is bàine
Na ’n sneachda ga chàthadh,
Deud snaight’ an dlùth-chàradh
An càirean do bheòil;
Do mhin-mhuineal bàn-gheal
Mar fhaoilinn an t-sàile
’S do chaoin-bhilean blàtha
Cho sàr-dhatht’ ri ròs.

Ach dùinidh mi ’n dàn seo
Le cùmhnantan làidir
Nach mùchar an gràdh dhuit
Tha blàth ann am fheòil;
Cha mhùch e ’s cha tràigh e
Gu ’n dùinear sna clàir mi -
’S le ùine gun càirich mi
Fàinne mud mheòir.<eng>

According to his sister Ann, this was composed for Mary Cameron (nee MacIsaac), Mairi ’Illeasbaig Nìll from Taobh a’ Chaolais. Because she lived in the MacEachen house in Peninerine (where she had come in 1947 to look after Bean Eachainn) she was known locally as Màiri Eachainn.

(60) p.182: Roderick the Tartar (see note 17).

(61) p.194: The cemeteries in Daliburgh and Stoneybridge.

(62) p.196: Donald Kilpatrick was the lifeboat coxswain. The TGB was not a self-righting boat and she was swamped by a huge wave. She was salvaged and posted to other stations and is now preserved on display at the Maritime Museum in Irvine (2000).

(63) p.202: Tiùmpan - harp - or other musical instrument.

(64) p.220: Donald Macintyre was an accomplished piper and dancer. In World War 1 he was Locheil’s personal piper in the 5th Camerons.

(65) p.222: These lines were chosen for Donald Macintyre’s plaque on the memorial he shares with the bard at Snishival, South Uist.

(66) p.226: This is the version in the bard’s own ms. However, the following lines were once inserted after the fifth verse.

<gai>Chruthaich Dia mi mar a b’ àbhaist:
’S e gum fàsainn bha na dhòchas -
Cha b’ e bha na inntinn idir
Gu robh mise gu bhith chòrr ann:
Chruthaich e m’ anam neo-bhàsmhor,
Ged bha peacadh Adhaimh beò air,<eng>

God made me as was his wont,
Expecting that I would mature-
It was not in his plan
That I should be unwanted:
He made my soul immortal
Though stained by Adam’s sin

[TD 381]

<gai>Ach bha Sàcramaid a’ Bhaistidh
Dol a thaisbeanadh na glòir dhomh.

Och, mo thruaighe, fàth mo dhòlais,
Chaidh mo chòir rithe dhòmhs’ a dhiùltadh -
Chan eil Baisteadh ann dhomh ’n dòchas
Mar a dh’òrdaich Rìgh nan Dùl dhomh;
Ach tha fìos gu nochd E bàidh rium,
Neo-chiontach de phàiste diombaidh
Nach fhaigh cead tighinn chun an t-saoghail
’S cothrom tighinn gu aois ri ùin’ ann.<eng>

But the sacrament of Baptism
Was to reveal glory to me.

Alas, cause of my sorrow,
My right has been denied me
I have no hope of Baptism
As ordained by God of elements;
But surely He will show me mercy
An innocent, unloved child
Not allowed entry to the world
Or chance to mature with time.

Donald John was a severe critic of his own work and he may have decided that these lines lacked the powerful simplicity and quality of the rest, or that the overt religious references might actually restrict the appeal of his message.

(67) p.228: Crois-tàra or crann-tàra - a piece of wood half-burnt and dipped in blood which could be carried by a relay of messengers to call the clan to arms (Dwelly).

(68) p.234: Dan MacDonald lived with his relative Mary Ann MacInnes, Màiri Anna Iain, at Stilligarry.

(69) p.236: Charles Maclean, Teàrlach Tiristeach, was the gamekeeper at Grogarry.

(70) p.236: Donny MacRury, Donaidh Thormaid Eòghainn (Stilligarry), was (allegedly) one of the first on the scene.

(71) p.238: The ruin of Iain Smith’s house is close to the Snishival road west of the remains of the birthplace of Donald Macintyre, Dòmhnall Ruadh Phàislig.

(72) p.254: Calum MacNeil from Barra was the Howmore schoolmaster in the Thirties.

(73) p.258: This verse was chosen for the bard’s plaque on the monument at Snishival which he shares with his uncle Donald Macintyre.

(74) p.258: These last two lines are as recorded by the bard himself on tape. The original version in Sguaban Eorna had

<gai>Air neo do dhìteadh le Crìosda
Do theine shìorraidh nach mùch<eng>

Or be condemned by Christ
To eternal unquenchable fire

(75) p.262: An enlarged collection of Donald MacDonald’s poetry (edited by Fred Macaulay) was published by Comann Eachdraidh Uibhist a Tuath in 1995. Another poem by Donald John - Carragh-Cuimhne Dhòmhnaill Ruaidh Chorùna - can be found on page 196 of that book.

(76) p.264: Hills of North Uist.

(77) p.272: Lamalam - the boggy area between Peninerine and Snishival.

(78) p.272: Loch Altabrog borders Peninerine and Snishival.

(79) p.272: See Note 1.

[TD 382]

(80) p.273: The Children of Uisne’s Way - the Milky Way.

(81) p.278: See Note 1.

(82) p.278: Alasdair Maclean took a keen interest in the livestock of the croft.

(83) p.284: The reference is to a Pakistani trader who made his home at Howbeg cross-roads in the Fifties - and spoke fluent Gaelic.

(84) p.285: Legend has it a hunter found the secret cave where the Feinn and their hounds sleep spellbound. Nearby hung the horn with which Fingal had summoned them to action. When the hunter blew on the horn they opened their eyes. At a second blast, they rose to rest on their elbows and the terrified hunter fled rather than sound a third blast.

(85) p.286: The ms has ’s a bhòidhead, which may be a slip of the pen (although, given the bard’s vocabulary, that is never a safe assumption).

(86) p.288: The bard’s Scottish nationalism did not prevent him expressing his genuine admiration for the Queen on her Jubilee. Cf his uncle Donald Macintyre (of similar political persuasion) who composed two poems to mark her coronation (Sporan Dhòmhnaill, pp 258-261).

(87) p.294: River Gheatry is a stream in Snishival; Barney’s River is in Pictou County, Nova Scotia.

(88) p.298: Borreraig in Skye was the site of the piping college of the legendary MacCrimmon family.

(89) p.303: Neil Campbell and Hugh Oliver were both awarded the Military Medal for their escape from St. Valéry from under the very noses of the enemy. The metre with its end-rhymes and the extra three syllables to the final line of the stanza is very similar to such 17th century poems as Och, a Mhuire mo dhunaidh (Neil MacVurich) or Thriall ar bunadh gu Pharao (Hector Maclean) - which also has irregular verse lengths.

(90) p.304: The Last Post has been sounded at the Menin Gate in Ypres at 8.00 pm every evening since 1928 - save during the Second World War.

(91) p.316: Cumhabhag is the bay just north of Ardmichael cemetery.

(92) p.320: An Duanaire: Poems of the Dispossessed 1600-1900 (Seán Ó Tuama, translated by Thomas Kinsella). Trí Rainn agus Amhrán is an Irish Gaelic term for a poem consisting of three syllabic verses and a verse in stressed metre.

(93) p.321: An Ceangal in Irish poetry was a final summary of the theme of the poem.

(94) p.322: Many of Murdo MacFarlane’s songs such as Cànan nan Gàidheal, A Mhòrag leat shiùbhlainn, Màl na Mara and Fàili, Fàili, Fàili Oro reached a wide audience in the 1970s, thanks to the recordings of the group Na h-Oganaich.

(95) p.336: The bard wrote ’S gasan coilgeineach an dùdain. Dùdan in Uist is a black mildew affecting oats and Dwelly has coilchinn for oats stunted by dry weather and usually pulled up by the roots.

[TD 383]

(96) p.362: The repetition of the word innte in the rhyme scheme confirms that this is an early work. It was a point of pride with the mature bard that he should not have to resort to repetition for either internal or end rhyme.

It is interesting to compare this song with the post-war Peigheann nan Aoirean (p.32). The metre calls for couplets consisting of three rhyming phrases with a three-syllable tag which rhymes throughout the poem. While the early work displays a remarkable standard for a teenager, the bard had mastered the demanding discipline in the later song.

<gai>Gun seinn mi ’n duan/ tha m’ inntinn suas,
Mo ruinn gum fuaigh mi/ còmhla iad<eng>

In this example there is internal rhyme between the last four syllables of each phrase. While this proved too restrictive even for one as gifted as Donald John, he is much more successful at maintaining the phrase end-rhyme.
(n.b. còmhla iad is written in accordance with orthographic convention but would be pronounced in Uist as three syllables - còmhladh ’ad).

(97) p.363: See illustration of the bard’s birthplace. Ben More (Gèideabhal) dominates the skyline in front of his house.

(98) p.366: This couplet was left blank in the bard’s ms, so the lines in italics have been added for completeness.

(99) p.367: tearbaidh - more commonly used for the separation of lambs from ewes.

(100) p.369: Donald MacDonald, Dòmhnall Aonghais Bhàin, died March 2000. Smuaintean fo Éiseabhal (a selection of his poetry edited and translated by Ronald Black) was published by Birlinn later the same year. His life story is also featured in The Voice of the Bard (Timothy Neat with John MacInnes - Canongate 1999).

(101) p.373: Sir Ian Noble - the prime mover in the setting up of the Gaelic College Sabhal Mòr Ostaig.

[TD 384]

Index of First Lines

A Bhàn-righinn nan Eilean, a Mhoire nan gràs				350
A chlàrsach theudach mo dhùthchadh					66
A chuain an iar, eil thu sàsaicht’						180
A lachag riabhach, na bi cho fiadhaich-					216
A mhaighdean òg as àille leam						6
A Mhoire mhìn-gheal, a mhèinn nan gràsan					358
A mhuinntir uil’ a’ bhaile seo							164
A Rìgh nan Rìghrean, mo Rìgh na phàiste					340
A Thighearna, dèan mise nam theachdaire sìth				360
Air cnocan fraoich air Ruaidheabhal						354
Air do mhachaire molach							284
Air fàillirinn illirinn iù horò èile						80
Alba, nad laigh’ air d’ uilinn							284
An seo nam shìneadh air m’ uilinn						240
Anail a’ ghlinne tro bhilean a’ brùchdadh					296
B’ e rocaid i, b’ e rocaid i							232
Bàrd na h-Alba: air a’ mhìos seo						212
Bha sneachda na chuibhrig air ìseal is àrd					348
Blàth anail chiùin na madainn shamhraidh òig’				246
Cha chòir dhuinn a bhith ’g ionndrain					274
Chaidh mi choimhead an-dè air						238
Chaidh ur fuadach às ur sealbhachd						320
Chan iongnadh ged bhithinn							174
Chan òl mi deur tuilleadh, deur tuilleadh, deur tuilleadh			56
Chì mi ’m bàgh an dealbh mo bhruadair					120
Chì mi bhuam an gàrradh-crìche						330
Chì mi thu tro cheò na h-ùine							2
Chuir mi eòlas orr’ bhom òige						300
Chunnaic mis’ thu Didòmhnaich						260
Chunnaic mise sibh ri saothair dhuais-ghoirt					194
Cluinn an trom-osna bho uisge na Vistula					280
Còig bliadhna fichead air ruith ris an àireamh				288
Cuimhneachain ri bonn a chèile						294
Dh’èirich suas a’ ghrian thar àirde						314
Dh’eòl sinn fios a bha dubhach						218
Do làmh, a Chrìosda, bi leinn an còmhnaidh;					344
Eachdraidh nan linntean sgrìobhte sna clachan				162
Fàilt’ is furan don Bhliadhn’ Uir						248
Fàilt’, a Mhurchaidh ’icPhàrlain						366
Fàilte dhut, a Mhoire, fàilt’							352
Feasgar foghair, diasan grànach						336
Feasgar samhraidh greannmhor, grianach					146

[TD 385]

Feasgar samhraidh sa chomh-thràth						200
Fhliuch deòir nam ban Ceilteach						310
Fhuair mi ’n cuireadh ud os ìseal						228
Fhuair mi leabhar brèagh’ às ùr						262
Fo throm-sgàile na h-aoise							254
Fonn ag ùrachadh còta							282
Fuaim a’ chladaich, binn an ceòl leam					272
Ged bhiodh gach bàrd agus seanchaidh					48
Gu bheil smaointean air m’ aire						116
Gu fuar ri uchd-bualaidh na mara						136
Gu seinn mi ’n duan, tha m’ inntinn suas					32
Gur e Bheinn Mhòr le a stùcan casa						362
Gur goirt a’ ghaoir a dhùisg annam						132
Hem bò hugi ò									70
Hòro ’illean, hao o ’illean							10
Hug i ri ò is hug i ò ro eile							4
Liath a’ mhadainn, ’s cha do dhùisg thu					316
Ma chanar rium bàrd, nach nàr mur h-aithris mi ’n duan			112
Ma fhuair mi buadhan nàdarra						268
Mi ’n seo nam aonar sa bhealach						154
“Mise nighean Rìgh-fo-Thuinn						270
Mo chridhe fo leòn, ochòin, nach mi bha leat thall				114
Molamaid Iosa le briathran neo-ghann					348
Mu iomlaid mionaid de thìde							302
Mun chladhaich tuil nan àrd na claisean eagach				328
Neòil an fheasgair trom a’ ciaradh						332
Nìghneagan òga tha eòlach air gaol						290
Nuair thog i mach gu fairge							196
O Angela bhàn								324
O chì mi bhuam far an d’ fhuair mi m’ àrach					30
O fàilt’ air cluaintean uain’ mo ghaoil					36
O fàilt’ air Tìr an Eòrna							44
O ho ro, ’s e ’m birthday party						170
O horò, mo nighean donn							142
O illirinn ò ’s na uillirin ò							370
O Iosa, bi ’n còmhnaidh air m’ aire gach uair				344
O mo Mhairead òg								208
O seinn an duan seo don mhaighdinn shuairce				108
O seinnibh don Tighearna le òrain is dàin					340
O smoisleam suas bho thost na suain seo					58
O tha mi sgìth dheth, seachad air bhith sgìth dheth				40
O thig, thig chun an stàbaill							346
O, ’s ann tha mo ghaol-sa thall						152
O, èist agus tionndaidh							290

[TD 386]

O, fàilt’ agus furan do dh’Uibhist nam buadh				76
O, hi rì agus hò ro								104
O, m’ ulaidh is m’ aighear mo chailin bheag bhàn				266
Ochòin, a chiallain, gur mi tha cianail					82
Rìgh, gur mise tha neo-shunndach						16
’S ait leam an sgeula								124
’S ann mu thuath, fada tuath							12
Saorsa! Daor chaidh a ceannach						308
’S E ’n Tighearna fhèin mo chìobair						342
’S e do mheur a bha siùbhlach						298
’S gur i Anna mo phiuthar							42
Shìos air achaidhean Flanders							304
Sìn do làmh, a Mhoire								350
Slàinte na còmhdhail - ’s e chòmhdhail a b’ fhiach i				372
’S tìm dhomh èirigh le sunnd							86
’S tìm dhomh ’n sgleò thoirt dhem shùilean					20
Tapaidh leat airson do dhàin							368
Tarsainn m’ amhairc rinn thu èirigh						122
Teannaibh dlùth is thoiribh cluas dhomh					224
Tha ’n clag a’ bualadh caochladh snuadh an là				186
Tha ghrian a’ dèarrsadh air tràigh na Cròice					278
Tha mo smaoin air a dùsgadh							64
Tha mo smaointean air gluasad						94
Thèid mi null, tha mi ’n dùil							84
Thosd ribheid na smeòraich							322
Tiugainn do dh’Orasaigh							92
Uilebheist Ulaidh na crostachd						318


Further Reading

MacDonald, Donald, Smuaintean fo Éiseabhal (Birlinn 2000)

MacDonald, Donald Allan, Orain Dhòmhnaill Ailein Dhòmhnaill na Bainich (Comuinn Eachdraidh nan Eilean mu Dheas 2000)

MacDonald, Donald, Dòmhnall Ruadh Chorùna (Comunn Eachdraidh Uibhist a Tuath 1995)

MacDonald, Donald John, Fo Sgàil a’ Swastika - Under the Shadow of the Swastika (Acair 2000)

Macintyre, Donald, Sporan Dhòmhnaill (Scottish Gaelic Texts Soc. 1968)

Neat, Timothy and MacInnes, John, The Voice of the Bard (Canongate 1999)

Watson, WJ, Bàrdachd Ghàidhlig (An Comunn Gàidhealach 1978)
