[TD 1]

An Toinneamh
Dìomhair

Na h-Orain aig
Murchadh MacPhàrlain
Bàrd Mhealaboist


[TD 2]

Thatar fo fhiachan do Chomunn Leabhraichean Gàidhlig airson mór-chuideachadh le cosgais an leabhair, agus do Mhgr Moireach airson brosnachaidh is cuideachaidh.

Is e Caitriona NicLeòid á Mealabost, is i ’na sgoilear air an t-siathamh bliadhna an Sgoil Mhic Neacail aig an am, a fhuair teip de òrain Mhurchaidh MhicPhàrlain agus a sgrìobh a mach dhomh iad an toiseach; tha mi fada na comain.

A. J. M.

Air a chlò-bhualadh agus air a chur a mach le
Gasaet Steòrnabhaigh
10 Sràid Fhrangain, Steòrnabhagh
Eilean Leòdhuis


[TD 3]

[Blank]


[TD 4]

ROIMH-RADH

Murchadh MacPhàrlain, Bàrd Mhealaboist

CHAN EIL duine eile beò an diugh aig a bheil a’ Ghàidhlig na’s gloine na nas cothromhaiche na tha i aig Murchadh MacPhàrlain, Bàrd Mhealaboist. Tha i ’na chridhe agus ’na inntinn — chan urrainn duit a bhith ’na chuideachd gun a bhith mothachail air an dlùth cheangal a tha eadar e fhéin agus a chànan mhàtharail. Is fonnmhor an cànan i gu dearbh a’ taomadh gu blasda bho bhilean mar uisge fìor-ghlan an fhuarain bho chridhe na carraige.

Cha b’ann an sgoil Cnoc na h-Aoighe, far an deach a thogail, a fhuair am Bàrd fhileantachd ’sa’ Ghàidhlig, oir ’na latha-san cha robh àite ro-uasal aice ann an teagaisg sgoiltean nan eilean. Bha a’ Bheurla, tomhais de Laidionn, agus beagan de Fhrangais air an tairgsinn dha, agus rinn e an smàlaigeadh a b’fheàrr a b’urrainn dà orra. Cha robh e tighinn ris idir nach robh an tuilleadh eòlais aige air a chànan mhàtharail a b’fheàrr a thigeadh air, oir bha miann aige a bhith na bu choimhlionta innte. Chuir e roimhe gum biodh e comasach air a leughadh agus a sgrìobhadh mar a b’fheàrr a b’urrainn e, agus tha e an diugh gu math toilichte gur h-urrainn da sin a dhèanamh ann an tomhais.

Rugadh am bàrd ann am Mealabost, an sgire na h-Aoighe ann an Leódhas, anns a’ Ghiblin, 1901, air an dearbh latha air an deach Bànrigh Bhictoria amhlaigeadh. B’ann de Chloinn MhicPhàrlain a bha a dhà sheanair, athair agus a mhàthair; bhuineadh a dhara sheanmhair do chloinn MhicAsgaill, agus b’e Crichton an t’éile.


[TD 5]

A réir aithris fhéin is ann á crìochan nan Lochan a thàinig Clann MhicPhàrlain aig an am ’s an do ruagadh an sluagh as a’ Phàirc. Bha sean duine an ath-dhorus do Mhurchadh ag innseadh dha gun robh boirionnach aosda ann an Sanndabhig Iosal ag ràdh ris-san gun robh cuimhne aice i fhéin agus Màiri Iain ’ic Phàrlain a bhith tighinn ’nam pàisdean an làimh am màthraichean mu cheann Loch Sìophoirt agus a’ gabhail anail leis a’ chrodh agus iad air an sgiùrsadh bho’n dachaidhean. Cha robh e furasda a bhith beò as na làithean deuchainneach ud nach eil cho fada air ais.

’S e fìor bhith-beò bho’n làimh chun a’ bheòil a bh’aca na h-eileanan as na 1920s. Cha robh móran gealltanais gur ann na b’fheàrr a dheidheadh cùisean a bharrachd, agus chan fhaca móran de na balaich, agus de’n chloinn-nighean cuideachd, na b’fheàrr na an saoghal mór a chur fo’n ceann. Dh’fhalbh trì soithichean móra an C.P.R. a null thairis a’ toirt leotha òigridh eilean Leódhais “mar gun togadh neach an uachdar bhàrr mìos bhainne,” mar a tha Murchadh fhéin ’ga chur cho dealbhach. Bha Murchadh ’nam measg, agus fhuair e eòlas goirt air préiridhean Chanada mus do thill e dhachaidh ann an 1932 “cha mhór cho bochd ’s a dh’fhalbh mi, ach beagan na bu ghlice” mar a tha e fhéin ’ga chur.

Tha a bhàrdachd a’ buntainn ri móran chuspairean; tha cuid ag innseadh sgeòil mar a thachair, ach tha gu leòr a tha sealltainn an smaoineachadh a bha am bàrd a’ dèanamh air an t-saoghal mu thimcheall, agus air dòighean a chomh-chreutair ’nan gluasad làitheil. Tha ùrachd as na smuaintean gu tric, mar a tha cuideachd anns an dòigh ranntachd agus as an fhonn air am biodh e fhéin ’gan seinn. Chan eil duine a bhiodh oidhche an cuideachd a’ bhàird ’ga chluinntinn fhéin a’ seinn a chuid òran nach fairicheadh drùidheadh air a spiorad oir tha da-rìreadh biadh is ceòl as na h-òrain, agus dùrachd is eudmhorachd ann am Murchadh fhéin airson gach subhailc a bhuineas do’n Ghàidhlig.

ALASDAIR IAIN MACASGAILL.


[TD 6]

[Blank]


[TD 7]

[Dealbh]
Murchadh MacPhàrlain, Bàrd Mhealaboist


[TD 8]

CLAR-INNSIDH

’S Fhada Leam an Oidhche Gheamhraidh 11
Comunn mo Ghaoil 13
Latha na Dròbh 16
Fhir-turuis gu Tìr nam Beanntan 19
Tobair, Tobair Sìolaidh 21
Seann-tigh a’ Chladaich 23
Oran Cladaich 25
Duanag Bleoghain 26
Bean an Iasgair 27
Mùirneag 30
Màl na Mara 33
An Seann Chù Bochd 35
Biodh an Seisean, Biodh a’ Chléir 38
Am Fear Teiche 39
Linn “Greas Ort” 42
Am Botul ’s am Misgear 43
Nuair a dh’ Fhàsas tu Mr 45
Thug iad a Thung Thu 47
’S Reul Iùil Dhomh h-Iomhaigh 48
Oran do ’n Bhobaigeadh 50
Mhòrag, Leat Shiùbhlainn 53
Chaidh mo Mhurchadh gu Muir 54
Mile m’ Uilinn air mo Ghlùin 56
Thig mi g’ ad Iarraidh 58
An Te Ligheach Dhorch 60


[TD 9]

Naoi Ceud Deug ’s a Ceithir Deug 62
Gnè a’ Chogaidh 65
Raoir Reubadh an Iolaire 68
Mar a Chailleadh an Iolaire 70
Socair Ort, a Dhòmhnaill, Seall 79
Chan Fhada gu Maduinn 81
Marbhrann 83
An Deis Odhar 86
’S Lugha Orm na ’n Donas 88
Dunkirk 90
Bruadar Cogaidh na Caillich 93
Bròn Machair Mhealaboisd 95
Is Mise Guth nan Innse Gall 98
Aithris (Chicago, 1924) 100


[TD 10]

[Blank]


[TD 11]

’S FHADA LEAM AN OIDHCHE GHEAMHRAIDH

’S fhada leam an oidhche gheamhraidh,
’S fhada ’s fhada ’s fhada leam i,
’S O, chan fhaic ach préiridh lom mi;
Cha chluinn tonn a’ tigh’nn gu tràigh mi.

Séisd:
Faili, faili, faili hó ro
Faili, faili, faili hó ro
Faili, faili, faili hó ro
’S cian nan cian o’n dh’ fhàg mi Leódhas.

’N am do ’n fheasgar bhith ri ciaradh
’S tric a bhios mo chridhe cianail
Cuimhneachadh g’ eil cian nan cian uam
Far ’m bu mhiann leamh dhol a chéilidh.

Chan ann a thalla mhóir nan cuirtear
Ach do ’n bhothan-thughaidh shùgrach,
Teine mònach air an ùrlar
’S luchd mo rùin-sa cruinn a’ céilidh.

Bhiodh na bodaich rianail dòigheil
Nam biodh bunag chrèathadh ’s ceò ac’,
Gillean ’s iad a’ snìomh nan snòta
Air glùin-rùisgte, sud an dòigh orr’.

Bhiodh seann-saighdear nan ciad cruaidh-chath
Leis a’ chlobha air a ghualainn,
Dealbh dhuinn mar a thug a’ bhuaidh
Mic nam fuar-bheann, luchd an fhéilidh.


[TD 12]

Bhiodh seann-seòladair ’s air stòl e
’G innse na seachd-cuain gun d’ sheòl e,
’S nuair a thòisicheadh ri sgeòil e,
Gillean òga dheidheadh g’ a éisdeachd.

Taingeil riaraicht’ air oir stùil bhiodht’
’G éisdeachd nam fear liath ri tùirn luaidh
’S tighinn o iasgach Inbhir-Uig iad
Sracadh nan siùil ùra còmhstri.

Ach sgap an comunn, sgaoil na fiùrain,
’S tha gach sgeulaiche ’s an ùir orr’,
Chunnaic mise cridheil, sùrdail
’S ó, mo dhùrachd, bhith ’gan éisdeachd.

Ach càite, càite nochd an téid mi?
Chan eil céilidh air a’ phréiridh,
’S O chan fhaic mi ’n am dhomh éirigh
’N àirde ’g éirigh ceò na mònach.


[TD 13]

COMUNN MO GHAOIL

Comunn mo ghaoil,
O ’s sgaoilte comunn mo ghràidh!
O comunn mo ghaoil,
Gur sgaoilte comunn an àigh!
Mar sgapas am Faoilleach
Ceò air aodann nan àrd,
Do sgap iad is sgaoil,
’S ri m’ shaogh’l cha bhi mar a bha.

Moch dh’acraich ’s a’ bhàgh
“Metagama,” “Marloch,” ’s thar chuan
O sheòl iad ’s iad làn
De shàr shliochd fallain na tuath.
An Steòrnabhagh, slàn luchd-gràidh
Leig leotha; bu chruaidh
Air piuthair ’s air màthair
An càs, bha snighe air an gruaidh.

Cha chruinnich a chaoidh,
A chaoidh cha chruinnich na sàir,
’S aig tuiteam na h-oidhch’
Cha chluinnear tuilleadh an gàir;
Cha tionail le chéil’ a chéilidh
Comunn mo ghràidh,
Dh’éisdeachd sgeula na Féinn
’S na tréin ’s an euchdan ’s na blàir.

Tha cuid aca fhuair
An uaigh an dùthchannan céin,
Ro fhada bho ’n t-sluagh
’S o ’n tìr sin air an robh ’n déidh,
’S air làr fuaraidh a’ chuain
Gun uaigh-chlach orra toirt sgeul
Ged ’s cruinn bha iad uair
Bidh ’n uaighean fada bho chéil’.


[TD 14]

Mar chaora ’s air chall a h-uan
’S i mèilich gu h-àrd,
Tha dùthaich nam beann, mar gum b’ann,
Geur amharc thar sàil
Ri glaodhaich, “Mo chlann, mo chlann,
Rium pillibh gun dàil;
O pillibh, mo chlann
’S gach gleann is srath ri dol fàs.”

’S gun nì mar a bha
An tìr àillidh thairis mo ghaoil,
Ach cruth nam beann àrd
’S na blàraibh canaich is fraoich.
Cluinn céin-chainnt na sràid
Aig cloinn ri cluiche ’s ri caoch,
Ri ’g aithris do bhàis,
A chànain mhilis nan laoch.

Bidh bròn air mo chridh
’S e sìor ’gam bhioradh gu dàn;
O bithidh, nuair chì
’Nam thìr a’ chagailt bha blàth,
Mun tionaileadh uair
’N tuath-shliochd fhallain ’n diugh tha
Gun teine gun tuar
Gun duan gun sgeula no gàir.

An sud uair-eigin chìte
Fìor shliochd fhallain na tuath,
Le cheud cheò á pìob,
O rìgh, air gille bhiodh uaill!
Air deàrn’ na làimh clì
Bhiodh mìn-gheàirrt duilleach nam buadh;
Phìob lìonteadh i rìth’st ’s a rìth’st
Is dheidheadh i mun cuairt.

Cha chluinntear slachd shùrdail
Shùistean frasadh air sìol,
’S na bodaich mhór lùthmhor
Làidir fhallain air triall;
No gill’ air glùin rùisgt’
Le sùrd le snòta ’ga shnìomh,
Bho’n ’s ann le spàirn chruaidh
Thug cuan is feannag dhaibh biadh.


[TD 15]

Feuch lorgan nan leum
Fo fheur, ach càit eil na sàir?
O’ dh’ imich iad céin,
’S tha ’n spréidh gun duin’ air an sgàth;
’S an dùthaich a’ Ghàidheil
Ag eugadh cleachdadh is gnàth.
Bu chruinn sinn an dé—
An diugh, sgaoilte comunn mo ghràidh.

Thig Calluinn mun cuairt
’S a duan cha chluinnear nas mò;
Bean-an-tigh cha téid suas
Thoirt a nuas a’ bhonnaich mhaith eòrn’,
’S tha ’n dòirneag bh’ ac’ uair
A smuais a’ dearbhadh fhear mór
A dh’imich thar chuan,
Mo thruaigh, gun duine ’na còir.

An tìr sin, mo thruaigh,
An tuath nuair chailleas, an sin chì
Thu seargadh gu luath
Mar chraoibh gun duilleach gun bhrìgh.
A call cha dèan suas dhi
Uachdarain, cùirtfhir no rìgh,
Oir a dh’easbhuidh a tuath
Gu luath gach tìr théid a dhìth.

Is e dùrachd mo chridh
A rithist gum faicinn sibh cruinn
Mu ghriosaich bhuntàt’
Mar bha ’s na làithean nach pill.
Ma chluinn sibh mo dhàn
Air cuan, céin-chala no ’n coill,
O, chomunn mo ghràidh,
Dhuibh slàinte guidheam gun fhoill.


[TD 16]

LATHA NA DROBH

Air chòmhnard Mhanitòba
Gur brònach mis’ an dràsd,
’S gur ’n diugh Di-màirt na Dròbh ac’
An Steòrnabhagh mo ghràidh!
B’e sud là mór ar sòlais
An Leódhas thar gach là!
'’N diugh ’g ùrachadh na h-òige
Le gòraich dhomhsa tha!

Ged tha eadar mis’ is i
Trì mìle mìle ’s còrr,
Gidheadh le m’ inntinn chì mi
Gach nì am Beinn-na-Dròbh;
Chluinn geum a’ chruidh air thaodan,
Am fonn tha sean is òg,
Is chì mi ’n dròbhair clìceach
Sìor strì mu phrìs nam bó.

Fhearaibh, nach eil cuimhn’ agaibh
An oidhche roimh ’n dròbh?
B’ oidhch’ i dh’ iomadh màthair
Bhiodh àmhghaireach gu leòr;
Oir dh’fheumte faighinn snàthad,
Is air a’ bhriogais chlò
Dh’eadh làmh a thoirt oirr’ g’a càradh,
Oir màireach là na dròbh!

Gu moch am màireach dh’fhalbhtadh,
’S gum b’aighearach ar ceum,
A’ beachdachadh air barganan
Dhèanadh sinn ’san fhéill;
“ ’S cha tig sinn gus an anmoch
’S bithidh <eng>‘brooch’<gai> againn is <eng>‘cane’<gai>!”
O òig! nach blas de ’n ghlòir sin thu
Bha greis aig Adhamh is Eubh!


[TD 17]

A mach mu thigh a’ Phìobair
Dh’eadh sìneadh air ar ceum;
Air sgiath ghrad-theicheadh sgìths dhinn
’S ar sùilean air an fhéill;
Ar pòcaid le ùr-linigeadh
Mus caillt aon bhonn-a-sia,
Ar n-ionmhas nis g’a lìrigeadh,
Cha mhór e — fhad ’s a liad.

Seadh ’s iomadh smuain tha dùsgadh
Suas annam ùr an dràsd’,
’S ged dh’fhiachainn cruaidh ri ’m mùchadh
’S ann ’s lìonmhoir’ nì iad fàs;
Mu na làithean ud gun chùram
’S na fiùrain ’n diugh a ta
Fad’ sgapt’ air feadh gach dùthaich
’S nach fhaicear cruinn gu bràth.

O mhaduinn gheàrr na h-òige!
Bu shòlasach do chuairt;
Gun d’ shaoileadh leam ’nam ghòraich
Gum biodh do chòmhnaidh buan;
Chan fhaighinn ’n diugh de shòlas
An tonna de ’n òr bhuailt’
Na gheibhinn leis a’ ghròta
Dol do ’n dròbh aon uair.

Bheil cuimhn’ agaibh cho èasgaidh
’S a bhiodh sinn mìos roimh ’n dròbh?
Cho coimhgheallach ’s cho gnìomhach
An geall air tional gròt?
Mar dh’eadh sinn chun an fhuarain
Gun ghruaim, do ’n t-seann mhnaoi chòir,
Theireadh le bàigh rinn, “Pàighidh
Mi, ghràidh, thu Là na Dròbh.”

An ionmhas chuireadh cruinn leinn
Gu dìchiollach is cruaidh,
Bhiodh i gu léir bho oidhche
Aig luchd nam bùth mun cuairt;
Ach O! cha bhiodh ’ga caoidh sinn,
De dh’aoibhneas fhuair de luach;
Gu h-aighearach sud dhachaidh sinn
’S an fheasgar, sliochd na tuath!


[TD 18]

Nis cuin a dhèanainn d’ fhàgail-sa,
O arain chàileir chrìdh’,
’S nach molainn ann am dhàn thu
’S nach molainn thu gun dìth?
’S e leac dhiot rium a chòrdadh
Le d’ uachdar milis mìn,
’S gur airidh thu ’s gur h-iomchuidh
Air àit’ aig bòrd an rìgh!

Nis crìochnaichidh mi ’n dàn so,
’S mo chàirdean cridheil còir
Na cuimhnichibh le tàmailt
Air làithean caomh na dròbh;
Gu fìor, b’e sud na làithean
Anns am b’ fhiach bhith beò,
’S anns an robh againn càirdean
Nach tig gu bràth an seòrs’.


[TD 19]

FHIR-TURUIS GU TIR NAM BEANNTAN

Fir-turuis gu tìr nam beanntan
Nach suidh thu car tamuill so leam-sa,
Oir ged nach eil tuilleadh
Mo dhùil rithe tilleadh
Bith tighinn oirre ’s beatha do m’ fhann-chridh’.

Tha bannan nach d’ mheirg na siantan
Is cùird air an toinneamh gu dìomhair
’Gam cheangal, fhir-turuis,
Ri dùthaich nan curaidh
’S gur treise na ’n uiridh am bliadhn’ iad.

Na saoil mi meath-chridheach ged fhuaireadh
Lòin ann an claisean mo ghruaidhean
Bha sùil agam tilleadh —
Bha... ach chan eil tuilleadh,
Mar dh’innseas mo làithean ’s mo shnuadh dhuit.

Bha dùil a’m gum faicinn mo dhùthaich
’S gun dìrinn uair fhathast a stùcan
’S gun éisdinn ’s a’ chéilidh
Ri seann-fhear ri sgeulachd
’S ris na stuaigh dol a dh’uachdar na tiùrra.

’S fàilt chur air pàrantan ’s dàimhean —
Tric bhruadar mi orra ’s an oidhche —
’S gun seasainn aig uaighean
Na cuid dhiubh a fhuaireadh
’Nan suain ann an achlais na h-Aoighe.


[TD 20]

Mi nis tha mar neach air bhith bruadar
Bha casg air a thart as an fhuaran;
Seadh, seadh ’s air dha dùsgadh,
’S an tart ’s i ’ga chiùrradh—
An fhàsach theth thioram ’ga chuairteach.

Nam faicinn-sa cladaichean Alba,
Eadhon cian fad as iad air falbh uam,
Dhùininn mo shùilean
’G radh, “Sona, nis, siùbhlam
Is taisgt ann am chridh-sa an dealbh ud.”

Ach amharc cho geal ’s tha mo cheann-sa
Aig sneachda fuar bagrach a’ gheamhraidh,
Mo ghrian ri dol fodha
’S na sruthain a’ reothadh
’S an oidhche brais-thuiteam ’nam ghleann-sa.

Nuair ruigeas tu dùthaich nam fuar-bheann
Cuir thugam de h-ùir na nì cluasag
Bhitheas agam de m’ fhéin-thìr
Fo m’ cheann-sa an céin-thìr
Nuair dhùineas mo shùilean ’s a’ bhuan-shuain.


[TD 21]

TOBAIR, TOBAIR SIOLAIDH

An teas an t-samhraidh, nuair a bhiodh araon tobraichean is fuarain a’ tiormachadh, bhiodhte ri còmhstri ach có cheud neach a bhiodh aige ’s a’ mhaduinn nuair bhiodh beagan uisge air cruinneachadh. Bha e ’na chleachdadh a bhith a’ cur a’ mhuga air màs tioram an fhuarain no na tobrach, agus a ràdh, “Tobair, tobair sìolaidh, tha nighean an Righ ri ’g iarraidh deoch,” mas a fìor gun lìonadh i na bu luaithe agus gun sìolaidheadh i am bùrn.

Le mo chearcal ’s mo chuman,
Thug mi ’n turus bu dìomhain,
Dha’n tobair ’n diugh moch-thràth
’S neach eile air a dèabhadh.

Séisd:
Tobair, tobair sìolaidh,
Tobair, tobair sìolaidh,
Tha nighean an Rìgh ’g iarraidh deoch
Deoch rìoghail dhi ’na h-ìotadh,
’S na éireadh sal o d’ ìochdair.

B’e so a’ bhun obair
Feitheamh tobair gun drùgh innt’
’S mo bhuntàta gun phriogadh,
’S mo mhòine gun rùghadh.

Thig, a dhìle, fo mhaduinn,
Thig, a dhìle, fo oidhche;
Cuir le fìor uisg air fhad i,
Mo thobair, ’s bheir dhuinn uisg.

Tha mo shnìomh agus m’ fhighe,
Tha mo nighe gun dèanamh;
’S mi so ’na mo shuidhe
Nuair dh’fhaodainn bhith gnìomhach


[TD 22]

Tha mo chrodh gun am bleoghan,
’S tha togte mo mhìosan;
Agus m’ uachdar ’s a’ mhuidhe,
’S mo ghruidheam gun dèanamh.

Tha na fir am Beinn Chailein
Ri bearradh nan caorach,
’S agams’ ’n diugh fhathast
Dhol dha ’n an tràigh mhaorach.

Dh’fhàg mi bhó anns na claisean
’S goididh fochann air fàth i;
Dh’fhàg mi cas-ghoil a’ phrais air,
’S mór m’ eagal gun tràigh i.

Dh’fhàg mo chagairean lurach
’S a’ chreathaill ’na shuain mi;
Chan urrainn mi fuireach
Na’s fhaide riut, fhuarain.

Tobair, tobair sìolaidh,
Tobair, tobair sìolaidh,
Tha nighean an Rìgh ri ’g iarraidh deoch.
Deoch rìoghail dhi ’na h-ìotadh,
’S na éireadh sal o d’ ìochdair.


[TD 23]

SEANN-TIGH A’ CHLADAICH

Leag, leag iad thu sheann-tigh;
Chan eil clach air do làrach,
Tha do chagailt fo fheanntaig
’S neo-aoidheil fuar fàilte
Agus furan ’n fhir turuis,
Cha b’e so air an àbhais.

Bu ro shuaimhneach mo chadal,
Bu ro aoibhneach mo dhùsgadh
Annad-s’, sheann-tigh a’ chladaich,
Agus mi air bheag churam
Gun ghuth air neo-mhaireantas
Aimsir mo shùgraidh.

As do theinntean ghnàth ceò bhiodh,
’S do dhorus gun chlaimhean,
Blàth thughadh bhuidh’ eòrn’ ort
Saor bho fheirge na gaoithe,
Ann am fasgadh an leothaid
Làmh ri Loch Bhràigh na h-Aoighe.

Sìth thosdach throm dhrùiteach
Laigh mar dhriùchd air an àit’ ud,
Nach d’ bhris collaid no ùpraid
No dùdach le h-àrd-sgread;
Mhàin gàirich na tuinne
Nuair a dh’aomadh a gàrradh.

Tuinn gheal-chìreanach ghàireach
’Nan gàrraidh dhubh-uaine,
’S ceud cabhaig gu tràigh orr’
Bhiodh ’gam thàladh gu suain ann;
Bhitheadh, ’s glugraich an luiche
Sìor chluiche ri bhruaichean.

’S tric a phaisg mi mo làmhan
’S a dhùin mi mo shùilean,
Dèanamh ùrnaigh ’nam phàisde
Anns an leabhaidh dhùinte
Leis na cùirteirean craobhach,
’N duilleach daonnan uain’ ùr orr’.


[TD 24]

Cha robh guth gun robh tìm ann,
Aois, fuath, foill no dóruinn,
Seòladh uisgeachan mìn-réidh
Bàgh fasgach na h-òige,
No iomradh air stoirmean
Agus garbh-thuinn a’ mhór-chuain.

Bha mo ghrian air ùr éirigh,
Bha mo speur gun aon sgòth oirr„
’N cridhe aotrom, ait, éibhinn
Oir cha d’ fhoghlum fhathast gò e;
Sruth tìm ’s aige mall-cheum
Troimh thìr-ghealltnach na h-òige.

Mi gun iomnaidh mu m’ aran
No sgàil buaireis air m’ inntinn,
Togail chaistealan gainneimh
’N sin leagadh na tuinn iad,
’S ri cur longag air bhòidse
Tarsuinn Loch Bhràigh na h-Aoighe.

’S gus an seòladh i còmhnard
Luaidhe fòidhpe ri druim oirr’,
Snàth an àite nan ròpan
’S fo shiùil bhòidheach gheal ghrinn i,
’S mise dealbh a bhith falbh
’Nam sheòladair innte.

Ach mo speur dh’fhàs dubh gruamach,
’S a’ ghaoth rinn i éirigh,
’S mo long rinn i ruagadh
’S a siùil uile reubadh,
’S gu bàgh fasgach na h-òige
Chaoidh cha seòl i ait éibhinn.

An tigh geal ged ’s toigh leam e,
An tigh geal ged is grinn e,
’S e do làrach-sa, sheann-tigh
Innis milis na cuimhne,
Fo dhriùchd mhaduinn na h-òige,
Uaine dhòmhsa bidh chaoidh e.


[TD 25]

ORAN CLADAICH

Greas, thugainn do’n tràigh
Tha bàrr a’ bhraga ris,
’S Langaisgeir Mhór
Is Langaisgeir Bheag tha ris.

Hó-ro hìl ir-ic hìl ir-ic hiù ro
’S dìridh do’n tiùrr mo dhùn math feamad mi.

MacRath is MacAnndaidh
Seall, sud seachad iad;
’S Clann Mhurchaidh mhic Ainndreis
Chrom do’n chladach iad.

Mur téidear do ’n tràigh
Bidh bàn iad, m’ fheannagan;
Thugam mo ghràpa
Thugam mo bheannag thoir;

Thugam mo chliabh
O thugam mo dhronnag, thoir;
’S mo dhà bhròig mhór
’S mo chòta dronnaige.

Greas, geàrr, buain, geàrr,
Luath sàth do chorran innt’,
’Se ’n fheamainn nì ’m bàrr,
’Se ’m bàrr nì ’n t-aran dhuinn.

O inneir an àigh
’M buntàta cinnidh leat;
’N sin sùgradh do ’n t-sùil
’M barr-gùg air m’ iomair-sa.

Mo chorc agus m’ eòrna
Bòidheach cinnidh leat,
Sùist, suathadh is criathair,
Griais dhuinn min nì dheth.

Greas, greasaibh a dhìreadh,
Muir chan fhuirich ribh;
So reothairt ’Ill-Bhrìghde—
An tìde builichibh.


[TD 26]

DUANAG BLEOGHAIN

Crodh nan cas-fhionn
Thig o dheas oirnn
’S mòr gum b’fheàrr leam
M’ odharag chiar-dubh.

Séisd:
Bleoghan, bleoghan, bleoghan, bleoghan,
Bleoghan mo bhó odhar chiar-dhubh;
Leag do bhainne dhomh gun ghainne
’N cùl na beinne, ’n oidhch’ tha ciaradh.

Crodh nan cas-fhionn
Thig o dheas oirnn,
O cha bhlais air
Fraoch no fìonach.

Mo bhó dhruimein
Nì mi iomain
Chùl an tomain
Far eil feur aic’.

’N cùl an tomain
Mo bhó dhruimein
Nì mo chuman
Dhomh a lìonadh.

Bainne silidh
Dhomh nas gile
Na uchd eala
Nuair tha ghrian oirr’.

Crodh nan cas-fhionn
Thig o dheas oirnn
’S mór gum b’fheàrr leam
M’ odharag chiar-dubh.


[TD 27]

BEAN AN IASGAIR

’S mairg tha strì riut, a chuain;
B’fheàrr bhith cur is ri buain
Is tuath bheag bhith againn dhuinn féin.
Bean an iasgair tha chaoidh
Cluais ri àirde na gaoith,
’S a sùil a’ toirt breith air na speur.

Bhean treabhaiche an fhuinn,
Gur sona ged chluinn
Thu ’n doinionn, cha chuir e ort smuain;
Bidh sibh seasgair fo dhìon,
’S bean an iasgair fo fhiamh
’S fear-cosnaidh a lòin air a’ chuan.

“Ciod tha ceàrr ort a nochd
’S g’ eil thu, mhàthair, fo sprochd?
Nach innis thu aobhar do ghruaim?
O! innis dhomh féin
Cuig o d’ shùilean tha ’n deur,
’S iad ruagadh a chéil bhàrr do ghruaidh?”

“Leag do cheann dhomh air m’ uchd
Agus aobhar mo sprochd
Dhuit innseam, mo Dhomhnullan caomh:
Cluinn a’ ghaoth is an t-uisg
Cur an t-saoghail air chlisg,
Cluinn tonnan a’ chladaich le ’n gaoir.

Theich na dùil ’s tha fo dhìon
O chorruich nan sian,
Muir thréig a’ bhiasd-dhubh is an ròn;
Ach càit an teich, càit,
A nochd d’ athair, a ghràidh,
Tha toirt as an doimhne dhuinn lòin?”


[TD 28]

“Caisgidh Dia dhuinn a’ ghaoth,”
Arsa Dòmhnullan maoth,
“ ’S bheir dhachaidh ar n-athair dhuinn slàn.”
Ach chrath ise ceann —
Rinn i h-athair a chall
Air oidhche mar so ’s i ’na pàisd.

’S math air aic tha cuimhn’,
Tha e dhi mar a raoir,
Chuir smuain air troimh cnàmhan crith-ghaoir;
’N sin ghuidh i air Dia
Air an t-saoghal thoirt fiath,
’S thubhairt i, “Mo Dhòmhnullan caomh,

Fan thus agus gluais
A’ chreathail, a luaidh,
Gus am pill o’n chladach do mhàth’r:”
Is ghlac i e ’s phòg,
’S an naoidhean maoth òg;
’S an tiota tha i air an tràigh.

Ghoir an coileach aig trì,
’S aig a sia ’s fathast i
Ri feitheamh geur-amharc gu cuan;
’S bhris an là air an speur,
Nis … mo chreach dhi is léir!
An eathar ’na clàir feadh nan stuadh!

’N teine mòn’ tha ’na luath,
’S thuit air Dòmhnullan suain;
Sguir a ghluasad na creathail a làmh.
Dhùisg is sheall e mun cuairt,
Feuch a mhàthair fo ghruaim,
“Na dhùisg thu,” ars ise, “mo ghràdh?”

“Ciod tha, mhàthair, ort ceàrr?
Chan eil dàn no fiamh ghàir
Agad ’n diugh dhomh ach ‘Ochoin’ is ‘Oich’.
Bha mi bruadar a raoir
Gun robh m’ athair sgìth claoidht’,
’S, a mhàthair, bha leóghann ’ga ruith.”


[TD 29]

“Thig, suidh air mo ghlùin,
Agus éisd rium, a rùin,
’Nad dhìlleachdan dhùisg thus an diugh;
’S banntrach do mhàth’r,
Oir d’ athair tha bàit,
’S tha ’n eathar ’na clàir air an t-sruth.

Na guil thus, a luaidh,
Oir, ged tha so cruaidh
Do bhanntrach ’s do dhìlleachdan fann,
Is athair an Tì
Rinn muir agus tìr
’S a sgeadaicheas lilidh nan gleann.

Tighearn a’ chaisteil ud shuas,
Nan gabhadh dhinn truas,
’S gun tugadh de ’n fhearann dhuinn mìr,
Cha deidheadh tusa gu bràth
Gu muir; bhiodh tu, ghràidh,
’Nad threabhaiche toirt teachd-an-tìr.”


[TD 30]

MUIRNEAG

Earrainn I.

Dà Mhùirneag tha ’n Leódhas,
Aon air muir is air mòinteach,
Ach ’s ann a bhios m’ òran-s’
Orsta, Mhùirneag an t-sàil.

Séisd:
Rìgh, cha bu chlì criutha
Ghillean strìtheal an Rudha,
Dh’earbainn, O rìgh, riutha
Siùil ghil shìoda ’s lìn òir.

Nuair ri muir is droch thìde
Bhios mo Mhùirneag ri sìor shrìth,
Bheir a piuthair air tìr dhi
Misneach nuair thig air fàir.

Cnoc na h-Aoighe, ’n cnoc bòidheach
Chinneadh corc agus eórn’ air
’S chinneadh gillean glan òg air,
Tearc an seòrs’ air cùl ràmh.

Cha b’ann de’n a’ choille chrìonaich;
Ach an darag òg gun fhiaradh.
Chaidh mo Mhùirneag a dhèanamh
Diongmhalt dìonach ’s gach bòrd.

Cha bu shaor-long gun tùr thug
Cruth ’s a cumadh do Mhùirneag,
Rinn o toiseach gu stiùir dhith
Mìol-chù lùthmhor nan tonn.


[TD 31]

Dh’aithnicheadh iad air a h-éideadh,
A cruth is a ceum i,
O Ghallaibh gu Léiruig
Nuair a nochdadh air fàir.

Nuair dheidheadh rithe cuid siùil chur,
Glan gu sgoltadh muir dù-ghorm;
’S nuair nach beireadh muir cùil oirr’
’S ann bu shùgraich na seòid.

Nuair a theireadh càch nuas iad,
Theireadh Alasdair, suas iad,
’S am muir-uaine gu gualainn
’S geur mar choltair a sròn.

Nam biodh deò gaoith ann,
Gum biodh caoir gheal ri cuinnlean,
’S nuair a bhiodh i ’n trì cinn ac’,
’S ann a b’ aoibhnich MacLeòid.

Doimhne, doineann, is dìle,
’S ceòl a buill mar theud fìdhle,
’S na fir-chlis anns an ruidhle
Seinn air rìbhinn nan tonn.

Sar shealgair an sgadain —
’S math a lorgadh i bradain,
’S philleadh làn i moch maduinn,
’S gheibh fir drama de’n each-bhàn.


Earrainn II.

Air an t-sealgar ’s a chuilean
Thig an aois mar oirnn uile;
Nis tha Mùirneag ri bruthach
’S liath crom dubhach MacLeòid.

Ged tha ’n diugh ’na chù bail’ e,
Bha e uair ’na chù beinne,
Ait’ cha b’e tac an teine —
B’ uchd na tuinne chiad ghràdh


[TD 32]

Cha sheòl Mùirneag á cala
Fo ùr-shiùil, dhubh, ruadh no gheala;
Steòrnabhagh no’n Gallaibh
Seadh na’n Sealtuinn nan Ob.

Chaoidh steach an loch cha sheòl i,
’S i mar òigh oidhche pòsaidh;
I fo dhà sheòl is seòl spròtaidh
Le sgaoth eòin air a sàil.

Seall mo ghaisgeach air uilinn
Shuas an uachdar na h-iodhlainn,
Sùil a’ mharaich’ ’s air muir i
’S gràdh a chridhe ’m bàrr na tiùrr.

Seall mo ghaisgeach fo smalan
Agus Muireag nan gailleann
’N àit’ bhith fuaradh bhar a’ Ghallain
Tha ’m Bail-Ailean ’na crò-spréidh.

Chaidh a’ chiad earrainn de’n bhàrdachd so a sgrìobhadh iomadh bliadhna air ais. Chaidh an dara earrann a chur ’na chéile an uair a bha an aois air laighe air a’ Mhùirneig is air an sgiobair.


[TD 33]

MAL NA MARA

A’ ghaoth ged a chual’ thu
Bhean treabhaiche na buaile,
Do chaidil thu gu suaimhneach
’S air d’ chluaisaig do chéile.

Séisd:

Bean treabhaiche na buaile
Chan eil na maoir cho cruaidh ort
Ni mò tha ’m màl, mo thruaighe,
Cho cruaidh ’s a tha e oirnne.

O ’s daor, ’s daor ’s daor e
Màl na mara ’s daor e,
Am muir oirnn ’s daor e
Tha daonnan ’ga àiteach.

Tric is ’nan suain iad,
A’ mhàthair ’s a’ ghruagach,
Aig an dorus bualadh
’S an cuan air a’ mhaor chur.

An t-òr buidhe buailte,
Dhiùltadh maoir a’ chuain e,
Mar mhàl cha ghabhadh uainne
Ach fuil luachmhor ar n-òigfhear.

Mac bheir bho ’n mhàthair,
O’n phiuthair bheir bràthair,
An athair bho phàisdean,
’S fear-gràidh o ’n an òighe.


[TD 34]

A’ ghaoth nuair nì éirigh
Mo shùil ri bun speur bidh,
Sealltuinn gu geur ach
Eil m’ eudail air fàire.

Ged ’s dìonach an iùbhrach
Crann, seòl, is buill oirr’.
Chan fhaod am fear-stiùiridh
Bhith dùlanach dàna.

An Carbh air an fhuaradh
’S muir garbh gorm ri gualainn
Dh’irislicheadh uaibhrich
An nuallan th’ aig bòc-thonn.

A’ ghaoth ged a chual’ thu,
Bhean treabhaiche na buaile,
Do chaidil thu gu suaimhneach
’S air d’ chluasaig do chéile.

Séisd:

Bean treabhaiche na buaile
Chan eil na maoir cho cruaidh ort
Ni mò tha ’m màl, mo thruaighe,
Cho cruaidh ’s a tha e oirnne.


[TD 35]

AN SEANN CHU BOCHD

An dé thuirt m’ athair riumsa,
“Bi falbh is bàth an seann chù
Tha nis an cuilean air fàs mór,
’S tha aon gu leòr bhith ann diubh.”

Cha do dh’ fhalbh mi deònach,
’S ann a dh’ fhalbh mi brònach;
An seann chù bochd is e de ’n bheachd
E bhith dol chun na mòintich.

Do lean e mi gun iarraidh;
Sud chun a’ chladaich sìos sinn.
O ’s dall tha daoine ’s coin air cuin
A dh’ fhaodas tigh’nn a’ chrìoch orr’!

Bha ’n gnìomh am shùilean gràineil,
’S an aghaidh mo ghné ’s mo chàile;
An seann chù bochd, anns nach robh lochd,
’S mise dol g’a bhàthadh.

Nuair a lorg mi dòirneag,
’S nuair a shnaim mi ròp oirr’
Bha sùilean sèimh an t-seann choin bhochd
“Carson tha so?” ri feòrach.

Is math g’ eil foluicht’ bhuainne
’S gun cheileadh uatsa ’s uamsa
An t-am ri teachd, a sheann choin bhochd,
No bhiodh ar beatha truagh dheth.

Tha ’m bàs an gnè gach beò, ’s tha ’d
’Gam breith le dul mu’n sgòrnan,
Is luath no mall, a sheann choin bhochd,
An dul ud, druidear oirnne.


[TD 36]

Ged ’s fiosrach mis’ an dràsda
Air cho dlùth ’s tha ’m bàs dhuit,
Tha cheart cho dall mi, sheann choin bhochd,
Air m’ am ’s tha thus’ an tràth so.

Ach chan eil thus air d’ bhuaireadh
Mar tha mis’ le smuaintean
Mun am ri teachd, a sheann choin bhochd,
’S cha cheisd taobh thall na h-uaigh dhuit.

No cuid tha ’n t-olc cho làidir,
’S gun saltradh math bho shàil e;
’S carson bhiodh fuath ri toirt na buaidh,
’S ri cur na ruaig air gràdh tric.

Ar bith ’s ar beath’ gu dearbh tha
Mar gheàrr-réis reult an earbuill
A sgeitheas tiota dubh na h-oidhch’,
’N sin shluigeas i gun lorg oirr’.

Mar so bidh tric mi meòrach,
Ma’s glic dhomh so no gòrach,
Saoil thus an saor-thoil a bheil feum
Ma tha gach ceum roimh-òrduicht?

No a bheil ann an làmhaibh
Mhic-an-duine air fhàgail
Seadh, falmadair a bheatha féin
Gu stiùireadh far an àill leis?

’N sin sguir mi ris a chòmhradh,
’S chuir am làimh a spòg e....
Mar gum biodh an seann-chù bochd
A’ leigeil slàn ri m’ bheò leam.

Nuair dhruid mi sìos mu chluasaibh
An dul, ’s a theannaich cruaidh e,
Bu chianail sgal an t-seann choin bhochd,
’S ’ga fhreagairt gach creag ghruamach.


[TD 37]

’N sin thuirt mi ris gu bàigheil,
“A chaoidh cha bhàth am bàrd thu;
An iochd a phlanndraich Dia am uchd,
Cha dèan seachd cuain a bhàthadh.”

’N sin dh’fhàg mi chlach ’s an ròp oirr’,
’S na tuinn gun iochd shìos foidhpe.
’S e beachd an t-seann choin bhochd a nochd
Gur nighean truais tha ’n tròcair.


[TD 38]

BIODH AN SEISEAN, BIODH A’ CHLEIR

’S coma ’s coma ’s coma leam
* <eng>Rebel<gai> ás no <eng>rebel<gai> ann,
’Se mo cheisd an gille donn.

Séisd:

Biodh an seisean, biodh a’ chléir
Biodh an sionadh thar a chéil’,
Cha chuir sud no nì fo ’n ghréin
Eadar mi ’s mo Chailean féin.

Gur e <eng>rebel<gai> e gu shàil,
’S chan eil samhail fear mo ghràidh
Ri dol idir sìos am Bràigh.

Ged robh ’n eaglais air a roinn
Tuiteam ann an gaol bidh chloinn
Mar a bha o linn gu linn.

Ged robh ’n eaglais dol mu sgaoil
Cupid bidh le shaighdean gaoil
Mar a bha o thùs an t-saogh’l.

Mur b’e ceòl is gràdh is gaol
Dheidheadh an saoghal so fa sgaoil:
Sinn’ an tùr, ach sud an t-aol.

Nan robh coilear air mo rùn
Dùint’ le fiucan air a chùl
’S cinnteach bhiodh dhomh m’ fheòil ’s mo shùth.

Gur e <eng>rebel<gai> e gu shàil
’S chan eil samhail fear mo ghràidh
Ri do idir sìos am Bràigh.

Biodh an seisean, biodh a’ chléir
Biodh an sionadh thar a chéil’,
Cha chuir sud no nì fo ’n ghréin
Eadar mi ’s mo Chailean féin.


* Bha troimhe-chéile ann an eaglais na sgìre aig an am.


[TD 39]

AM FEAR TEICHE

Ann an lorg nan nithean a tha ri tachairt ’s an t-saoghal, an atom-bom, ’s an hydrogen bom, truailleadh na mara, nan ainmhidhean, ’s na h-àile tha sinn ri ’g òl gach mionaid, agus dòighean oglaidh eile gu chéile a sgrios, tha ’n duine so ri call a dhòchais gun toir ciall is gliocas is iochd buaidh air dìth-céille, amaideachd is fuath. Mar sin, tha e ri teiche. ’S e an rian teiche th’ aige a bhith tarruing a phlaide mu cheann ’s a’ tarruing srann.

Nuair bhios ain-iochd an àite truais
A’ riaghladh shìos ’s a’ riaghladh shuas
’S nach nochd neach iochd mur faigh e duais,
’S do Nagasaki nithear luath,
’S nach casaid Criosdaidhean aon uair
Ach orms Di-Dòmhnaich o’n chaidh cuairt,

Séisd:

Their mi, theirigeadh an saoghal bun-os-cionn
Theirigeadh, ach tarruingidh mi phlaide mu mo cheann,
O Rìgh tarruingidh,
O tarruingidh mi srann.

Nuair bhios clann-daoin’ le dìobhail céill
Ri moidheadh tur-sgrios air a chéil
Le boms na h-atom ’s hydrogen,

Séisd:

Their mi, etc.

Nuair bhios eaglaisean a’ teagaisg gràidh
’S iad ri chéile mar dhà nàmh,
Suas togaidh mise mo dhà làimh,


[TD 40]

Séisd:

Their mi, etc.

Nuair bhios an Ruis ’s Ameiriga mhór
Le bus ri bus is dòrn ri dòrn,
A’ bagairt tur-sgrios a thoirt oirnn
Is mise is tus’ mar fheòirean feòir
Ar guth-gearain lag gun treoir
Mar air iarunn fuar an t-òrd,

Séisd:

Their mi, etc.

Nuair gheibh mi m’ aran air bòrd grinn
’S gun mheas air treabhaich’ bochd an fhuinn
Le fhallus tha toirt arain dhuinn,
’S a chì air teilidh mi ’s a chluinn
Fear eile sgriachail àird a chinn
’S nì mìle not e ’s an aon oidhch’,

Séisd:

Their mi, etc.

Nam bu shlat thomhais luach ar duais
Cha bhiodh am fear nach d’ chuir ri buain.
Nuair chì mi neach le fallus gruaidh.
Neach eile càrnadh ionmhais suas
A dhealaicheas ris aig beul na h-uaigh,
Their mi, “Cheartais, cà’il do bhuaidh?”

Séisd:

Their mi, etc.

Nuair thruailleas sine gu ar deòin
Am muir, an t-iasg agus na h-eòin,
’S an abhainn uair deoch ás na dh’ òl
’Na brochan truaillt’ gun innt’ nì beò,
Is Nemesis a’ bagradh oirnn,
Seadh, dioghaltas dearg air linn-na-sògh,

Séisd:

Their mi, etc.


[TD 41]

Nuair bhios Crìosdaidhean ag innse dhuinn
Mu dhùthaich ghrinn taobh thall na h-aibhn’
Anns nach bi bròn no duine tinn
’S am bi iad sòlasach ri seinn
’S gun chabhaig orra faighinn innt’
’S m’ eas-creidimh-sa ri ’g iarraidh cinnt,

Séisd:

Their mi, etc.

Nuair bhios g’a chéile daoin’ am fuath
’S nach bi iad réidh ré réis an cuairt,
Sìos an rathad beag geàrr th’ eadar creathail agus uaigh,
Their mi, theirigeadh an saoghal bun-os-cionn
Theirigeadh, ach tarruingidh mi phlaide mu mo cheann,
O Rìgh tarruingidh,
tarruingidh mi srann.


[TD 42]

LINN “GREAS ORT”

“O tha trèana Chaoil cho mall,
Seall an tìde tha thu call!
Bidh ’s a’ phléin thu thall air ball.”

Séisd:

“Greas, greas, greas ort!” O cha chluinn
Càil ach “greas ort” anns an linn-s’;
Mas e amhlaigeadh no faing
’S e “Greas, greas ort, na dèan maill!”

Bha mi ’n Glaschu ’s anns an Dùn,
’S gann gum faca mi gnùis chiùin,
Ach caoch cuthach fad na h-ùin.

Aig a’ ghloca bheag fo smàig
Tha na muillionaibh, ’s fo spòig,
’S éiridh umhail dha aig cóig.

B’fheàrr bhith leis an spréidh ’s an àil
Sona aig bun nam beann, O b’àill,
Na bhith aig a’ ghloc ’nad thràill.

B’fheàrr a bhith ri dèanamh dhàn,
Làmh ri crònan na tràigh-bàin,
Fad o réis-an-rodain ghrànd’.

O nach meudaichear, mo thruaigh,
’N t-astar eadar creathaill ’s uaigh,
’S cho math coiseachd ri ruith cruaidh!


’S ann an lorg cuairt a thoirt a Ghlaschu a rinneadh na rainn so.


[TD 43]

AM BOTUL ’S AM MISGEAR

Saighdear buadhach nam blàr
Seall air, cheannsaich e nàmh;
Aig a’ bhotul ’na thràill tha e fhéin.

Séisd:

Dhannsadh ruidhle mo chridhe-sa
Nam b’e ’n fhìrinn an sgeòil
Gun do thréigeadh gu tur leat
Am botul, ’ill-òig.

Uachdaran uaibhreach na tàir
Air uaill-at le shròin-àird
Ni ’m botul shròn àrd thoirt do’n ùir.

Dhannsadh etc.

Am fear mór làidir le dhùirn
De ’n a nàmh dhèanadh dùn
Nì am botul a dhruim chur ri làr.

Dhannsadh etc.

An àrd labhrach làn bòsd —
Cluinn fhéin e ’s an tigh-òsd —
Aig a’ bhotul tha bròinean fo smàig.

Dhannsadh etc.

Nan robh ’m botul ’s a mhàth’r
Aig sgeir iadht le muir làn,
Am botul theàrnadh am misgear air tùs.

Dhannsadh etc.


[TD 44]

Thig e dhachaidh Di-h-aoin
Oidhch’ pàighidh, falamh faoin,
’S a mhaoin air na h-òsdairean roinnt.

Dhannsadh etc.

Comas imeachd ’s a chéill
Chaill e, ’s ròil as a bheul
E air ainmhidh na stéill chuireadh gràin.

Dhannsadh etc.

Sùilean liath letheach dùint,
Bhial ’s ann fiaradh ’s bloigh-cainnt,
Casan ’s làmhan air udal gun chlì.

Dhannsadh etc.

Chlann bheag mhaoth deir ri màth’r
“Dé air Dadai tha ceàrr,
’S e ri sgeith air an làr mar nì cù?”

Dhannsadh etc.

Chìtear feasgar Di-luain
E gun aon sgillinn ruadh
’G òl a phàighidh, nach d’ fhuair, air an sglèat.

Dhannsadh etc.


[TD 45]

NUAIR A DH’ FHASAS TU MOR

Suidh, a rùin, air mo ghlùin
Gus an cluinn thu mo dhàn,
O do ghorm-shùilean ciùin
Is d’ fhalt òr-bhuidhe, bàn;
Nuair a dh’ fhàsas tu mór
Am bi, ghràidh, thusa ’g òl?

’S nathair nimh le gath bàis
A ta, ghràidh, anns an òl;
Chìtear tric i le h-àl
Fo ’n a’ bhàr ’s an tigh-òsd’;
Nuair a dh’ fhàsas tu mór
Na bi, ghràidh, thusa ’g òl.

Geall, a ghràidh, dha do mhàth’r,
Nuair a dh’ fhàsas tu mór
Air do thàileamh gu bràth
Nach fliuch cluasag le deòir
Nuair a dh’ fhàsas tu mór
’S nach bi, ghràidh, thusa ’g òl.

Dubh mar it’ ’n fhithich luaith
M’ fhalt bha uair; rinn an òl
E mar shneachd thig o’ ’n tuath
’S tha mo thuar ’g aithris sgeòil —
Nuair a dh’ fhàsas tu mór
Na bi, ghràidh, thusa ’g òl.

Cha robh clais ’na mo ghruaidh,
Ri dreach eudmhor bha an ròs;
’N òl chuir d’ athair dha ’n uaigh,
Ghràidh, nach geall thusa dhomhs’
Nuair a dh’ fhàsas tu mór
Nach bi, ghràidh, thusa ’g òl?


[TD 46]

Cuir do làmh ann am làimh
’S thoir, a ghràidh, dhomh do bhòid,
Beò no bàs dha do mhàth’r
’S ged robh cnàmh i fo ’n fhòd,
Nuair a dh’ fhàsas tu mór
Nach bi, ghràidh, thusa ’g òl.

Nuair their càch riut, a ghràidh,
“Thig a bhàn dha ’n tigh-òsd’,”
Freagair, “Gheall mi do m’ mhàth’r
Nuair a dh’ fhàsas mi mór
Cha bhi chaoidh mi ri ’g òl
Cha bhi chaoidh mi ri ’g òl.”


[TD 47]

THUG IAD A THUNG THU

Gu dé ged dh’ éireadh a’ ghrian,
Gu dé ged a ghoireadh na h-eòin?
Ceòl fìdhle no phìoba cha dèan
Gean sùgraidh dhomh dhùsgadh dha’m dheòin.

Séisd:

Thug iad a Tunga a’ bhradain ’s a’ mhurain thu
Thug iad a null a dh’fhuireach, a lurain, thu;
A null air an fhadhal mo bhalachan bàn chaidh,
A null air an fhadhal mo bhalachan bàn chaidh.

Gu de ged a chinneadh mo bhàrr,
Lìonmhor ged dh’fhàsadh mo bhuar?
Cha lìon is cha bhlàthaich sud d’ àit
As d’ eugmhais tha fàs falamh fuar.

Gur binne gu mór leam do ghàir
Na ’n ceòl thig, o chlàrsaich nan teud,
Na ’n uiseag air moch mhaduinn Mhàigh,
Na chuthag ’s gùg-gùg aic’ air ghéig.

Leam ’s cùbhraidh na anail nan ròs
No seòbhrach nan còs ’s i fo dhriùchd,
No tùis an tùisear glan òir
Faoilt, fàilt agus neo-chiont do ghnùis.

Biadh ainglean ri faire ort ad shuain
’S do bhruadar gun bhruaillean, a ghràidh;
Builicht’ ort gun robh gliocas o shuas
’S gach subhailc ni ’n saoghal nas fheàrr.

Chaoidh do choluinn na agradh an Stàit
Gu bhith leatha ’s na blàiribh ri spòrs,
Mar nach biodh annad, a ghràidh,
Ach tàileasg le ’n cluichear air bòrd.

O sguiribh, luchd eanchainn géir,
Dheilbh léir-sgrios a dh’oidhche ’s a lò;
Ur n-eagnaidheachd ciuribh gu feum
’S fàgaibh mo bhalachan-sa beò.


Bha mo “bhalachan bàn” ri fuireach an ath dhorus, ach chaidh e a dh’fhuireach gu taobh eile a’ bhàigh, gu baile Thunga.


[TD 48]

’S REUL IUIL DHOMH H-IOMHAIGH

Ged a chuala mi chuthag
’S an smeòrach ’s a’ choill
Is an uiseag ’s na neòil
Agus spideag na h-oidhch’,
Idir cha chuala
’S idir cha chluinn
Nas mìlse na caoin-ghuth
Mo mhàthar a chaoidh.

’S reul iùil dhomh h-ìomhaigh
Tha latha ’s a dh’ oidhch’
Ri deàlradh am fhianuis-sa;
Seadh tha le soills’
’Gam sheòladh gu siubhal
Air slighe nan saoigh,
’S nuair bhios ri dol clì
Cluinn i caoin-chagar, “Pill.”

Dhé, gléidh mi gun smal
Air a h-ainm a thoirt, ’s cum
O dheur le mi-bheus
Air a sùil a thoirt leam
No fuiltean a ghreasad
Gu liathadh ’na ceann,
No aon osna a chràidheas
A cridhe ’na com.

Bu ro shùgrach dol dhachaidh
Thuic a nochd mi aig a cóig.
O ’n fhaoilte ’s an fhàilte
’S am furan bhiodh romh’m!
Cho cùbhraidh, ’s cho càilear
’S a bhiodh a bòrd,
B’fheàrr a h-aran gun annlan
Na céin-thir le sògh.


[TD 49]

’S ann tha ’n t-astar ’s an sgaradh
Sìor ghaireadh a’ ghràidh;
Dhèanadh lachan mo chridh’
Ach e thighinn air fàir
O bhothan nam ballachan
Geal ris an tràigh
An cù air an staran
Feitheamh rium mar bu ghnàth.

Ann an sud a ta athchuing
Dol suas air mo sgàth
Gach oidhch’ roimh am cadail,
’S moch maduinn gach lath’,
’S ri dèanamh mo leabaidh
Gach maduinn mo mhàth’r,
Oir tha dùil aice dhachaidh
Rium lath-eigin, ... tha.

O, dol dhachaidh, dol dhachaidh,
’S caomh leam bhith ’ga ràdh,
Oir tha ceòl do ’n a’ chluais ann
Seach fuaim eile, tha.
A bheil cridhe cho cruaidh ann
Nach gluaiseadh gun dàil
Aig ro-bhinnead an fhuaim ud
“Dhachaidh gu m’ mhàth’r”?

Nan dìobradh mo shùilean
’S nach fhaicinn nas mò,
So na seallaidh de ’n lùigeadh
Iad sàth roimh an sgleò—
M’ athair ’s mo mhàthair
’S a’ ghrian ri dol fòdh,
’S an crodh air an àirigh
Aig bonn àrd-bheinn fo cheò.


[TD 50]

ORAN DO’ BHOBAIGEADH

Is earail dhuibh, o ìneagan
Bhios agam fhìn ’nam dhàn,
Ma dh’ fhuilingeas sibh dhomh h-innse dhuibh
’S ma bhios mi buileach dàn’;
Na bithibh ann am mi-rùn rium
Oir ’s brìgh na nì mi ràdh
Nach tugadh sruth nam fasanan
Ur casan uaibh ’s an là-s’.

’S o ’n fhasan oillteil shuarach sin
Th’ aig gruagaichean ar là
Bhith bearradh sìos an gruagan diubh,
O cumaibh uaith’ ’na thràth.
Ghruag uaill na mnatha uair-eigin
Ach ’n diugh ’nan cùisean ghràin;
’S an cuailean mu na cluasan diubh,
’S gur duainidh iad air sràid.

’S e ’m bobaigeadh a chàineadh
A mhàin tha ’na mo rùn,
’S a dh’aindeoin fasan grànda
Tha ’n àirde tighinn as ùr
’S e sud am fear as gràineil
’S a nì iad uile chrùn;
’Illean nach mi-nàdurrach
Am fasan e co-dhiùbh?

Ach ìneagan mo dhùthcha
Na lùbaibh do ’n an nòs,
’S na tugaibh tigh no gnùis
Do’n fhasan ùr, oir, fòs,
’S fasan e nach fiù
Nach robh air tùs an Leòdh’s,
’S mur gabhadh te a’ ghrùlach
Cha bhobaigeadh ’ga deòin.


[TD 51]

Gach caileag laghach shuairce
Tha ’n diugh an tìr nam beann,
Na fuilingibh do ’n a’ bhuath’m
Aon uair tigh’nn ’na ur ceann;
Ach gleidhibh uil’ ur cuaileanan,
Thugaibh do ’n uaigh iad leibh;
’Na òir-dhearcas dhuibh fhuaireadh e
Mar dhuilleach do ’n a’ chraoibh.

Nuair théid sibh chun an sgadain
Gu ruig Sasunn ’s do ’n a’ Bhruaich
Na foghlumaibh na fasannan
A chì sibh ’n ur cuairt;
Gu h-àraidh, seadh am fasan so
Air a bheil mo dhàn ri luaidh,
“Am bobaigeadh, am bobaigeadh,
O fanaibh fada bhuaith!”

’S nuair théid sibh chun na Galldachd
’S a chì sibh thall an dòigh,
’S a chì sibh sin an samplair
’S am bi ceann gach òigh,
Gach croguis le “<eng>clip<gai>” lom aic’
Chum gun gléidh i h-òig,
’S bidh reap mar reap na cunntraigh
De ’n a’ phoudair suas mu sròin.

Bidh borbairean ’s a’ phrìs aca
’Ga innse dhuibh air clàr
Air ’n toir e ’n cuailean mìn agaibh
’Na mhìrean chun an làir;
’S bidh cuideachd cuid ag innse dhuibh
Gun seall sibh tòrr nas fheàrr,
Gun suitig bob da rìribh sibh
’S aig mìltibh e mar tha.

Sin gus a bhith ’ga churlaigeadh
Gheibh thu clobha dèant’,
’S mar an ceudna feumaidh tu
<eng>Neck-shave<gai> a h-uile mìos;
Sin agad “clip a’ phóla” dhuit —
Ma ‘s oigh thu aig eil ciall
Do chuailean gléidh, a bhrònag, ort,
Mar dh’ òrduicheadh le Dia.


[TD 52]

Cha dèan iad ceum ’s an àite so
Gun sgàthan ann ’nan dòrn,
’S an lipean air an gànrachadh
Le <eng>rouge <gai> ’s ro mheallt’ am bòidhch’d,
’S ged fhuaireadh té ’s droch thuar oirre
Le snuadh air neul a’ bhàis,
Bheir ’n drugaist snuadh d’a gruaidhean di
Ma fhuaireadh aic’ a’ phrìs.

Ach fàsadh air an t-seann each
’N t-earbull chun an làr,
’N dèan sud dheth loth, is ceann air
Le deud ’g inns’ meud a làith?
Nas motha, mhnathan gòrach,
Bhur cuailean ged a gheàrr,
Cha dèan e là nas òige sibh;
O; ’s gòrach nòs ar là.

Nach sealladh e cho gràineil
’S bha riamh ri falbh an fheòir,
Seann bhean liath is beàirrte dhith
An cuailean sin bu chòir
A bhith ’n a uaill is àilleachd dhi
Am feadh a bhiodh i beò?
Ach leis an linn gun nàire so
’S ann beàirrte ’s fheàrr e leò.

Ach taing do shealbh gun d’ fhuaireadh
An tuath an tìr ’Ic Leòid
Saor o na fasain thruaillidh so
Aig luchd nam bailtean mór’,
Chì fhathast ann thu gruagaichean
Le ’n cuailean mar is còir
Sìos bachlagach mun guaillean orr’
’S cha dealaicheadh ris air òr.

Chan eil ’ga reic am poudair ann,
Chan eil an sud air feum,
Tha gaoth an fhraoich ’s nam meann aca
Cur fallaineachd ’nan sgèimh.
Ni mò ’s e snuadha fuadain
Fhuaireadh orr’, chan e,
’S an cuailean sìos mun guaillean orr’,
G’ eil iad mar ainglean nèimh.


[TD 53]

MHORAG LEAT SHIUBHLAINN

Cha leig mo luaidh-sa leas rosgan fuadain
Neo snuadh na bùthadh chur air a gruaidhean;
No dath a cheannach gu dath a cuailean,
’S e mar an canach aig sàil nam fuar-bheann.

Séisd:

Mhòrag, leat shiùbhlainn gun chùram gu cùl na gealaich,
’S mìlse leam do phògan gu mór na na cìrean-meala.

A h-anail ’s cùbhraidh na gàradh-ùbhlan;
An déidh a pògan bidh searbh an siùcair;
’S nuair bhios a h-éideadh os cionn a glùin oirr’
Gur snasail m’ eudail, ’s nì cuirm an t-sùil oirr’.

An uair a ghleusas i suas a h-òran,
An uiseag théig i ’na tàmh ’s an smeòrach,
Is iad ri ’g éisdeachd ceòl nèamhaidh rò-bhinn,
Ceòl binn gun éislinn bho beul a’ dòrtadh.

Dh’ fhalbhainn deònach gu ruige Georgia,
’S shàthainn sleadh anns na mucan-móra;
’S dh’ fhuilinginn fuachd agus teas is dóruinn;
Chan agrainn duais ach, a luaidh, do phògan.

O, cuig’ bhiodh fiamh ort nach coisninn lòn dhuit?
Oir dhèanainn iasgach is dh’ fhighinn clò dhuit;
’S cha leiginn cliabh air do dhruim, a Mhòrag,
Ged bheirinn bliadhn’ agus mìos gun mhòine.


[TD 54]

CHAIDH MO MHURCHADH GU MUIR

Chaidh mo Mhurchadh gu muir,
Nis tha tìm le bròig luaidh’ oirre;
Cha b’ionnan sin ’s nuair
A bha e ’na bhuachaille
Agus mis’ air an àirigh
Bu chas aotrom gun chuaran i.

Séisd:

O b’fheàrr leam gun d’ fhuirich
Mo ghràdh ris na caoraich,
O b’ àill leam le chuilean e
’M mullach an aonaich.

Dh’aithnichinn fhead ri chuid chon
Anns a’ bheinn ’s e ri cruaidh-thrusadh,
’S bu choma leam cuin
A bhiodh bleoghann no buarach ann,
Sinn an lagan fraoich fàsail
’S gun a màireach ’na uallach oirnn.

Shéid a’ chaoin osag dheas
Braon is blàths air na h-òg lusan,
’S còisir bhinn bha ’s gach preas
’S allt is eas co-sheinn còmhla ruinn;
’S sheinn Murchadh is Màiri
Ann am pàrras an òg ghaoil ac’.

Ach aon latha gun deach
Mo Mhurchadh gu Steòrnabhagh,
’S gu drama gun d’ rach
Mar is tric leis na h-òg fhearaibh,
’S a màireach thuirt, “Mhairi
Tha, ghràidh, dol a sheòladh mi.”


[TD 55]

Ghuidh mi ’s impidh air chuir
’G ràdh, “Fuirich ’s gheibh beòshlaint sinn,
Agus seachainn am muir,”
Ach ’s ann ghlac e mi ’s phòg e mi
’Gràdh, “An àrd-bheinn ’s an àrd-chuan
’S ceist, a ghràidh, orm có aca.”

’S tha e nochd ann an nead
Ard aognaidh na ròcaise,
’S aig a’ ghaoith a ta fead
Caol cruaidh air na ròpanaibh;
B’ fheàrr am bata ’s an cù
Air na stùcannan ’s ceò orra.

O <eng>Bacchus<gai> mo chreich,
Chreach mo chaistealan bòidheach e,
O ’n latha ud ’s an d’ rach
Mo Mhurchadh gu Steòrnabhagh.
Fhuair e suairce mo bhuachaill’
’S dh’ fhàg e truaillte mo sheòladar.

Gheall ulaidh do ’m chist
Chur air gach ceann-bhòids’ thugam,
Nis tha gheallanan brist
’S tha mo chiste gun tròcair innt’;
’S ann tha m’ fhàinne ’s mo shìoda
’N diugh air nighean nan òsdairean.


[TD 56]

MI LE M’ UILINN AIR MO GHLUIN

Mi le m’ uilinn air mo ghlùin
’S muladach mi dèanamh dàin;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

Dearcam fhathast air mo ghaol
Coiseachd air slait-chaoil fo sheòl;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

Séid sèimh, socair, O Ghaoth Tuath,
Gus an cuir i Cluaidh ás fàir;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

Leatha chuireadh air chùl Cluaidh,
Tha i snòtadh a’ chuain siar;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

I mar eilid nuair nì ghaoth
Cagair rabhaidh chur ’na cluais;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

Gheall e, “Pillidh mise, ghràidh
Buidhe nuair nì fàs an t-eòrn;”
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.


[TD 57]

Sìod á Sìonaidh dhomh gu gùn
Ghealladh le mo rùn ’s bréid-phòsd;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

’S cìrean sheud-làn ’s failean chluas
Ghealladh le mo luaidh ’s fàinn’ òir;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

Bidh mi guidhe air mo ghlùin
Guidhe dhuit muir ciùin ’s siùil làn;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

Bidh mi guidhe air mo ghlùin
Pilleadh rium thu, rùin, slàn;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.

Aiseig fallain, O Ghaoth Tuath,
Dhachaidh dhomh mo luaidh slàn;
Shil mo shùil nuair chaidh siùil
Ri cruinn ùra chaol àrd;
Rìgh, ’s mo rùn-sa ’nam bàrr.


[TD 58]

THIG MI G’ AD IARRAIDH

ESAN:
Thig mi g’ ad iarraidh,
G’ad iarraidh, g’ ad iarraidh,
Thig mi g’ ad iarraidh,
Mo nighean donn bhòidheach;
Is bheir mi gu luath thu
Do chùirt nam ban ùasal
Le sìoda mu d’ uachdar,
Ma shiùbhlas tu còmh’ rium.

ISE:
Ged thig thu g’ am iarraidh
Le bliadhnach eich liath-ghlais,
Le crùidhean is dìollaid
Is srian air de ’n òr-ghlan,
Chan fhàgainn mo bhuachaill’,
No ’n àirigh tha ’n uachdar
A’ ghlinne tha shuas ud
Air caisteal nan seòmar.

ESAN:
O thig leam ’s cha lìonar
A chaoidh tuilleadh cliabh ort,
Is seirbheisich dèanaidh
Dhuit d’ iarraidh is d’ òrdugh;
Ad ionnsaigh do bhiadh bheir,
’S do chup le fìon lìonaidh
Fìon Frainge nam fìon-liosan
Grianach, ’s gu leòir dheth.

ISE:
Na bi ’ga mo bhuaireadh
Le feòil-phoit nan uaibhreach,
Cha chinnt sonas buan iad
Ged fhuair mi uat còir orr’;
A’ bhrù ged do shàsaich,
An cridhe dheidheadh bàs e
Dhìth a’ bhuachaille bhàin sin
A ghràdhaicheadh òg leam.


[TD 59]

ESAN:
Réisd còmh’ rium car mìos thig
’S gun seall mi dhuit crìocha
Nan oighreachdan briagha
Air a bheil mi ’nam oighre;
Thuirt d’ athair ’s do mhàthair
Gur fheàirrde do shlàinte
An t-àite so fhàgail,
Seadh, ’s ràith thoirt mu ’m pill thu.

ISE:
Ged bheir thu mi, òigfhir,
Bheinn-gheal na Roinn-Eòrpa,
’G radh, “Seall na tha fòidhne,
Gur leams’ e, mo ghruagach,
’S is leats’ e a màireach
Ma bheir thu do làmh dhomh,”
Gun diùltainn, ag ràdhtainn,
“Dhomh ’m bàs no mo bhuachaill’.”


[TD 60]

AN TE LIGHEACH DHORCH

’S ann an <eng>Chicago<gai>, Stàit <eng>Illinois<gai>,
A thachair tràill rium, ’s O ’illean òg,
Ma bheir sibh cluais dhomh, bheir mise duan dhuibh
Mun a’ ghruagaich thug cuireadh dhomhs’.

Séisd:

Ochoin O Rìgh, ’s e ’n té lìgheach dhorch,
Chuir far a’ bhìdh mi, ’s dh’fhàg buidheach orm!
Thairg gun phrìs dhomh dhol rithe sìnte —
Ochoin O Rìgh, ’s e ’n té lìgheach dhorch!

Air oidhche gheamhraidh is mi leam fhéin,
Ri tighinn dhachaidh ceum air cheum,
Te mhór dhubh shuarach gun tàinig suas rium,
Maid’-uisge shuas aic’ ’s gun air aic’ feum.

Theann i null rium le fiamh a’ ghàir,
’S briathran meallta do chuir i fàilt,
’S bho bàrr gu bonn i mar oidhche gheamhraidh,
Cheart cho ceann-dubh ri sùith na spàrr.

Ars ise rium, “A bheil agad ceò?”
Is nuair a dhiùlt mi, thuirt i gu seòlt’,
“Ma thig thu leamsa bheir mise rùm dhut,
Thig, thig leamsa gum bris an lò.”

“O imich uam,” arsa mi le sgraing,
“Air son do chuireadh chan fhaigh thu taing;
Cionnus a màireach sgrìobhainn gu m’ mhàthair
’N déidh ’n raoir bhith còmhla ri tràill fad oidhch’?”


[TD 61]

“Cha chluinn do mhàthair,” ars is, “no d’ rùn.”
Théid an sgeul so leam fhéin dha ’n ùir;
Cuig tha nàir ort? Nach cual’ thu ’n àithne
Thuirt ‘Lìonmhor fàsaibh’ ri clann nan daoin’?”

“Cha dèan thu iasgach,” ars mis’, “an taobh-s’;
Chan fhiach do bhiathadh, cha dèan e chùis;
Na leigeadh Dia dhomh gun glac do lìon mi;
Imich, a bhiasd, ’s theirig gu mo chùl!”

An sin do dh’fhalbh i ’s cha b’ ann dha deòin;
’S thog i siùil ’s thug a lìon air bòrd;
“Bidh nis a’ falbh mi,” ars ise, “bhalachain,
A chur mo lìon far am faic mi eòin.”

Nis, ’illean, éisdibh, O éisdibh rium,
’S bithibh léirsinneach geur, a chum
Nuair chì sibh ’m biathadh, mun cuir sibh beul air
Feuch troimh an léir dhuibh an dubhan crom.

Oir faodaidh òigfhear a bhith dheth fhéin
Nas treis gu mór na bha Aonghas Gréim
’S gun bhith cho làidir ri leanabh ràithe
’N am bhith cur blàir ri ana-miannaibh fhéin.


[TD 62]

NAOI CEUD DEUG ’S A CEITHIR DEUG

Nuair bhiodh òganaich cruinn
Dhèanta grìosach bhuntàt’,
“Siùdaibh seasaibh,” sud chluinnt’
Ach am faic sinn eil àird
A’ mhailisidh nis oirnn
’S gu Fort Dheòrs’ théid — ma tha,
A mhailisidh an rìgh.

Ghabh mo ghràdh-sa Di-Màirt
Do mhailisidh Fort Dheòrs’
Féileadh-beag ’s seacaid-bhàn
Air bidh ’n àit’ pheitein-mhóir
’S briogais thartain glan gheàird
Air an àit na té chlò
Am mailisidh an rìgh.

“Cha bhi uat mi ach ràith”
Thuirt e ’n sgath bhlàth na cruaich
Bidh mi còmhla riut, a ghràidh,
Mu’n tig càch ás a’ Bhruaich;
’S dòch’ gum fiach mi mo làmh
Ann an gàrraidhean Chluaidh
Ma bhios rigears ’gan dìth.

Sheòl i, Sìle nan stuadh,
’S móran sluaigh innt’ air bòrd
Cuid gu iasgach na Bruaich
’S tuath gu Sealtuinn nan òb;
’S cuid a’ falbh, mar mo luaidh,
A’ chiad uair gu Fort Dheòrs’
A mhailisidh an rìgh.


[TD 63]

Fhuair mi dhealbh an céis dhùint
’S chroch ’s a’ chùlaist le uaill
Agus litir ag inns’,
“Tha gach nì dhomh cho nuadh.
Moch ’gar dùsgadh bidh phìob
Nuair is fìor-throm ar suain
Am mailisidh an rìgh.”

“O ’n tha ’n cosnadh car gann,”
Thuirt e rium, “dhomh is fheàrr
Ghallaibh dhol nuair bhios m’ am
Anns a’ champa so ’n àird
Agus gabhail aig na Goill
’Na mo chuibhlear am bàt’,
Seadh, ma ghabhas iad mi.”

Naoi-ceud-deug ’s ceithir-deug,
Tigh’nn fo dhias nuair bha ’n eòrn,
Caismeachd airm, chualas cian:
Geilt is fiamh chuir e oirnn.
Teachd tha stoirm, dhubh e ghrian,
Mar bheul oidhch’ rinn tràth-nòin
’S e ri fògaradh ar sìth.

Bhris an stoirm, ’s an tuil dhòirt
’S air an Eòrpa rinn tigh’nn;
Tuil fhuil dhearg nam fir-òg
Seadh, fir òg nan ciabh mìn.
Thraogh is thràigh chun an fheòir
Fuil an cuislean ’s an cridh.
Dh’fhuairich, reòdh ’s chaill a clì.

Cuig a riamh ghabh mo ghràdh
Tasdan eàrlais an rìgh?
’S gann gun bhris fo làn-bhlàth
’S bha ’s a’ bhlàr ’na thosd sìnt’.
Air a’ bhuaidh ’s daor a phàigh
Le fuil bhlàth dhearg a chridh
’S daor thu, bhuaidh, daor do phrìs.


[TD 64]

Thuit blàth-bhraon air an raon
’S nigh aog-aodann nan òg;
Sheid a’ chaomh osag chaoin
Orr’ is thiormaich is phòg
’S i ri osnaich os cionn
Oigfhir, ghrinn an fhuilt òir;
O mhailisidh mo chridh!

Colla, Fionnlagh, is Domh’ll
Ruairidh òg, is Iain Bàn,
Aonghas, Uisdean, ’s Niall-mór;
Chòrr cha shloinn mi am dhàn
’N dé ’nam balachain ’san dròbh —
’N diugh gun deò anns an àr.
O mhailisidh mo chridh!

Tha chruach mhòna ’na luath
Theich am fuachd, thill am blàths;
Thill luchd-cutaidh na Bruaich;
’S fhada buan leam tha ’n ràith
Gheall mo ghràdh bhiodh e bhuam
Aig a’ chruaich ’n oidhch’ a dh’ fhàg —
O mhailisidh mo chridh.

Chaidh na geòidh tarsuinn tuath,
Thug na geòidh mach an àil;
Thill gu deas mar is dual
Ard le ’n àil air an sàil;
Ach cha phill e, mo luaidh,
Ach ’nam bhruadar a mhàin —
O mhailisidh mo chridh.


[TD 65]

GNE A’ CHOGAIDH

’S e do ghnè, a chogaidh, bhith sgrios,
’S b’e so do ghnè o thùs.
Is mallaicht an sluagh a bhios
Ri tabhairt dhuit tlachd is gnùis.

Dóruinn, creachadh is bròn
An còmhnuidh ta ann ad lorg,
’S chan fhiach leat deoch gu h-òl
Ach fuil nan òigfhearaibh calm!

’S an colluinnean dìreach deas
Gun mheang sud roghainn do lòin;
An lorg do cheuma ta sgrios,
Cuim annad ’m biodh tlachd nan slòigh?

Le uamhann théid i air chrith
A’ mhàthair romhad gun dàil.
Oir ’s tu fear-creachaidh a nid,
’S tu fear-spùinnidh a h-àil.

Spùinnidh tu mhàthair de mic,
Spùinnidh de fear a’ bhean-òg,
Spùinnidh de ’n athair a’ chlann,
Spùinnidh de gràdh an òigh.

’S cuiridh air chuthach na slòigh
Nuair bheir thu ri òl dhaibh d’ fhìon,
Bhith marbhadh a chéile leò
’N sin measar ’na nì ro threun.

’N sin esan as motha nì chur
Air beath’ a cho-chreutair crìoch,
Gheibh uainn mór-urram, is their
Sinne ris, “’S tu as fhiach!”


[TD 66]

Mìr-umha air a bhroilleach ’n sin théid
A chàradh, nis faic e làn bòsd,
Mar gum biodh ’n àit ceud chur gu bàs
E ’n déidh còrr ’s ceud a thoirt beò.

Ma chruthaich, o thùsa, Dia
An duine ’na ìomhaigh féin,
An gabhadh tus’ ort le d’ làimh
Gum milleadh tu ìomhaigh Dhé?

Chaidh seul a’ mhuirteir air Càin
A mharbh aon bhràthair troimh eud,
Ach do mhuirtear a’ mhuirteir bidh chàin,*
’S an dìoghaltas seachd uairean am meud.

Dh’ àithn Dia do ’n duine “Na muirt”,
Is neònach leam féin an nì:
’S a’ chogadh, marbh duine mar mhart,
Sud cha mheasar ’na mhuirt ach ’san t-sìth.

Ma mharbhar leam duine ’s an t-sìth,
Mo dhìteadh nì lagh ’s air croich
Crochar mar mhuirtear mi,
Is mi-chliù maireann ’nam chois.

Ged mharbhadh ’s a’ chogadh leam ceud
De mo cho-chreutairean féin
An àite mo chrochadh air taod,
’S ann mheasar mi cliùiteach treun.

Nuair thig mi air fòrladh bidh uaill
Air mo luchd-dàimh as mo ghnìomh,
Mar gum b’e marbhadh an t-sluaigh
An dòigh air an coisinninn nèamh.

Nuair a sguireas a’ chasgairt bidh cuid
Ri saoilsinn gun d’ fhuair iad a’ bhuaidh,
Bidh cuid eil’ ann am bruid,
’S bidh dachaidhean mhóran ’nan luath.


* càin — <eng>cane.<gai>


[TD 67]

Bidh móran ’s an deòir gu tais
Tuiteam gu brais gu ’n gruaidh,
Caoidh chàirdean nach pill air ais,
Cha lìon daibh am beàrn a’ bhuaidh.

’S bidh cuid a’ cunntadh a’ chùirn
A chàirn iad de dh’ionmhas suas,
Am feadh a bha dòrtadh mar bhùirn
Fuil mhùirneach òigfhear an t-sluaigh.

Chuideachd, nach briagh an nì
An t-sìth, cha deifir ma’s ann
Mun chagailt, am baile no ’n tìr
Tha a feartan gun chaochladh neo-ghann.

Ach ciod leis an gleidhear an t-sìth
Mun chagailt, ’n ann leis na dùirn?
Neo ann am baile no ’n tìr
An ann le claimhnichean rùisgt?

Chan ann, a chuideachd, chan ann;
’S ann theicheas i uath’ gu luath;
Cha mhealar an t-sìth le a clann
Ma bhios iad làn campair is fuath.

’S e reusan le blàth-bhriathran ciùin
Mar ola nì garbh-thonna mìn
Agus earbs as a chéile, ’s deagh rùn
An triùir leis an gleidhear an t-sìth.


[TD 68]

RAOIR REUBADH AN IOLAIRE

(Air fonn “An Gille Doubh Ciar Dubh”)

’S binn sheinn i, a’ chailin,
An raoir ann an Leódhas;
I fuineadh an arain
Le cridhe làn sòlais,
Air choinneamh a leannain
Tha tighinn air fòrlach,
Tigh’nn dhachaidh thuic tèaruint’
Fear a gràidh.

Tha ’n cogadh nis thairis,
’S a’ bhuaidh leis na fiùrain,
Tha nochd ri tigh’inn dhachaidh;
Tha ’n Iolaire ’gan giùlain.
Chuir mòine mu’n tein’ i
’S an coire le bùirn air
Ghràidh, chadal cha téidear
Gus an lò.

Bidh iadsan ri ’g aithris
’S bidh sinne ri ’g éisdeachd
Ri euchdanaibh bhalach
Na mara ’s an fhéilidh;
’S na treun fhir a chailleadh,
A thuit is nach éirich;
O liuth’d fear deas, dìreach
Chaidh gu làr.

Cluinn osnaich na gaoithe!
O, cluinn oirre séideadh!
’S ràn buairte na doimhne;
O ’s mairg tha, mo chreubhag,
Aig muir leis an oidhch’ so
Cath ri muir beucach;
Sgaoil, Iolair, do sgiathaibh
’S greas le m’ ghràdh.


[TD 69]

Ri ’g éirigh tha ’n latha
’S ri tuiteam tha dòchas;
Air an t-slabhraidh tha ’n coire
Ri pìobaireachd brònach;
Sguir i dhol chun an doruis
’S air an teine chuir mòine;
Cluinn cruaidh fhead na gaoithe
A’ caoidh, a’ caoidh.

Goirt ghuil i, a’ chailin,
Mach maduinn a màireach,
Nuair fhuair i ’san fheamainn
A leannan ’s e bàite,
Gun bhrògan mu chasan
Mar chaidh air an t-snámh e,
’N sin chrom agus phòg i
A bhilean fuar.

Raoir reubadh an Iolair
Bàit’ fo sgiathaibh tha h-àlach;
O na Hearadh tha tuireadh
Gu ruig Nis nam fear bàna.
O nach tug thu dhuinn beò iad,
A chuain, thoir dhuinn bàit’ iad,
’N sin ri do bheul cìocrach
Cha bhi ar sùil.


[TD 70]

MAR A CHAILLEADH AN IOLAIRE

(Fonn: “Eilean a’ Cheò”)

Chailleadh an Iolaire air Biastan Thuilm, goirid bho thìr, agus i loma làn de bhalaich Leódhais a’ tilleadh air ais bho ’n cheud chogadh. Bhàthadh, cha mhór, na bha ’na broinn.

Nach truagh, nach truagh a riamha
Gun robh na Biastan ann;
Carson nach d’ rinn sibh, shiantan,
An caitheamh gus am bonn?
Carson, a thonna cìocrach,
Nach d’ bhleith sibh iad gu pronn,
Mun d’ rinneadh leoth’ an dìol so
Ort, eilein iair, ’s do chlann.

O thalamh, bheil air d’ uachdar
No ’n long air uachdar sàil
Tìm idir do nach d’ luaidheadh
Mu ’n Iolaire is mu h-àl;
’N so, cluinnibh, mur a cuala.
Sgeul tha cruaidh is cràit’,
Deich fichead fear, nach suarach
Leat, Eilein uaine, bàit’.

Nach cruaidh, o Eilein uaine,
An fhàilt a fhuair do chlann;
Cho luath ’s a rinn do dhuannachd
An sguabadh do ’n a’ ghrunn.
Nach b’ fheàrr gun shluig thu, chuain, iad
Ro fhada bho ar fonn,
Far ’m biodh e foluicht’ bhuainne,
Ged bhiodh e cruaidh is teann?


[TD 71]

’S gort chaidh do bhualadh,
O Eilein uain’ an fheòìr,
Có ’s anail sìos is suas ann
Gu ghruaidh nach toir so deòir?
Gun saoilear leam air uairibh
Gur tuaileas tha ’s an sgeòil,
’S gur ann a ta ’nam shuain mi
Ri bruadair air an t-seòl.*

Ochoin, ’s oich, ma thruaighe!
Cha bhruadar a ta ann.
Nach éisd sibh le bhur cluasan,
Cluinn caoidh nam ban ’s a’ chlann;
Faicibh far na bhuail i,
’S fear fhathast dhiubh ’s a’ chrann;
Sud dith na dh’ fhan air uachdar
Air ’n seasadh e le bhonn.

Iolair, càit eil d’ àlach
Bha agad slàn an dé?
An t-àlach nach robh ’n àicheadh
An ceàrn de ’n chruinne-cé;
’N e ’n t-aon a ta ’nad àrd-chrann
Na thàrr thu bho ’n a’ Bhéisd,†
No bheil an còrr dhiubh bàite
Gun bhlàths ac’ fo do sgéith?

’S e ’n t-aon a th’ anns an àrd-chrann,
’S na thàinig air an ròp,
’S e sin na tha dhiubh sàbhailt’ —
Tha ’n còrr dhiubh bàite fòidhp’;
’S e sin tha ’n diugh ri fàgail
Cho àrd an Tìr ’ic Leòid
A’ ghlaodh a bh’ ann an Ràmah,
Gu bheil iad bàite fòdh’d.


* droch naigheachd

† Creagan Thuilm, faisg air Steòrnabhagh.


[TD 72]

Ged is beag a shaoil iad
Toirt as a’ Chaol innt’ leum,
Ged b’ fhaguis tìr an gaoil orr’
Nach tugadh iad ann ceum;
Gach fear a’ dealbh, gun saoil mi,
E bhith ’na dhachaidh féin,
’S gum b’ fhada leis na laoich ud
Gus ’n deidheadh na Caoil ’na déidh.


EARANN II

Seadh, sud i leotha gluasad
Gun dh’fhuasgaladh gach ròp;
Nach cluinn sibh fuaim nan duan ac’
’S i nis a’ gluasad fòdhp’?
Smùid a’ cheoth’-ghuail aisd’
’S dol tuath i leis na seòid.
’N robh, Iolair, uaill ort nuair ud
Le taghadh Thìr ’ic Leòid?

Mar earba leum na brianlaich
’N tràth dh’fhidir i luchd-fòir
Gun robh i nis ri riabadh
Troimh ’n tonn a thig ’na còir;
Na Caoil a’ dol á fianuis
Is slios air iar Thìr-Mhóir
’S ann bhiodh i dh’aithghearr tèaruint’
Le cliathaich ris an Stòrr.

Bha bhliadhna ’s i ’gam fàgail
’S a’ dol mar chàch gu cùl,
Is innt’ air ghabhail àite
Na dh’àithn le Rìgh nan dùl;
Sud air na fir mar b’ àbhaist
Ri crathadh làmh le mùirn,
’S gu cridheil cur na fàilte
“Gum meal thu do Bhliadhn’ Ur.”


[TD 73]

Mar eilid ’s i ’ga riasladh
Aig mial-choin làidir luath,
Le sròin ac’ air a sliasaid
’S gun rian air teicheadh bhuath’
Bha ’n Iolair measg nan ciar thonn;
’S e miann gach fear — mo thruaigh —
’S ’nan cridh’ iad oirre ’g iarraidh
Fhathast a dhol nas luaith.

’G ràdh, “Greas, a Iolair, luath ort,
Oir ’s fhada ’s fhada leinn
Gus ’n dèan thu ’n cala bhuannachd
’S gum faigh sinn gu ar cloinn,
’S gum faigh gach màthair shuairce
’Na glaicibh mac a cuim;
Greas, greas is fàg gach suala
Tha nuallan ri do dhruim.”

Ach so fa-dheòidh air buannachd,
Am bàgh tha i ’na bheul;
’M fear air an tàinig suain dhiubh
Ta nis ’ga shearradh féin,
’S ag amharc tha mun cuairt air
’S gu luath tigh’nn thuige féin,
Oir so an t-Eilean Uaine,
Na soluis dhaibh is léir.

Gach fear ghrad dh’éirich suas e
’S chaidh air a phoc an tòir
Gu thilgeadh air a ghualainn
Nuair bhuannaicheadh i ’n Stòr;
“Ach ciod tha ’n sud, mo thruaighe,
An sgread ud chruaidh ri sròin?”
Gun duirt gach fear le uamhas,
“Bheil i air bualadh oirnn?”

Suas chaidh glaodh a’ chruadail
Nuair bhuannaich iad ’n deic-àrd;
Ri sparradh bhròg gu luath dheth
Bha ’m fear a dhèanadh snàmh,
’S i measg nan sgeirean ruadh ac’
Air bualadh ’s dol ’na tàmh;
Mo chreach, b’ i chreach gun d’ fhuasgladh
I eadar uair ’s a dhà.


[TD 74]

Comharradh na cruaidh-theinn
Gun chuir iad suas gun dàil,
’S gach inneal gus a gluasad
Mo thruaighe, air dol ’na thàmh;
’S mur biodh cobhair luath ac’
Mo chreach, na fir bidh bàit;
Is cuid dhiubh aig an t-suala
’Gan sguabadh dhith mar tha.

Ged rinneadh le fear Shiadair
A chur do ’n iarmailt suas
An comharradh ag iarraidh
Na cobhair riamh nach d’ fhuair,
’S nach tàinig ann am fianuis
Ged sheall iad iomadh uair
’S na tonnaibh orra ’g iathadh
’S gun rian air teicheadh bhuap’.

Gach eathar leigeadh sìos iad
Ri cliathaich leis na sàir,
Ach cha bu luaithe shìos iad
Na bha iad orr’ nan clàir,
’S na fearaibh chaidh g’ an lìonadh,
Mo thruaighe, mun do thàr
Iad ràmh chur thar a cliathaich
Chaidh á fianais ’s an tonn bhàrr.

Ciod ghabhadh a bhith dèante
’S gach eathar stiallt’ ’na clàir,
’S na tuinn mun cuairt mar mhial-choin
Mun dèan fear aisde tàrr?
’S far na lot a’ bhiasd i
’Ga lìonadh leis an t-sàl
’S gun chomas aice sgiathalaich
Is tàrrsuinn ás le h-àl.

’S an iomairt so ro-chianail
’S gann nach robh chiall toirt àit’,
Le ’n dachaidhean ’nam fianais
Is iadsan gu bhith bàit’,
Far ’n robh iad ’n dùil, a chianaibh,
Bhith ’n dràsda socair blàth,
’S an àit sin ’gan riasladh
An siaban nan tonn-bàn.


[TD 75]

Ach sud fear thar a cliathaich
’S e fiachainn air an t-snàmh;
A thonn, o caisg do chìocras
’S gabh truas an so an tràths!
Oir faic ’na dhòrn gu dian aig’
Ball, guidheam ort, leig dha
’S e nis a’ dol a dh’ fhiachainn
An tèarainn e leis càch.

’S ann a Chlann ’ic Leòid e
An t-òigfhear tha air snàmh,
Ri toirt gu tìr an ròpa
Chum còmhnadh thoirt do chàch,
’S an iarmad thàinig beò dhiubh
’S ann troimh MhacLeòid an àigh,
’S bidh linn a thig a’ sgeòil ort,
O òigfhir a’ Chnuic Aird.

Dh’ iadh air na tuinn g’ a theannachadh,
A sealladh chaidh MacLeòid,
’S nuair shaoil le càch gun d’ fhannaich e
’S ann theannaicheadh an ròp;
Ach cha bu shùgradh teannadh ris
Is feuchainn dòrn thar dhòrn
’N dèanadh iad carragh ruadh dheth
Air ’n deidheadh am faighinn beò.

Gu dearbh bha neart a ghàirdein
’S an t-sàs ri faighinn feum’
Nuair bhriseadh an tonn bhàn orr’
Có ’n làmh a chumadh gréim?
’S gann uaipe sgarbh gun tàradh
Mur deidheadh e air an sgéith;
Gidheadh, bha air a hòsair
Fear is fear ’ga theàrnadh féin.

Ach mar a bha ’s an àithne
Gach fàbhar ghearradh uap’:
Sud dh’aom orr’ gu stàrbord,
’S bhris air na sàir an ròp;
Gur soilleir o nach d’ dh’fhàgadh
Aon fhàbhar aig na seòid,
Gun cheadaicheadh ’s na h-Ardaibh
Do chràidh, a Thir ’Ic-Leòid.


[TD 76]

Có ’s urrainn chur am briathran
An sealladh cianail cràit,
An ròp ri dol á fianuis
Is iadsan le greim bàis
Greimeachadh gu dian ris.
Chiall, ’s cianail mar a bha,
Cobhair gach fear ag iarraidh,
’S gun rian air a toirt dha.

Bha aig na dh’fhan air bòrd innt’
An dòchas ’ga thoirt suas,
Oir furtachd cha do dh’ òrduich
Iehòbhah thigh’inn a nuas.
’S na tonna orr’ a’ dòrtadh
Gun tròcair is gun truas,
Gun neach no nì orr’ chòmhnadh,
’S an ròp air a thoirt bhuap’.

Och, a thonn gun tròcair
Nach d’ fhan thu ’na do thàmh!
’S taghadh Thir ’Ic Leòid innt’,
Na dh’ fhàgadh beò le nàimh;
’S nach d’ fhàg thu i air seòladh
Gus ’n tàinig oirnn an là,
Is gum bu léir dhuinn còmhnadh,
O Iolair ort, ’s air t-àl.

Ach muir chan fhan ri uallach
Chum fuasgladh cha dèan dàil.
O, có a ghabhas truas dhiot,
A Iolair, no ri t’ àl?
O mar a lùig iad nuair ud
An cruas a bhith fo ’n sàil,
’S an làdach orr’ mar bhuaileadh
Ri luathachadh am bàis.

Chreach! Sud i leotha fiaradh!
A chiall: Tha chrìoch tigh’nn dlùth;
O, ’s iomadh athair calma
Tha ’n sàs ri Rìgh nan Dùl
Gu dhìon bhith air a phàisdean
’S air bean a’ ghràidh co-dhiùbh,
Ma’s bàite, moch a màireach,
Gheibh iad e ’m bàrr na tiùrr.


[TD 77]

Toirt cruinn-leum thar a gualainn
Gu beatha no gu bàs,
An dòchas ’ga thoirt suas iad
’S gum b’ uamhasach an càs;
A’ mhionaid bu ro-chianail i
’S dol fodha leoth’ i sìos,
’S an fhairge le nuallan
’S le goimh ’gan slugadh suas.

O, ’s iomadh fiùran àillidh
’S an onfhadh tha spàirn-chruaidh
Gu faighinn gréim le làmhan
Air tìr a ghràidh aon uair;
Sud chìt’ e uair air fhàgail
Air carragh thràighe ruadh,
’S air pilleadh an ath làdaich
Sud a chum bàis e sguaibt’.

Sud chìte fear air uairibh
Gu eilean uain’ a ghràidh
’Ga thilgeadh leis an t-suala
S ’ga sguabadh dheth gun dàil;
Cuid bàrr na creig’ a’ buannach
’S an sud toirt suas an deò,
’S a’ glaodhaich ’g iarraidh fuasglaidh
Am fear a bha dol fòdh’.

Sud chìt’ an snàmhaich làidir
Is chluinnt ’na àmhghair chruaidh
Ri sireadh gréim d’ a làmhan
’S gun uibhir ’s sràbh mun cuairt;
Bha ghlaodhaich ’s ri dol bàs i,
Is fear o fhear toirt suas,
’S gun neach ann shìneadh làmh thuc’
’S a’ fàilingeadh an lùths.

O bu gheàrr an ùine
Gus na dhùin an sàl gach beul
’S nach cluinnt ach gàir na suala
Mar bhuadhair uaibhreach breun
An déidh ’s na naimhdean fhuadach
’S an sgrios ’s an ruaig gu léir;
Gidheadh an crann bha ’n àirde
Bha fear ’na bhàrr leis fhéin.


[TD 78]

Seall boineid cruinn an Néibhi
Ag éirigh anns an tonn,
’S na cinn a bha ’gan lìonadh
Air sìoladh chun a’ ghrunn;
Na tubaidean ri seòladh
Gu tiamhaidh brònach fann
’S na neapraigean dubh làn
Bh’ aig na h-aithrichean gu’n cloinn.

Có aig a bheil reusan,
Is léirsinn ann ’na shùil
Nach cuireadh so fo dheuraibh
’S nach biodh a chridhe ciùrrt’?
Na fir an truis an Néibhi
’Nan sléitrich feadh na tiùrr;
O, nach bu chruaidh ar n-éirigh
Air madainn na Bliadhn’ Uir’!

Nach eil iad á sgìr Uig ann
Gus Nis nam fiùran bàn?
Cuid cas-ruisgt’ anns an tiùrr dhiubh
Mar chaidh iad air an t-snàmh.
’S nach eil thu, Rubha, tùrsach,
’S gu gonail air do chràidh,
Ri faicinn d’ fhearaibh fiùghail
Tighinn ris leis gach muir tràigh?

Seall aithrichean fo thùrsa
Ri cromadh thiùrr gu mall
Ri lorg measg chorp nam fiùran
Bheil mac a rùin-san ann;
Oigfhir ’s an deòr o’n sùilean
Ri feitheamh beul nan tonn,
’S ri lorg feadh sgor is thiùrra
Mum bi ’n athair mùirneach ann.


[TD 79]

SOCAIR ORT A DHOMHNUILL, SEALL

(Air fonn “Eilean Sgiathanach nam Buadh”)

Chaidh an t-òran so a dhèanamh do dh’ Iomhair MacCoinnich Bràighe na h-Aoighe, a thuit ’s a’ bhlàr agus a bhàsaich troimh leòn aig ‘Cambrai’ ’s an Fhraing, an cogadh a’ Chéiseir. Tha an t-òran air a dhèanamh mar gum b’ ann leis an t-saighdear fhéin ri faighinn bàis.

Socair ort, a Dhòmhnuill, seall!
Fhuair iad mi mu dheireadh thall.
Socair! fuirich! thig a nall!
Leag iad mi ’s chan fhaigh mi ’n àird.

Séisd:

Rìgh, chan fhad uam ,ceann mo lò,
Air mo shùil tha ’g iathadh ceò;
’S fhada ’s fhad uam Aoigh-nam-bó,
Oirre ta Clann-Leòid ’nan suain.
’S fhada ’s fad uam Aoigh nam bó.

Abair gun deach mo dhroch leòn,
’S mur nach coinnich sinn nas mò
Tuilleadh ann an tìr nam beò,
Coinnichidh an tìr ’s ro fheàrr.

Mur a toir iad thu gu làr,
Is gum pill thu gu luchd gràidh,
Diochuimnh’ na dèan air mo mhàth’r
Am bail’ àillidh Bhràigh na h-Aoigh’.


[TD 80]

Geàrr ’s cuir thuice de ’n chuailean dual,
Ged a bhios e oirre cruaidh;
“Thàr mi,” their i, “so bho ’n uaigh,
M’ àilleagan, ach cà’il an còrr?”

Aic’ gach oidhch’ tha ’n lampa laist,
’S tha an dorus gun bhith glaist’;
Deur ’na cridhe, “Thig gun fhiosd,
Nochd air fòrlach thu mar chàch.”

Slàn gu bràth le Bràigh na h-Aoigh,
Oir chan fhaicear leam thu chaoidh;
’S fhad an oisean so ’san Fhraing
Bho Aoigh uaine nam bó.

Aoigh mo chridhe, Aoigh mo ghràidh.
Far a bheil mo shinnsir càirt’,
Far eil aig na tuinn buan ghàir,
Mireagach air sàil a chéil.


[TD 81]

CHAN FHADA GU MADUINN

Chan fhada gu maduinn, chan fhada, chan fhada,
Chan fhada, chan fhada gun glasaich an là;
’S an cuir iad ri ’n gualainn an gunna gu ’m bhualadh
Le peileir luath luaidhe bheir mise gu làr.

Thìm, O dèan maille! dèan maille! dèan maille!
Thìm nach dèan maill’ thu, cuim bhiodh tu cho luath?
Air maillead do cheuma, ’s ro luath tha leam féin thu,
’S aig éirigh na gréine ’gam fheitheamh an uaigh.

Nuair bhithinn air faire le m’ ghunna air mo ghualainn,
Ceum seilicheig ’s an luachair bhiodh agad, a thìm;
Nise, mo thruaighe, o ’n chladhaicheadh m’ uaigh-sa,
’S luaithe na fiadh bho ’n an ruaig thu leam fhìn.

’S a màireach, moch màireach, seadh, seisear de m’ bhràithrean
Bu tric ri mo ghualainn cur chruaidh-chath ’san àr,
’Gan cur ann an òrdugh — chan ann O da ’n deòin-san
A bheirear Dòmhnull ’s a’ mhaduinn gu làr.

Saoil nach b’e duais i, b’e chruaidh bhinn gun truas i,
’S a liuthad latha chruaidh-chath mi ’n seirbheis mo rìgh,
Mo dhìteadh ’s a’ chùirte chionn m’ fhaighinn air diùtaidh
’S mo shùilean air dùnadh, ’s mi claoidht’ agus sgìth.

Bha strì ann am àrnaibh, lagh rìgh is lagh nàduir,
Ach dhleas i, lagh nàduir, an toiseach a còir.
’N sin dhìt lagh mo rìgh mi do bhrìgh sud ag ràdhtainn,
“Is ciont a thoill bàs e, chan fhaod thu bhith beò.”

Ged dh’iarr mi orr’ armachd, ’s leis cothrom a dhearbhadh
Nach robh roimh mhac Gearmailteach agamsa fiamh,
Do dhiùlt iad mo thairgse, cha leigeadh iad, Albainn,
Mi mheadhon a’ ghairbh chath a thuiteam ’gad dhìon.


[TD 82]

Chan fhada gu maduinn, chan fhada, chan fhada,
Chan fhada, chan fhada gun glasaich an là;
’S tha ’n oidhch’ gu bhith thairis, ’s fhad dh’ fhairich mi caithris,
’Nam inntinn ’n raoir thairis chaidh gleann nam bó

Thuit mi ’n clò cadail is chaidh mi ann dhachaidh,
O cuig ás a’ chadal ud idir a dhùisg?
’S mi bruadair bhith m’ bhuachaill air àirigh nan gruagach;
Chreach! chlisg mi le uamhann nuair dh’ fhuasgail mo shùil.

Tha ’n uiseag ’s na speuraibh le cruit air a ghleusadh
Na h-eòin air na geugan a’ leumnaich mun cuairt;
An crodh, ’s iad ri treigsinn far ’n laigh raoir anns an fheur iad,
’G inns’ g’ eil an oidhch’ aig an latha fo ’n ruaig.

’G innse do Dhòmhnull nach fhada bhios beò e
’S nach fhaic e luchd eòlais á Leódhas gu bràth,
No monadh air am b’ eòlach e cuallach nam bó ann
’S nach dìrich ann mór-bheinn le chù air a shàil.

Tha ghrian ’s i ri dùsgadh — O so iad ri giùlain
Stal gu mo shùilean-sa chòmhdach ’s a’ chàs,
’S cùird gu mo dhùirn-sa cheangail air mo chùlaibh
Seadh, mar nach bu dùraig dhomh dhol chun a’ bhàis.

Ach saltruim ’s an ùir iad, an stal is na cùirdibh!
Cha toir smal air do chliù-sa mi, dhùthaich nam beann.
Ni mò orm a dh’ innsear, nuair leagair mi sìnte,
Nach robh mar mo shinnsir treun dìleas gu ceann.

Ach innsibh do m’ athair, ta ’n dùthaich nan srathaibh,
Gun gheilt is gun athadh gun robh mi gu crìch;
’S ged dhìt iad ’s a’ chùirt mi cha tug iad mo chliù bhuam
’S ged dh’ fhàilnich mo shùilean, cha d’ fhàilnich mo chridh.

Chan fhada gu maduinn, chan fhada, chan fhada,
Chan fhada, chan fhada, gun glasaich an lò;
’S tha ’n oidhch’ gu bhith thairis, ’s fhad dh’ fhairich mi caithris,
’S nam inntinn chaidh thairis a ghleannan nam bó.


[TD 83]

MARBHRANN

Air Raibeart MacBhàtair, á Mealabost, a chaochail Latha Nollaige, 1932

Tha ’n ceòl air a thasgadh
’S ar n-aighear air fhògradh,
An òigridh gun thogradh
Gu sùgradh no sòlas,
Agus Rob air a chàradh
An tom caol an eu-dòchais.

B’e so an Nollaig
Gun ghean is gun ghàire,
’S ann a tha sinn ri tuireadh
Ann am baile na tràghad
Aig truimead is cruaidhead
Buill’ uamhais na plàighe,

Rinn beàrn air ar comunn;
’N crann dìreach deas uaine,
’N déidh briseadh fo làn bhlàth
’S ghrad ghearradh as bhuainn e;
’S fuar falamh an gàradh
’S ’m flùr àillidh ud buaint’ as.

Do’n bhail’ uile tha bhuille,
Mar bhruadar ro bhrùideil,
Mar gum b’ ann ann am breislich
Nuair nì neach ás dùsgadh,
Sinne ’g ana-chreids’ na sgeòil
Thàinig oirnn is gun dùil ris.


[TD 84]

Ma ghoirticheadh sinne
’S nach do rinn ruinn ach suathadh,
Le tuiteam na buill’ ud
O cionnas, mo thruaighe,
Nach do bhris ’s nach do phronn i
Gu ro-phronn far na bhuail i.

Caoidh ’s a’ caoineadh an aon-mhic
Tha ’n t-athair ’s a’ mhàthair,
Na peathraichean caomh ’s iad
A’ caoidh an aon bhràthar
A chàradh ’s cha d’ fhuair
Aon sealladh roimh bhàs air.

Aig a mhàthair tha acaid
’S cha leighis làmh tìm i
Ri caoidh a mic macail,
Seadh, mac ann am mìle;
’S aon mhac mùirneach a mhàthar
’S thagh a’ phlàigh mach a sgìr e.

An t-òigfhear bu mhaisich
’Na phearsa ’s ’na nàdur,
Bhàrr feòirnein nach frasadh
’N driùchd maidne fo shàilean.
Ach tha ’n abaich ’s an uaine
’N sguaban buanaich sìol Adhaimh.

Chaidh a shubhailcean thairis
Air aithris no àireamh
’S a nàdur tlàth tairis
Nach dèanadh aon nàmhaid
’S chan fhacas riamh ìomhaigh
Gun oirre fiamh ghàire.

A’ chas lùthmhor tha tosdach
’S an làmh dhèanadach ghrinn ud,
’S buan shuain air an rosgan
’S buan chlos air an inntinn
’S gun bhuille, mo thruaighe,
Aig cridh’ uasal a’ choibhneis.


[TD 85]

Ghruaidh ruiteach gun dreach oirr,
’S fhalt bhuidhe gun chìreadh,
A nochd, ’s air a creachadh
Do mhaise, ’s tu sìnte,
’S tu dh’ àireamh luchd-àitich
Ghlinn sgàileach na dì-chuimhn’,

As nach cuir am fear-turuis
Fios a dh’innse no dh’ fheòrach —
An gleann sàmhach dorch dubhach
Roimh bheil fiamh aig na beòthaibh;
An gleann dìomhair do’n fheudar
Dhuinn gu léir dhol a chòmhnaidh.

Dùisgidh nàdur á cadal
’S an earrach ait fhonmhor,
Le clàrsairean caithream
Agus teichidh gruaim geamhraidh;
Ach cha dùisg sud ach cràidh
Anns a’ mhàthair tha ’g ionndrainn.

’Na cadal ’ga mealladh
Bidh bruadairean brùideil
’S bidh cridhe ’ga theannadh
Cho luath ’s a nì dùsgadh
Aig obair nan làmhan
Tha sàmhach ’s an ùir taisgt’.

Cha tig oidhche chiùin ghealaich
No latha grinn samhraidh
Nach saighead am broilleach
Do mhàthar ’gad ionndrainn,
Oir bidh sùil ri beul cuain
Ach beul uaigh’ tha fo theann-ghlais.


[TD 86]

AN DEIS ODHAR

(Air fonn “Cha mhol mi-fhìn an t-Saighdearachd”)

<eng>Hitler<gai> gheall an <eng>Lebensraum<gai>
D’a shluagh ma gheibh e bhuaidh;
Cha b’ ionnan sin ’s na <eng>Hitlearan<gai>
A bhris spiorad mo shluaigh;
Na <eng>Hitlearan<gai> breun Breatunnach
A mhuirt mo thìr mu thuath
Gu <eng>Lebensraum<gai> d’an caoraich,
’S na daoine sgiùrs’ thar chuan.

’N deis * odhar gur e prìosan i
Dhomh fhìn o’n chaidh i orm,
Oir ’s dìblidh na cù cìobair mi
On thug iad mi do’n arm.
’S e ’n † clò a b’àill leam fhìn na i,
Dhomh sìn mo dhrogaid ghorm,
’S bheir mise deis’ an rìgh dhuit oirr’
’S prìs gu toirt air falbh.

Dhomh thug iad gunna ’s béigeileid,
Cha b’e mis’ orr’ a dh’iarr;
’S e bata crom gu spréidh shireadh
Air sléibhtean an taoibh siair
A b’àil leam is cù réidh shiùbhladh
Cù spréidhe gu mo mhiann,
’S cha bhitheadh an sàirgeant méidsear
’Gam cheusadh le dhroch bhial.


* deis odhar — a’ samhlachadh daorsa
† clò — a’ samhlachadh saorsa.


[TD 87]

Abharsacan fhuair mi uap’,
’S o nach robh aon gu leòr,
Té bheag chaidh air mo chruachainn
’S air mo dhruim té mhór;
Crios chuir iad thar mo ghuaillean dhomh
Làn pheilear caol gu leòn,
’S a bhriseadh cridhe màthar
Ann an àit’-eigin le bròn.

O cuig a rinn mo mhàthair
Na h-àithntean chur an céill,
’G ràdh, “’m brìgh, a ghràidh, is e
Bhith gràdhachadh a chéil.”
Ach ’s e a thuirt an sàirgeant,
“A MhicPharlain, ciod am feum
A nì dhuit gràdh ’s an <eng>charge<gai>
’N aghaidh nàmh le bhiodaig ghéir?”

’N druim nam b’e mhàin a shàraich iad
Cha ghearaininn bhith sgìth,
Ach ’s e thuirt iad, “Tràighidh sinn
Gach boinne gràidh o d’ chridh.
Is lìonaidh sinn le naimhdeas e
’S nì saighdear thu nach clì,
’S an uair ud cha bhi sgàig ort
Roimh fhuil bràthar anns an t-strì.”

“Cho duine nis ach àireamh thu
MhicPhàrlain, seadh nas mò,
Is leinn thu,” thuirt an Stàit, ’s thug
Deis odhar dhomh is còt.
O shaorsa! Slàn an dràsda leat,
’S ma thàras mis’ as beò
’S an <eng>Royal<gai> òlaidh slàint’ ort mi
Nuair choinnicheas ’s mi ’s a’ chlò.


[TD 88]

’S LUGH ORM NA ’N DONAS

Dh’fhalbh sinn dha ’n a’ chogadh,
Chog is chath sinn cruaidh;
Na bi orm a’ magadh
Ma their, “Thug sinn buaidh;”
Phàidh sinn oirr’ na galain
Dh’ fhuil nan gillean suairc,
’S coluinnean òg fallain,
’S gruaidhean bu ghlan snuadh.

Airmailtean na Gearmailt
Chuir sinn orra ruaig;
Air muir, tìr is iarmailt
Thug sinn orra buaidh;
Saorsa thog i iollach
’S bhuail a basan cruaidh,
’S thog i ri crann dosrach
Ard a bratach suas.

’M feadh bha tuiteam gillean
Na “Leth-cheud is a h-Aon”,
Bha fear shìos an Sasuinn
Tional stòir is maoin;
Nuair bha fuil ar n-òigfhear
Dòrtadh mar am bùrn,
’M fear sanntach bha ’na sheòmar
Cunntadh suas a chùirn.


[TD 89]

“Gu Gàidhealtachd na h-Albann
Falbhaidh mi,” deir e,
“’S oighreachd an sud ceannaichidh,
Loch bhric, a’ bheinn ’s a féidh,
An abhainn le a bradain
’S an innis air ’m bi spréidh,
’S fad’ o réis-an-rodain
Caithidh mi mo réis.”

’S miann nan tighearnan-fearainn
Nach biodh anns na glinn
Ach féidh is naosgan ’s gearran,
Is gille diùid ’sa’ bheinn
Dhaibh ghiùlaineadh an eallach
Sitheann air a dhruim;
Urtan, seadh no allan
’S bean-thorrach ann nach cluinnt’.

Tha cois-mhaid’ air Calum
Tha làmh-dheas gun lùths;
Chaidh a leòn ’s a chiorram
Ann an ruaig an Dùin;
Chan eil aige a dh’ Albainn
A sheilbh a dh’aindeoin cùis
Ach dà gheàrr-cheum talmhainn
Dh’ fholuicheas e de a h-ùir.

Cuin bha tighearnan-fearainn,
Albainn, chum do leas?
Ochoin, a Chill-Donnain!
Agads’ orr’ tha fios!
Dh’fhuadaich iad do shluagh-sa,
’S rinn do thuath a sgrios —
’S lugha orm na ’n donas
Ainm diùc no tighearn’ a nis!


[TD 90]

<eng>DUNKIRK<gai>

Cha do chaidil an raoir mi
Cha do chaidil no bhòn-raoir,
Laic latha no dh’ oidhche
O chionn seachduin is còrr math;
Nach robh greiseag de shàmhchair
Na h-àirigh aig m’ fheòil-sa.

Feachd nan truiseachan liath-ghlas
Oirnn dh’ iadh iad troimh fhòirneart;
Dh’ iarr ar n-armachd chur sìos iad,
O, nach iad a bha gòrach,
Fir chròdha nam fuar-bheann
Dol thoirt suas dhaibh gun chòmhrag.

Bhrùchd iad oirnn mar an tuil
Nuair a bhriseas an dam i
’S mar gu tràigh thig gun sguir
Tuinn gharbha ’s a’ gheamhradh
Mìltean charbaidean iaruinn
Sgriosail luath-rothach deamhnaidh.

“Gearraibh, gearraibh o’n Dùn iad”
An cìnn-iùil thug mar òrdugh;
An cliù gun dh’ fhairtlich a’ chùis orr’
Do’n dìon-cùil a bha oirnne.
Ach is iomadh mac mùirneach
Chaidh gu chùlaibh ’s a’ chòmhrag.


[TD 91]

Teine is deatach fad ’s léir dhuinn,
Fuil is creuchdan is clàbair,
Teiche, teiche roimh ’n léir-sgrios
Chlann ’s an seanair ’s am màthair
Iad ri mallachadh cogaidh:
Tha ’n dachaidhean ’s smàl asd.

O am éirigh na gréine
Gu ruig tuiteam na h-oidhche
Strì a’ sireadh fàth beuma,
Farum bheuglaid chluinnte;
’N aghaidh charbaidean iaruinn
Ciod a dhèanadh an rinn duinn?

Nan robh duine ri duine
Againn ’s cothrom na Féinne
Cha b’ann leotha-san ach leinne
Bhiodh an latha; ’n sin dh’ éireadh
A sgapadh oidhche na daorsa
Grian na Saors’ air na treubhan.

O mar chog an dìon-cùil ud
Gus an d’ fhuair chum na tràigh sinn;
Fear mar thuit sheas dùr, dùlanach
Fear eile ’na àite
Gus mu dheireadh nach d’ fhuaireadh
Aon sheas suas anns a’ bheàrna.

“Oich” is “Deoch” an fhir leòinte
Chluinnt’ aig caraid is nàmhaid,
Oir tha òig-fhir na h-Eòrpa
’Gan sgathadh gu làr iad
Mar rathan na speala
’S oirr’ ealamh làmh làidir.

Dìol a h-àlach a’ mhàthair
’N sud nam faiceadh le sùilean
Theireadh “B’ fheàrr, mo mhic ghràdhach,
Gun d’ fhuair bàs aig a’ ghlùin sibh;
Ah! luchd-riaghlaidh na h-Eòrpa
Mic na’s mò dhuibh mi ’n giùlain?


[TD 92]

Ged a fhuair chun na tràigh sinn
Oirr air ar càradh cha b’ shùgradh:
Muir a’ maoidheadh ar bàthadh
’S ar nàmh dàn air ar cùlaibh;
Sinn aige air an innean
’S cha d’ chaomhain buill-ùird air.

Mar na steàrnagan lìonmhor
Air tràigh Mhealaboist as t-Samhradh
Os ar cinn iad ’san iarmailt
Frasadh luaidh oirnn amhluidh
Mar fhroiseas tuath ghaillionn
Clach mheallain a’ gheamhraidh.

Ach nan cluinneadh sibh an iollach
A thog air an tràigh sinn
Nuair chunnaic ar balaich
Ar cabhlach sàile;
Bhuail cruaidh sinn ar basan
’S ghlaodh, “Breatunn gu bràth!” sinn.

“Maois a thràigheas an caolas
A bheil leibh?” deir nàmh tàireil.
Chual am freagairt an saoghal
Thug ar cabhlach sàile
Spìon trì cheud gu leth mìle
Dhinn a ìnean an nàmhaid.

Glac misneach, a Shaorsa,
Cluinn caismeachd do chàirdean
Tighinn le ’m bhrataichean sgaoilte
Lìonmhor, armaichte, làidir,
’S iad ri bòideachadh daingeann
Gun cathaich gu bàs dhuit.


[TD 93]

BRUADAR COGAIDH NA CAILLICH

“Tha na Gearmailtich ’s a’ bhàgh,”
Ars an t-seann bhean bhochd
’S bidh iad ann an so gun dàil,”
Agus bhuail i a h-uchd.
“Thugam thoir mo chòta-bàn
Thugam cuideachd thoir an gràp
Agus cuiridh sinne blàr
Ris an nàmh a nochd.

Chan eil gille chuireas blàr
Anns an àit-sa nochd;
Tha iad anns an Fhrainge-ghrànd
Ach ’s e mo bheachd-s’
Gur ann againn orr’ tha feum
Nochd ’s an eilean aca fhéin,
Ach sinne chaoidh cha ghéill
Is cha bhi fo smachd.

Tha mi cluinntinn dìosg nan ràmh,”
Ars an t-seann bhean bhochd.
“ ’S tha mi cluinntinn fuaim an gàir—
’S chan eil annt’ scrid iochd.
Sud, a bhodaich, ort, bi ’n àird,
Faigh an speal a th’air an spàrr,
’S bheir mise leam mo ghràp
’S cha téid ceàrr oirnn spaid.


[TD 94]

So iad, so iad nis a’ tigh’nn,”
Ars an t-seann bhean bhochd.
“Cum, a bhodaich, suas do chridh
’S na bi, ghràidh, fo sprochd.
Fhad ’san ear a dh’ éireas grian,
Seadh ’s a laigheas i ’san iar,
Aig a’ bhòrd so chan ith biadh
Ach ar sliochd fo smachd.

Tha iad air a thighinn gu tìr,”
Ars an t-seann bhean bhochd;
“Tha mi cluinntinn fuaim am bruidh’nn
’S tha ann mór-fheachd.
Nis, nuair ghlaodhas mise <eng>‘Charge!’<gai>
Tog, a bhodaich, iollach àrd
Le do dheagh speal ’na do làimh
Agus bi gun dàil ’nam bad.

An uair a chunntas mi,”
Ars an t-seann bhean bhochd,
“Aonan ’s a dhà ’s a trì
Bi ’nam bad ’s na dèan iochd.”
Sud a’ chailleach glaodhaich <eng>“Charge!<gai>
Biodh a’ bhuaidh againn no ’m bàs;
Cha bhi sinn ’nar tràillean
A chaoidh fo smachd!”

Sud i bualadh bhos is thall,
Sud air ceann fear ‘slachd’;
Nis, tha ’n gràp aice ’na chom,
Nis tha glùin air uchd.
Agus dìreach ’s a’ cheart am
Thuirt am bodach, “Teich a null.”
Gur e bruadar a bh’ ann,
’S dhùisg an t-seann bhean bhochd.


[TD 95]

BRON MACHAIR MHEALABOIST

Amhairc ormsa fo thùrsa,
Oir, o Stéinish gu Strùpair,
Chan eil nì mar o thùsa
Mur a dùin thu do shùilean
’S gun dealbh thu ’nad inntinn mar bha —
Cnocan aosda agus cluanag,
Agus cas-leathad uaine,
Air ’m bu mhireagach uain ’s a’ mhìos Mhàigh.

Thusa chunnaic ’nam ghlòir mi
’N deireadh na h-Og-Mhìos,
Sgeadaicht’ mar òg-bhean
Air lath’ a pòsaidh,
Chan fhaic thu nas mò mi mar bha;
’S chan aithnicheadh mo chrìocha
Gum faca tu riamha,
Oir, chaochlaidh iad m’ iamhaigh is chràidh.

Chunnaic mise fir Lochlainn
Seòladh siùbhlach air uchd-thonn,
Tighinn a’ spùinneadh ’s an ochd-linn
’N dùthaich; creachadh ’s a’ losgadh,
’S fitheach-dubh ac’ ’na shuaicheantas àrd.
Gidheadh cha ro reubadh
Leotha m’ uaine chòt’ feurach;
’S e m’ fhéin-shluagh a reub mi gun bhàigh.

Eadhon m’ aosd ainm bòidheach,
Spùinn iad sud mar a’ chòrr uam;
Oir, cha chanair nas mò rium
“Machair,” seadh ach “an Dróm”;
Faire faire! B’e ’n dà là e orm!
’N àite crodh cnàmh an cìre,
’Nan laighe ann an sìth, tha
Iomairt cuthach a’ chogaidh ’s toirm airm.


[TD 96]

B’ innis mhilis nam bó mi,
Bliochd ’s bainne iad dhomh dhòirteadh;
Laoigh, lothan is òisgean
Chinneadh brais air mo phòraibh
Ged dh’ fhàgadh le mairt air bheag chlì;
An eilean ’s a’ gheamhradh
Chan fheumadh bhith treabhnadh,
Air lìonainn a shaibhlean làn bìdh.

Mairbh-phaisg orr’, a’ cheud uair,
Thàinig iargalt eòin-iaruinn
(Gun aon ite ’nan sgiathan)
O’n iar-dheas ’s an iarmailt
’S air mo chluain a laigh sìos iad;
An ealtainn le fiamh theich,
Chan e iolair na giar-spuir
Rìgh sgiathach na h-iarmailt nas mò!

Mar eòin eile ’n àit
Cha chluinnear moch-thràth iad
A’ gleusadh an clàrsaich,
Cur air nuadh latha fàilte,
’S le ’n òrain a’ moladh ’n Ard-Rìgh;
Theich am buar is am buachaill’
Le eagal nan uamhais;
O slàn le mo shàmhchair ’s mo shìth!

Cnoc Dubhaig ’s Cnoc-Iomhair
Le ’m blian chòta riabhach
Cha bhi tuilleadh a’ fiannachd *
Air m’ uaine-chòt sgiamhach
A dh’ fhigh ban-rìgh na h-iarmailt
Dhomh, de mhìn-chlòimh nan ciar neòil.
’S a dhath i le iasad
Dhathan frois-bhogha siar aig tràth-nòin.

Seall air Gormacleit ghruamach
’S i air a trom bhualadh,
Oir chreachadh a buailtean,
Ach mise, mo thruaighe,
’S fo chabhsairean tearra mo dhruim,
Seall, chan eil sgial orr’
Mo chluanagan brìagha,
Seadh neo aon as mo cheudan de thuim!


*fiannachd — moladh.


[TD 97]

’S iomadh seann-fhear — cha bhuan iad —
’S iomadh gille agus gruagach —
Nuair bha tuath agus buar ann,
Bhiodh teirt-mhaduinn ann nuair ud —
Orm greis thug a’ buachailleachd bhó;
’N diugh nam faiceadh mo chàradh
An cridhe sud chràidheadh,
A’ cuimhneachadh làithean na h-òig.

Ormsa chlann bhiodh ait sùgrach
Fighe fleasgaichean fhlùran
’S leotha chéile ri crùnadh;
Cha robh cathair no cùirt ach
Lagan uaine ’s trom cùbhraidh;
Ach bha cnuaic air an cupa
Le fhìor aoibhneas gun chùram,
Ni nach fhaighear an lùchairt nan rìgh.

Do luchd-iomain mi Pàrras!
Bhiodh dà Ruairidh is Pàdruig,
Clann ic Rath ’s Clann Iain Theàrlaich;
O bhiodh ’s na Bànaich —
Chan fhaigh mis air an àireamh.
Bhiodh na coidseachan dà-each
Tigh’nn á Steornabhagh làn dhiubh:
Chan eil nì mar a bha is cha bhi!

Ach ge b’oil leotha, fhuaireadh
’N sud fhathast, gun truailleadh,
An traigh bhàn, mhìn, thonn bhuailte,
Le ceòl domhainn, trom, buairte,
Slios mhurain ’na h-uachdar;
’S iomadh dlòth ann a bhuaineadh
Dhèanamh chiosain is sguaban;
Cha robh ’n tuath cho tric nuair ud ’s a’ bhùth!


Is ann air Machair Mhealaboist a rinneadh port-adhair Steornabhaigh.


[TD 98]

IS MISE GUTH NAN INNSE GALL

Is mise guth nan Innse Gall
Neo-fhonn, neo-mhanntach, is neo-mhall,
Tha tional naigheachd bhos is thall
’S mo sgeòil fa-dheòidh
Nuair thig an t-seachduin gheàrr gu ceann
Mo bheart do nì le dubh is peann
An cur an clò.

Fosgail mo dhuilleagan is chì
Cunntas air eileanan Chuain Sgìth.
As leth a bheil mi cath ’s a’ strì
Ré leth-cheud bliadhn’;
Ann an cogadh ’s ann an sìth
Ma’s greadhnachas no glaodh cràidh-cridhe
Sgrìobh mise sios.

’S mi guth gach baile-beag is sgìr
Nan eilean siar an uchd Chuain Sgìth,
’S na thàrlaidheas annta bidh mi ’g inns’ —
Bainnsean, bàsan, breith, ’s gach nì
Tha’n cois cath laitheil teachd-an-tìr
Sluaigh, ’s talamh rag mu thoirt dhaibh bidh,
’S muir bheir biadh dhaibh, ach air prìs.

Chunnaic mi crìonachd thìr ’Ic Leòid;
Céin-thriall air bàtaichean na smùid
Na fir thug buaidh dhuinn ’n àite bruid
Dhi-chuimhnich riaghltas ’s dhearmaid;
’S an sgrìobadair a chuid ’s a chuid
A’ sgrios an éisg; mo bheul nìor dhruid
Ach thog mo ghuth ’s ni h-ann diùid.


[TD 99]

Chunnaic mi ’n seann dòigh bith-beò —
Spaid, croman, ’s crann, sùisd, ràmh is seòl;
Cliabh, each is cart, ’n tigh-dubh le cheò
Ri dol á bith ’s gun ann nas mò.
Chunnaic nuadh-dhòigh chalm’ èasgaidh òg
Fàs suas á luaithre ’n t-seann-dòigh
’S an àite gainne, seunalachd slòigh.

Do’n eilthireach céin fada thall
’S mi ’n aiseag-aigne bheir e nall
Chun a’ chlachain tha fo sgàil nam beann,
’S an tigh beag ghil-night’ ’n cois nan tonn
Leis a’ chruaich mhònach aig a cheann.
Air staran seann-chù ’s e ’na shrann —
“Siad bochd” ’ga chlapain leis a’ chloinn.

Bruidhnidh mi cànan aosd nan sonn
Bh’ aig Oisean, Osgar, Goll is Fionn,
’S a thug gu Eilean-I nan tonn
An sgeul as prìseil’ riamh sgrìobh peann;
Bh’ aig rìgh is mith aon uair, ged ’s gann
’N diugh chluinnear i o cheann gu ceann
Dhìot, Albainn, — ged ’s cainnt d’ òige th’ ann.

Freagairt nan Eileanach

Uainn’ eileanaich aig baile is céin
Deich mìle beannachd air do bheul
Tha toirt naigheachd dhuinn mu chéil’
O Innis-Tìle gu Taighbeat.
Cha b’ ioghnadh leinn ged chluinnt an sgeul:
Gun d’ fhuair air gealaich liath nan speur
Ruiseanaich, Eileanach leis féin
’Ga do leughadh-sa, a Ghas-et!


[TD 100]

AITHRIS (<eng>Chicago<gai>, 1924)

Cha di-mhol mise an còcaire
Ged chaidh e, bròinean, ceàrr,
’S ged rinn e dochar dhóruinneach
Air féin agus air càch;
O ghabh e ceàrd nach b’eòl dha
Bhith deasach lòn do chàch,
’S nach d’ rinn e riamh de chòcaireachd
Ach pròs is e ’na phàisd.

Cha robh crògan còcaire
Air bròinean ud a riamh,
No dealas ann bòrd a chur
An òrdugh réidh le biadh.
Gum b’ fheàrr a bhitheadh na crògan ud
Cur rògairean fo fhiamh:
Nuair dhùineadh iad cha mhór nach biodh
An dòrn aige mar chliabh

Ars Ainndrea ’s e ri meòrachadh
’Na inntinn air a’ chùis:
’S ann théid mi mach is òrdaichidh
Mi cearc dhaibh as a’ bhùth;
Gheibh mi leth phunnd eòrna dhaibh
Is òlaidh iad an sùgh,
’S a shamhail cha do dh’ òladh leò
O ’n thàinig as a’ bhrùgh.

’S e corran is feòil righinn
A bhitheadh aig na sàr,
Cha leigeadh cruas an cridhe dhaibh
Gum faigheadh iad na b’ fheàrr.
Ach a nochd bhitheadh sitheann ac’
’S a’ chliù sud do’n a’ bhàrd,
Ach ’s fhad gus ’m bi e rithist ac
Mur tig a’ ghort do’n àit.


[TD 101]

Fhuair am bàrd a’ chearc dhaibh,
Bu tearc a samhuil — seall,
Cho luath ’s a chaidh am bùrn oirre
Bha ùilleag oirr’ air ball;
Ri Aonghas Mór an t-Uigeach
Ars Ainndrea ’s chrath e cheann,
“Cordaidh math an sùgh aice
’S gheibh mise cliù nach gann.”

Gun bhreug b’e cearc gun bheud a bh’ innt
’S i reamhar réidh mun druim,
Ars esan: “’S ann tha <eng>‘pudding’<gai>
Air neo rud-eigin ’na broinn,”
A sabhs chuir sabhs nan cudaigean,
Nuair bhlais e e, ’na chuimhn’,
Ach sud an sabhs, a chuideachd,
Bhios air chuimhn’ o linn gu linn!

Sheall e ris an uaireadair
’S i goil a nis le sgoinn,
’G ràdh, “Bheir mi uair-a-thìde dhi
De bhruiche shocair chaoin;
’S ann ris na seòid a chòrdas i,
Riamh cha deach cearc ’nam broinn
Mun do sheas a’ bhó air té
Nuair bha iad òg ’nan cloinn.”

Thàinig cóig, ’s na fiùrain
Shuidh sùmhail iad mun bhòrd.
Thug e air tùs an sùgh dhaibh,
’S ann riutha féin a chòrd.
Tha ’n dearbhadh nis a’ dlùthachadh
Air còcaireachd a’ bhàird,
’S chì sinn a bheil e air còcaireachd,
Am Bàrd, ’na dheagh fhear-ceàird.

Ged shìn iad air a beannachadh
O gheàrr iad i mu leth,
Bu shoilleir O! ri aithneachadh
Nach d’ ith iad cearc ’nam beath.
Seall coslas “Aonghais Cloud” thuice
Ged tha i fathast teth;
Gun saoileadh tu gur h-ann a bha
E ás a’ phunnd air ruith.


[TD 102]

Bha chearc ’s i mar am Phaireasach,
Gur briagh’ i o’n taobh-muigh,
Ach, och mo thruaigh, an truaillidheachd
A fhuaireadh ’n taobh-stigh!
Sud air na seòid g’a dearbhadh,
O ’s mairg a bha ’san tigh;
Theich is thréig am bòrd iad
Mar sheòid roimh nàmh a’ ruith.

Theich gach fear a chòrnair
’S e gòmadaich le “oich!”
A’ chearc ’s i air a’ bhòrd aca
Gun neach ’na còir ’ga h-ith.
A’ chuibhrionn ud a bha còir ac’ air
A thilgeadh chun an ach’
Bha air a’ bhòrd ’nan ròpan
Na dhèanadh feisd do bhó no each.

B’e sud an sealladh brònach
Air na seòid ’s iad uile crom;
A h-uile fear ri ròmhanaich
Le chròg aig air a chom;
Gach slugan bha le òrdaig ann
Chluinnt gòmadh bhos is thall
Feuchainn ris an t-sùgh chur
As am brù mun dèan e call.

Cha tug iad an cnàimh-pòsd’ aiste —
An nòs bha dol o chian —
Cha d’ fhuaireadh measg nan Leódhasach
Na dh’ eadh ’na còir le fiamh;
’S ann thilg iad do’n òcrach i,
Na Leódhasaich gun chiall,
’S a dh’ olaidh chuir an còcair orr’
An taghadh ’s an deagh bhiadh.

Ach dh’ fhàg iad uil’ an fhàrdach ud
Nuair thàinig tràth na h-oidhch’,
Is thug iad uile an t-sràid orra
Le màileid air an druim,
Ri guidhe ris an Ard-Righ
E fàbhar dhèanamh dhaibh:
“O na leig air ar n-àrainn-ne
An dràsda tinneas-cuim.”
