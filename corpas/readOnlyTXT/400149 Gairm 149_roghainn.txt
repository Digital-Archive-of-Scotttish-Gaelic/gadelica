[TD 13]

A BHLIADHN UR IS OIDHCHE CHALLAINN
le Aonghas Mac-a-Phì

Anns an t-seann nòs bha dòigh-beatha an t-sluaigh air a stiùireadh gu mòr le ruitheam an obair air an fhearann, mar dhròbhadh an treud a-mach gu buachailteach na h-àirighean as t-Earrach… ’s obair treabhaidh is cur an t-sìl… gu àm buain as t-fhoghar… rùsgadh chaorach ’s togail uain is laoigh… ’s muir a’ leantainn an sgadain, ’s a’ toirt maorach à tràigh.

Bha gach teaghlach ’s am beatha air a stiùireadh cuideachd, le pòsadh is breith is bàs is dòighean ar sinnsrean a bha air tighinn thuca, sìos iomadh linn.

B’ iad daoine gu math saobh-chràbhach, ar sinnsrean, agus is iomadh cuspair a bheireadh dragh dhaibh, nach aithne dhuinn an-diugh. Leithid, nach cuireadh iad sìol nuair a bha a’ ghealach a’ ciar-dhubhadh. Ged a sgrìobh Màrtainn Màrtainn nach buaineadh daoine mòine, nuair a bha a’ ghealach a’ fàs, air eagal nach tioramaicheadh i, neo nach loisgeadh i ceart.

Bha iad a’ creidsinn gu mòr am buaidh na gealaich air an dòigh-beatha, ’s cluinnidh tu chun an là-an-diugh (’s dòcha gun dèan sibh-fhèin fhathast e), daoine a’ tionndadh bonn-airgid ’nam pòca air a’ chiad sealladh dhen ghealaich ùir.

B’ àbhaist dhaibh cuideachd gun bhuntàta a bhuain ri ithe, gu Sàbaid a’ Chomanaichidh san Lùnasdal. Nuair a bha mise beag, thòisich iad air cur bhuntàta-tràth agus thagh iad a’ chiad Disathairne do Fhèill Ghlaschu san Iuchar, airson a thogail… b’e sin an latha a bhiodh teaghlaichean a’ tighinn air làithean-saora, às a’ bhaile-mhòr.

Bha ’m mìosachan aca gu math làn do Làithean Fèisde de gacha seòrsa, nuair a bha na daoin air an ceangal ris an eaglais, nas motha na tha iad an-diugh. B’ iad seo na làithean-saora aca, ach tha sinne an-diugh air mòran dhiubh a dhìochuimhneachadh. Cluinnidh tu seann bhodach neo cailleach uairean a’ bruidhinn air Latha Buidhe Bealltainn, neo Latha Fèill Bhrìghde (a’ chiad latha sa’ Ghearran), Latha Fèill Mhìcheil (aig deireadh an t-Sultainn), Latha na Nollaig (ged nach robh cuid dhiubh ga chumail idir) is Diardaoin Inid, nuair


[TD 14]

bhiodh ar sinnsrean a’ cur na coilich a shabaid.

Ach b’iad an t-Samhain agus a’ Bhliadhn Ur a b’ fhèarr leotha air fad, agus tha sin ri fhaicinn againne fhathast. Bhon tha mi air leudachadh air an t-Samhain an stòraidh eile mu thràth, leanaidh mi air sgrìobhadh mu dheidhinn na Bliadhn Uir san sgeulachd seo.

Their cuid ‘Hogmanay’ ris… their feadhainn eile ‘Oidhche Challainn’ neo a’ Challainn’ ris. Bha uair b’ e ‘Oidhche-nam-Bannag’ neo ‘Oidhche-nam-Bonnach’ a bh’ aca air. Ach mar as trice a-nis ’s e “Oidhche toirt a-stigh na Bliadhn’ Uir” a th’againn air… an oidhch’ ud anns an toir sinn ‘Beannachd-an-Dealachaidh’ do bhliadhn’ eile agus mar as trice iomadh smuain a’ dol air feadh ar n-inntinn mu dhà-uair-dheug… toilichte gu bheil a’ bhliadhn’ ud seachad (ma bha i olc dhut) agus leabhar ùr a’ fosgladh neo duilleag ùr a’ tionndadh, airson tòiseachadh ùr eile a bhios nas fheàrr na’n tè a chuir thu bhuat. Air an làimh eile, taingealach airson bliadhna fortanach, torach ’s dòchas gum bi a’ Bhliadhn Ur ri teachd, cho liònmhor ris an tè a tha tràghadh… nach iomadh smuain a th’againn dhuinn fhìn an oidhch’ ud.

Anns an t-sean-nòs bha iomadh deas-ghnàth ri sealltainn ris, aig an àm seo, nach eil guth air an-diugh, ged is dòcha gum bi comharradh an siud ’s an seo, nach do dh’ fhalbh iad buileach glan fhathast… Leugh mi uair, gun robh balaich Leòdhais a’ dol mun cuairt an oidhche seo ’nan còmhlan, leis a’ cheannard a’ cleachdadh craiceann-caora air a dhruim. Bhiodh poca aig fear eile… nuair a thigeadh iad gu taigh, bha an ceannard ag aithris gu bean-an-taigh agus an còmhlan a’ freagairt....

“’S e seo oidhche na tiodhlagan....

Eirich a bhean, agus thoir a-nuas Bonnach na Callainn.”

’S an uairsin ag ràdh gum biodh iad toilichte dad idir a ghabhail, leithid ìm, càise, buntàta ’s mar sin air adhart, ’s a’ crìochnachadh le achanaich dhan Trianaid.

Bheireadh bean-an-taighe an uairsin cuireadh dhaibh tighinn a-steach agus choisicheadh an ceannard leis a’ ghrian, ceithir-thimcheall an teine, ma bha e ’n teas-mheadhon an ùrlair, (mar as trice bha anns na taighean-dubha). Bheireadh i ’n uairsin dhaibh uile bonnaich anns a’ phoca agus dh’fhalbhadh iad gu taigh eile, gus an robh ’m poca làn, nuair a bhiodh fèisd aca còmhla.

Bha deas-ghnàth aca ’n Uibhist-a-Deas, fìor-choltach. Bhiodh leus aig a’ cheannard do chraiceann-caora air a liachdradh le geir. Nuair a ruigeadh iad taigh, choisicheadh iad uile trì uairean mu thim cheall, ’s iad faicealach gun a dhol an aghaidh na grèine. Nuair a rachadh iad a-steach, an dèidh cuireadh fhaotainn, chuireadh an ceannard an leus aige, trì uairean mun cuairt ceann bean-an-taighe. Nan d’ rachadh e às, nuair bha seo ga dhèanadh, b’ e droch mhanadh seo. Bheireadh bean-


[TD 15]

an-traighe trì bonnaich dha na balaich an uairsin agus bheireadh iadsan dhi bonnach às a’ phoca aca. Bheireadh i ’n uairsin tuilleadh dhaibh ri ithe. Nuair a bha iad a’ fàgail, mas e ’s gun robh iad toilichte gun d’ rinn i gu math leotha, chuireadh iad beannachd air an taigh:–

“Beannaich an taigh is na bheil ann… Eadar fhiodh is chlach is chrann,
Moran bidhe is pailteas aodaich, slàinte dhaoine gun robh ann....
A’ Challainn seo”.

Bha iomadh àite air feadh na Gàidhealtachd le deas-ghnàth, rudeigin coltach ris an seo, ach chan eil guth air a leithid an-diugh.

Mar as trice air feadh Alba, ’s air Gàidhealtachd, ’s e fèisd a tha seo, am meadhon dorchadas a’ Gheamhraidh, nuair a tha daoine feumach air blàths air choreigin. Bidh cuid a’ losgadh, ghunnaichean aig meadhon oidhche, a chur fàilte air a’ Bhliadhn’ Uir. Bithidh clann bheaga a’ faotainn cead fuireach air an cois a dh’ fhaicinn na Bliadhn’ Uir a-staigh, ged is tric ’nan suain iad aig an àm. B’ e mo chiad chuimhne air an oidhche seo a bhith ’g èisdeach sàmhchair na sràide aig uinneag fhosgailte an Glaschu, aig mionaid gu dà ’r-dheug agus an uairsin ùpraid na fàilte le dùdach is bùirean bho bhàtaichean air Cluaidh, glag nam bellichean anns na h-eaglaisean agus mànran is nuallan pìob-mhòir a-muigh air an t-sràid, ’s Gaidheal air choreiginn a’ cuimhneachadh a dhachaigh.

Bhiodh mo sheanair anns an Eilean Sgiathanach a’ dol a-mach gu ceann an taighe le glag mhòr phràis, a thàinig far bàta-luchd agus a’ dalladh air le òrd a chur fàilte air an latha ùr.

Bhiodh fir an uairsin (’s na boireannaich a-nis cuideachd) a’ falbh a dhèanadh “a’ chiad-ceum” gu taighean an càirdean ’s an nàbaidhean... gach fear le botal deoch, rudeigin ri ithe agus fàd-mòine neo pìos guail airson an teine. Bha seo a’ ciallachadh beannachd a bhith air an taigh leis gach rud math ri ithe, ri òl agus blàths a bhith aca, fad na bliadhna. Dh’fheumadh gach duine is tè an deoch-slàinte a ghabhail agus a thairgsinn, ’s bhiodh bean-an-taighe a’ tabhairt biadh de gach seòrsa dhan chòmhlan.

B’e fìor nì sealbhach a bh’ann nam b’ e duine àrd, dorcha a bheireadh a’ chiad ceum thar do dhorais, ach nì gu math mì-shealbhach nam b’ann ruiteach-ruadh a bha e, neo nam b’ i boireannach-bàn do chiad ceum. Tha seo ’na chreideamh gus an lath’ n-diugh.

Tha Bliadhn’ Ur ga cumail fhathast da-rìribh, ach ann an saoghal làn de phailteas (co-dhiù do chuid) tha mòran de na seann dòighean a-nis air triall. B’e oidhche mhòr an oidhche seo, aig ar sinnsrean, oir cha robh na h-uimhir aca agus bhiodh iad a’ sàbhaladh suas airson seo fad seachdainean. Ged a bhios daoine toilichte, sùnndach a bhith còmhla agus làn fealla-dhà is aigheir san latha ’n-diugh, tha cuid do


[TD 16]

dhrongairean aig am bheil “bliadhn’ ùr an còmhnaidh” agus chan eil ann dhaibh-san ach cothrom amadain a dhèanadh dhiubh fhèin… tha cuid dhiubh cho dona le deoch làidir ’s nach eil iad a’ faicinn fiù dà ’r ’eug. Ach bha feadhainn mar sin riamh agus tha mi cinnteach gum bi cuideachd, sna bliadhnaichean a tha ri teachd.

San latha ’n-diugh tha a’ mhòr chuid, mar as trice, toilichte a bhith ’nan dachaighean fhèin suas gu meadhon oidhche, tric a’ sealltainn cèilidh air an telebhision. ’S dòcha gun teid iad an uairsin a choimhead air càirdean ’s air nàbaidhean airson uair a thìde neo a dhà, ’s gun teid an òigridh gu na ‘pàrties’, gus an èirich a’ ghrian.

’S e àm toilichte e air iomadh dòigh, ach is tric a chluinnear daoin ag ràdh, beagan làithean ’na dhèidh…

“Nach math gum bheil siud seachad airson bliadhna eile!”

“Bliadhna Mhath ùr dhuibh uile.
Slàinte mhòr… a h-uile là a chì ’s nach fhaic,
’S an là nach fhaic… mo thogar!”


‘OIDHCHE CHALLAINN’ LEODHAIS IS NA HEARADH AN GLASCHU
bho Dhonaidh MacIomhair, le corra fhacal bho R. McT

A’ bruidhinn air Oidhche Challainn, chan urrainn dhuinn dìochuimhneachadh ann an Glaschu gach iomadach oidhche làn fealla-dhà a fhuair sinn bho na h-Eileanaich a rinn an dachaigh anns a’ bhaile-mhòr, agus cho mòr ’s a bha sinn an comain ar seann charaid Ailig MacIomhair a chaochail am bliadhna fhèin. Bha sinn air beagan notaichean fhaighinn bho a bhràthair Donaidh an uraidh, is dùil againn tuilleadh a chur riutha. Seo ma tha beagan de chuimhneachadh air mar a thòisich an cleas, agus pàirt de na bha air a chùl. Fuilingidh an sgeulachd leudachadh oirre uair eile.

’Se Comann Leòdhais Ghlaschu a chuir ‘Oidhche Challainn’ air beulaibh Gaidheil Ghlaschu, air an àrd-ùrlar, an toiseach. Bha seo anns a’ bhliadhna 1933. Bha an àrd-ùrlar air a dhèanamh an àirde mar ‘thaigh dubh’, le na ballachan is na dorsan a’ tighinn bho chompanaidh a bhiodh a’ fasdadh uidheaman taigh-cluiche. Bha na rudan a bha am broinn an taighe gu math nàdurrach, le dreasair is slabhraidh is sèis, poit thrì-chasach agus teine math mònach.

B’e an sgiobadh bodach is cailleach is corra nàbaidh. Bha còmhradh gu leòr a’ dol air gnothaichean an latha, is àbhcaid gu leòr. Bha a’


[TD 17]

chailleach trang ri obair-taighe no a’ suidhe leis an dealgan no ag obair leis a’ chrois-iarna.

Bha dithis ghillean òga ’nan suidhe air an làr, is seann rabhd aca:

Hì na buicean
Hà na buicean,
Cearc ghiobach, ghobach, bhàn,
Rug i ugh air a spàrr,
Bhrist e mas do ruig e làr,
Cùnnt romhad ’s às do dhèidh,
Tomhais co mheud adhairc
A th’air a’ bhoc.

Thigeadh stad air a’ chèilidh mionaid nuair a chluinnte ‘Duan na Callainn’ ga ghabhail air taobh muigh an dorais. Bha an duan seo a bh’aca air a sgrìobhadh sìos le Iain MacIomhair (Iain Mhurchaidh Iain Bhàin à Lacasaidh ann an Leòdhas), athair Ailig a chuir na h-Oidhcheannan Callainn ri chèile ann an Glaschu fad nam bliadhnachan gu 1989. Bha Iain air an duan seo a thogail air na Lochan ann an Leòdhas. Nuair a bha Ailig deiseil dhan an duan, chaidh a bhrathair Donaidh trì uairean deiseal mun teine ann am meadhon an làir. Feumaidh gu robh an craiceann mairt a bh’aca aig Oidhche Challainn 1933 glè mhath air a chiùraigeadh, oir ’se th’aca fhathast!

[Dealbh]
Oidhche dhe na bh’ann: Aig a’ chùl: Murchadh Moireasdan is Ailig MacIomhair
Sa’ mheadhon: Murchadh Dòmhnalloch, Murchadh MacLeòid, Dòmhnall MacIomhair
San t-sreath thoisich: Alina Kerr, Calum MacCoinnich, Criosaidh NicDhòmhnaill.


[TD 18]

Roimhn a’ chogadh bha a’ Challainn seo na bu ghiorra, agus bha cuirm agus dannsa ann às a dèidh. Nuair a thàinig Comann Leòdhais is Comann Leòdhais ’s na Hearadh gu chèile ann an 1946, thu Ailig MacIomhair a’ chluich air adhart a-rithist, agus chùm e dol iad gu 1989. Thàinig an cèilidh a-steach a mheadhon na dealbh-chluich. Bha cuspair air a thaghadh, le grùnn de ‘Sheallaidhean’, agus òrain is pìobaireachd is ceòl a’ bhocsa air a mheasgachadh ann. Cha robh ‘script’ ann mar anns an dealbh-chluich àbhaistich, agus bha na cluicheadairean a’ cur ris a’ chòmhradh mar a thogradh iad.

Airson grùnn math bhliadhnachan chaidh a’ chluich seo an àird ann an Glaschu, an Ceann Loch Eirne agus an Dun Eideann. Bha corra sgrìob ann cuideachd a dh’ Inbhir Nis, dhan Oban is a Bhaile an Luig, agus iomadach splaoid a Lunnainn far a robh deagh fhàilte rompa. Anns na trì bliadhna mu dheireadh ràinig na ‘misionairidhean’ seo Steòrnabhagh, far na chòrd a’ chluich gu mòr ris an luchd-èisdeachd.

Rinneadh clàraidhean air teip de gach Callainn bho 1969, agus tha iad sin ann an tasgadh, agus rinneadh aon chlàradh bhideo dheth le Calum MacFhearghais airson Oilthigh Ghlaschu.

Seo agaibh a-nis an Duan mar a thàinig e a-nuas às na Lochan ga Glaschu:

DUAN NA CALLAINN

Thàinig sinne nochd an taobh-sa
Dh’ùrachadh na Callainn.
Cha leig mi leas bhith ga innse
Bha i ann o linn mo sheanar.

Thàinig sinn gu modhail stòlda
An àm tòiseachadh na Callainn,
Dh’ùrachadh air càirdean eòlas
’S a chur eòlas air aineol.

Leis an achd a tha san dùthaich
Cha bhi dùil againn ri drama,
Ach beagan do thoradh an t-samhraidh
Ma tha e ann, cuir a-mach e.

Gabhaidh sinn an t-aran gun an t-ìm,
Gabhaidh sinn an t-ìm gun an t-aran,
Gabhaidh sinn an càise leatha fèin
Carson a-rèisde bhiodh sinn falamh?


[TD 19]

Ach aon nì tha sinn ag àicheadh,
Sìolagan a bhuntàta carrach,
Tha iad cuidreamach rin giùlain
’S chan eil iad sùnndach na fallain.
Cumaidh iad seachd tràth gun èirigh
Fear as trèine tha sa’ bhaile.

Tha caisean-uchd ’na mo phòcaid
Air a ròsdadh ann an cabhaig.
Gheibh fear an taighe ’na làimh e
’S theid a cheann a chur san teallach.
Theid a riarach air na pàisdean
’S gu h-àraidh air bean an taighe
Gheibh bean an taighe e – ’si ’s fhiach,
Làmh riarachadh nam bannag.

Bean an taighe – falbh suas,
Geàrr cùl càbaig, ’s na geàrr bàrr d’òrdaig,
Thoir an leòr do mhuinntir an taighe,
’S thoir mo bhannag dhòmhsa.

Tighinn deiseal air an fhàrdaich
Is bualadh le fàilte aig an doras,
Mo dhuan a ghabhail aig a’ chòmhla
Chur deoch eòlais air gach caraid.

’S lèir dhomh tulach, ’s lèir dhomh tràigh,
’S lèir dhomh na fir air a’ bhlàr,
’S lèir dhomh an calman bòidheach naomh
Tighinn air tìr an càirdeas duinn.

Chì mi taigh an ceann gach tulaich,
Chì mi duine an ceann gach bealaich,
’S iad gun farmad fir ri chèile,
Nochd oidhche na fèile ’s na Callainn.

Fhir a’ chraicinn gabh suas,
Cuir trì chuairtean air an teallach,
Gus nach toir buidseach na sìthean (sìthich?)
Toradh na brìgh às a’ bhainne.

Beannaich an taigh ’s na tha ann
Eadar fhiodh is chlach is chrann,
Mòran bidh ’s pailteas aodaich,
Slàinte dhaoine gu robh ann.


[TD 31]

AG IONNSACHADH CUIMRIS ANNS AN DOIGH UIDHEIL
le Ròs Nic a’ Ghobhainn
(eadar-theangaichte le Ruairidh MacNèill)

An dèidh iomadh bliadhna ag ionnsachadh Gàidhlig o àm gu àm, chuir mi romham gun robh an t-àm rudeigin coltach, ach tur eadar-dhealaichte, a dhèanamh. Dè a b’fheàrr na tòiseachadh air Cuimris? Bha a’ Chuimrigh faisg gu leòr airson a riughinn sna làithean saora, agus cleas na Gàidhlig, nan leiginn às agus nach b’urrainn dhomh a’ chùis a dhèanamh air a’ Chuimris dh’fhaodainn tilleadh gu Beurla. Co-dhiù ’se sin a bha mi a’ smaointinn mun deach mi ann… ach cha leig na Cuimrich leat leigeil às cho furasda sin idir!

B’ann san Iuchar 1987 a fhritheil mi a’ chiad sgoil shamhraidh an Aberystwyth. Bha i fo iùil Comhairle siorrachd Dyfed, agus b’e Cwrs Carlam (Cùrsa Obann) a theireadh iad ris agus tha an luchd-oibre fuathasach dealasach agus dìcheallach: nuair a bha na h-oileanaich air fad a’ fannachadh an dèidh naoi latha agus oidhche de ionnsachadh Cuimris, bha iad fhathast gar sgiùrsadh air n-aghaidh gu neo-thruacanta gu ìre a b’ àirde.

Air a’ chiad latha bha na h-oileanaich air an roinn ’nan ceithir buidheannan deug air bunait deuchainn iomadh-roghainn agus aiste sgrìobhte nuair a ràinig sinn. Bha seo a’ ciallachadh gu robh daoine air an cur ann am buidheannan air an comas sgrìobhaidh, ach a-mach bho dhuine no dhà, bha an comas air sgrìobhadh agus air labhairt na b’ fhaisge air a chèile na shaoileadh neach. An coitcheannas tha oileanaich a’ frithealadh chlasaichean oidhche gu Cuimris ionnsachadh bho fhileantaich troimh mheadhoin na Cuimris air achd agus gu bheil an comas air leughadh, sgrìobhadh agus labhairt a’ dol am feabhas an co-aontachd. Tha a’ chànain cuideachd timcheall orra sa’ choimhearsnachd agus mar seo tha iad ga gabhail a-steach gu fo-mhothachail fad na h-ùine co-dhiù. Is e corra neach (anns gach seagh den fhacal ‘corra’) m.e. à Alba, à Sasainn no às Na Stàitean aonaichte a gheibh e fhein an clas mì-fhreagarrach a chionn agus nach robh mòran cothrom aige air Cuimris a bhruidhinn.


[TD 32]

Bhon a bha mise anns a’ bhuidheann ro-ainmichte sin chòrd e rium gum bu mhì an ùmaidh an clas Ms. Roberts. Bha gnìomhachd a’ chlas air fad ann an Cuimris agus bha a’ ghnìomhachd sin lìonmhor agus de iomadh seòrsa. Am bitheantas bha sinn a’ tòiseachadh leis an obair ‘throm’: b’e sin sùil air ais air puing shònraichte de ghràmar. Bha seo air a chur f’ar comhair an toiseach troimh chòmhradh leis an oide-fòghlaim agus an dèidh sin, taic air a chur ris le clàr gramatagach air a’ bhord dhubh. An sin nuair a bha an clas air fad, fear an dèidh fir, air rosg-rann a thairsginn a’ cur a’ ghràmair ùir gu feum gheibheadh sinn cairtean-boillsgidh le ceistean a’ ceangal a’ ghràmair sin agus rachamaid timcheall an rùm a’ faighinn fhreagairtean dhaibh sin. Bha seo gu tric glè èibhinn le grunnan de inbhich de gach aois agus dreuchd le gu leòr de eòlas ri roinn air a chèile.

An dèidh an fheuchainn seo air ar n-eanchainn chaidh sinn gu taobh eile de Chuimris, leughadh deifir seòrsachan de sgrìobhaidhean an latha-an-diugh bho sgeulachdan goirid agus bho na pàipearan naidheachd. An dèidh stoc-fhaclan feumail a thoirt dhuinn bha sreath cheistean againn gu dèanamh cinnteach gun deach an teacsa a thuigsinn, agus bhuaipe sin sgaoil sinn a-mach gu ceistean a b’ fharsainge a bha a’ fàs asda. Bha gach neach comasach air cur ris le beachdan aig an ìre aca fhèin de Chuimris agus bha na ‘Charlies deireadh earbaill’ air am brosnachadh cuideachd.

Aon uair agus gun d’ fhàs daoine eòlach air obair a’ chlas agus air socrachadh ann am pàtaran, thugadh a-steach na h-iomlaidean chlasaichean. Bha seo a’ cur mar fhiachaibh oirnn tadhal leth uair a thìde gu clas aig ìre eadar-dhealaichte gu eòlas a chur air na h-oileanaich ann. Le bruidhinn riutha fear ri fear bha sinn ri lorg dè na nithean anns an robh ùidh aca. Mar bu trice rachadh clas aig an àrd-ìre a thadhal air clas aig a’ meadhoin ìre no aig an luchd-tòiseachaidh agus bha seo gu tric ’na adhbhar àbhachdais a chionn cha robh Beurla idir ceadaichte. Bha e mìorbhuileach na dh’ionnsaich an luchd-tòiseachaidh ann an trì no ceithir làithean! Chan urrainn nach robh iad fhèin agus an oidean-ionnsachaidh air an claoidh aig deireadh gach seisean. Le cuideachadh cànain bhalbhanachd agus dhealbhan rinneadh iomlaid air gu leòr de eòlas agus bha seo gun teagamh feumail ann an seagh ionnsachaidh cànain. B’e gibht a bha ann do na h-àrd oileanaich gun do dh’ionnsaich iad ceistean sìmplidh fhaighneachd; thuig iad agus sin glè luath nach fhaigheadh nì ro dhoirbh ach tosdachd buileach.

A h-uile dàrna feasgar bhiodh cuireadh aig fir-labhairt tighinn a bhruidhinn air deifir chuspairean ùidheil. m.e. labhair an bobhalaiche ainmeil T. Llew Jones air obair fhèin agus thaisbean grunnan Chuimreach a chaidh a sinnsrean a Phatagonia ’nan eilthirich, òraid


[TD 33]

air am beatha ùr an ceann a deas Ameireaga. Gu deasachadh airson nam fear-labhairt gheibheadh an clas-maidne mìneachadh tòiseachail troimh chòmhradh, air dè bha air cùl nan òraidean agus gar deasachadh nar n-inntinn airson na bha sinn a’ dol a chluinntinn. Chaidh seo a dhearbhadh ro-luachmhor gu h-àraidh do fheadhainn aig nach robh eòlas air cùisean Cuimreach (tha ionnsaigh chulturach ro-mhòr ann am frithealadh cùrsa cànain Cuimreach do neach bhon taobh a-muigh – tha e dìreach mar fhuireach ann an dùthaich allmharach!) Mar thachair bha na h-òraidean na b’inntinniche a thaobh a bhith air am filleadh a-steach sa’ chùrsa air fad mar seo. An là-arna-mhàireach thigeadh na leanadh air na h-òraidean le ceistean air dè dh’ionnsaich sinn bhuapa – Dia chuideachadh le duine nach robh a’ gabhail suim no ris do chòrd an “oidhche roimhe” agus nach robh fios aige air brìgh nan òraidean!

Cha mhotha rinneadh dearmad air corra mhòmaid sa’ chlas; bha cairtean dhealbh agus tòimhseachain-fhacal air am fàgail gus an ùisneachadh aig amannan dìomhain. m.e. fhad agus a bhatar a’ feitheamh ris an fheadhainn fhadalach gu nochdadh an dèidh a’ bhìdh meadhoin-latha, no do oileanach a chuir crìoch air an eacarsaidh roimh an chòrr den chlas. Mar sin cha robh leisgeul gu suidhe gun char air choreigin.

B’e fìor-mhullach gach latha an òraid còig-mionaidean bho bhall den chlas air cuspair sam bith anns an robh ùidh aige no aice. Bha an t-sreath air a h-òrdachadh airson na seachdain air achd agus gum biodh aig daoine cothrom deasachadh air a shon agus uidheam lèirsinneach sam bith a dh’ fheumadh iad fhaotainn. Ann an seo bha na h-oileanaich a bha a’ fuireach aig an taigh gu math nas fheàrr dheth na an fheadhainn a bha a’ fuireach air a’ champus ach a dh’ aindeoin sin bha sreath de thabhartasan ro-ùidheil agus ro-eugshamhalachail againn bho sheòladh ann an canoo gu flùraichean dùthchasach na coimhearsnachd gu uile-bheist Loch Nis. B’e fear na h-òraid mu dheireadh seo a’ chiad fhear a dh’ aidicheadh gum biodh an òraid gu math na b’fheàrr le dealbhan ach b’fheudar dhan luchd-èisdeachd gun amharas air an seo, fòghnadh le dealbhan air a’ bhòrd-dhubh!

Chrìochnaich cùrsa 1987 le seisean san talla-teagaisg far an do dh’iompaicheadh an ceud no uime sin a bha a’ gabhail pàirt, leantainn air fòghlam na Cuimris feadh na bliadhna ri teachd. Nas fhasa a radha na a dhèanamh ma tha thu a’ fuireach ann an Alba ach cha bhiodh duilgheadas sam bith aig muinntir an àite an sin. Tha fo-structair fìor èifeachdach aig a’ Chuimrigh Chuimreach de chlasaichean latha agus oidhche airson luchd-ionnsachaidh cànain agus a bharrachd air a sin tha an C.T.D., an t-eagrachadh airson ionnsachadh cànain aig a bheil meuran air feadh na dùthcha agus a tha a’ cur air dòigh a h-uile rud


[TD 34]

bho chlasaichean dòigheil gu co-fharpaisean gu latha aig Eisteddfod Nàiseanta; na h-uile gu brosanachadh cur na Cuimris gu feum anns a h-uile ionad.

Co-dhiù b’e rud a b’fheàrr a b’urrainn dhomh a dhèanamh mar neach-ionnsachaidh fada air falbh, cumail orm a’ leughadh fad na h-aona mìos deug a leanadh agus gabhail a-rithis sa’ chlas airson tomhas eile den aon ìocshlaint an Aberystwyth san Iuchar 1988. B’e m’oide-fòghlam air an turas seo Mghr Jones à Saron a bha a’ gabhail pàirt sa’ Chùrsa Charlam airson a’ chiad thuras. Bha dealas seann làmhan a-measg nan oidean-fòghlaim air an taisbeanadh annsan cuideachd ach mar a bha oiteag chabhagach agus cupa cofaidh sa’ bhiadh-lann a-measg nam planaichean aige gu Cuimris a theagasg, bha barrachd ùine againne gu anail a leigeil eadar na seiseanan (fhad agus a dh’fhuiricheamaid cuidhteas bòrd na toite aige-san).) Bha dòighean na bu thraideasanta air an cleachdadh ann an clas Mghr Jones, ach bha sin air tàilleabh cho beag agus a bha an rùm, a bha coltach ri bocsa bhròg. Mar a cuireamaid am bòrd mòr a-mach don trannsaidh bha sinn air ar teannachadh sna suidheachain agus cha b’urrainn dhuinn gluasad asda. A dh’aindeoin sin rinneadh mòran feum de obair ann an caigeannan agus deasbad air iomadh cuspair inntinneach. B’e an rud a b’fheàrr gun robh na h-oileanaich anns gach aois bho 16 gu 64, agus bhon a h-uile dreuchd no ceàird air an smaoinicheadh duine agus mar sin dh’fhaodadh tu dol an urra gum biodh gach deasbad beothail.

Sna feasgair, dìreach mar sna bliadhnachan roimhe rinn sinn tadhail chabhagach air clasaichean eile aig nach robh dùil ruinn a cheasnachadh nan oileanach aca. Bha sin mar bu trice a’ crìochnachadh le gabhail òran far an robh gach aon a’ sealltainn na h-òrain Chuimreach mu dheireadh a chuir e ris an stoc òran aige fhèin; ach cha robh òrain rugbaidh ceadaichte air Cwrs Carlam – bha iad sin air an gleidheadh airson an taigh-òsda air an oidhche!

Thionndaidh sinn fear de na clasaichean madainn aig a’ chrìch gu turas gu Ynys Hir, an t-àite tasgaidh nàdurra aig inbhir abhainn Dovey, far an robh fear de na h-oileanaich againn ’na fhear-gleidhidh. Ghabh sinn air ar socair troimh choilltean agus raointean, thar ghàrraidhean agus dhìgean gus an do ràinig sinn àite-falaich os cionn na h-aibhne fhèin, agus is ann an sin a dh’ionnsaich mi gur e eun gun teagamh a bha anns an lach fhiaclach brù-dhearg agus nach e nì às a’ mhac-meanmnain. Agus an t-suidheachadh neo-choltach seo fhuair aon chlas Cwrs Carlam an stoc-fhaclan air eunlaith bu mhotha aig buidheann sam bith de luchd-ionnsachaidh Cuimris!

Aon uair agus gun do stad clasaichean aig 5 p.m. shaoileadh tu gum faigheadh oileanaich a’ chùrsa uair no dhà gu anail a tharraing roimh obair an ath latha, ach gu dearbh chan ann mar seo a bha. Bha


[TD 35]

gnothaichean air an cur air dòigh airson na h-oidhche a’ toirt a-steach a h-uile seòrsa bho eachdraidh na coimhearsnachd gu ealain agus ceàird, bho thadhal air stèisean an dealan-uisge sa nàbachd gu marcachd pònaidh. Agus na dèan mearachd, cha robh aig na h-eòlaich a bha gar stiùireadh agus aig na pònaidhean ach Cuimris agus mar sin cha robh tuiteam air ais gu Beurla eadhoin gun abhsadh. Co-dhiù ge bith dè an t-adhbhar bha a h-uile cuairt a’ crìochnachadh anns an taigh-òsda. Chan eil e doirbh dràm do roghainn òrdachadh ann an Cuimris agus an dèidh sin ’sann leis an leathad fad an rathaid – tha e gun teagamh fìor gu bheil fileantachd a’ dol am feabhas le beaga sleamhnachaidh air na teudan gutha!

Mar sin chrìochnaich Cwrs Carlam 1988 le àrd iolach cuideachd, taing don t-saothair mhòr a rinn an luchd-eagraidh aige agus na h-oileanaich cuideachd. Thill mi a dh’Alba a bheachd-smuaineachadh air dè an ath char a chuirinn dhìom, agus an dèidh rannsachadh air Cuimris aig an taigh fad a’ gheamhraidh chuir mi romham gum faiceadh samhradh 1989 mi ann am bad eile den Chuimrigh airson atharrachadh seallaidh. San Iuchar am bliadhna chaidh mi do Bhangor a’ deoghal tlachd às a’ Chuimris aig an càirdean san tuath. Air an turas seo thòisich an Sgoil Shamhraidh an dèidh uair a thìde a’ faighinn ar clasaichean agus a’ tachairt ri ar co-oileanaich le fàilteachadh ann an Club Foireann na h-Oilthigh. Nach b’e sin an seòl tlachdmhor air ath-bheothachadh no labhairt Cuimris, a’ faighinn toileachas ag òl glaine fìona agus a’ seanchas ris na h-uile. Agus co air an do thachair mi ach am fear-gleidhidh o Ynys Hir! An aon duine a b’aithne dhomh às na 132 a bha a’ ghabhail pàirt, cha mhòr nach robh iad uile às an àrainn ionadail ach cha robh iomradh air lachan fiaclach brùdhearg am bliadhna. Bha sinn gu blasad fhaotainn de dheifir seòrsa cultur roimh dheireadh na seachdain. B’e Ms Williams – fada a’ fulang – aig an robh ri grunnan oileanach ioma-sheòrsach a làimhseachadh, ceithir deug dhiubh – ’nam measg dealbhadair, cailleach dhubh, fear-teagasg fisiceachd (nach robh ro-riaraichte le dhreuchd) agus Darby is Joan a’ chùrsa – càraid mheanmnach air a’ pheinsean a nàraich sinn uile. Mar an Aberystwyth thòisich sinn leis an obair chudromach sa’ mhadainn a’ dèanamh ar rathad troimh sreath de phuingean gràmair airson sùil air ais. Bha a’ chuid de seo air a labhairt leis a’ chlas air fad an toiseach agus a’ crìochnachadh le obair chaiginn gu daingneachadh na chaidh a theagasg dhuinn. Bha an rùm clasa glè bheag ach chaidh againn air gluasad bho shuidheachan gu suidheachan eile agus mar sin gu obair còmhla ri deifir dhaoine. An dèidh stad fada airson cofaidh – Cuimris ga labhairt fad na h-ùine – nuair a rinn a’ bhuidheann againn deasbad air a h-uile cuspair air an smaoinicheadh duine – le mòr iongnadh dhomh fhèin chaidh agam air


[TD 36]

eadar-fhigheachd a Chìs Chinn a mhìneachadh ann an Cuimris! Thill sinn gu obair de gach seòrsa a’ toirt a-steach èisdeachd ri teacsts sa’ chànain-lann agus a’ coimhead air bìdeagan de stuth bhideo. An coitcheannas gheibheamaid stiùireadh no liostaichean goirid de stoc-fhaclan gus ar cuideachadh mun tòisicheamaid. Bha sinn cuideachd a’ faighinn cheasnaichidhean rim fuasgladh ann an Cuimris. m.e. lorg am fear nèonach san t-sreath no lorg an deifir ann an dà dhealbh cha mhòr co-ionnan dìreach le ceistean a chur air ar companaich.

Bha obair an fheasgair ann an cruth nas neo-riaghailtiche. m.e. bha trì òraidean le dealbhan againn air sgrìob do na <eng>Maldives<gai>, dealbh-thogail ceàird airgid. Air an dà Dhihaoine chaidh sinn gu <eng>Anglesey<gai>, a’ chiad uair gu cuairt air dà thuineachas roimh-Cheilteach coltach ri Stonehenge. B’e ar fear-iùil fear de na h-oileanaich anns a’ chlas àrd a’ mìneachadh na h-obair aige fhèin, b’ e sin àrsaireachd, airson a’ chiad uair ann an Cuimris. Gu mì-fhortanach fhuair sinn sìde <eng>monsoon<gai> air a’ chuairt seo. Co-dhiù bha an dàrna turas air an latha mu dheireadh den chùrsa, ann an grèin dheàlraich gu Beaumaris agus an àrainn timcheall air. Air ar n-ath-ùrachadh le biadh meadhoin-latha anns an Tarbh Dhubh ghabh sinn romhainn gu sgrùdadh a dhèanamh air seann taigh-mòr air an dùthaich, Bha an t-àite seo air a thionndadh ’na phlannd-lann fhlùraichean agus mheasan agus e air a ghleidheadh le daoine bha uireasach ’nan inntinn. Bha na seann stàballan air am fàgail slàn agus fhuair sinn cùnntas orra sin o fhear de na fir-gleidhidh anns an dachaigh.

Chrìochnaich an cùrsa le àirde mhòr – oidhche chaidireach anns an do chuir a h-uile clas – na h-oidean Fòghlaim cuideachd – dealbh-chluich èibhinn m’ar coinneamh, crìoch fhreagarrach air obair chruaidh na colla-deug. A-rithis faodar a ràdh nach do shòr fear-eagraidh nan clasaichean Cuimreach airson Inbheach anns a’ Chuimrigh a Tuath e fhèin agus a luchd-cuideachaidh aighearach spàirn sam bith gus an Sgoil shamhraidh a dhèanamh fiosrachail agus tarbhach. Cha do rinneadh dearmad air nì gus a h-uile taobh de Chuimris fhoillseachadh dhuinn, ar cuideachadh gus a tuigsinn agus an rud bu chudromaiche air fad, gus sinn fhèin ga cur gu feum. Mar san dà bhliadhna roimhe tha mi fhathast a’ leigheas bho na dh’fhuiling mi de chruaidh shaothair, ach gun teagamh tha mi a’ creidsinn gum bi mi roimh Nollaig a’ faighneachd dhiom fhèin – dè an ceàrn den Chuimrigh don teid mi an ath shamhradh gus tuilleadh peanais fhulang. Tha ionnsachadh Cuimris buailteach neach a chumail fo bhuaidh!


[TD 37]

SEANCHASAN A STOBARRAG (8):
CAIRDEAN A’ MHINISTEIR
le Dòmhnall Alasdair

’Se an “Dòmhnallach Mòr” a chanadh iad ris a’ mhinistear againn. Ged a bha e ’na dhuine tapaidh cha b’ann airson sin a bha “mòr” as an ainm, ach airson gu robh e ’na shearmonaiche sgafanta, ’na shoisgeulaiche ainmeil, agus ’na dhuine ceart, dàimheil, iriosal. Cha chuala mi a riamh facal ’na aghaidh ach bhiodh gu leòr ag ràdh gu robh ùidh neo-chumanta aige ’na shinnsearachd. 

’Se sloinntearachd an cur-seachad a bha aige. Bhiodh e dol a Dhun Eideann a lorg a shinnsearan agus bha clàr mòr aige anns a’ mhansa le craobh nan ginealach a’ dol cho fada air ais ri linn Blàr a’ Bhonnaich. Bhiodh e bruidhinn air a’ rèidio mu dheidhinn agus ’s iongantach gu robh mòran anns a’ Ghaidhealtach a bha cho eòlach ris air a’ chuspair.

Mar sin, nuair a thàinig a’ litir à Texas gu oifis a’ Phuist ann a Stobarrag, bha e nàdurrach gur ann thuige chuir iad i. ’Sann bho mhinistear anns an dùthaich sin a bha i – an t-urramach Murdoch Dòmhnallach (Jr) – agus bha dolairean innte airson pàigheadh fios freagairt.

Bha an Texan ag ràdh gum biodh e cluinntinn aig a sheanair gur ann às a’ Ghaidhealtachd, faisg air baile beag air a robh Stobarrag, a dh’fhalbh na daoine aca. Bha e faighneachd am b’urrainn duine idir anns a’ sgìre againn cuideachadh sam bith a thoirt dha mu lorg a chàirdean anns an t-sean dùthaich.

Seo mar a thòisich an co-sgrìobhadh eadar an dà mhinistear agus cha b’fhada gun cuala sinn gu robh càirdeas fad-às eatorra. Cha do chuir seo iongnadh idir oirnn oir bha, agus tha, càirdean aig a’ chuid mhòr againn ann an Ameireaga.

Troimhn a’ gheamhradh chuala sinn naidheachdan eile a bha tighinn à Texas. Bha beairteas aig na h-eaglaisean a sin nach cuala sinne aig eaglais a riamh. Bha Murdoch Dòmhnallach fhèin ’na fhear stiùiridh air companaidh cho mòr ’s a bh’ann an Texas. Bha oifisean aca an Austin, Dallas agus El Paso. Ach bha esan ’na shoisgeulaiche ainmeil ’na dhùthaich fhèin agus bhiodh e toirt sgrìob dhan a’ Roinn


[TD 38]

Eòrpa an dràsda ’s a-rithist. Dh’iompaich e ceudan anns a’ Fhraing, an Olaind agus Sasainn.

Ceann sreath, chuala sinn gun tug an Dòmhnallach Mòr cuireadh dha a thighinn a dh’fhuireach dhan a’ mhansa nuair a bhiodh e anns a’ Roinn Eòrpa, agus ’se an ath naidheachd a chuala sinn gu robh e dol a thighinn mu thoiseach an t-samhraidh. Bha a’ chuid mhòr anns a’ sgìre a’ feitheamh ris mar gum e a’ Slànaighear fhèin a bha dol gar tadhal.

Bha an tìde cho dona a’ bhliadhna seo ’s nach d’fhuair sinn air a’ sìol a chur ’na àm fhèin, agus bha samhradh ann mas deachaidh a’ mhòine a bhuain. Bha e ’na chleachdadh a bhith dèanamh mòine bliadhna dhan a’ mhinistear. Bha a’ Lobaid ag ùrnaigh airson là math an Disathairne a bha sinn a dol a ghearradh mòine a’ mhansa, agus abair gu robh moit air nuair a thàinig sin. Cha robh sgòth as an adhar ’s cha robh deò gaoith ann.

Tràth sa’ mhadainn ruith a’ Lobaid air a’ bhaile ag innse dhuinn cho math ’s a bha Dia a thug dhuinn là cho brèagha airson mòine a’ mhinisteir a bhuain. Bha naidheachd mhath aige air an Dòmhnallach Mhòr fhèin cuideachd – bha e as an ospadal aig an àm le cas bhrist – agus bhiodh a’ Lobaid ag iarraidh oirnn a bhith ag ùrnaigh gu slànaicheadh i.

Cha b’fhada gu robh sia iarainn a’ sàs ann am mòine a’ mhinisteir. Mu mheadhan là chunna sin Ann China is bean Phàdraig a’ tighinn le ar biadh. “Tha cuideigin còmhla riutha,” ars an Ulpag. ’Se bha còmhla rium mu’n tairsgeir.

“Duine le briogais dhearg a th’ ann,” ars am Proifeasair. ’Se e fhèin agus am Purp a bha tighinn às ar dèidh. Leum an Greusaich gu druim a’ phoill. “Bodach <eng>Texas<gai> a tha seo gun teagamh,” ars esan. “Le briogais dhearg is ad mhòr bhuidhe.”

“Ministear le briogais dhearg!” ars am Purp, a’ smaoineachadh gur e fealla-dhà a bh’air an aire.

Bha Pàdraig aig ceann shuas a’ phoill agus chaidh e a choinneamh an duine ’s chuir e fàilte chridheil air. Bha a h-uile duine is tè a’ searradh an amhaichean mar gheòidh air an deach eagal a chur, oir bha e soilleir a-nis gur e duine dubh a bh’ann, mu dheich bliadhna fichead a dh’aois agus gàire daonnan air aghaidh.

Sheas e ann am meadhan a’ phoill agus thubhairt e: “Tha mi air tighinn a dhèanamh uachdaran oirbh mar a bha an duine geal a’ dèanamh air na tràillean dubha o chionn fhada.”

“Tha sinn a’ dèanamh seo dhan a’ mhinistear an asgaidh,” arsa Pàdraig. “Bha mi coimhead air a’ mhinistear.” ars esan, agus dh’innis e dhomh cho math ’s a tha sibh dha, ach chan eil cron ann am beagan àbhachd an dràsda ’s a-rithist. Tha mi cinnteach gun dh’innis e dhuibh


[TD 39]

gu robh mi tighinn agus tha mi cinnteach cuideachd gum bi cuimhne agaibh air mo thighinn fhad’s a bhios duine tha làthair beo.”

“Bidh cuimhne againn air do thrusgan co-dhiù,” ars am Purp.

“’Se gòraich a th’ann a bhith dol ro fhad’ air ais ’na do shinnsearan” ars am Proifeasair.

Bha an Ulpag a’ cuideachadh a mhàthar leis an teine agus leis a’ bhiadh. “Cha deidhinn an urras,” ars esan, “nach robh earball air a sheanair.”

“Na bu dàna leat-sa a bhith dèanamh fealla-dhà air ministear” ars ise. “’S ioma seanair geal air a’ robh earball cuideachd, agus adharcan.”

Shuidh an duine dubh còmhla ruinn agus rinn e altachadh a mhol a h-uile duine, agus nuair a ghabh sinn ar biadh chuidich e Ann China agus bean Phàdraig le na bascaidean a thug iad air ais chon a’ mhansa. Chaidh dà sheachdain seachad mas cuala sinn gu robh e gu bhith an ceann na seirbheis, agus an t-Sàbaid sin cha ghabhadh an eaglais na bha ’g iarraidh innte. Bhe e mar Sàbaid nan òrduighean. Thàinig mòran a choimhead an duine fhèin oir chan fhaca sinn ministear dubh a riamh. Thàinig feadhainn eile a choimhead am biodh a’ bhriogais dhearg air anns a’ chùbainn agus ’nam measg bha Ann China. Dh’iarr i air an Ulpag a thighinn còmhla rithe oir bha fhios aice nach tuigeadh i mòran de shearmon Beurla.

Bha i taingeil gun e aodach dubh a bha air a’ mhinistear, ach chuir a’ searmon iongantas oirre. Bha dùil aice an toiseach gur ann a’ dèanamh fealla-dhà a bha an Ulpag mar a b’àbhaist. ’Sann mu dhèidhinn an t-Sàtain a bha a’ searmon. “Feumaidh sibh,” ars esan, “sguir a bhith ag ràdh gur ann dubh a tha Sàtan. Cò agaibh a chunnaic a’ Sàtan? Dè fios a th’agaibh gur ann dubh a tha e? ’Se othaig pheacach a th’ann a bhith smaoineachadh gur ann dubh a tha a h-uile rud dona agus gur ann geal a tha a h-uile rud math.”

An dèidh greis air an t-Sàtan, thog e cuspair eile. “Tha sibh ro ghruaimeach,” ars esan, agus fiamh a’ ghàire air an aghaidh aige, (fasan aig ministear ann an cùbainn nach do chòrd ri Ann China idir) “gu deimhinn, deimhinn, tha mi ag innse dhuibh nach faigh duine gruaimeach a nèamh. Chan eil càil air thalamh a dh’fhuadaicheas an Diabhal cho aithghearr ri àbhachd.”

Bha Ann China sàmhach anns a’ chàr a’ tighinn dhachaigh, mar gum biodh i smaoineachadh air na chuala i, ach as a’ bhad na ràinig i an taigh dh’fhaighnich i dhan a’ Phurp: “Nach eil e as an fhìrinn gur ann dubh a tha Sàtan?”

“Chan urrainn g’ eil e glè gheal co-dhiù,” ars an Ulpag.” ’S iongantach mar eil sùithe uabhasach as a’ loch theine.”

“Nach dòcha gun ann dearg le breacan an teine a tha e,” ars am Purp


[TD 40]

le gàire.

“Chan e adhbhar gàire a tha san t-Sàtan idir,” ars Ann China, agus dh’innis i briathran an duine dhuibh, ach cha b’urrainn am Purp soilleireachadh thoirt dhi.

Bha am ministear dubh a’ lìonadh na h-eaglais a h-uile Sàbaid agus cha robh e ag iarraidh pàigheadh no moladh. ’Se a chanadh e nach robh e dèanamh ach a dhleasdanas ri charaid. Cha b’fhada gus an e an Dòmhnallach Beag a bha againn air.

Bha e anabarrach faisg ’na dhòigh. Bhiodh e cèilidh air feadh na sgìre agus mhothaich sinn gum biodh e tighinn glè thric gu taigh Phàdraig. Thigeadh e ann an càr an Dòmhnallaich Mhòir – càr a cheannaich an coithional dha – agus abair gun dèanadh e cèilidh. Bhiodh Ann China ag ràdh: “Tha ’m bumailear a’ sireadh imleach air choreigin bhon duine dhubh.”

Ach cha robh Pàdraig ag iarraidh mòran – dreuchd eildeir – agus cha b’fhada gus na dh’innis e seo dhan an duine dhubh. Bha fear sin deònach duine sam bith a chuideachadh. Gheall e gum bruidhneadh e ris an Dòmhnallach Mhòr agus bha fios aig Pàdraig gun dèanadh sin a’ chùis.

Nuair a dh’innis Pàdraig cho truagh ’s a bha an t-arbhar agus na dh’fheumadh iad a cheannach de stuth airson na beathaichean a gheamhrachadh ’se a thubhairt am ministear: “Na deanadh sin dragh dhiubh. Cuiridh mi fios gu <eng>Pongodaisy<gai> – manaidsear a’ chompanaidh – agus cuiridh esan thugaibh ur feumalachd an asgaidh. Cha bhi agaibh ach a’ faradh a phàigheadh. Nach eil ceannaich’ anns a’ bhaile gun cuir sin e?” ’Se “<eng>chicken-feed<gai>” a bha aige air na dh’fheumadh a’ sgìre.

Ach chuir seo Pàdraig ann an droch shuidheachadh, oir cha robh e fhèin agus a bhràthair a’ beannachadh a’ latha dhan a’ cheannaiche.

“Coma leat,” ars am ministear dubh, “chan eil dòigh air dèiligeadh ri nàmhaid cho math ri caraid a dhèanamh dheth.” Agus nuair a dh’innis Pàdraig dhan a’ Locair mar a bha dh’aontaich e as a bhad a’ stuth a ghabhail. ’Sann aige a bha an aon àite mòr gu leòr airson a leithid, agus chunnaic e prothaid mhòr anns an tiodhlac a bha seo. Phàigh e fhèin agus Pàdraig a’ faradh.

’Sann mun àm seo a fhuair am ministear dubh cuireadh a dhol a shearmonachadh an Glaschu, agus ’sann às a’ bhaile sin a bha e dol a chur fòn gu <eng>Pongodaisy<gai>. Dh’fhalbh e ann an càr an Dòmhnallaich Mhòir agus bha dùil ris air ais ann an cealla-deug.

Leig na doctairean dhachaigh am ministear againn fhìn aig deireadh na seachdain agus nuair a chuala Pàdraig seo chaidh e chon a’ mhansa. An dèidh greis a’ bruidhinn ris a’ mhinistear mu shlàinte thàinig e gu cuspair a b’fhaisg air a chridhe. “Mar a tha fios aig a’


[TD 41]

mhinistear”, ars esan, “tha eildear a dhìth oirnn a-nis o chionn dà mhìos, agus tha mi cinnteach gun bhruidhinn ur caraid à Texas air mo shon…”

“Chan eil cuimhne agam gun bhruidhinn e ort idir, a Phàdraig, ach ma tha thusa airson an t-uallach sin a ghabhail tha mi cinnteach nach bi duine nad aghaidh.”

Ach bha barrachd air inntinn Phàdraig a-nise na dreuchd eildear. “Tha mi cinnteach gun dh’innis e dhuibh mu dheidhinn a’ stuth a tha e dol a chur thugainn airson nam beathaichean,” ars esan.

“Stuth? Dè stuth?”

Cha do fhreagair Pàdraig ach thug e a-mach pàipear às a phòcaid agus chuir e air beulaibh a’ mhinisteir e. “Nach eil seo agaibh?” ars esan. “Thubhairt e rium gun chuir sibh airgead dhan a’ chompanaidh…”

“Cha do chuir, a Phàdraig, cha robh e agam.” Thòisich e leughadh a’ phàipear; “<eng>Heart of Texas Cattle Company. 500 £1 shares<gai>…” Sheall e ri Pàdraig. “Dè ’n t-ainm a tha seo – <eng>Pongodaisy<gai>?”

“Manaidsear a’ chompanaidh.”

“Tha barrachd ortsa air an cuid a chall. ’S iongantach mar do ghabh leth na sgìre am pàipear gun fheum sin ach cha leig an tàmailt leo aideachadh a-nis.”

Chuir am ministear fòn gu polasman òg ann an Glaschu – ‘dubh ogha bràthair mo sheanar’ a bhiodh aige air – agus lorg e an càr aig port adhair Ghlaschu. Thug an Dòmhnallach Mòr agus an Ulpag iomadh ionnsaigh air a fòn gu <eng>Austin, Texas<gai>, ach cha robh sìon aca airson a saothair. Seach gun rinn an Ulpag a leithid de spàirn mun eucoir seo bha amharas aig a mhàthair gun chuir e airgead dhan chompanaidh, agus cha b’ ann air ’na aonar a bha amharas aig daoine. Cha robh duine a’ reic beathaichean aig an àm nach robh sinn a’ smaoineachadh gun ann do Phongodaisy a thug iad an t-airgead.

“Cha robh dùil againne ri mòran na b’fheàrr o mhinistear le briogais dhearg, a bha cumail a-mach nach ann dubh a tha Sàtan,” ars Ann China.


[Sanas]


[TD 52]

AM POIDSEAR
le Calum MacMhaoilein

’Se feasgar brèagha foghair a bh’ann, nuair a dh’fhalbh am poidsear a dh’fheuchainn ri suipear fhaighinn dha fhèin à Loch nam Faoileag. Bha dìle uisge air a bhith ann airson grùnn làithean agus mar sin bha uisge gu leòr anns gach allt agus abhainn agus bha slighe fhurasda aig gach bradan o dhruim a’ chuain gu an àite sìolachaidh anns an loch no an abhainn anns am fac i fhèin solas an latha airson a’ chiad uair.

Bha Dòmhnall, am poidsear, togarrach air feuchainn an deidheadh aige air bradan a thoirt à Loch nam Faoileag ged a bha fhios gu math aige gu robh an geamair a’ cumail sùil gheur air an loch sin, oir bha e coltach gu robh am bradan pailt air, am bliadhna. Thug e leis poca anns an robh an lìon agus pìos rudeigin fada de ròp a bha gu cuideachadh a thoirt dha ann a bhith a’ cur an lìn. Bha àite aige air a chur a-mach roimhe seo, agus bha e air bacan a chur don talamh ri taobh an loch airson ceann an lìn a cheangal ris fhad’s a bhiodh e fhèin ag obair leis an ròp a bha ceangailte ri ceann eile an lìn ann an dòchas gun glacadh e bradan no dhà. Bha am bacan cho coltach ri rud airson bàta beag a cheangal agus gu robh e an dùil nach cuireadh na geamairean dragh sam bith air.

A dh’ aindeoin na rinn Dòmhnall de ullachadh airson a thurais, bha rud air choreigin a’ dèanamh dragh dha agus ga fhàgail anfhoiseil. Cha robh càil ri fhaicinn no ri chluinntinn a dh’fhàgadh mar seo e ach cha b’urrainn dha faighinn a-mach às an iomagain a bh’air. Fhuair e àite falaich ann an uamh os cionn an locha far am faigheadh e deagh shealladh air na cnuic a bha mun cuairt an dùil gu faiceadh e rudeigin a dh’innseadh dha an robh cunnart gun deidheadh a ghlacadh. Thug e sùil timcheall leis a’ phrosbaig uair agus uair, agus air an treas cuairt, chunnaic e lasadh o mhullach an t-Sìdhein Bhioraich. Dh’aithnich e dè a bha seo – ath-shoillse na grèine bho ghloinne – is docha bho phrosbaig glè choltach ris an tè a bh’ aige fhèin, agus bha e cinnteach gur e Seonaidh Mòr, an geamair, a bha air cùl na prosbaig.

Bha Seonaidh agus Dòmhnall glè chàirdeil ri chèile nuair a choinnicheadh iad anns an taigh-òsda, agus chìte gu tric iad ag òl còmhla ri chèile, ach air a’ mhonadh agus air an loch bha iad ’nan


[TD 53]

eascairdean, agus bha gach fear a’ fiachainn gu dìcheallach ri a char a thoirt às an fhear eile. Bha deagh fhios aig Seonaidh nach robh Dòmhnall ’na phoidsear maileartach mar na daoine a thigeadh às a’ bhaile mhòr a thoirt mòran bhradan às an loch gus an reic ri na taighean-òsda no ri duine sam bith a bhiodh deònach air an ceannach. Cha robh a dhìth air Dòmhnall ach na dhèanadh suipear dha fhèin agus dha theaghlach, ach bha e a’ dèanamh toileachas mòr dha a bhith a’ strì ri a char a thoirt à Seonaidh, mar a bha e a’ dèanamh toileachas do Sheonaidh a bhith a’ toirt a’ char a Dòmhnall.

Bha làn fhios aig Dòmhnall gu robh Seonaidh air fhaicinn eadhon mas fhaca e fhèin Seonaidh, ach an dèidh sin bha e suidhichte air bradan a thoirt à Loch nam Faoileag mun deidheadh e dhachaigh. Nuair a chaidh e a-steach na b’fhaide don uamh chunnaic e gu robh i a’dol a-steach ùine mhòr, agus nuair a lean e air a-steach is ann a fhuair e fosgladh eile agus thàinig e a-mach an cùl a’ chnuic far nach fhaiceadh duine e bho mhullach an t-Sìthein Bhioraich.

Thill Dòmhnall air ais don àite às am fac e Seonaidh agus sheas e an àirde ’s chaidh e a-mach far am biodh e cinnteach gum faiceadh Seonaidh e. Thug e a-mach a’ phrosbaig agus thug e sùil gheur timcheall mar gum biodh e a’ lorg rudeigin. Nuair a bha e cinnteach gu robh Seonaidh ga fhaicinn choisich e gu follaiseach suas gualainn na cnuice mar gum biodh e a’ dèanamh airson a dhol dhachaigh. Ach cha deach Dòmhnall dhachaigh. An àite sin, chaidh e a-steach don uamh air an doras cùil agus an ùine ghoirid bha e air ais far an robh e o thoiseach, ann an tìde airson Seonaidh fhaicinn a’ fàgail àite folaich air an t-Sìthean Bhiorach.

Bha deagh fhios aig Seonaidh co ris a bha a ghnothaich, agus rinn e fhèin oidhirp air slighe chàm fhaighinn air ais gu mullach an t-Sìthein. Bha a-nis an dithis air ais anns an dearbh àite san robh iad o thoiseach, ach bha beachd mhath aig gach fear gu robh am fear eile ga choimhead, ged nach robh cinnt aca càite. Bha iad le chèile faiceallach am prosbaig a chumail a-mach às a’ ghrèin, gus nach tugadh lasadh seachad an t-àite san robh iad. Mun do dh’fhalbh Dòmhnall bho an taigh bha e air deisealachadh a dhèanamh airson a bhith greis mhath air a’ mhonadh. Bha e air beagan bidh agus deoch a thoirt leis, agus cha robh air a-nis ach fuireach gu foighidneach gus am biodh e cho dorch agus nach b’urrainn do Sheonaidh faicinn a’ ghluasad aig Dòmhnall. Rinn e a shlighe sìos chun a loch, fhuair e lorg air a’ bhacan agus cheangail e ceann an lìn ris. Leis an ròp ’na dhòrn choisich e timcheall a’ bhàigh bheag gus an robh gu leòr uisge eadar e fhèin agus an lìon. An sin shlaod e air an ròp agus thàinig an lìon gu rèidh thuige. Cha robh fada aige ri fuireach gus an d’fhuair e a dhuais – dà bhradan math, fear aig ochd puinnd agus fear rile aig a deich.


[TD 54]

Chùm e air an taigh, ann an deagh shonas, cinnteach gu robh e aon uair eile air a’ chùis a dhèanamh air Seonaidh, agus ann an dùil gum biodh deagh shuipear de bhradan aige roimh àm na leapa.

Cha robh Dòmhnall a-nis cho faiceallach ’s a bha e roimhe seo. Bha na bradain agus an lìon ann am poca air a dhruim agus shaoil e gum biodh e eu-comasach do dhuine sam bith dèanamh a-mach dè bha aige anns a’ phoc. Bha e an dùil gu robh Seonaidh fhathast a’ cumail deagh shùil air Loch nam Faoileag no air loch eile de na bha air a chùram. Ràinig Dòmhnall an rathad agus bha e a’ dèanamh airson cromadh sìos an leathad don bhaile nuair a chual e guth ag ràdh

“Feasgar math, a Dhòmhnaill. Co mheud a fhuair thu?”

Cha robh Dòmhnall a’ faicinn duine, ach dh’aithnich e an guth aig Seonaidh. Bha dòrnleus aig Seonaidh ach cha robh e air a chur thuige air eagal gum faiceadh Dòmhnall càite an robh e. Thug seo cothrom do Dhòmhnall am poc a leigeadh sìos do dhìg an rathaid mun do fhreagair e,

“Cha deach agam-sa fiù air an lìon a chur sìos an-diugh. Bha an geamair, Seonaidh Mòr, a’ cumail faire ro mhath a-nochd agus is iongantach mun robh adhbhar air choreigin aige air a sin. Ach cò thusa? An d’fhuair thu fhèin gin?”

Le sin, chuir Seonaidh thuige an dòrnleus, agus nuair a chunnaic e nach robh poca no eile aig Dòmhnall, dh’fhoighnich e,

“Ach càite a bheil do lìon?”

“O shad mi e ann an uamh, shuas an leathad. Gheibh mi a-màireach e.”

Bha fios aig Seonaidh gu robh rudeigin ceàrr an seo, agus chuir e an dòrnleus timcheall gach taobh, gus mu dheireadh chunnaic e am poc anns an dìg.

Dh’ fhosgail e am poc agus thug e às am bradan deich puinnd.

“Cha toir mi uat an lìon aig an àm seo, o nach do ghlac thu mòran. Bha dùil agam gum fac mi thu a’ toirt dà bhradan às an loch, ach cha d’fhuair mi ach aon anns a’ phoc.”

Uill, an dèidh a h-uile rud, fhuair Dòmhnall bradan ùr gu a shuipear, air sgàth nach do leig Seonaidh air gum fac e an dàrna bradan anns a’ phoc.


[TD 55]

RIGH NAN CUAN ARD
le Iain MacUisdein

Nuair a thadhail an Ceannard-càbhlaich Dòmhnall Murchadh Mac Gill’Eathain air Steòrnabhagh ann an 1962 a ghabhail saorsa a’ bhaile, bha e ’na sgiobair air an t-soitheach bu mhotha anns an t-saoghal, a’ Bhan-righ Ealasaid. Bha e air a bhith ag obair còmhla ri Cunard airson dà fhichead bliadhna ’s a ceithir, agus sheòl e air faisg air dà fhichead bàta le Cunard.

Ach bha a chiad eòlas air beatha aig muir gu math eadar-dhealaichte aig Dòmhnall Mac Gill’ Eathain. Anns a’ bhliadhna 1916 bha e fhathast ’na oileanach ann an àrd-sgoil MhicNeacail. ’S e bàta dà chroinn is dà

[Dealbh]
A’ Bhan-righ Ealasaidh aig Iorc Nuadh.


[TD 56]

fhichead tonna anns a robh e. ’S ann aig bràthair athar Tormod a bha am bàta seo agus ’s e “Ceann Phabail” an t-ainm a bha oirre. An dèidh mòran uairean a thìde air a’ bhàta bheag, bha Dòmhnall a’ faireachdainn dòigheil gu leòr – gus an do thòisich am bàta a’ roiligidh ann an sumainn. An uairsin ghabh e truinnsear sgadan ròsda agus gu math luath bha na “sealegs” aige a’ ruith air falbh. Ach chuir e roimhe nach buannaicheadh am muir agus, an dèidh an dara oidhche, cha robh cur na mara air Dòmhnall tuilleadh.

Nuair a bha e ’na Chaiptean air a’ Bhan-righ Ealasaid agus air bàtaichean eile le Cunard, mar am Britannic, Carinthia, Caronia, Franconia, Mauretania agus a’ Bhan-righ Màiri, cha b’ e sgadan ròsda a bha aig Dòmhnall airson a bhracaist. Ach, nuair a thòisich e aig Cunard, cha robh e cho math air a dhòigh. ’S e an Tyria a’ chiad bhàta a bha aige. ’Se bàta-luchd de 1,800 tonna a bha innte,agus ’s e preantas a bha ann nuair a chaidh e air bòrd. Ghiùlain an Tyria luchd eadar na puirt sa’ Mhuir Mheadhan-thìreach rè a’ Chiad Chogaidh. Aig Sisili, chuir iad 2,000 tonna de phronnasg airson gas puinnsein a dhèanamh, air tìr.

An dèidh a’ Chiad Chogadh, bha Dòmhnall ’na oifigear, air bàtaichean-luchd beaga agus air luing-aisig mhòra. Chaidh e an uairsin don R.N.R. far an d’ rinn e seirbheis air iomadh long agus <eng>“submarine”<gai>. Rè an <eng>“Depression”<gai>, dh’ oibrich e greiseag ghoirid air tuga agus ’s e <eng>“deckhand”<gai> a bha ann. Ann an 1938, rinn e seirbheis ghoirid air a’ Bhan-righ Màiri, a bha an uair sin ’na bàta grinn ùr. Ach bha neulan dorcha a’ cruinneachadh agus bha Cogadh eile a’ tighinn a chuireadh seòladairean ann an cunnart.

Do Dhòmhnall, thòisich an dara cogadh air bòrd H.M.S. Transylvania, bàta-aisig dhaoine de 17,000 tonna, far am b’esan am Prìomh Oifigear air bòrd. Bha iad a’ cur stad air bàtaichean a bha cur stuth chun na Gearmailt. ’S e Bian bho Suomi an t-ainm a bha air aon bhàta. Nuair chaidh Dòmhnall air bòrd a’ bhàta seo, dh’ aithnich e gum b’ e Gearmailtich a bha air an t-soitheach agus b’ e gu dearbh am Bianca bho Hamburg a bha anns a’ bhàta. An dèidh iomadh latha doirbh, thug Dòmhnall am bàta agus na sgiobaidhean aice sàbhailte gu Lìte.

Cha robh Dòmhnall cho sealbhach anns an Iuchar 1940. Bhuail an toirpead bho bhàta-U air HMS Transylvania. Chaidh am bàta fodha gu math luath. Ràinig Dòmhnall bàta-teasairginn ach bha cus dhaoine innte agus chaidh i thairis. Mhair Dòmhnall beò a’ cur seachad na h-oidhche a’ cùmail grèim air crann. Shàbhail e beatha aon seòladair òg, dall le ola. Thug e cobhair dha agus chùm e grèim air a’ chrann cuideachd.


[TD 57]

[Dealbh]
Domhnall Mac Gill’ Eathain ann an 1988.


[TD 58]

Dà bhliadhna an dèidh an Dara Cogaidh chaidh Dòmhnall a shuidheachadh mar Chaiptean air an SS Samsurf. ’S e bàta-luchd de 7,000 tonna a bha innte agus chuimhnich Dòmhnall gur e am bàta seo “an rud as gràinde anns an do sheòl mi riamh”. Ach chaidh e ceart mu chuairt an t-saoghail ann an Samsurf. Ann an <eng>Vancouver<gai>, far na luchdaich iad 8,000 tonna de chruithneachd, bha troigh de shneachd air an deic. Nuair thugadh an luchd cruithneachd dhith ann am <eng>Bombay<gai>, bha iad ag obair aig 95°F. Aig <eng>Basra<gai>, ràinig an teodhachd 122°F. Bho <eng>Basra<gai> thug iad 8,000 tonna eòrna gu <eng>Freetown<gai>, far na rug iad air còig “<eng>stowaways<gai>” cuideachd. Thill an <eng>Samsurf<gai> air ais don phort an dèidh an turais a thug ochd mìosan agus a bha 31,648 mìle air fad.

An dèidh an turais seo, bha beatha eadar-dhealaichte aig Dòmhnall. Bha na luing aige uile ag aisig dhaoine. Thug na bàtaichean seo daoine gu na Stàitean Aonaichte agus Canada, no sheòl iad gu puirt annasach air na cùrsan mara. Bha daoine beairteach agus ainmeil air na liostan de fhir-turais. Nuair a bha Dòmhnall ’na Chaiptean air a’ Bhan-righ Ealasaid ann an 1960, cha b’ urrainn dha a bhith na b’eadar-dhealaichte na chiad turas aige air Ceann Phabail mu chuairt air Eilean Leòdhais.

Chan eil a’ Bhan-righ Ealasaid còmhla ruinn a-nis ach tha Dòmhnall Mac Gill’ Eathain a’ fuireach fhathast ann a <eng>Southampton<gai>, dachaigh nam bàtaichean-aisig aig Cunard. Tha e a-nis ceithir fichead bliadhna ’s a deich.

[Sanas]


[TD 62]

EOGAN
le Cailein T. MacCoinnich

(2) Eògan aig a’ Cheàrdaich.

“Dol dhachaigh às an sgoil, bidh chlann
Troimh’n doras fhosgailte toirt sùil;
Is ait leo bhalg is i ri srann,
Lasair na ceàrdaich, streap na smùid;
Glacadh nan sradagan mar mholl
Tha leum fo bhuille throm na sùist.”

Bidh e dualach nach robh a’ cheàrdach ’s an gobha a dhealbh <eng>Longfellow<gai> san dàn ainmeil aige ach coltach ris gach ceàrdach agus gobha eile lorgadh tu, uair dha robh saoghal, ann a mìle baile beag dùthcha, air feadh gach dùthaich fon ghrèin. Gu cinnteach, cha robh diofar eadar a’ cheàrdach air am biodh Eògan ’s a cho-aoisean a’ tadhal air an rathad dhachaigh às an sgoil, ’s a’ cheàrdach aig a’ bhàrd Ameireaganach, ach nach robh craobh geanm-chnò idir os chionn ceàrdach Bhaile an t-Srath. Bha craobhan seilich gu leòr mun cuairt oirre, a’ toirt fasgadh dhi on tuath ’s on ear, ach bha h-aghaidh ris an deas, agus fosgailte ris an rathad. Bha i ’na tarraing cho mòr air òigridh an àite – ’s feadhainn nach robh cho òg – ’s a bha ceàrdach an àite sa bith eile. Gheibhte chlann mun doras cho tric ’s a bha dad annasach a’ dol an obair na goibhneachd, ’s na seann daoine troimh’n latha, nuair nach biodh a bheag aig Coinneach Mòr air a làmhan, ’s gu math tric air feasgair fhuar gheamhraidh, biodh an gobha trang na chaochladh.

A’ chiad uair a choinnich Eògan ris a’ ghobha gu pearsanta, sin ri radha air ceann gnothaich, ’s ann nuair a dh’earb am maighstir-sgoil ris balg-sèididh na sgoile thoirt a-steach gu Coinneach san dol seachad, airson bann eile chur oirre.

‘Ma bheir thu dhà i feasgar an-diugh, bidh i deiseil aige fo mhadainn, ’s gheibh thu i air do rathad don sgoil.’ Bha moit anabarrach air aois nan ochd bliadhna an dreuchd seo earbsa ris, ’s ged a bha am balg caran camaidealach ri giùlain, cha leigeadh e le Uilleam na Alasdair miar a chur oirre gus an do lìbhrig e fhèin i dhan ghobha. ‘Glè mhath a laochain’, arsa Coinneach Mòr, an dèidh sùil a thoirt air a’ bhalg, ‘Chan e gnothaich mòr sa bith tha sin. Bidh i agamsa deiseil


[TD 63]

sa’ mhadainn air do shon.’

Agus chùm e fhacal. Bha bann ùr brèagha copair mu amhaich a’ bhalg sa’ mhadainn, ’s thug Eògan leis i cho leòmach ’s ged b’e crùn a rìgh a bh’air earbsa ris. Bha e eadhoin leth-uair a thìde na bu tràithe na b’àbhaist, eagal gun toireadh duine eile uaithe an dreuchd. Agus ’s e bh’ann gu robh e leis fhèin aig an sgoil fada ro chàch. Chaidh e steach dhan taigh-mhònadh aig ceann an taigh-sgoile gus an cruinnicheadh càch – e fhèin ’s am balg.

Nis, canar gu faigh an droch-aon cosnadh dha na làmhan tha ’nan tàmh, ’s tha fìrinn mhòr ann, gu h-àraidh far eil spiorad agus macmeanmna cho beò, luasganach ri inntinn Eògain. Mean air mhean, mar a thriall na mionaidean tha daonnan cho slìgeach nuair tha neach a’ feitheamh, shìolaidh an leòm aig Eògan, ’s chuir an droch-fhear ’na chuimhne mar a fhuair e an tàthas on mhaighstir-sgoile o chionn là no dhà air ais. Beag air bheag thionndaidh deòin seirbhis a dhèanamh, gu buaireadh ath-dhìoghaltais a dhèanamh.

Agus an dearbh spiorad uilc a dhùisg an smuain ’na chridhe, threòraich e shùilean gu eilimeid tre faodadh e dhroch-rùn a chur gu buil. Laigh a shùil air mias mhòr lite bha air a fàgail airson Bran, an cù aig Maighstir Rèith. ’S cha bu luaithe an smuain na’n gnìomh. Nuair a chaidh Eògan a-steach dhan sgoil bha am bolg làn den bhrochan. Bha an teine air a cheana san rùm-mhòr, ’s bha fhios aige nach biodh am bolg ga cur gu feum gu madainn an ath latha. Chuir e sìos i gu socair air leac an teinntean, fhuair e taing on mhaighstir-sgoile, ’s chaidh e air ais dhan rùm aige fhèin, aodann cho neochiontach ri naomh, cia bith cia mar a bha chogais.

’S e Murchadh an Tàilleir a lorg nach robh bhalg ag obair mar bu chòir dhi, nuair a dh’iarr am maighstir-sgoile oiteag a chur ris an teine ’s e car amh gu gabhail sa’ mhadainn. Chuir ar gaisgeach plugan beag paipear ann an strùp-sèididh na balg a chumail an luchd brochain gun tigh’nn a-mach, ’s an toiseach cha robh Murchadh a’ faighinn biùchd aisde. Mu dheireadh chuir e uile neart ris na fàsgain, leum am plugan às an t-srùp, agus spùt am brochan a-mach air an teine.

Bha sàmhchair do-labhairt air feadh a’ chlas, agus sùil gach aon air a’ bhalg ’s air an fhear a bha ga làimhseachadh; bha e ’na onair mhòr, dreuchd mar seo earbsa riut. Chaidh Maighstir Rèith a-null chon an teinntein, thug e am balg às làmhan Mhurchaidh, ’s sheall e oirre mar rud nach fhac e riamh roimhe. An sin, ruith a shùil thairis air a’ chlas, sùil a bha geur le eòlas nam bliadhnaichean, gu coireach a’ lorg a-mach às dusan gu leth gille ’s nighean. Bha iomadh cron ri fhalach, ’s ioma cogais nach robh aig sìth sa’ chlas ud, ach cha b’urrainn e ràdha gun taghadh e aon às a measg, a bha nochdadh dreach geilt a dh’ fhaodadh a bhith co-cheangailte ris a’ bhalg: ’s e cleas ann an inbhe leis fhèin bha


[TD 64]

sa’ chluich seo cia bith cò dhealbh e. Bha e deimhinn nach robh turas aig Murchadh ris – bha e ro èasgaidh a’ leum airson am balg a chur an gnìomh. ’Cò agaibh a chuir an lite sa’ bholg? Mach leis a-nis, air neo gheibh an clas uile an tàthas. Rinn cuideigin e, ’s gheibh mise mach cò, luath na mall.’ Sàmhchair bhuan. Chuir e iongnadh air. Mar bu trice ghabhadh an ciontach ris, air eagal na bu mhiosa thighinn ’na rathad nan deigheadh an clas uile pheanasachadh, air neo dh’innseadh cuideigin air a’ choireach air sgàth a sheice fhèin a shàbhaladh. Chan fhaigheadh esan – na ise – ach a ludradh o aon duine air a’ char bu mhiosa. Ach an-diugh, cha robh diog asda.

Thionndaidh a smuaintean a-mach air crìochan a’ chlas aige fhèin. An Gobha? Bha e do-chreidsinn. Cha tug e adhbhar riamh dhan duine cleas a chluich air. Gu h-àraidh cleas dhan t-seòrsa seo. Cha robh air cùl a’ ghnothaich ach smuain is inntinn gille-sgoile – na nighean, ’s bha e doirbh leis a chreidsinn gur e ghnè rud a bh’ ann a dhèanadh nighean. Stad e aig Eògan, ’s chrath e cheann. Cha robh e idir colach ri aon dha na cleasan aige, gu h-àraidh an dèidh an onair a fhuair e giùlain a’ bholg chon a’ ghobha. Cha b’urrainn gur e – ach socair ort. Fa chomhair sùil na h-inntinn leum dealbh àraidh nach robh lathaichean a dh’ aois: Eògan air a bheulaibh, a bhoisean sìnte mach airson ceithir dhan tàthas, an dèidh dha iola-mhàg a chur sios cùl na h-amhach aig Beataidh Bhàn, piuthar Sheòrais na Bùtha. Bha droch ghreann air aghaidh Eògain, mar gum biodh e meas gu robh am peanas na ba truime na bha an dòibheirt a’ toilltinn. Chuir Maighstir Rèith roimhe gu faigheadh e mach.

Nuair a nochd ceann na sgoile steach dhan rùm-bheag, bha fhios aig Eògan gu robh an ceòl air feadh na fìdhle, mar their am facal. Gann a chuir Maighstir Rèith a’ cheist ris a’ chlas, na bha e air a bhonnaibh a dh’aideachadh. Aon rud nach robh riamh air Eògan còir, agus ’s e sin, eagal.

‘Mise rinn e, Mhaighstir Rèith.’

Thàinig stad beag anns a’ mhaighstir-sgoile, faodaidh leis cho ealamh ’s a bha an t-aideachadh. Ach, dh’fhaodadh dùil a bhith agad ri rud sa bith o Eògan.

‘Agus carson a rinn thu e? Nach robh fhios agad gu robh e ceàrr?’

‘Bha, mathà. Ach bha mi feargach chionn’s gun d’fhuair mi an tàthas feasgar Dimàirt. Thuirt Seonaidh Beag gum bi an Donas a’ toirt oirnn rudan a dhèanamh ged tha fhios againn gu bheil iad ceàrr. Saoile nach eil sin ceart, a Mhaighstir Rèith?’

Cha robh gàire na greann air aodann a’ mhaighstir nuair a fhreagair e gu socair, mar dhuine bha smuaineachadh air rudeigin buileach eadar-dhealaichte feadh ’s a bha e bruidheann.

’Eoghain, chan eil mise dol ga do pheanasachadh an turas seo idir.


[TD 65]

Ach bheir thu am balg dhachaigh gu do mhàthair, innsidh tu dhi fhèin ’s dha t’athair dè rinn thu, agus iarraidh tu orra am balg a ghlanadh — cia mar, chan eil fhios agam-sa. Cuideachd, bheir thu an t-airgead seo chon a’ ghobha, ’s bheir thu taing dha cho snasail ’s a chàraich e am balg. Am faod mi sin earbsa riut, Eòghain?’

‘O, faodaidh. Nì mise sin, ’s bheir mi air ais am balg ’s i glan am-màireach.’ Bha na deòir ’na shùilean, ach bha e làn moit, nuair a dh’fhàg am maighstir-sgoile an rùm, ’s a thuirt a’ bhann-sgoileir ris:

‘Tha mi uasal asad, Eòghain. Nì sinn uile rudan ceàrr, ach ’se nì duineil a th’ann gabhail riutha ’s feuchainn cùisean a chur ceart. Bheil thu tuigsinn gun do chuir am maighstir-sgoil earbsa annad airson gun do ghabh thu ris a’ chron a rinn thu.’

‘Thà, ’s tha mi duilich gun do rinn mi ceàrr.’

Aig an taigh, chaidh gnothaichean a rèiteach san dòigh àbhaisteach, chaidh am balg air ais glan, tioram, ach cha d’fhoighneachd a’ bhann-sgoileir na maighstir-sgoile dad mu na thachair a-staigh. Mar a chanadh breitheamh na cùrtach, “Tha chùis a-nis dùinte”.

Ach dh’fhosgail an gnothaich dàimh ùr mar gum biodh eadar an gobha agus Eògan. Dh’innis Eògan dhà mu chleas a’ bhalg, ’s theab Coinneach Mòr sgàineadh nuair a fhuair e cùnntas air na thachair cho luath ’s a chaidh Murchadh a shèideadh an teine leatha. Chan fhaca Eògan fhèin a spòrs idir, ach bha an dealbh a rinn na gillean mòr dha na thachair ’s a fuaim àraidh a rinn am balg, gu leòr airson a suidheachadh a dhèanamh tuilleadh is soilleir do neach sa bith nach robh an làthair. Bha Coinneach cho eòlach ris an ath duine air cleasan Eògain san àite, ach nuair a chual e mun aideachadh, ’s mun earbsa a chuir am maighstir-sgoile san fhear bheag, ghabh e ri Eògan an dòigh àraidh, eadar-dhealaichte o na gillean eile bhiodh a’ cròdhadh mu dhoras na ceàrdaich.

Chuireadh e Eògan suas dhan bhùthaidh a dh’iarraidh bocsa lasadan na ùnnsa tombaca, chuireadh e gu taigh air choreigin e a lìbhrigeadh clobha, branndair, brod-griasaich na obair-goibhneachd aotrom mar sin; bha earbsa-san cuideachd sa’ ghille, agus choisinn Eògan corra sgillinn a’ riuth gnothaich do Choinneach Mòr.

Ach an seo, chaidh dà sheachdain na còrr seachad nach fhaca an gobha Eògan air àrainn na ceàrdaich. Cha b’urrainn duine dhan chloinn eile bha tathaich mar a b’àbhaist innse dha, ach nuair a fhuair e mach adhbhar an dearmaid, rinn e barrachd a lasganaich ’s a rinn e aig àm cleas a’ bhalg. Seo an rud a thachair.

Rinn Eògan maille caran na b’fhaide na’n àbhaist am feasgar a bhathar a’ crùidheadh each Ghilleasbuig an Dùin, beathach coirbte dh’fheumadh dithis eile còmhla ris a’ ghobha ma rachadh aca na crùidhean a chur air. Bha Eògan fada, fada gun tighinn dhachaigh.


[TD 66]

‘Dè air an t-saoghal a chùm thu ’n diugh, Eògain? tha còrr is uair a thìde on thàinig càch dhachaigh. ’N ann aig a’ cheàrdaich a bha thu?’

‘’S ann. Bha iad a’ crùidheadh each ’Illeasbuig. O mhamaidh nan cluinneadh tu an t-sitrich, a sgiamhail ’s a’ bhramadaich a bh’air. Theab e Aonghas Ruadh a chur far na h-amhach ’s bhreab e ’Illeasbuig san tòin – bha e spèireadh, a mhamaidh, mar a bhios Seonaidh Beag – chan e an t-each idir, ach ’Illeasbuig.’

‘Chan eil mi ’n dùil gur àite dha d’aois-sa idir a bhith mu’n cheàrdaich mas sin a bhios tu cluinntinn ann. Cuir dhiot do bhrògan, nigh do làmhan, is suidh a-steach aig a’ bhòrd; tha am buntàta air fuarachadh gad fheitheamh o chionn leth-uair. Greas ort.’

‘Ach, a mhamaidh, tha Coinneach Mòr ag ionnsachadh dhòmhsa mar a chrùidheas mi each. Bidh mise cur chrùidhean air eich nuair a dh’fhàsas mi mòr. Tha fhios’am mar tha an gobha dha dhèanamh. Suidh air an stòl sin a mhamaidh.’

Buntàta fuar na chaochladh, cha robh air ach suidhe gus am faicisde mar a chrùidheadh Eògan each. Rug e air cas a mhàthar ’s chàirich e i eadar a dha chois fhèin, ’s a chùlaibh rithe dìreach mar gun dèanadh an gobha. Thog e am brod-griasaich leis a làimh dheis, ’s thug i togail air sàil na coise leis a làimh chlì. Theab Ceit car-a-mhuiltean a chur dhith ’s cha mhòr nach do chuir i an gobha far a chas; chan e boireannach beag meanbh a bha’nn an Ceit idir, ’s dh’fhàs Eògan rud beag crosda. Leth-thionndaidh e, a’ maoidheadh a’ bhrod oirre, ’s thuirt e àird a chlaiginn, ’socair an sin, a sheann bhidse, na bheir mi ’n t-òrd dhut mu tholl na tòine.’

‘Nì math gar sàbhaladh, Eògain, càite bheil thi cluinntinn na cainnte sin? Mas e sin a tha thu ’g ionnsachadh aig a’ cheàrdaich, tha làn àm agad sgur a dhol ann.’ Dh’innis an seanair an sgialachd do Choinneach Mòr ’s chaidh e ’na lùban.

’Ceart gu leòr, tha mi cinnteach gun do chleachd mi’n dearbh chainnt ris an làir aig mac Iain Ruaidh – seann bhidseach ma bha riamh ann.’

Ach beag is beag, chaidh na rabhaidhean air dhìochuimhn’, ’s theann Eògan a’ nochdadh mu na seann chailbhichean. Chuir Coinneach roimhe bhith rud beag na b’ fhaicealaiche le chainnt, eich chrosda ann na às.

’S ann an cuideachd Sheumais agus Sheòrais a fhuair Eògan e fhèin sa’ chrois mun cheàrdaich an ath turas. ’S e Disathairne bh’ann, ’s cha robh an gobha ri mòran. Ach bha teine sa’ cheàrdaich, ’s bha corra dhuine steach far na dùthcha, fàgail pìosan de uidheam-fearainn rin càradh, na dèanamh ceann latha ri Coinneach son beathach eich a chrùidheadh. Chan e fear dha na lathaichean mòra bh’ann, ach bha e fada gu leòr leis a chloinn, ’s gun sgoil idir ann. Bhiodh iad a’ guidhe


[TD 67]

eadar Diluain ’s Dihaoine gur e Disathairne bhiodh ann, ’s nuair a thigeadh cha bhiodh fhios aca, mar a chanadh am pàrantan, dè dhèanadh iad riutha fhèin.

‘Bheil an drola aig Anna Dhòmhnaill deiseil a Choinnich? Gheall mi gun tadhlainn ga h-iarraidh. Agus an cròcan a bha thu dèanamh do Theàrlach a bràthair? Bheir mi leam cuideachd e ma tha e ullamh agad.’ Bha Somhairle ’na fhear-giùlain dha na nàbaidhean uile nuair thigeadh e gu baile leis a’ chairt uair san t-seachdain. Bha e fuireach mu cheithir mìle mach à Baile ’n t-Srath, air tuath bheag an achlais nan Cnoc Gorma, ach gnothaich ann na às, ’s ann ainneamh a rachadh seachdain seachad nach dèanadh e baile dheth. Bu toigh leis dràm – na dà dhràm, ’s uairean cha robh e cho fìor mhath gu cùnntas, agus ’si Mèarag, an làir, a dhèanadh an rathad dhachaigh i fhèin. Cha robh fuireach còmhla ris ach Iseabail a phiuthar, ’s mar sin cha robh e idir coltach ri Tòmas Seanntair, a’ dèanamh a rothaid dhachaigh –

“Gun suim aige den astar sgìth,
Gach bogach, lochan, cachlaidh, dìg
Bh’air thoiseach air mu ruigear dhachaigh
Gu diomb is càineadh culaidh-sheachainn
Na tè tha staigh gu gruamach dùr
Ga fheitheamh ’s dreach na stoirm ’na gnùis,
Th’air at, a’ fadadh smùr na feirg
Is ga toirt beò gu grìosaich dheirg.”

An seadh eile bha co-choltas mòr eadar Somhairle agus an diùlnach aig Rabban Burns, mun tuirt am bàrd –

“Cha deach thu riamh gu muillean ghràin
Nach robh thu fhèin ’s a muillear làn.
Cho fad bhiodh sgillinn ruadh ad’ phòcaid
’S tu fhèin, a laochain, chumadh òl ris;
’S cha rachadh crùidh air each na gearran
Nach biodh tu fhèin ’s an gobh’ gur dalladh.”

A-nis, cha robh Somhairle agus Coinneach Mòr cho fior phàiteach sin, ach ’s e obair thioram tha sa’ ghoibhneachd, ’s nuair dh’iarr Somhairle an gobha sìos gu pìnnt san taigh-òsda, cha bu ruith ach leum leis an fhear eile.

Tha mi coma ged a rachadh’, ars esan; ’bidh an t-each ’s a’ chairt ceart gu leòr a seo gus an till sinn, ach cuir innte na gnothaichean tha deiseil eagal ’s gun dìochuimhnich thu iad air do thilleadh. Mach às an rathad a chlann – tha mi dùnadh an àite son an latha, co-dhiù.’ Chuir e fhèin is Somhairle sa’ chairt cròcan Theàrlaich, drola Anna, bannan-geata Uilleam a’ Bhealaich agus ultach le Somhairle fhèin anns an robh soc cruinn aiseal cairteach agus dhà na thrì choltair. Ghlas e doras na ceàrdaich ’s dh’fhalbh e fhèin agus Somhairle sìos an rathad chon an


[TD 68]

taigh-sheinnse aig Fearchar Rothach.

Sgap an còmhlan ghillean cho luath ’s a thuig iad gu robh cheàrdach dùinte airson an latha; chunnaic iad a leithid a’ tachairt iomadh uair roimhe seo. Ach cha do charaich Eògan – na Seumas – na Seòras, agus cha luaithe bha an gobha ’s a ghoistidh às an t-sealladh na chuireadh cinn cuideachd feuch ciamar a b’fheàrr a thionndaisde an suidheachadh gu buanachd nan gillean. Chan fhaighisde steach dhan cheàrdaich; bha sin soilleir gu leòr. Ach bha an t-each ’s a’ chairt ’s gun duine ’n urra riutha tuilleadh is fàbharach airson làmhan tha ’nan tàmh. Dè dhèanaisde mun chothrom cha robh duine aca cinnteach, air son greis mhath co-dhiù. Mu dheireadh ’s e Eògan a bhuail air rud annasach a dh’fhaodadh sgillinn na dhà a chur ’nam pòcaid, a chùl air spòrs a thoirt dhoibh fhèin airson a’ chòrr dhan fheasgar.

’Saoile nach bi Somhairle faighinn pàighidh airson nan gnothaichean sin a thoirt gu daoine? Nach toir sinn fhèin thuca iad a cheart cho math.’

Bha greis mun do thuig càch dè bha fa-near dha, ’s nuair a thuig, cha robh iad idir cinnteach mu dheidhinn a’ chairt a thoirt air falbh agus trì mìle dh’astar a dhèanamh suas an dùthaich. Ach, mar a b’àbhaist, dh’aom Eògan iad gu thoil fhèin.

’Chan eil dragh ann. Falbhaidh Mèarag còmhladh ri duine sa bith. Uairean theid i dhachaigh leath fhèin agus Somhairle ’na chadal sa’ chairt. Faodaidh tu eadhoin a dhol a-null fon bhrù aice. Seall seo.’ Rud a rinn, ’s cha do chuir Mèarag barrachd diù ann na sùil mhòr dhonn na leisge a thionndadh air nuair a nochd e air an taobh eile.

An aonta dèanta, thog na seòid orra leis a’ chairt, an làir gu toileach a’ tionndadh a ceum dhachaigh gu tìr a breith ’s a h-àraich le ceum rèidh, socair na saorsa inntinn. Gu fortanach, na mì-fhortanach,cha do thachair duine riutha a dh’fhoighnich co às dhoibh na càite robh iad a’ dol. Cha robh stiùireadh na brosnachadh a dhìth air Mèaraig: chùm i dol gus an do ràinig i geata cruit Anna, far an do stad i nuair a thuirt Eògan “Bho, bhò, rithe. Chaidh an drola lìbhrigeadh ’s ma chuir Anna chòir umhail air Seòras, am fear aca chaidh suas chon an taighe, cha tuirt i smid. Bha Somhairle car annasach dheth fhèin, ’s bha i toilichte nach do nochd e ma bha dràm aige, rud a bha coltach gu leòr, ma thug e leis gille na bùtha airson a bhith ruith air a shon. Thug i tasdan dha, ’s dhùin i an doras, gun sùil sìos chon a rothaid far an robh chairt.

Thachair an dearbh rud aig taigh Theàrlaich ’s taigh Uilleam a’ Bhealaich, ach gun do dh’fhoighneachd Uilleam càite robh Somhairle. ’S e Eògan a bha shuas aige-san leis na bannan-geata, agus fhreagair e gu socair, dòigheil, “Tha gnothaich aige aig baile chumas e anmoch, ’s bha eagal air gum biodh sibh sa’ leabaidh mun tilleadh e. Bidh sinne toirt air ais na cartach chon na ceàrdaich – tha e fhèin ’s an gobha aig


[TD 69]

dràm.’ Ma ghabh Uilleam iongnadh gun d’earb Somhairle a’ chairt ri aoisean nan triùir ud, cha tuirt e fhèin guth – faodaidh gu robh e am beachd gu robhSomhairle aig a’ bhotal mun do leig e air falbh iad. Ach ’s ann an dèidh an rud mu dheireadh a lìbhrigeadh a thachair a’ chiad cnap-starra orra. Bha taigh Shomhairle faisg air mìle seachad air cruit Uilleim, ’s chuir an làir roimpe gun do rinn i gu leòr airson an latha, ’s nach robh i dol a thilleadh gu baile muigh na mach. Bha feur na raointean aice fhèin ga cuireadh, ’s cha chuireadh dad a dhèanadh na theireadh na gaisgich às a beachd i. Cha do rinn cuiseag mun tòin na eadhoin aon na dhà de na spèiridhean aig Seonadh Beag drùdhadh oirre.

‘Dè air an t-saoghal a nì sinn a-nis? thusa bu choireach, Eògain. Dè tha thu dol a dhèanamh?’ Bha an guth aig Seumas gearanach, crosda, ’s cha ghabhadh e mòran gu trod a bhrosnachadh, na’n trod fhadadh gu blàr-bhuillean. Cha robh Eògan deònach a dhol a-mach air Seumas – Seòras cuideach, nan gabhadh e leasachadh. Bha an eanchainn a’ dol gu dian, ’s Mèarag gan giùlain ceum is ceum na b’fhaide on dachaigh.

’Chan eil air ach gu feum sinn coiseachd dhachaigh. Bheir Mèarag a-mach an taigh i fhèin, tha i eòlach gu leòr air an rathad.’ Agus, iongantas nan iongantas, dh’aontaich càch leis. Leumar a-mach às a’ chairt, aindeonach gu leòr, ma dh’fhaoidte, ach mothachail nach robh an còrr a ghabhadh dèanamh – ’s le tasdan an urra ’nam pòcaidean.

Mur a robh bean chrosda, ghruamach, dhùr a’ feitheamh Shomhairle, nuair a ràinig e fhèin an taigh, gu cinnteach bha pàrantan crosda feitheamh nan gillean!

Bha trì seachdainean fada mun d’fhuair Eògan cead a dhol faisg air a’ cheàrdaich, agus cho fad sin, cha mhòr, mun do nochd shuas aig taigh an dotair na shìos mu bhùth Sheòrais. Bha amharas aige, a dh’aindeoin an àicheadh fhèin sa’ sgoil, gun do shàbhail Seòras agus Seumas an seice fhèin leis a’ choire chur airsan aig cùirt nam pàrantan.

’S a’ chiad latha chunnaic an gobha e mun doras, chuir e cheisd air; ‘An d’fhuair thu do dhroch dhochann airson a’ chairt aig Somhairle thoirt air falbh?’ Bha Eògan ’na thàmh airson greiseag. ’S an sin fhreagair e leis a’ ghliocas nach lorgar ach ainneamh aig fear aoise.

‘Is mise fhuair sin. Ach choisinn mi tasdan, ’s thuirt an seanair nach eil dad ri chosnadh san t-saoghal seo gun beagan de chràdh ’na chois. ’S thug e fhèin dhomh tasdan eile, an dèidh do m’ athair mo dhochann.’

Cha do rinn Coinneach Mòr ach a cheann a chrathadh. Faodaidh nach robh ann ach gobha, ach air a làimh eile, faodaidh gu robh e beachd-smuaineachadh gur ann bhiodh an saoghal sona nam foghlaimeadh gach duine ann feallsanachd shìmplidh Eògain – ’s a sheanar.
