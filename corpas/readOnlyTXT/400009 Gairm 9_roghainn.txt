[TD 15]

Gairm
<eng>227 BATH STREET<gai>
GLASCHU, C.2.
<eng>Tel. - West. 5816<gai>

Aireamh 9.
Am Foghar, 1954.

Air a’ mhìos so chaidh, chuir Mgr. Seumas Stiùbhart, Rùnaire na Stàite, crìoch air a chuairt troimh na h-Eileanan agus troimh thaobh siar na Gaidhealtachd. Mar fhear a bha thall ’s a chunnaic thubhairt e nach robh staid na Gaidhealtachd idir cho buileach dona ’s a bha cuid a’ cumail a mach, agus thubhairt e gu robh cuid de na sgìreachdan ann an deagh chor da-rìreabh. Tha sinn toilichte so a chluinntinn ged a tha amharus againn nach robh an Rùnaire cho geur-shuileach agus a dh’fhaodadh e bhith.

Chunnaic e obair càise ann an Giogha agus obair gainmhich ann an Loch Aluinn; agus chunnaic e far an robh iad a’ dol a thòiseachadh air cidhe ùr ann an Tiridhe. Ach saoil am faca e croitean a’ dol fo raineach air taobh siar na Hearadh no croitearan ’nam fuil ’s ’nam fallas a’ strì ri feannagan creagach carraiceach an taobh sear? Am faca e bàtaichean iasgaich an Leódhas air am beòil fòdhpa ’nan tighean chearc? Saoil idir an d’fhuair e a ghludraman ann am fear de bhusaichean an Eilein Sgitheanaich, no am faca e an gorm a’ tionndadh gu fraoch air an rathad gu Ullapol? Cha bhiodh e furasda am faicinn uile ann an deich latha!

Mhol an Rùnaire obair gainmhiche Loch Aluinn agus ’s è a dh’ fhaodadh, oir ’s fheudar gun tug a’ mhèin bheag so mu dheich teaghlaichean fichead air ais do’n Mhorbhairne. Ach cha tuigeadh e—agus bhiodh e coma co-dhiùbh—gun tug a’ cheart mhèin sin Eireannaich agus Goill gun fhacal Gàidhlige am measg an t-sluaigh a chuir blas air Gàidhlig Chloinn ’Ic Leòid Fhionnaraigh. Shaoileamaid nach biodh e duilich do leithid mèin Loch Aluinn luchd oibreach a tharruing a àiteachan Gaidhealach air chor agus gum bitheadh an obair gu math an t-sluaigh agus na cànaine!

Có aige tha fios nach gabhadh Mgr. Stiùbhart ùidh anns a’ cheist sin nan toireadh cuideigin f’a chomhair i? Ach ’s dòcha nach cuala e mu ’deighinn. Saoil co ris an do bhruidhinn e? An ann ri fìor mhuinntir an àite, no ri buill comhairle Siorramachd? Tha sinn cinnteach gur ann ri buill comhairle a bhiodh a ghnothaich, agus cha bhiodh sin ach coltach. Ach—agus is e coire a’ Ghaidheil fhéin a tha an so—’s iad na buill sin mar is trice na daoine móra agus na coigrich a thainig a steach bho ám gu ám; agus chan eil sin coltach idir!

RUARAIDH MACTHOMAIS,
FIONNLAGH DOMHNALLACH
Fir Deasachaidh.


[TD 17]

“An Duine Agus Na Creutairean”
Le DOMHNALL MACLAOMAINN

UAIREIGIN an uiridh bha mi a’ bruidhinn ri ban-choimhearsnach a bha a’ biathadh cearc-ghuir aig an robh naoi no deich de bhigeanan. Bha sinn ’nar seasamh air réidhlean gorm aig ceann an tighe, agus anns a’ bhruidhinn a bha againn, an deidh dhi am biathadh, thàinig faoileann agus beiridh i air fear de na bigeanan, is falbhar leis. Thachair an rud cho grad, is bha an fhaoileann air falbh cho clis ’s gun deachaidh sinn le chéile ’n ar breathall, agus leis an aimlisg a thàinig orm, cha do rinn mi uiread agus am bata a thilgeadh oirre. Ach nan cluinneadh sibhse an càineadh agus am mallachadh a rinn am boireannach ud agus mi-fhéin air an fhaoilinn! Thuirt sinn ri chéile gum b’ uamhasach an rud a rinn i; nach robh innte ach creutair mosach an-iochdmhor, agus nach b’ fheàrr i dad na na daoine dubha a bhios ag itheadh nan soisgeulaichean a chuirear thuca.

An sin thug mo bhan-charaid a stigh mi a ghabhail greim suipearach còmhla riutha, mun rachamaid suas do ’n choinnimh-ùrnuigh, ach, an uair a shuidh sinn aig a’ bhòrd, agus sinn fhathast a’ cur sìos air an fhaoilinn, thàinig an smuain so ’nam inntinn, nach robh annainn ach Phairisich a bha ’gar mealladh fhéin, a’ sìoladh na meanbh-chuileig agus a’ sluigeadh càmhail, oir ciod a bha air a’ bhòrd ach coileach mór reamhar a mharbh a’ bhean chòir air ar son, le a dà làimh fhéin, dìreach mar a mharbh an fhaoileann am bigean le a gob fhéin!

Ghabh mise mo chuid fhéin de ’n choileach, agus dh’ ith ise crioman dheth cuideachd, ach, cha d’ aidich aon seach aon againn nach b’ fheàrr sinn dad na’n fhaoileann, oir bha seòrsa de chàirdeas eadar am boireannach agus an coileach, no co-dhiùbh, bha eòlas maith aca air a chéile, oir is e a làimh a bheathaich e o bha e ’na bhigean. Cha robh aice ach Diug, Diug a ghlaodhach, agus ruitheadh e ’na còmhdhail gu toilichte, ach latha de na làithean a ruith e ’g a h-ionnsaigh, gun eagal, gun amharus, rug i air is chuir i car ’na amhaich, agus ithear e.

Sin agaibh lagh na machrach, agus lagh na coille, agus lagh na mara—“a’ bhéist as motha ag itheadh na béiste as lugha” ach, ged nach toigh leinn aideachadh tha an lagh ceudna so a’ riaghladh beatha chloinn-daoine. Agus rud glé neònach, chan eil an lagh no an seana-chleachdadh so, a réir choslais, a’ toirt oilbheim do reusan no do choguis mhic an duine. Tha ar reusan agus ar coguis air an teagasg air a’ leithid de dhòigh ’s gun toirmisg iad dhuinn nithean sònraichte a dheanamh nach eil idir nàrach no brùideil annta fhéin, ach, cha toirmisg iad dhuinn lamhachas-làidir eagallach a dheanamh air creutairean laghach neo-chiontach nach do rinn cron oirnn riamh.

Nam biodh coinneamh mhór air a gairm agus cuireadh air a thoirt do na creutairean uile a dhol innte, cearcan is crodh, is eòin is caoraich, agus nan cuireadh iad aon dhiubh fhéin anns a’ chathair, abair


[TD 18]

seana choileach glic, agus nan iarradh iad air a bheachdan air clann-daoine a thoirt do dh’ òigridh na coille agus na machrach, theagamh gu labhradh e mar so: “O, a chlann ghaolach na machrach, na cuiribh ur n-earbsa ann am mac an duine oir tha a chridhe fuar agus cealgach, agus tha e cho seòlta ris an nathair. Bruidhnidh e ruibh le briathran mìne, slìogaidh e sibh agus cnìodaichidh e sibh mar gum biodh gaol aige oirbh, ach an uair nach saoil sibh, leumaidh e oirbh mar an tìgear, agus marbhaidh e is ithidh e sibh.”

Nam biodh agam-sa ri argumaid no òraid de ’n t-seòrsa sin a fhreagairt air beulaibh nan creutairean, chan eil fhios agam ciod a theirinn. Chan eil teagamh nach feuch clann-daoine ri iad fhéin fhìreanachadh le bhith ag radh gun tug Dia uachdaranachd dhaibh os cionn gach nì beò a ghluaiseas air an talamh. Ach chan eil anns an “teachdaireanachd” so ach ainm bòidheach air an duais shaoghalta a choisinn clann-daoine dhoibh fhéin am measg chreutairean eile le ’n seòltachd agus le ’n innleachdas fhéin.

Dh’ ionnsaich sinn anns an sgoil, an fhreagairt do ’n cheist so, “Ciod i crìoch àraidh an duine?” ach nan robh e air fhaighneachd dhiot “Ciod i crìoch àraidh daimh?” ciod a theireadh tu? An abradh tu gur e crìoch àraidh daimh a bhith air a reamhrachadh, air a mharbhadh, agus air itheadh; gur e crìoch àraidh na seice aige brògan a dheanamh dhut-se; crìoch àraidh na h-adhairc aige bocsa-snaoisean no còrn-òil a bhith air an deanamh leotha. Cha robh an damh riamh air a chunntas am measg nam beathaichean eile mar bheathach anns a bheil móran tùir, air chor agus nach b’ urrainn dha labhairt air a shon fhéin, ach nan robh mise a’ labhairt as a leth, dh’ fhaodainn a radh “gun do rug a mhàthair e le saothair, agus gu robh gaol agus ionndrainn aice air, mar tha gaoil aig ar màthraichean fhéin oirnne. Ré a chùrsa anns an t-saoghal, dh’ fhuiling e fuachd agus acras agus pathadh; b’ aithne dha gaol is fearg is ionndrainn air comunn a cho-chreutairean, agus, air cho maol ’s gun robh a thuigse, agus fhaireachdainn, b’ aithne dha có a bha ciùin agus coibhneil ris. Bha e fallain agus làidir; rachadh aige air crann no cliath a tharruing nan toilicheadh a mhaighstir, agus bha e cho òg ’s gum faodadh e bhith beò iomadh bliadhna, ach an sin gun rabhadh a thoirt dha, bhuail maighstir a bheathaich tuagh air ann an clàr an aodann, agus mharbh e e, agus an oidhche sin fhéin dh’ ith e marag dhubh a rinneadh d’ a fhuil.

An robh e air òrdachadh leis a’ Chruthaighear gum fuilingeadh an damh pian agus gum biodh a bheatha air a toirt bhuaith los gum biodh maragan agus brògan againne?

Tha clann-daoine a’ deanamh uiread eucoir agus lamhachas-làidir air na creutairean ris an abair sinn na “creutairean balbh,” ged nach eil iad balbh idir, ach nach tuig sinne an cainnt, ’s gum bu mhath leam sgeul neònach innseadh dhuibh, sgeul air a bheil dreach na fìrinn cho soilleir ’s gun tuig duine air bith i. Ma tha an sgeul neònach, bha an duine a thòisich air an obair ud ann an Cill-mo-Cheallaig na bu neònaiche air fad, duine beag laghach a thòisich air <eng>propaganda<gai> am measg nan ainmhidhean an aghaidh na h-uachdaranachd neo-chaomhail a bha aig clann-daoine thairis orra. An uair a


[TD 19]

dh’ fhairtlich air toirt air a’ Pharlamaid éisdeachd ri gearan nan creutairean balbh, thòisich e air <eng>“propaganda”<gai> air achaidhean, air machraichean, air monaidhean, agus ann an coilltean, gus mu dheireadh an deachaidh eich, agus crodh, agus coin, cait, agus cearcan, agus mucan, seilleanan agus speachan, ann an co-bhoinn ri chéile, agus an do shuidhich iad gun deanadh iad mar a bhios na gualadairean agus muinntir Ghlaschu a’ deanamh, gun sguireadh iad a dh’ obair gus am faigheadh iad an còraichean. An uair a chuala muinntir na Pàrlamaid agus sluagh na dùthcha so thuirt iad gun robh an duine air dol as a chiall, is rinn iad glag mór gàire. Ann an là no dhà thug na coin agus na cait na coilltean orra, agus an uair a dh’ fhalbh iad-san, dh’ fhàs na radain dàna agus lìonmhor, cho dàna ’s gun robh eagal air màthraichean an leanabain fhàgail ann an creathaill. Cha robh deur bainne ri fhaotainn, oir thòisich an crodh air breabadh, seana chrodh nach do thog an cas riamh roimhe, cha leigeadh iad le banarach làmh a chur orra. Cha leigeadh na h-eich leis na cairtearan sùgan no srathair a chur orra; bhris iad an ceanglaichean is chruinnich iad còmhla ’nan ceudan, ag ionaltradh air na h-achraichean a b’ fheàrr a gheibheadh iad, ach a’ diùltadh aon char oibre a dheanamh. Thòisich an gual agus am biadh air fàs gann; dh’ ith na burraich agus na boiteagan agus na biastagan a h-uile gas gorm a bha anns na gàrraidhean; bha an dùthaich fichead uair na bu mhiosa na bha i an ám a’ chogaidh.

An sin thòisich daoine air aire a thoirt do ’n ghnothach. Chuir cinn na h-eaglais a mach litrichean gu am pobull dìleas, ag iarraidh orra là trasgaidh agus ùrnuigh a choimhead, feuch an rachadh na h-uile a bha bagairt air an dùthaich seachad. Chaill Sir Iain Boyd Orr, no mar theirear ris a nis, am Morair Boyd Orr, cadal na h-oidhche, leis an eagal agus an ireabais anns an deachaidh e gum biodh gort anns an t-saoghal.

Ged nach eil mi dol a chrìochnachadh mo sgeòil, faodaidh mi so a ràdh co-dhiùbh, nach fhada a mhaireadh uachdaranachd mhic an duine thairis air na creutairean eile nam b’ aithne dhaibh dol ann an co-bhoinn ’na aghaidh, oir tha iad an dà chuid làidir agus anabarrach lìonmhor. Ach chan aithne dhoibh sin a dheanamh.

Ann an òg mhadainn an t-saoghail, cha robh ann am mac an duine ach creutair lag an coimeas ri cuid de na h-ainmhidhean móra fiadhaich a bha air an talamh còmhla ris. Ach cha robh annta-san ach rud beag agus faoin a dh’ eanchainn, agus ann an strì an t-saoghail so agus ann an réis na beatha gheibh eanchainn is ealain is seòltachd a’ bhuaidh daonnan thairis air neart cuirp. Is fheàrr do chreutair unnsa a bharrachd a bhith ’na eanchainn na troigh a bharrachd no clach a bharrachd a bhith ’na choluinn. “Chan ann do na daoine luatha a tha an réis, no do na daoine treuna an cath”; “ann an eòlas a mhàin tha cumhachd.” Is ann le cumhachd a reusain a dhealbh an duine armachd agus innealan leis an deachaidh aige air a bheatha fhéin a dhìon agus lamh-an-uachdair fhaotainn thairis air na creutairean eile.

Ged is seòlta agus is gnìomhach an seangan agus an seillean tha na tighean aca agus na dòighean aca, agus na soithichean anns a bheil


[TD 20]

iad a’ gleidheadh na meala mar a bha iad mìle no muillean bliadhna roimhe so. Chan eil iad a’ tighinn aon cheum air an aghaidh, no a’ gluasad aon òirleach o ghnàths an sinnsir. Ach chan ann mar sin a tha mac an duine; tha esan a’ dealbh nithean ùra gun sgur, agus théid aige air ’eòlas agus fhiosrachadh a cho-phàirteachadh ri a bhràithrean uile, a chionn gu bheil an dà ghibht shònraichte so aige, cainnt agus cuimhne. Sin an dà mheadhon leis a bheil fiosrachadh a’ chinne-daonna troimh na linntean air a chraobh-sgaoileadh. Ciod air bith an dòigh anns an d’ fhuair e cainnt, is e cainnt an gàrradh-crìche eadar an duine agus na h-ainmhidhean. A dh’ aindeoin na bhios daoine ag ràdh, gur ann as an aon stoc a tha an duine agus na h-ainmhidhean, tha astar agus doimhne neo-chrìochnach eadar duine agus ainmhidh. Ged a bheireadh moncaidh a leth-shuil air cnò, agus aiseal a leth-chluas air curran, cha d’ ionnsaich aon seach aon aca riamh craobhan no currain a chur. Agus ged tha coin agus cait eòlach gu leòir air teine, agus ged is toigh leò am blàths, chan e mhàin nach d’ ionnsaich iad riamh teine fhadadh, ach cha d’ ionnsaich iad an teine a bha cheana air fhadadh a chumail beò.

[Sanas]


[TD 21]

Foghar Fliuch

[Dealbh]

Tha iad ag ràdha nach robh foghar cho fliuch ann bho chionn suas ri da fhichead bliadhna, agus ged a fhuair a’ Ghaidhealtachd a cuid fhéin de’n ghréin a bha a’ dol, tha feur is arbhar gun ghearradh fhathast agus ann an cunnart lobhaidh. Chan e gu bheil sin cho ùr do’n Ghaidhealtachd agus a tha e do’n chòrr de’n rìoghachd!

Tha iad ag innse dhuinn gu bheil fuasgladh na ceiste aca ann am Plochd Loch Aillse, agus tha iad a’ cumail a mach gu bheil cuid de na Plochdaich coma co-dhiùbh aca grian no sian. Bho chionn dà bhliadhna, dh’aontaich Bòrd an Dealain Tigh Tiormachaidh a thogail faisg air a’ Phlochd—tigh air a theasachadh le Dealan—tigh do’n gabhadh feur no arbhar a chur a steach bog fliuch mar a bha e, le cinnt gun tigeadh e am mach ann an latha no dhà tioram gu leòir airson a chochdadh no a chruachadh no a chur an sabhal.

Anns an dealbh so shuas, chì sibh cumadh agus dealbh an tighe. Tha am balla am muigh de chloich, ach a stigh ’na bhroinn tha seòmar iaruinn air a tholladh gus am faigh gaoth a steach agus fuarrachd am mach. Tha a’ chuid sin de’n ghnothaich cumanta gu leòir, oir chan eil ann ach seòrsa de Shabhal Duitseach. Ach chan e sin uile e. Ann an dara ceann an tighe—an taobh am muigh de’n t-slige iaruinn—tha inneal dealain a tha a’ teasachadh na gaoithe mar a tharruingeas e a steach i agus an uair sin ’ga reotadh troimh’n fheur agus am mach air a’ cheann eile. Mar sin tha’m feur mar gum biodh e ann an àmhuihn agus a’ tiormachadh a dh’aindeoin ’s mar a tha’n t-sìde am muigh. Faodar am feur a spealadh air an latha as fliche a thig agus a chàradh a steach far na spagh. Ach tha e air a chomhairleachadh am feur a bhuain air latha riatanach math, oir, mar sin, sàbhailear cumhachd dealain agus cha toir am fodar cho fada a’ tiormachadh.


[TD 22]

[Dealbh]

Ann an so shuas, chì sibh dà thunna feòir ’ga chàradh a steach do’n Tigh Thiormachaidh. Chaidh a spealadh air latha bog fluich, agus chì sibh cho trom ’s a tha e. Bha am feur gu math gorm—na bu ghuirme ’na thaghadh duine ann am bitheantas—ach is ann mar sin as fheàrr e airson an Tigh Tiormachaidh, oir chan eil e air dad de ’bhrìgh a chall. Chaidh an luchd so fhàgail anns an teas fad ceithir latha agus bha e, an uair sin, dearr thioram. Shios air bonn na duilleige, chì sibh an aon luchd ’ga thoirt a mach gus a chur do’n t-sabhal. Tha e fhathast gorm, ach tha e tioram agus chan eil e ach air an fhicheadamh cuid de ’bhrìgh a chall; chan ionnan sin agus am feur a theid a thiormachadh air an raon—faodaidh gun caill am fear sin an ceathramh cuid de a mhaitheas.

[Dealbh]

So an dara bliadhna aig Tigh Tiormachaidh a’ Phluichd. Thàtar a nise cìnnteach as, agus thàtar an dòchas gun teid móran eile dhiùbh a thogail ann an àiteachan far am bheil Bòrd an Dealain an greim. Chan eil ’na aghaidh ach a’ chosgais—agus tha sinn trom da rìreabh! Ach cha bhitheadh a’ chùis cho dona nan gabhadh bailtean as làimh an gnothaich agus nan cuireadh grunnan chroitearan Tigh Tiormachaidh air bonn eatorras iad. Is dòcha gur e so freagradh na ceiste, agus ’s dòcha gun toir an droch fhoghar so air daoine ùidh a ghabhail ann an cumhachd an Tigh Tiormachaidh.


[TD 23]

“Domhnall Mór agus an Luch”
Le DONNCHADH MACDHUNLEIBHE

AN cuala sibh mu Dhomhnall Mór? Duine gasda ’na choltas, làn pearsantais, cho comasach air gnothach is a shuidh riamh aig deasc, agus b’ e fhéin a dhreachadh gach còmhdhail air am biodh e. B’ anns na h-eileanan againn fhéin a dh’ àraichte e, agus bha deagh bhlàth a dheagh oileadh air; agus ged nach b’ ann uime-san a rinneadh an t-òran anns a bheil an t-sreath: “’S theireadh càch gum bu ghrinn an Gaidheal,” bha na briathran sin cho freagarrach air is a bha iad mu Iain Ghlinne Cuaich. Thàinig e do an dùthaich so is fhuair e dreuchd chudtromach agus ard-inbheach a ghiùlain e cho aotrom is a ghiùlanas an loch an lach. Bha de ’n uaisle ’na nàdur is gu robh i gabhaltach, agus bha gach neach a thigeadh ’na chòmhair a’ gabhail uaisle uaithe. Ach, och a dhaoine cridhe, bha e cho làn gaoil is nach taghadh e té sam bith de na nìonagan a bha mun cuairt air mar bheachain mun cuairt cuaich meala. Bha an t-aon ghaol aige orra uile, agus o nach b’ urrainn dha am pòsadh uile cha do phòs e idir. Ach ged a phòs gach nìonag fear eile, agus a sùil ’na deidh, agus ged a thug iad uile cùl ri Domhnall (ach de an aon mhìr beag dheth a bha naisgte am buillsgean an cridhe) cha b’ ann mar sin a rinn na bantraichean a bha lìonmhor sa’ bhaile.

Bha iad-san mu thimcheall mar mhadaidh allaidh chìocrach mu thimcheall mac uasal, cabrach na fàsaich, gach té dhiubh an geall air a bhith an sàs ann, ach aig a’ cheart ám na bu trice a’ reubadh agus a’ stialladh an té a b’ fhaisge dhi de a seòrsa fhéin ma bha i gu greim a dhèanamh air Domhnall. Bha de ’n uaisleachd an Domhnall is nach dèanadh e mar bu chòir dha, agus b’ e sin am bata a ghabhail dhaibh agus an sgiùrsadh mar a thoill iad, ach is ann a bha esan gu mìn, modhail riutha a ghnàth gus, fadheòidh, an robh e air a theannachadh mar bhaile fo shéisd.

Is tric a bhreithnich e air teicheadh; is tric a theab e faradh a ghabhail air sgiathalan agus itealaich gu Innse-Gall, far an robh ’s a bheil a chridhe mór, fialaidh, coibhneil, agus chan anns na cailleachan neo-gheanmnaidh, ach bha e cho dìleas agus treibhdhireach is nach dìobradh e an dreuchd a bha fo a chùram; agus, fadheòidh, eadar iomagain, amharus, is campar-inntinn, is e thachair gun do thuit e an euslainte; agus, am bheachd-sa, cha b’ ann a mhàin gu corporra, oir is so mar a fhuair e faochadh a réir mar a dh’ innis e fhéin dhomh.

Thugadh do ’n tigh-eiridinn e, agus an deidh dha bhith là no dhà ’na laighe san leaba an seòmar uaigneach leis fhéin, mhothaich e luch mhór ’na suidhe air a’ bhòrd taobh na leapa agus i a’ dùr amharc air. Thug e put do ’n bhòrd is theich an luchd, ach cha b’ fhada gus an robh i air a h-ais. Chuir Domhnall an ruaig oirre uair no dhà, ach is ann na bu dàine a bha an luch a’ fàs, gus an tàinig a’ bhanaltrum le tràth bìdh do Dhomhnall. Dh’ innis e dhì-se mu ’n luch, agus dh’ fheuch ise a theas, a chuisle, agus clàr-aodainn, agus air do Dhomhnall aithris gun robh luch san t-seòmar an da-rìreadh, chaidh i is fhuair i


[TD 24]

[Sanasan]


[TD 25]

deoch-suain dha agus chaidh Domhnall an suaineas, trom, maireannach.

Ach, air dhà mosgladh, có bha ’na suidhe air an bhòrd ach an luch, agus cha robh i a mhàin a’ dùr-amharc air, ach a’ bìogail ris. Dh’ fhàs Domhnall leth-fheargach agus, ars esan: “tha thu cho dona ris an fhitheach aig Poe, mar bi thu as mo shealladh a thiota, gabhaidh mise aoireadh nan luch dhut a dh’ fhògras tu fhéin is do mhuinntir as an àite gu tur.”

A nis, is gann gun creid sibh so, ged is smior na fìrinn e; nach do fhreagair an luch e, agus an deagh Ghàidhlig, agus is e a thubhairt i: “Chan aoir thu do charaid, a Dhomhnaill—do charaid a thàinig a thoirt faochaidh dhut.” “An ainm an Fhreasdail,” arsa Domhnall, “an e gu bheil cainnt dhaonna agad?” “Is math bu chòir fios a bhith agad-sa gu bheil,” fhreagair an luch. “Cia mar bu chòir fios a bhith agam-sa?” fhreagair Domhnall, “chan fhaca ’s cha chuala mise riamh roimhe thu, a dhiol-déirce.” “Na h-abair mar sin idir,” ars an luch, “oir bha aithne agad orm-sa o thùs do làithean, agus is math a tha fios agad mu’m chomas-labhairt, agus is tric a dh’ aithris thu e.” “Mise?” arsa Domhnall. “Thusa,” fhreagair an luch. “Cha d’ aithris mise umad riamh,” arsa Domhnall. “A Dhomhnaill,” ars an luch, “tha thu a’ call do dheagh bheusan san dùthaich so, oir b’ e do chleachdainn fhéin agus cleachdainn nan uaislean o’n tàinig thu, a bhith a’ cumail air an fhìrinn; ach theagamh nach eil thu ’gam aithneachadh. Is mise, a laochain, an luch a bha san toll a bha an cat glas a’ cuireadh a mach, agus is tric a dh’ aithris thu fhéin mo bhriathran-sa agus briathran a’ chait.”

Euslainteach is mar a bhà e, shuidh Domhnall a suas san leabaidh agus dh’ aithris e na rannan a dh’ aithris e cho tric an làithean òige: “Ars an luchag, ’s i san toll, ciod e do naidheachd a chait ghlais 7c?” “Ro mhath,” ars an luch air dhà crìochnachadh, “tha do chuimhne cho math ’s a bha i riamh; chan àicheadh tu a nis gu bheil comas labhairt dhaonna aig luch.” “Ach ciod e thug an so thu, no ciod a tha dhìth ort?” arsa Domhnall. “Faochadh a thoirt dhut-sa,” ars an luch, “ach laigh thusa, a laochain, air do shocair agus fàgaidh mise thu. Tha e’ tighinn dlùth air t-ám bidh, agus cha bu mhath leam a’ bhanaltrum m’ fhaicinn, ach bidh mi an so a màireach. Is e a màireach là-tadhail san tigh-eiridinn so, agus bithidh móran a’ tighinn g’ad fhaicinn, agus thig mise fòs, agus theagamh aon no dhà de’ m chàirdean leam; tàmh agus fois leat gu sin.”

Aig an ám-tadhail air an ath là is gann gu robh bantrach sa’ bhaile nach deachaidh a dh’ amharc Dhomhnaill, gach té dhiubh ag amharc le suarachas air an té eile, agus a steach a ghabh iad ’nan deann do sheòmar an euslaintich.

Ach “bu mhear gu tuath, ’s bu luath gu deas.” F’an comhair air a’ bhòrd, is i a’ bìogail gu foghainteach bha luch an tuill, agus ’nan ruideas air an ùrlar, bha mu leth-cheud de a càirdean, agus nuair a thàinig an tuil mhnathan a’ fulpanaich ’s a’ falpanaich a steach do ’n t-seòmar a chuartachadh na leabadh, bha na luchagan a’ streup mu ’n aobranaibh is a’ criomadh an luirgnean, agus, a dhaoine cridhe, b’ ann an sin a bha an ruaig! H-uile té an geall


[TD 26]

air a bhith mach agus iad uile am bad a chéile a dhèanamh rathad réidh, agus cha robh còmhdach cinn no pearsa a b’ fhiach a thogail as a’ ghuitear mun d’ ràinig iad taobh muigh an tighe-eiridinn. Nuair a chunnaic an luchd-altruim an sgaoth bhan a’ teicheadh air gheilt shaoil leo gu robh rud-eigin fuathasach ceàrr air Domhnall agus ghreas iad gu a sheòmar, ach is ann a fhuair iad e ’ga aornagachadh fhéin air an leabaidh agus a aisnean agus a chibhlean goirt le gàireachdain. Is gann gun creideadh iad an sùilean, an duine tinn cho cridheil is cho beothail ri dò-bhliadhnach! “Ciod e chuir an t-eagal air do luchd tadhail?” dh’ fhaighnich iad. Agus fhreagair Domhnall: “Chunnaic iad-san an nì anns nach creideadh sibh-se—chunnaic iad an luch.” Shaoil an luchd-altruim gu robh Domhnall ’na bhreislich agus ghreas iad a dh’ ullachadh deoch suain, ach cha ghabhadh e boinne dhith. “Tha mi cho slàn is a bha mi riamh” thuirt esan, “agus tha mi a’ dol dhachaidh; thoireabh m’ aodach dhomh.”

Cha luaithe a chuala na mnathan gu robh Domhnall aig a dhachaidh fhéin na bha iad air an ceum gu a fhaicinn, ach cha bu luaithe a chuireadh té dhiubh a cas thar na stairsnich na bha an t-ùrlar làn luch a’ ruideas agus a’ bìogail, agus cha robh dhaibh ach teicheadh.

Agus cha b’ fhada gus an robh an sgeul feadh a’ bhaile gu robh sgoil dhubh aig Domhnall, agus thug na bantraichean cùl ris, agus o sin gu so tha e saor a dhragh, o luch, no bhantrach, agus gu slàn, cridheil, fonnmhor, agus gun euslainte, gun deireas. Agus sin agaibh sgeul Dhomhnaill is an luch, brìgh na fìrinn.

[Sanas]


[TD 31]

“Gnothaich Bhoireannach”
Le CAIRISTIONA NICAOIDH.

MAS e turas do’n bhaile mhór tha tighinn fodhaibh—agus is neònach mur bi cuid agaibh a bheir ur n-aghaidh air Glaschu an deidh seachdain a’ Mhòid a chur seachad ann am baile grinn Pheairt—tha aon nì ann a bu mhath leam a thoirt fa’r comhair. Tha Comunn Obair-Làimhe na Gaidhealtachd a nis stéidhichte am bùth Chopland is Lye. Chìtear an sin clò is breacan, aodaichean fighte, bascaidean, bratan-ùrlair, bràistean, soithichean is cromagan, agus gu dearbh b’fhiach an sealladh saothair ur turuis. Chuireadh an comunn so air bonn o chionn dà fhichead bliadhna, agus an diugh tha trì àitean far a bheil an obair a’ dol air adhart—Cille Mhoire anns an Eilean Sgitheanach far bheil iad a’ deanamh clò is breacan; Mòrar far an deanar snìomh is obair-fiodha is soithichean, an dà chuid obair gloinne is criadhaireachd; agus ann an Loch Baghastal tha iad ri snìomh agus ri dath na clòimhe. Ma tha dath no seòrsa clò sònraichte ’gad dhìth gheibhear dhut e, agus na biodh cùram ort nach eil suim ’ga ghabhail de’n nì chaochlaideach sin, am fasan ùr. Gheibhear mar an ceudna snàth ann an dath a’ chlò leis am faodar peiteag fhigheadh. Is dòcha gu faca sibh cheana am <eng>Munro-pack<gai>—pìos clò, uimhir ’s a ni sgiort, agus snàth ann an dath d’a réir—air ullachadh is air a reic le <eng>Munrospun<gai>.

IS caochlaideach an saoghal mór, is chan eil nì ann air nach tig atharrachadh bho linn gu linn. Tha cuibhle an fhasain a’ sìor thionndadh fo iùil Dior agus a bhràithrean, agus chan fhada, a réir iomraidh, gus am bi na modhannan a bh’aca o chionn deich bliadhna fichead ri’m faicinn a rithist. Nach buidhe do na fir fhéin. Nuair a cheannaicheas iadsan deise chan eil cùram orra gum bi i air a dhol a fasan mun gann a chuireas iad orra i.

THAINIG aon bhuaidh an cois na droch shìde a bha againn air an t-samhradh so. Cha robh iarraidh mhór sam bith air dreasaichean samhraidh aig an ám àbhaisteach, is chaidh móran diubh sin a reic aig leth na prìse, deagh chothrom dhaibhsan a tha a’ tighinn beò an dùil gu faigh sinn deagh shamhradh an ath bhliadhna. Ach am bargan as fheàrr a chì mi fhéin ann an dreasaichean, ’sann anns na dreasaichean <eng>jersey wool<gai>. Tha iad snog da-rìreabh ann an cumadh is ann an dath, agus tha na prìsean glé reusanta.


[TD 32]

BHON a thill sinn a Leódhas aig deireadh na h-Iuchrach is gann a rinn Alasdair sian sìorruidh ach a’ peantadh le <eng>Permoglaze<gai>. Pheant e an cidsin agus an seòmar-ionnlaide ach cha do dh’fhoghainn sin. Thòisich e an uair sin air na h-uinneagan, agus fad seachdain bha e a’ sgrìobadh agus a’ sgròbadh is ag earalachadh air Fióna gun i a thighinn faisg air a chuid uinneagan. Ach coma leibh. B’fhiach e an t-saothair. Tha na ballachan agus lìomh orra anns am faic thu d’fhaileas, agus faodar an suathadh mar gum biodh ann criadh-leac. Gheibhear <eng>Permoglaze Emulsion<gai> cuideachd mas e peant neo-lìomhta tha thu a’ lorg.

NACH mìorbhuileach agus nach lìonmhor na goireasan a tha sìor thighinn am follais ann an innleachdan pleastaic <eng>(plastic)<gai>. An là roimhe thachair mi air Màiri a’ tilleadh o’n bhùth, agus na cheannaich i aice ann am poca snog pleastaic. Sheall i dhomh mar dh’fhaodadh pillean deanamh dheth le gaoth a shéideadh ann. Tha na miasan agus na cuinneagan <eng>Polythene<gai> fhathast glé dhaor, ach is math as fhiach iad a’ chosgais. ’Se stuth mìorbhuileach tha so. Cha bhris e dh’aindeoin tubaist thig ’na rathad—tha e sùbailte is aotrom agus furasda làimhseachadh. Is coltach leam gu bheil iad a’ deanamh eadhon soitheach-bainne leanabain le <eng>Polythene<gai> a nis.

IS iomadh deasbaireachd a chluinnear mu phùdar nigheadaireachd—ma chreideas sibh na leughas sibh tha gach fear ùr thig air lom a’ toirt bàrr air gach seòrsa bha ann o thùs. Chan fheuch mise ri comhairle a thoirt oirbh, ach an ath uair bhitheas sibh a’ nigheadh aodaich fighte bogaibh na rudan an toiseach car tiota ann an uisge plodach, agus an sin nighibh iad anns an dòigh àbhaistich. Air an nigheadh anns an dòigh so chan fhàs an t-aodach cruaidh mar as minig a thachras le rudan fighte.

AGUS feuch so an ath uair a bhitheas tu a’ rùsgadh uinneanan. Gléidh spain-tea ’nad bheul gus am bi thu ullamh. Ma chì fear an tighe thu saoilidh e gu bheil thu air a dhol as do chiall, ach nach fheàrr sin na bhith air do léireadh le sruth bho’d shùilean. ’Sann o mhnaoi chòir ann an Lacasdal a fhuair mi a’ ghliocas so.

THA na sgoilearan a rithist air a dhol an greim leis a’ cheart uimhir fiughair is othail ’s a bha orra an là a dhùin an sgoil. Tha iomradh gu bheil dùil aca ri telebhisean fheuchainn ann an cuid de na sgoiltean móra gun dàil, agus ’se deagh adhartas a bhiodh an sin. Ged tha radio anns a’ mhór-chuid de na dachaidhean, chan eil ach fìor chorra h-aon anns a bheil telebhisean, agus is iomadh leasan feumail is tlachdmhor a gheibheadh a’ chlann anns an dòigh so. Tha na dealbhan a tha ’gan nochdadh mar thà, airson na cloinne bige, glé luachmhor. Tha sinn a’ sìor thighinn beò an dùil gum faic sinn dealbhannan Gàidhlig air telebhisean an ùine gun bhith fada. Ach biodh sin mar a dh’fhaodas e, chì sinn cuirm-chiùil a’ Mhòid a baile Pheairt.


[TD 33]

Aos Dàna
II. An t-Aosdana MacMhathain

Le AONGHUS MACMHATHAIN.

RUGADH Murchadh Mac Mhathain an t-Aos-dàna uaireigin mu’n bhliadhna 1670 cho fad ’s as léir dhuinn. Tha e coltach gum b’ogha e do Dhonnchadh Mór mac Iain Oig mhic Dhùghaill mhic Dhonnchaidh an Teampuill mhic Iain Ghallaich. B’e seanair Iain Ghallaich Alasdair mac Mhurchaidh, Triath Chlann Mhathain, ceannard air dà mhìle sluaigh, aon de na cinn-fheadhna Ghaidhealach a chaidh a chur an sàs leis a’ cheud Rìgh Seumas an Inbhir Nis san bhliadhna 1427. Chan eil eòlas cinnte againn mu bheatha Mhurchaidh Mhic Mhathain, ach chaidh beul-aithris mu dheighinn a dhìoghlum ann an Loch Aillse leis a’ Chaiptean Alasdair Mac Mhathain san Dòirnigh suas ri ceud bliadhna air n-ais. A réir an aithris so b’e Anna Nic Rath a mhuinntir Chinn t-Sàile bu mhàthair dha. Chaochail athair nuair a bha e òg agus chaidh a mhàthair ’ga cosnadh a thigh Alasdair Mhic Rath, Fear Chonchra, agus sin far an do thogadh Murchadh. Bha nàdur na bàrdachd ann eadhon ’na ghille. Chaidh a ràdh ris mur dèanadh e rann dha mhàthair nach dèanadh e bàrd gu bràth. Bha a mhàthair latha bha sud a’ fuine agus bonnaich aice ri golag san teine. Theann Murchadh air caobadh nam bonnach agus thug a mhàthair achmhasan dha. Thionndaidh Murchadh an trod gu feala-dhà leis an rann:—

Am balach tha ’n tigh Alasdair
bu leannan an lon-chraois dha;
’s mo bheannachd aig do gheanshuilean,
a bhean a fhuair mo shaoradh (shaothair?).

Bha Alasdair Mac Rath, Fear Chonchra, pòsda ri Fionnghuala, nighean Lachlainn Mhic Fhionghuin, Fear Choire Chatachain. Bho ám gu ám bhiodh a’ bhean-uasal a’ dol air chuairt dha’n Eilean Sgitheanach a thadhall air a càirdean, agus am bitheantas bhiodh i a’ toirt Mhurchaidh leatha mar phéidse. Aon turus, agus iad air an rathad bho Chaol Acuinn gu Coire Chatachain, thachair iad air Lachlann mac Theàrlaich Oig, am bàrd, agus e ag òl le cuideachd ann an tigh-seinnse Lusa. Chaidh a’ bhean-uasal agus a cuideachd fhiadhachadh do’n t-seòmar far an robh a’ chòisir ’na suidhe. Bha Lachlann ann an deagh fhonn agus mar a bha an t-slige a’ dol timcheall thubhairt e ri Murchadh gun imireadh e ainm ’s a shloinneadh innse dhaibh ann an rann mu’m faigheadh e blasad air an dram. Fhreagair Murchadh mar so:

’S ainm dhomh Murchadh Mac Mhathain
a teis-meadhon Loch Aillse;
Clann Mhic Rath a Cinn t-Sàile,
cinneadh màthar dhomh ’n dream sin;
car eile dhiom do Linneanaich thuathaich,
luchd a bhualadh nan lann glas,
aca bha urram na bàrdachd
bho’n a bhàsaich Iain Manntach.


[TD 34]

Chòrd so gu math ri Lachlann mac Theàrlaich Oig agus fhreagair e:

Math an gille,
math an sloinneadh,
math a phass,
faodaidh e ’n còrn a sguabadh as!

An sin thubhairt Murchadh:

Ach a Lachlainn duinn mhic Theàrlaich,
’s leat urram an dàin air fad;
ciamar thuig thu mo dhìomhaireachd
’s nach d’fhiosraich thu riamh mo phass?

B’e am pass barantas àbhachdach ann an rann a bhiodh aig na bàird a’ toirt cead dhaibh bho ollamh a bhith a’ dèanamh bàrdachd. Tha cuid de’n bheachd nach robh e ceadaichte dhaibh ceangal a chur ri dàn gun am pass so a bhith aca.

’Na dheaghaidh so chùm iad orra gu Coire Chatachain far an d’fhuair iad fàilte chridheil. Dh’ fhuirich iad an so beagan lathaichean agus an sin thill iad dhachaidh a Loch Aillse. Mhol feadhainn an so do Iarla Shìfort inbhe bàrd-teaghlaich a bhuileachadh air Murchadh, agus chuir an t-Iarla e gu seanchaidh a bha aige ann an Cinn t-Sàile, Am Bàrd mac Mhurchaidh (no Mhuirich) mhic Iain Ruaidh, gus an tigeadh e gu iomlaineachd ann an ealain an fhir-dàna. Bhàtar a’ meas gun do ràinig e an ìre so nuair a dh’aoir e an t-oide-ionnsachaidh.

Aon uair a bha sud chaidh Murchadh do’n Eilean Sgitheanach a cheannach chruidh. Latha bha so bha e a’ gabhail aithghearr troimh phàirc faisg air Dùn Thuilm. Bha tarbh sa’ phàirc air a’ chaoch agus Mac Dhomhnaill agus comhlan dhaoine ’ga ruith. Dh’éigh Mac Dhomhnaill ri Murchadh an tarbh a thilleadh. Ach an àite so ’s ann a rinn e rann magaidh air na fir agus ghabh Mac Dhomhnaill cho olc e agus gun do chuir e Murchadh an sàs. Thugadh gu mòd e agus chaidh binn a’ bhàis a thoirt a mach air. Nuair a bha iad air tì Murchadh a chrochadh, ghabh Mac Dhomhnaill truas ris, oir ’s e òganach eireachdail, calma a bha ann, air leth foghainteach ’na bhodhaig ’s ’na inntinn. Thairg Mac Dhomhnaill a bheatha dha air chumha gum pòsadh e a phiuthar, boireannach grannda doimhearra le neul na h-euslainte air a gnùis. An uair a chunnaic Murchadh adhbhar a leannain agus a mhnatha, b’fheàrr leis am bàs gun dàil na a leithid, agus dh’éigh e, “Suas mi! suas mi!” Nuair a thug Mac Dhomhnaill fa-near cho àrd-aigeannach, meanmnach agus a bha am bàrd, agus cho neo mhathasach agus a bha a spiorad, thug e òrdugh a leigeil m’a sgaoil agus a phiuthar a chrochadh ’na àite!

Anns an ám sin b’e na bàird tosgairean nan ceann-feadhna Gaidhealach agus bhiodh iad a’ dol air cheann-gnothaich cudthromach sam bith a bhiodh eadar an ceann-feadhna fhéin agus fear eile. Thachair do Mhurchadh Mac Mhathain a bhith ann an Tigh Ghlinne Comhann air an dara latha deug de’n Fhaoilleach, 1692, agus e air a rathad dhachaidh a Inbhir Adhra, far an robh e air a bhith air cheann-gnothaich bho Iarla Shìfort gu Mac Cailein Mór. Thàr e fhéin agus fear a mhic Mhic ’ic Iain as le am beatha, agus air dha tilleadh là


[TD 35]

’r na mhàrach do’n ghleann, shuidh e air cnoc ann am meadhon a’ ghlinne agus rinn e an cumha anns a bheil e ag ràdh:

Cha d’fhuair sibh riamh léigh
a leigheas nan creuchd gun bhith slàn,
a’ call na fala fo’n léintibh
bha na fir bu mhór féil ri luchd-dàin;
nam b’e còmhrag na Féinne
a bhiodh eadar sibh féin ’s clanna Gall,
bhiodh eòin mhollach an t-sléibhe
a’ gairsinn salach air creubhagan chàich.

An deidh Blàr Sliabh an t-Siorraim bha am bàrd ’na dheagh làmh fheuma do’n Chòirneal Domhnall Mac Calmain nuair a bha e a’ dìon dùthaich Chlann Choinnich an aghaidh luchd-ionaid nan oighreachdan arbhartaichte agus a’ togail nam màl gus an cur a null gu Uilleam Dubh san Fhraing. Thog iad feachd gasda agus shaor iad Caisteal Bhrathainn a làimh nan Rothach. Is ann an uair so a rinn am bàrd Cabar Féidh. Chuir an t-òran mìghean nach bu bheag air Cloinn an Rothaich agus rinn iad cuimse air am bàrd a ghlacadh. Chuartaich iad e agus bha iad air thì “na ceanglaichean daora docair” a chur air agus a sguabadh leotha gu Caisteal Fòghlais, nuair a thubhairt Murchadh gum bu mhath leis am fiadhachadh gu drama òl cuide ris mas cuireadh iad fo chuibhreach e. Ghluais a’ chuideachd le Murchadh gu tigh-tàbhairne a bha goirid uapa agus dh’éigh Murchadh buideal uisge-bheatha. Theann e air so a riarachadh air a’ chuideachd, a’ tòiseachadh aig ceann a stigh a’ bhùird agus a’ tighinn a mach a dh’ionnsaigh an doruis. Thug e an sin glaine do’n fhreiceadan a bha air an dorus agus fhad ’s a bha am fear sin ’ga sguabadh as, bhuail Murchadh buille ghailbheach de’n bhuideal sa’ cheann air a chuir ri talamh e gun phlosg. Leum am bàrd seachad air, ghlas e an dorus, agus thàr e as do Dhùthaich Mhic Coinnich.

Bha fearann aige ann an Clachan Loch Aillse bho Uilleam Dubh, Iarla Shìfort, gu ruige a’ bhliadhna 1719. An deidh cath Ghlinn Seile theich an t-Iarla a Leódhas, agus is ann an uair sin a rinn Mac Mhathain “Oran do’n Iarla Thuathach”:

Deoch-slàinte ’n Iarla Thuathaich
a thriall an dé thar chuantan bhuainn,
le sgioba làidir luasganach
nach pilleadh càs na fuathas iad;
muir gàireach air gach gualainn dhith;
air clàr do luinge luaithe
ghabh mi cead dhìot ’s fhuair mi ’n t-òr.
. . . . . . .
Ma sheòl thu bàrc air fairge bhuainn,
thu fhéin ’s do Chòirneal Calmanach
fhuair cliù an cùirt nan Albannach,
gur h-iomadh tùrn a dhearbhadh leat,
b’e sud an leómhann ainmeil
bu mhór seanchas air gach bòrd.

Rinn am bàrd fàilte do Shìfort an deidh dha mathanas fhaighinn


[TD 36]

bho’n rìgh sa’ bhliadhna 1726 agus ealaidh eile ris an cante “Beannachadh Bàird.” Bha iad so a measg nan òran a chruinnich an Caiptean Alasdair MacMhathain ach tha iad a nis air chall.

’Na sheann aois rinn am bàrd imrich gu ruige Feàrnaig agus dh’fhàs e anabarrach cràbhach. Thug e gu dèanamh laoidhean agus tha aonan dhiubh sin air sgeul fhathast. Chaochail e ann am Feàrnaig an deidh aois mhór a ruighinn mu’n bhliadhna 1757. Bha a mhac, Uilleam, ’na mhuillear ann am Fearnaig. Tha e coltach gur h-e am mac bu shine aig Uilleam, Raghnall Mór, a choisinn muilinn Loch Aillse dha. Dh’fhiadhaich na Rothaich Clann Choinnich aig féill Chunndainn gu putadh na cloiche agus thilg Raghnall Mór a’ chlach ceithir troighean na b’fhaide na duine sam bith eile. Bha Iarla Shìfort cho riaraichte agus gun do dh’fhaighneachd e dha an robh dad sam bith a b’urrainn e a dhèanamh air a shon. Fhreagair Raghnall gun cuireadh e comain air nan toireadh e muilinn Loch Aillse dha athair, agus thug Sìfort sin dha saor ri mhaireann. Anns a’ bhliadhna 1793 ghabh Raghnall san arm agus bha e thall anns na Sìfortaich anns na h-Innsibh an Ear. Nuair a thàinig e dhachaidh bha e a chomhnaidh ann am Manchainn nan Lios far an do chaochail e. Bha bràthair aige, Iain, a chaochail ann an Caol Acuinn, agus bràthair eile, Murchadh Muillear, a bha ’na dheagh sgoilear, agus a chaochail ann am Port Rìgh sa’ bhliadhna 1836.

Chan eil mi a’ smaointeachadh gu bheil ach trì òrain, a tha gun agadh sam bith leis a’ Bhàrd Mac Mhathain, ann an clò. Is iad sin “Oran do’n Iarla Thuathach,” a chaidh ainmeachadh cheana; “Marbhrann do dh’Alasdair Dubh Ghlinne Garadh”; agus “Oran do’n Mhormhair Mac Shimidh, air dha gunna fhaotainn uaidhe.” Chaochail Alasdair Dubh Ghlinne Garadh sa’ bhliadhna 1724. Chaidh an t-òran do Mhac Shimidh a dhèanamh uaireigin an deidh na bliadhna 1717. Tha e soilleir bho’n òran gu robh Mac Mhathain eòlach mu Chaisteal Dùinidh:

Thriath na Morfhaich gum b’ait liom
bhith triall gu do gheataibh gach lò,
dh’amharc tighe na steuda,
gum b’e ’n t-aighear liom fhéin dol ’na còir;
rìoghainn ùr nan ciabh clannach,
air am faicte fiamh ghlan anns an lò,
sud an céile tha mar riut:
’s tric a dh’éisd mi ri farum a ceòil.

Tha fhios gu robh mios aig Mac Shimidh air a’ bhàrd oir ’s e tiodhlac luachmhor a bh’ann an gunna aig an ám, agus neo-ar-thaing mur do chuir am bàrd a chomain fhéin an céill:

Gluaisidh mise le m’ chuilbheir
thilgeas fada caol cuimseach le fuaim,
’s cluinnear sgeul air an armachd
aig fir is aig seanchaidh ’n taobh tuath;
gluaisidh mise mar ’s eòl domh
o Mhac Shimidh nan ròiseal o’n d’fhuair,
’s nam biodh a gheall-s’ air a’ chuspair,
bhiodh mo làmh-sa ’ga druideadh ri m’ chluais.

(R’a leantainn)


[TD 39]

Litir Dhòmhnaill
BHO DHOMHNALL MACPHAIL.

NUAIR a fhuair mi litir ag iarraidh orm rud beag air choireigin a sgrìobhadh airson Gairm, chuir sud mi gu smuainteachadh, agus ’nam shuidhe aig taobh mo ghealbhain fhéin, nach ann a bhuail e orm, ged is e Gairm ainm an leabhrain bheannaichte so, nach fhaca sinn gairm a’ choilich air fhoillseachadh san leabhran fhathast. Ach tha e againn, agus gun bhur cumail nas fhaide so agaibh e. An uair bha Gàidhlig aig na h-eòin agus aig a’ choileach cuideachd, bha sud balach beag a bha garbh leisg. Bhiodh e fo na plaideachan nuair a bhiodh càch trang am muigh. Thainig coileach mór ruadh, le cìrean dearg, an rathad agus chunnaic e troimh ’n uinneig am fear leisg agus srann aige. Agus ’s ann mar so a labhar an coileach. Chan fhiosrach mi gun do labhair coileach ann an Gàidhlig bho ’n là sin gus an do rugadh Gairm.

Do ghlaodh an coileach
“Nach dùisg thu, bhalaich,
’S ann chaidleadh tu gealach
Mun dùisgeadh tu;

’S iomadh cian agus grathunn
O’n dh’fhàg mis’ am faradh
’S tha ghrian os cionn badag
Na Sgùilich shuas.

Bha mi-fhéin ’s a’ chearc dhonn
Greis air falbh san lag
Cur nan lus as am bonn
Is a’ rùrach ann,

Is tha uair agus còrr
O’n bha cù air a tòir;
Sinn a nis a’ cur seòl
Air an dùnan so.

A’ leagail ’s a’ togail,
A’ sgrìobadh ’s a’ gobail,
A’ goirsinn ’s a’ gogail,
’Gad dhùsgadh-sa;

Ach mur crath thu do chluasan,
’S mur dean thu clis gluasad,
Le m’ spuir ann ad ghruaidh
Ni mi plùndrainn ort.”

Nuair a bha mise ’nam bhrogach beag san sgoil, air dhomh tighinn dhachaidh aon fheasgar, thubhairt m’ athair rium, “Dé bha sibh ris


[TD 40]

an diugh.” “Bha,” ars mise, “trang aig na trì R’s.” “Glé mhath,” arsa m’ athair, “tha na trì R’s feumail gun teagamh ach na dean dìochuimhne air na trì T’s.” “Dé tha na trì T’s a’ ciallachadh?”, arsa mise. “Tha,” arsa esan, “Tùr, tonaisg agus tuigse, ach ’s ann a stigh a gheibh thu sin.”

B’e m’athair a thubhairt rium, is mi fàgail na dachaidh airson na ceud uaire—“Cuimhnich a Dhomhnaill, na dean so a chaoidh. Na tilg am mach an t-uisge salach gus am bi an t-uisge glan a stigh.” Agus a chàirdean, cha do rinn mi dearmad air a’ chomhairle so fad mo bheatha.

An nochd, is urrainn dhomh suidhe aig taobh a’ ghealbhain, mi fhéin ’s a’ bhean, toilichte le ’r staid, mar thuirt am Bàrd, agus cuideachd, taingeil gu bheil slàinte againn le chéile, agus chan eil sinn aon chuid fuar no acrach. Dà thràth bidhe gach latha agus leabaidh ghlan is dé an còrr a dh’ iarradh duine ciallach sam bith, air chluainidh.

Tha de shaor-obair agam an so is a chumas mi a’ dol, ach a bharrachd air sin uile tha mo smuaintean agam, air na làithean a dh’fhalbh. Làithean a bha toilichte agus taitneach agus a thug cothrom dhomh air càirdean a chumail dlùth dhomh. Chan eil e duilich càirdean a lorgadh ach chan eil sin a’ ciallachadh gun cùm sibh iad. So far a bheil na trì T’s feumail.

Agus a thaobh gnàthas-cainnte, tha e fìor a ràdh gu bheil eòlas agam air gnàthas-cainnte air fad is farsuinneachd na Gaidhealtachd. Ann an cuid de’n roinn-dùthcha, tha gnàthas-cainnte eadar-dhealaichte aig an tuath agus tha difeir mór eadar baile is baile. Cha chuimhne leam riamh a bhith ann an Pollamhìg ach an Steòrnabhagh am measg nan caileag a’ cutadh an sgadain. Chan amaisinn idir, idir, air an leantainn. Nan canadh sibh ri boireannach am Mealanais, an robh i a’ dol do ’n bhùth an diugh, fhreagradh i mar so—Nail (goirid). Is e a bha i a’ ciallachadh—chan eil.

Agus a rithist, chanadh an t-Abrach mu fhear a leig dheth a dhreuchd, gu bheil e air chluainidh. Chan eil nithean slaodach san fhreagairt sin agus is cinnteach gum b’ e so an cleachdadh an iomadh àite eile sna seann làithean. Agus an Gleann Urchaidh nan toireadh bodach cuireadh dhut gu cluich air a’ chlàr-tàilisg is e a chanadh e—“Trobhad ’s cuiridh sinn cearrag air tàilisg.”

So agaibh eisimplear no dhà bho Uibhist. Bha gille beag, ceithir bliadhn’ a dh’ aois ’na shuidhe aig a’ bhòrd. Bha boula beag brochain no lite mu choinneamh agus cupan beag anns an robh deur beag bainne. Cha robh am fear beag ag deanadh tòiseachadh idir agus thubhairt a mhàthair ris. “Nach gabh thu do bhrochan a Néill.” Arsa Niall, “Càit eil am bainne?” “Sin e anns a’ chupan,” arsa a mhàthair. “Matà” arsa Niall, is e a’ toirt sùil eile air a’ chupan, “Cha ruig an spàin air.” Is e athair a’ ghille sin Niall MacGhillinnean an Loch Baghasdal.

Bha Alasdair Rob is mi fhéin ag céilidh an Cladach-Chircebost aon oidhche bha sud. Bha gille òg eirmseach ris an canteadh Padruig leinn cuideachd. Bha Alasdair e fhéin air cheann na céilidh. Air dhuinn tilleadh dhachaidh gu Tigh na Drochaid, sa’ chlachan,


[TD 41]

thubhairt Bean Alasdair, “An robh céilidh mhath agaibh.” “Bha,” arsa mi fhéin, “céilidh ghrinn.” “Có bha ’na fhear-tighe,” arsa ise, agus mun d’ fhuair mi mo bhial fhosgladh thubhairt Pàdruig “Bhà Ceann-Feadhna nam peacach e fhéin.”

Chunna mi sùilean Alasdair a’ priobadh ach gu ciùin thubhairt e, “A Shiùsag, cuir air an coire.”

Agus mus fàg mi Uibhist, nach fhaotainn an sgeul bheag so a thoirt dhuibh. Bha caileag bheag, cóig bliadhna a dh’aois air ùr-thighinn do Sgoil an Togha. Bhuail coigreach a stigh agus bha e airson na naoidheanan fhaicinn. Bha an té bheag a’ fiachainn ri dealbh air choireigin a dheanadh le <eng>“plasticine.”<gai> Thuirt a’ bhan-sgoilear rithe, “A Mhórag, cuir sin seachad an dràsd seach gu bheil duin-uasal ri bruidheann ribh.” Thilg an té bheag na bha sna corragan aice air an ùrlar ag ràdh, “Nach mise a tha toilichte a bhith cuibhteas de’n rud mhosach.”

An turus mu dheireadh a bha mi air chuairt an Innse Gall, chuir mi seachad oidhche an Càirinnis. Cha robh mi ach air nochdadh a stigh nuair a chuala mi gnog san dorus. Có bha so ach Niall beag le gad bhreac. Shìn e sud dhomh ag ràdh, “Cha do dhìochuimhnich mi gach là sona a bh’ againn leat aig Campa Comunn na h-Oigridh aig Inbhir Ailleart. Bha mi a muigh fad an latha aig dà lochan mun d’ fhuair mi na bric so fa chomhair do shuipeir a Dhòmhnaill.” A chàirdean, có nach bitheadh sona agus taingeil a bhith measail aig clann na Gàidhlige. Is iomadh tiodhlac, beag is mór, fhuair mi ’nam là ach cha d’ fhuair mi nithean a dhrùidh orm, mar a rinn an gad éisg bho Niall beag còir. A Néill, mo bheannachd agad agus guma fada bhios an cothrom, an comas, agus an toil agad, gu bhith ag deanadh rudan laghach mar so.

Ach dé mu dheighinn bainnsean? Bha mi aig banais an Gleann Urchaidh a mhair fad seachdain. Agus bha mi aig banais an Loch Euphort ri ám a’ chogaidh mhóir mu dheireadh. A bharrachd air molt a mharbh iad fa chomhar na bainnse, chunnaic mi le mo dhà shùil fhéin cearc ar fhichead anns an aon phoit mhór a’ bruich. Agus bha an còrr ri tighinn. Cha robh iarraidh air oifigear-bhidhe nuair a bhiodh caileag lurach a’ pòsadh an Uibhist agus bha an cleachdadh ceudna sna h-eileanan eile. Guma fada mhaireas an deagh chleachdadh so agus cearcan am pailteas, gun ghuth idir a’ chantainn air an drùthaig a chuireas fonn air na bodaich.

Bha duine còir a b’ aithne dhomh am Beinn nam Faodhla, no mar a chanas iad fhéin Beinn a’ Bhaoghla, ris an canamaid “Aonghus Cuagach.” Cha chuala mi a shloinneadh a riamh. Cha bheò Aonghus an diugh. Bhiodh e a’ cur luchd-turuis is eile thar an fhaodhail mhóir eadar Gramasdal agus Càirinnis. Mar tha fios aig muinntir a tha a’ cleachdadh na Faodhla cha bhi iad uair sam bith a’ cur briogais air an each nuair a bhios iad ’ga bheartachadh fa chomhar na faodhla. Là bha sud, bha mór-thireach a’ dol tarsuinn airson na ceud uaire agus thug esan an aire nach robh briogais air an each. Thuirt e ri Aonghas, “Nach aithne dhut beathach eich a’ bheartachadh idir?” “Dé tha ceàrr,” thuirt Aonghas. “Chan eil briogais idir air an each,”


[TD 42]

arsa an coigreach. “O chan eil, chan eil,” arsa Aonghas, “Is i an deise Ghaidhealach a bhios sinn a’ cleachdadh an so.”

Is math mo chuimhne air madainn àlainn a thug mi cóignear ghillean bho Champa Shonachain gu àite breith is àraich Dhonnchaidh Bhàin nan Oran. Ràinig sinn Druim-a-Liaghart ach cha robh air fhàgail de’n àrdaich ach na ballachan. Air na gillean a bhith a’ geur-amharc air an làraich, gu dé a chunnaic fear dhiubh ach badan de fhraoch geal a’ fàs taobh a stigh de na ballachan. Thug e sud leis dhachaidh agus tha mi air mo mhór-mhealladh mur eil am badan fraoich sin aige fhathast, mar chuimhneachan prìseil air an turus ud. Bha na gillean a dh’ ainmich mi ’nan oileanaich an Ard-Sgoil Phortrigheadh agus b’ e cuspair Gàidhlig an t-seisein sin “Donnchadh Bàn nan Oran.” Có a their nach eil seann spiorad ar daoine a’ ruith gu beothail, bras ann an cuislibh ar n-òigridh fhathast.

Cha tig an là a’ dhìochuimhnicheas mi a’ chéilidh a bh’ againn an sgoil Bhrébhig am Barraidh. An deidh na h-Oraide a bhith seachad thòisich na boireannaich air na h-òrain luaidh. Cha robh clò san làthair agus chan fhaca na cailleachan na b’ fheàrr na féile Dhomhnaill a chur an greim. Fhearu, bi sud an oidhche agus b’ iad sud na h-òrain a b’ fhiach òrain a chantainn riutha. Mo bheannachd aca, mnathan còire, coibhneil Bhrébhig.

Ach chan fhaod mi dìochuimhne a dheanamh air a’ chàrn a tha r’ a fhaicinn aig bràigh Ghlinn Moireastan, mar chuimhneachan air fear MacCoinnich, aon de’n fheadhainn mu dheireadh a thuit rè Bliadhna Theàrlaich. Tha e coltach gu robh an gille so glé choltach ris a’ Phrionnsa agus nuair a chunnaic na saighdearan dearg e, shaoil leotha gum b’ e am Prionnsa fhéin a bh’ ann agus ’na dheidh a ghabh iad. Thuig an gille mar a bhà agus air falbh e. Cha deachaidh e idir rathad a’ Phrionnsa. Ghlac iad e agus mharbh iad e, agus tha an càrn so air a thogail san dearbh àite san do shil e gu bàs. Ach, le dìlseachd a’ ghille fhuair am Prionnsa as a’ chunnart ghàbhaidh anns an robh e.

Nis a chàirdean, ma chòrdas na sgrìobh mi ri luchd-leughaidh Gairm, bithidh mise riaraichte agus toilichte on tha mi sàr-mhothachail air feumalachd an leabhrain so. Chan eil ach aon ghearan agam—nach faic sinn e ach uair san ràithe. Agus mus crìochnaich mi an litir so bu mhath leam a’ cheist so fhàgail aig Ruaraidh agus Fionnlagh, “An urrainn duibh Gàidhlig choimhlionta ach neo-shlaodach a chur air <eng>“apologies?”<gai> Cha chaomh leam idir, idir, leisgeulan no tagraidhean neo-làthaireachd.

Air eagal ’s gun tubhairt mi cus mar thà, co-dhùnaidh mi leis a’ chomhairle a fhuair mi fhéin aon uair bho Scarpach, “A Dhomhnaill, cùm do chas air a’ chaibe.”

Slàn leibh,
DOMHNALL.


[TD 56]

Feadhainn mu’n Cuala Sinn

[Dealbh]

Fhuaras fios bho chionn seachdain no dhà gun do roghnaicheadh Domhnall Seumas Camshron (Mac Dhomhnaill Duibh) mar bhall de’n Choimisean a tha a’ cumail sùla air carbadan siùbhlach na rìoghachd—busaichean is trèinichean agus gach seòrsa eile. Chaidh a thaghadh airson sùil a chumail air ceann Alba de’n ghnothaich, agus leis an aithne a tha aige air a’ Ghaidhealtachd agus air a ceistean cudthromach, bithidh sinn an dòchas gun cùm e leth shùil co-dhiùbh air faraidhean is eile a tha a’ cur dragha oirnn. Thainig an Còrnalair Domhnall gu inbhe mar thriath nan Camshronach an uair a chaochail athair bho chionn ceithir bliadhna agus riamh bho’n uair sin nochd e ùidh ann an cùisean na Gaidhealtachd. ’Se a bhràthair a chuir air chois obair na feamann ann an Uibhist a Deas. Chuir e seachad moran uine anns an eilean sin.

[Dealbh]

’S e so an naoidheamh àireamh de Ghairm agus, mar is àbhaist, tha an t-òran anns a’ mheadhon air a chur an rian air son a’ phiàno le Iain Mac’Ille Bhàin. Chan e a h-uile leabhrachan a gheibh cuideachadh cho èasgaidh bho a leithid, ach chan eil an sin ach soilleireachadh eile air a’ mhiann a tha aig Mac’Ille Bhàin air gach nì a bhuinneas do’n Ghàidhlig. Rugadh e ann an Dùn Phàrlain ann an 1901, ach b’e luchd Gàidhlige a bha ’na sheanair agus ’na sheanmhair. Tha e air a bhith comhla ris a’ Bh.B.C.—thuige ’s bhuaithe—bhon a chaidh a’ chiad oran a chraobh-sgaoileadh ann an Alba. Is e a chuir air chois a’ cheòlraidh ainmeil—Ceòlraidh Albannach a’ Bh.B.C.—agus fo ’chorraig chuir iad ceòl na h-Alba agus na Gaidhealtachd air fìor ionad àrd. Am bliadhna, aig Féis Mhór Dhun-Eidinn, chluich iad an ceòl a rinn e fhéin fo’n ainm <eng>“Donald of the Burthens”<gai>—ceòl a rinn e airson ballet a tha air a stéidheachadh air seann sgeulachd Ghàidhlig. Anns a’ cheòl so thug e orchestra agus pìob mhór còmhla airson na ceud uair.


[TD 57]

[Dealbh]

Bha Donnchadh Mac’Ille Mhoire a’ cluiche a’ phiàno fada mus ruigeadh e air an stòl. Ann an Steòrnabhagh, an uair a bha e ’na bhalach, bha a chòmhlan dannsa fhéin aige, ach cha tàinig e gu ìre mar fhear ciùil gus an do thòisich e a’ cruinneachadh seann òrain agus seann fhuinn Leódhais. Chlò-bhualadh iad sin anns an leabhar “Ceòl Mara” anns an do ghabh a’ Bhean Uasal Londonderry ùidh nach bu bheag. Chùm ise sùil air Donnchadh an uair a chaidh e a Lunnain agus cha robh e fada an sin an uair a bha iarraidh is sireadh air anns gach dachaidh a b’uaisle anns a’ bhaile. Chuir e cuairt air an t-saoghal a’ cluiche a’ phiàno agus rinn e ainm ciatach dha fhéin. Ach bho chionn ceithir no cóig de bhliadhnachan, thug e sùil mun cuairt air agus thubhairt e ris fhéin nach bu bheatha sud dhà-san. Thill e air ais do Leódhas agus fhuair e an obair a b’fheàrr a chòrd ris riamh—’na fhear teagaisg ciùil do chlann bheag na sgoile an eilean àraich. Chuir e roimhe an uair sin am barrachd eòlais fhaotainn e fhéin agus thug e suas ri dà bhliadhna ann an Colaisde Chnoc Iòrdan an Glaschu. Air a’ mhìos so chaidh thill e dhachaidh, agus tha e nise a’ teagasg ann an sgoiltean Leódhais.

[Dealbh]

Ann an Glaschu, tha actor òg a’ sìor dheanamh ainm dha fhéin—Ruaraidh MacMhaoilein. Rugadh Ruaraidh ann an Glaschu, ach bha athair a Cille-Chòmhain agus a mhàthair a Srannda anns na Hearadh. Chan eil e ach aona bhliadhna deug thar fhichead ach is è, mar thà, am prìomh actor anns an <eng>Citizens’ Theatre<gai>. A thuilleadh air a sin, sgrìobh e dealbh-chluich a chunnaic sinn ann an Glaschu an uiridh—<eng>“All in Good Faith.”<gai> Air an ràdio thug e oidhche san t-seachdain fad a’ Gheamhraidh a’ seinn mhith-òran—’nam measg bha feadhainn Ghàidhlig a dh’ionnsaich e aig glùin a mhàthar. Is esan da-rìreabh fear de’n fheadhainn mu’n cuala sinn an turus so.


[TD 58]

Catriana Nighean Eachainn
ROIMHRADH LE FEAR CHANAIDH.

’S ANN air Gleanndail, ann an Ceann-a-deas Uibhist a bha i fuireach, agus bha i gu math sean nuair a chaidh Mgr. Ailein Domhnallach a Dhalabrog sa’ bhliadhna 1884. Bhuineadh i dha ’n choimhthional aige agus bhiodh e ’ga tadhal nuair a bhiodh e air an rathad a dol a dh’ Eirisgeidh. B’ aithne dhi frìth a dheanamh, agus sgrìobh esan na comharraichean, eadar shealbhach is mhì-shealbhach, air an dèanadh i frìth. ’S ann sa’ bhliadhna 1888 a rinn esan an sgrìobhadh, agus chuireadh an clò iad le Uilleam Mac Coinneach a bha ’na chléireach aig Coimisiun nan Croiteirean anns na <eng>“Gaelic Incantations” (Transactions of the Gaelic Society of Inverness<gai>, xviii, taobh 97). Tha Miss Goodrich Freer a’ toirt iomradh oirre cuideachd san leabhar aice <eng>“The Outer Isles.”<gai>

Bha Catriana Nighean Eachainn air a cur anns an leabhar <eng>“Heroine in Homespun”<gai> le Frederic Breton nach maireann, sa’ bhliadhna 1893. ’S e “Phemie MacEwan” an t-ainm a thug Breton oirre, agus rinn e bana-bhuisreach dhith, rud a bha glé shuarach dha, ’nam bheachd, a chionn nach robh Catriana ri buisreachas no ri rud dona sam bith riamh; cha deanadh i ach coimhead a mach agus innse dé bha dol a thachairt airson nan daoine a dh’iarradh oirre sin a dheanamh. Ged nach eil e uile gu léir ceadaichte “comhairle d’ iarraidh air lucht Fáisdine” tha e cinnteach nach robh “cunnradh ris an Diabhol” idir aig Catriana bhochd, ’s nach robh i ri obair na sgoile duibhe riamh.

Bha athair is màthair Peigi Anndra ’nan nàbuinnean aig Catriana, agus bhiodh iad ’ga faicinn gu math tric, agus tha cuimhe mhath aig Peigi oirre. Tha Maighstir Ailein ag innse san Leabhar-Latha aige mar a thàinig sgeul uige gu robh i a muigh air oidhche a’ sabaid leis a’ bhòcan, ’s mar a thàinig i dhachaidh air a sgrìobadh gu dona (14/3/1898); ach feumaidh nach b’ e so an turus a tha Peigi ag innse an so, a chionn gu robh té eile comhla ri Catriana air an oidhche sin, a réir Mhgr. Ailein co-dhiùbh.

Bha na naidheachdan a leanas air an recòrdadh air wire le Peigi Anndra bho chionn dà bhliadhna gu leth, agus leasaich i an dràsd iad an deidh dhomh an sgrìobhadh. Tha i ’g ràdha nach robh té coltach ri Catriana ann an Uibhist a b’ aithne dhi idir. Chan eil teagamh nach robh Catriana anabarrach neònach, agus is fhiach an cuimhneachan so oirre a bhith againn.

[Sanas]


[TD 59]

CATRIANA NIGHEAN EACHAINN

’Ga h-aithris le Peigi Anndra.

BHA i uamhasach gu sealltainn a mach, ’s gu deanamh frìth, agus bha i deanamh frìth, agus bha i cianail math gus daoine a chomhairleachadh, ged a bha i fhéin as an dòigh as an robh i. ’S cha bu toil leatha duine bhith ’na thàmh, ach oibricheadh e, dh’ iarradh i air siod a dheanamh, ’s dh’ iarradh i air so a dheanamh.

Agus chaidh Maighstir Ailein latha a null a dh’ Eirisgeidh, agus dh’ fhoighneachd e dhith—bha mo mhàthair a’ frithealadh rithe—dh’ fhoighneachd e dha m’ mhàthair, “Dé mar a bha an t-seanmhair an diugh?” “O chan eil i” ors mo mhàthair, “ach mar as àbhaist dhi.” “Dé” ors esan—“an dug sibh dhi sian an diugh?” “Cha dug mise dhi” ors ise—“thug mi dhi a breacaist mar a b’ àbhaist dhi” ors ise, “’s ghabh i e.” Chaidh e stigh far an robh i, agus dh’ fhoighneachd e dhi dé mar a bhà i. O, cha robh ise ach miadhaineach, ’s cha robh i ach miadhaineach, ’s cha robh i ach truagh. “’N do ghabh thu sian an diugh, a Chatriana?” ors esan. O! an dòlas rud, an dòlas, an dòlas sian a ghabh ise an diugh, ach deoch a dh’ uisge fuar a thug am boireannach sin dhi. “O well” ors esan, “ma fhuair thu deoch a dh’ uisge fuar” ors esan, “cumaidh sin fhéin riut gus am faigh thu do dhinneir.” Cha do rinn Maighstir Ailein an còrr rithe, ’s dh’ fhalbh e an latha sin, ’s dh’ fhàg e i.

Bha i ’n so agus dh’ fhàs i cho bochd agus nach robh rathad a bhith ’g attendadh dhi, ’s bha mo mhàthair ’g attendadh dhi a h-uile latha b’ urrainn dhi, agus bha lathaichean nach b’ urrainn dhi dol idir uice. Thuirt mac dhi ’n so gu feumadh i falbh comhla ris null a dh’ Eirisgeidh, ’s nach robh i ri bhith ann an shiod leatha fhéin, dh’ fheumadh i falbh. “Cha déid mise” ors ise “a dh’ Eirisgeidh gu bràch comhla riut gus am bi fhios ’am nach bi mi agad ach seachdain, agus théid mi,” ors ise “a null an uair sin, ’s cha dig thu g’ am iarraidh tuilleadh” ors ise, “gus an iarr mi ort.” ’S ann mar so a bhà, cha dàinig Domhnall Bàn g’ a h-iarraidh tuilleadh gus an do dh’ iarr i air a dhol a null, agus thàinig e an latha a bha ’n so. “Tha mi,” ors ise, “ a nist a’ dol a null comhla riut an diugh, agus théid thu dha ’n bhùthaidh an diugh” ors ise, “agus bheir sibh as a’ bhùthaidh” ors ise “na nì an gnothach gu cionn na seachd-

[Sanas]


[TD 60]

ain, ’s cha doir thu aisde ach sin, agus” ors ise, “théid mi null comhla riut nuair a thilleas tu. Bheil an sgoth agad a bhos?” “Tha.” “Well, théid mi null comhla riut.”

Chaidh i null comhla ris nuair a thill e. Thug i na cearcan ’s a h-uile sian a bh’ aice, dh’ fhàg i aig mo mhàthair. Bha bocsa stigh aice, bocsa mór do chistidh a stigh aice, ’s bha seachd cisteachan ann am broinn an té sin, ’s bha a h-uile té riamh dhiubh glaiste, dha na seachd, agus thug i air a mac a’ chist fhosgladh agus thug iad a h-uile ciste riamh as a’ chiste sin, ’s bha iuchair aig a h-uile ciste—a h-uile té glaiste, ’s bha iuchair aig a h-uileté—’s thug is dhi na h-iuchraichean, ’s dh’ fhosgail iad na cisteachan. “Nis” ors ise, “bheir sibh as na cisteachan a h-uile sian a th’unnta, ’s bheir thu leat na cisteachan” ors ise, “agus ma tha biadh unnta” ors ise “bheir sibh asda e. Nì thusa” ors ise, “Mhór, feum dhiubh (so mo mhàthair) ma ghabhas feum a dheanamh dheth.” Nuair a dh’ fhosgail iad na bocsaichean, cha robh sian ann ach bha a h-uile sian a bh’ ann an sineachd ’na chop air a dhol a dholaidh eadar tì, siùcair is min, ’s ìm is càise, ’s a h-uile seòrsa a bha i faighinn o na boireannaich a bhiodh a’ tighinn a choimhead oirre. Bha leithid a dhaoine tighinn a choimhead oirre, ’s do bhoirionnaich, a bha ag iarraidh oirre coimhead a mach air an son, ’s a’ foighneachd gu dé mar a bha a’ dol a dh’ éirigh dhaibh, no rud sa bith, ’s bha iad a’ toirt uice biadh ’s a h-uile sian a dh’ fheumadh i.

Agus dh’ fhalbh i a dh’ Eirisgeidh air an trip a bha ’n so, ach co-dhiùbh mun do dh’ fhalbh i, bha m’ athair ag iarraidh rùda a bha dhìth air, agus cha robh e ’ga fhaighinn, ’s cha robh e ’ga fhaighinn, ’s bha e ’ga iarraidh a h-uile latha, ’s cha robh e faighinn an rùda. Thuirt mo mhàthair ris latha bha ’n so, “Nach tù a tha gòrach nach eil thu dol sìos far a bheil Nighean Eachainn! Tha h-uile duine a’ tighinn far am bì i,” ors ise, “airson rud a bhios a dhìth orra, no rud a bhios iad airson fhaighinn, nach fhalbh thusa sìos far a bheil i?” “Cha toil leam idir” ors esan “chan eil mi creidsinn as an rud sin.” “O, mura bheil” ors mo mhàthair, “nach bi thu falbh ’s nach bi thu ’g iarraidh an rùda, ’s ma dh’ fhaoidte nach fhaigh thu ’n rùda gu bràch.”

Co-dhiùbh là-rna-mhàireach bha e falbh dha ’n bheinn, agus bhuail e as an inntinn aige gu rachadh e sìos an rathad a bha Catriana. Agus thuirt i ris, “an d’ fhuair thu ’n rùda, Anndra?” “Cha d’ fhuair” ors esan “mise ’n rùda fhathast.” “’S càite bheil thu ’ga iarraidh?”

[Sanas]


[TD 61]

“Tha mi ’ga iarraidh an sìod ’s an so” ors esan “air feadh a’ mhonaidh ’s chan eil mi fàgail, tha mi smaointinn, greim dha’n mhonadh nach do shiubhail mi a nist.” “’N do ghabh thu riamh” ors ise “a mach dha ’n Ghearra Bheag?” “Cha do ghabh” ors esan “mise mach dha ’n Ghearra Bheag, cha chreid mi, tha mi smaointinn co-dhiùbh, nach deachaidh mi, nach do ruith mi air gu cheann.” “Ruigidh thusa a mach dha ’n Ghearra Bheag an diugh” ors ise, “ma tha thu dol a mach, agus fiach gu dé a choinnicheas tu, no gu dé a gheobh thu, faodaidh gu faigheadh tù” ors ise “beò no marbh e.”

Dh’ fhalbh e an latha bha ’n so ’s ghabh e mach, ’s dhìrich e suas, ràinig e an Gearra Beag, ’s chùm e air a’ Ghearra Bheag fad an t-siubhail a mach, choinnich an rùda tighinn e, bha e ’na sheasamh ann an sin air an rathad a’ cnàmh a chìre gu dòigheil ’s e tighinn dhachaidh leis fhéin. Fhuair m’ athair an rùda air an rout a bha ’n sin air sàillibh Nighean Eachainn, ’s chreid e ann an Nighean Eachainn tuilleadh as a dheoghaidh sin, a h-uile rud a chanadh i ’s a dhèanadh i.

Bha a h-uile duine a’ tighinn uice mar sin air son rudan a bhiodh a dhìth orra ’s rudan a bhiodh iad airson fhaighinn, ’s feadhainn a bhiodh dol a phòsadh, có ’n té gheobhadh iad gus a bhith aca, no dé mar a bha iad dol a dh’ fhaighinn ro ’n t-saoghal, ’s bha i ’g innse dhaibh a h-uile sian.

Ach oidhche bha ’n so, thàinig cailleach a dh’ iarraidh chlòimh, a cheannach chlòimh, gu Gleanndail, agus cha robh a stigh ach Nighean Eachainn. Bha an cìobair ann an Eirisgeidh ’s e coimhead air a bhoireannach a bha e dol a phòsadh, agus bha e gus a bhith air falbh fad na h-oidhche. Cha robh a stigh ach Nighean Eachainn, ’s thàinig an oidhche air a’ chaillich, agus cha ligeadh an t-eagal leatha falbh. Bha Nighean Eachainn ’ga cumail, agus “fan” ors ise “agus bi clòimh agad a’ falbh a màireach, bidh thu dòigheil gu leòir nuair a bhios an clòimh agad a’ falbh dhachaidh, fan far a bheil thu an nochd.” Co-dhiùbh, dh’ fhan a’ chailleach, agus suas mu dheich uairean, no eadar a deich agus aon uair diag, bha an dà chaillich ’nan suidhe taobh an t-simileir, té air gach taobh dha ’n t-similear, gun ghuth aca, cha robh móran bruidhinn eatorra ann, ’s cha robh iad ach sàmhach. Co-dhiùbh, suas gu miadhain oidhche no, chan eil fhios ’am an robh e an deidh miadhain oidhche, ach dh’ fhairich Harriet, a bha ’n so, am boireannach a bha ’n so, dh’ fhairich i séin an doruis ’ga ratlaigeadh ’s a’ toirt crathadh garbh oirre.

[Sanas]


[TD 62]

[Sanasan]


[TD 63]

“Tha cuideigin as an dorus, a Chatriana” ors ise rithe.

“O well,” ors ise, “rud sa bith a chluinneas tu” ors i, “no rud sa bith a thig dha ’n dorus, no rud sa bith a tha thu smaointinn a bhios a’ tighinn timcheall, na lig ort gun cluinn thu e, na can guth” ors ise, “fan sàmhach dall bodhar ann an shin, chan eil sian a’ dol a thighinn na do chòir, chan eil turus aig sian riutsa.” Dh’ fhan a’ chailleach sàmhach ’s cha robh i ’g ràdha guth an uair sin.

Ratlaigeadh an so an t-sèin a rithist an dàrna trip; an trìtheamh trip thugadh crathadh air an t-sèin, agus b’ fheudar dha ’n chaillich, do Chatriana, éirigh an uair sin agus bata aice ’na làimh a’ falbh sìos. Chaidh i chon an doruis. Cha robh a’ chailleach (Harriet) ach dall bodhar ri taobh an teine ann an siod, ’s na casan aice crith leis an eagal, agus nuair a ràinig Catriana sìos, dh’ fhàg i fosgailte an dorus-miadhain, agus chaidh i chon an doruis a muigh, agus dh’ fhosgail i e, agus cha do dhùin i buileach am fear sin leatha nuair a chaidh i mach, bha bìdeag fosgailte dheth. Bha Harriet cluinntinn am monabur bruidhinn a bha muigh ceart gu leòir, ach cha robh i tuigsinn sian dheth. Thàinig i ’n sin, Catriana, bha i ri bhith a muigh leth-uair an uaireadair, thàinig i ’n sin a stigh agus O! collas truagh, truagh, truagh oirre. Thàinig i stigh air an dorus a muigh agus dhùin i e.

Nuair a thàinig i a stigh, is thàinig i stigh an so air an ath-fhear a rithist, ’s nuair a bha i tighinn a stigh air an ath-dorus, bha Harriet a bha ’n so ’na suidhe ri taobh an t-simileir, ’s bha i coimhead oirre, ’s chunnaic i dìreach na bha sìos air a’ bhrollach aige dha ’n duine a bha tighinn a stigh as a deoghaidh, agus fiasag mhór gheal sìos seachad air a bhrollach. Cha do lig i sian oirre, agus ann am breabadh na sùla aice, thug i sùil dhiubh, agus cha robh sgial aice air an duine, dh’ fhalbh e as a sealladh. Thàinig a’ chailleach eile a stigh an uair sin, ’s shuidh i taobh an teine far a robh i reimhid, ’s i gus a bhith marbh ag ochanaich ’s a’ gearain. Cha duirt Harriet guth, ’s cha do lig i oirre gun dàinig i stigh no sian.

Là-rna-mhàireach bu ghoirid le Harriet gus an dàinig an latha fiach am faigheadh i a casan leatha a mach as an tigh, co-dhiùbh thàinig an latha agus shoilleirich e gus an do mheantrig i air falbh, ’s dh’ fhalbh a’ chailleach, agus ’s e Harriet a bha ’n so a bha ’ga innse dha m’ mhàthair, ’s cha chreideadh i e mura biodh dìreach bial na caillich fhéin air innse dhi, mar a bha an oidhche roimhe sin, agus bha mo mhàthair a stigh aice, agus bha i ’g innse dhi a h-uile sian mar a rinn Nighean Eachainn, ’s mar a thàinig an duine, agus mar a chaidh i mach a bhruidhinn ris, cho truagh a bha i nuair a thill i stigh, “ach” ors ise “fhuair mise dhachaidh, agus ged a bhithinn-sa bliadhnaichean ’s bliadhnaichean beò, chan fhanainn air Gleanndail oidhche tuilleadh.” Agus sin mar a dh’ éirich dhaibh air an rout a bha ’n sin.

Bha mise ’n so oidhche shìos, mi fhìn agus an t-ogha aice, bha sinne shìos, agus sinn ’nar suidhe aig an teine gu dòigheil, bha an tigh dorcha, cha robh solus laiste idir. Bha ise as an leabaidh, agus thuirt i ruinn “Teannaibh a nist a null as an rathad” ors ise “ro’ na daoine tha tighinn a stigh” ors ise, “a choimhead ormsa, teannaibh a null as an rathad fiach am faic iad càit an cur iad an casan.” Air an spot gun cuala sinne so, tharruing sinne air an dorus cho luath ’s


[TD 64]

[Sanasan]


[TD 65]

a rinn sinn riamh, ’s cha do choimhead sinn riamh as ar deoghaidh ach suas dhachaidh an dithist againn.

Oidhche bha ’n so, bha piuthar màthar dhomh ag obair air frithealadh nan cìobairean air Gleanndail, agus bha i an oidhche sin an tigh Nighean Eachainn. Chaidh iad a chadal, agus suas treis dha ’n oidhche thàinig fireannach a stigh, agus chunnaic i ’n <eng>shadow<gai> aig an duine dol seachad air an leabaidh aice suas gu leabaidh Nighean Eachainn, agus cha robh eagal riamh oirre as an tigh chon na h-oidhche a bha an sin, ach bha ’n t-eagal oirre an oidhche sin. Ghabh e suas far an robh Catriana chon na leapadh aice, ’s bha iad a’ sìor-bhruidhinn ’s a’ sìor-bhruidhinn, ann an shin, ach cha b’ urrainn dhi (piuthar mo mhàthar) deanamh a mach dé bha iad ag ràdha. Chunnaic i e falbh air ais bho ’n leabaidh agus an ceann dà no trì mionaidean an deidh dhà-san falbh, dh’ éirich ise, Catriana, as an leabaidh, agus chaidh i mach as a dheoghaidh, agus thug i leatha an clobha. Thill i dhachaidh mu chóig uairean sa’ mhadainn, agus cha dug i leatha dhachaidh an clobha, ’s bha an t-aodann aice air a sgròbadh agus air a sgrìobadh ’s e làn fala. Nuair a dh’ éirich an té bha’n so, piuthar mo mhàthar, sa’ mhadainn, ’s i dol a dheanamh biadh nan cìobairean, thòisich i air iarraidh a’ chlobha, ’s an clobha cha robh r’ a fhaighinn. Dh’ fhoighneachd i do Chatriana, “Càit” ors ise “a Chatriana, a bheil an clobha? am faca tu an clobha?” “O, chan fhaca” ors ise “mise an clobha idir.” “Cha do ghabh i ris an toiseach, ach an so ghabh i ris mu dheireadh,” ors piuthar mo mhàthar, “nuair a dh’fhàs mise crosda ’s mi bruidhinn mu ’n chlobha ’s a’ bruidhinn rithe air son mar a dh’ éirich i an raoir as a leabaidh ’s a chaidh i mach, ’s dh’ fhàs mi cho crosda rithe agus dh’ fhalbh ise an uair sin agus dh’ inns i dhomhsa far an robh an clobha, agus thuirt i rium gu robh e shìos aig an fhang mhóir air creig,” “agus ma thogras tu” ors ise, “theirig g’ a iarraidh sìos ann an sin.”

“Cha déid mise g’ a iarraidh an sin an nochd, ach fiachaidh mi ris an teine thogail le dà bhioran mun déid mi dh’ iarraidh a’ chlobha sìos ann an sin.” Dh’ iarr i air fear dha na cìobairean as a’ mhadainn, nuair a dh’ éirich iad, e dhol sìos a dh’ iarraidh a’ chlobha chon na fainge. Dh’ fhalbh Iain mac Uilleim sìos, agus thàinig esan ’s an clobha aige, ’s fhuair e e far an duirt i an robh e, agus an clobha làn fala ’s mar gum biodh iad dìreach a’ sabaid leis a’ chlobha. Cha do dh’ fhan piuthar mo mhàthar air Gleanndail oidhche riamh tuilleadh, dh’ fhalbh i ’sa rathad ’s dh’ fhàg i na cìobairean ’s a h-uile rud a bh’ ann ann a shiod ’s tharruing i air an tigh, agus ’na dheoghaidh sin tuilleadh bha Catriana leatha fhéin san tigh, chan fhanadh duine comhla rithe tuilleadh.

Boireannach uamhasach neonach a bh’ innte—

Nuair a dheanadh ise frìth, rachadh i a mach, cha deanadh i sian le fuireach a stigh, rachadh i a mach ’s shuidheadh i muigh, ’s a’ chiad rud a chitheadh i muigh, ge bè cearc no tunnag no beathach caorach, bha i ’g aithneachadh air an rud sin ’n rud bha dol a thachairt dha ’n duine a dh’ iarradh oirre coimhead a mach air a shon. Sin mar a rinn i airson mac an tuathanaich mhóir bha fuireach as an dùthaich. Dh’ iarr e oirre coimhead a mach, an innseadh i dhà dé bha dhol a


[TD 66]

dh’ éirigh dhà, no robh e dol a phòsadh, no càit an robh e dol a dh’ fhuireach. “Well” ors ise, “chan inns mi dhut an diugh e, ach innsidh mi dhut an ath-trip a thig thu.” Dh’ inns i dha m’ mhàthair sin.

Dh’ inns i dha m’ mhàthair an rud a bha aice ri dhianamh airson mac an tuathanaich. “Gu dé mar” orsa mo mhàthair, “a nì sibh e?” “Well” ors ise, “feumaidh mi dhol a mach agus suidhe a muigh, as a’ mhadainn glé thràth, air a’ chialaidh, ’s a’ chiad rud a chì mi,” ors ise “’s ann air an sin tha mise ’g aithneachadh an rud a tha dol—mar a tha an duine sin a’ dol a dh’ fhaighinn ro ’n t-saoghal, ’s an rud a tha e ’g iarraidh fhaighinn a mach.” Bha rann aice, ach cha chuala sinn an rann riamh aice. Agus an ath-latha thàinig e, agus dh’ inns i a h-uile sian dha mar a bha dol a dh’ éirigh dha, “agus” ors ise, “’s e bana-charaid dhut fhéin tha thu dol a phòsadh, agus théid thu dh’ fhuireach do dh’ àite nach fhaca tu riamh, nach robh thu riamh ann, agus gheobh thu pìos fearainn ann an shin, agus caoirich mhóra bhàna,” ors ise, “os cionn an tigh agad gun adhraicean idir orra.” Agus ’s ann mar sin a bhà, sin mar a thachair dha. “Bidh thu glé eagalach” ors ise “’g innse dh’ad athair gu bheil thu dol a phòsadh, ’s bidh e glé fhada ’nat aghaidh, thaobh ’s e bana-charaid dhut fhéin a tha thu dol a phòsadh, ’s chan eil e toilichte air an sin.” Well, dh’ inns i dha a h-uile sian mar a bha dol a thachairt dha, ’s thàinig e fìor, a h-uile sian a thuirt i ris.

Thaobh pàidhidh, bha na daoine toirt uice biadh, bheireadh duine mór mar a bha esan airgead dhi, bheireadh na daoine cumanta dhi biadh, sin am biadh a bha as na cisteachan aice, tha fhios agaibh, fad na h-ùine, ’s bha e dol a dholaidh as na cisteachan gun i ’ga chosg, bho chiste gu ciste gus an robh a h-uile té riamh làn, seachd cisteachan. ’S ann leis a’ bhiadh—’s e am pàidheadh a bha na daoine cumanta toirt dhi. Bha leithid mac an tuathanaich—bheireadh esan sgilinnean airgid dhi.

Chan fhanadh duine sa bith comhla rithe leis an eagal—i ag innse rudan, ’s ag iarraidh orra na rudan a bha dol a thighinn a stigh ’s na daoine bha dol a thighinn a stigh, dh’ fhalbh i sin leis an eagal. B’ fheudar dhi falbh dhachaidh. ’S e ogha dhi fhéin a bh’ ann, tha sibh a’ tuigsinn. Cha do dh’ aithnich iad duine riamh a thàinig a stigh g’ a coimhead. Cha robh iad ’gam faicinn idir, na daoine a bha tighinn a stigh g’ a coimhead, ach bha ise ’gam faicinn, bha ise ’gam faicinn a’ tighinn a stigh, a thaobh bha an duine, bha am boireannach a bha dol a thighinn a stigh, rud sa bith a bhiodh aice, aig a’ bhoireannach, bha i ’g ràdh rithe fhéin “B’ fheàrr leam gu robh so aig Nighean Eachainn,” bha i ’g òrdachadh so a bhith aig Nighean Eachainn, ’s bha i faicinn a’ bhoireannaich a’ tighinn a stigh as an ám bha ann a shin, math gu leòir, gu Nighean Eachainn. Bha ’n sealladh sin aice (aig Nighean Eachainn) cuideachd. ’S e ’n aon duine bha tighinn a bhruidhinn rithe, cha robh fios aig duine có è, ach gu robh e marbh o chionn fhada.

Dh’ inns i gu robh an telegram dol a thighinn dha ’n dùthaich. Chunnaic i na pólaichean bliadhnaichean mun robh guth orra a bhith ann, agus chunnaic i oifis bheag taobh a’ chladaich bliadhnaichean mun


[TD 67]

[Sanas]


[TD 68]

[Dealbh]
Grian air Eige ’s stoirm air Rùm

deachaidh e thogail idir. Chunnaic i dà phóla mhór chaidh chur ann an sin nuair a bha an <eng>cable<gai> ’ga chur eadar Uibhist is Barraidh.

Mun do dh’eug i dh’iarr i a corp a chur a nall o Eirisgeidh gu Uibhist ’s a thìolaigeadh air chùl an tighe as an robh i fuireach; bha seann-tobhta goirid dha ’n tigh, agus dh’ iarr i tìolaigeadh ann an sin. Ach thìolaig iad ann an Eirisgeidh i. Cha deach i riamh sìos air Dalabrog, no mu dheas na b’ fhaide na Gleanndail, cha deachaidh i null air a’ Chaolas gu Barraidh riamh. Bha tàlantan neònach aice, ’s cha chualas riamh a leithid san dùthaich.

[Sanas]


[TD 71]

[Dealbh]

Una Nic An Oig
AM MEASG NAN EIREANNACH

THA mi ’ga shaoilsinn gu math ladarna dhiom fhéin a dhol an clò mu àite ’s nach do chuir mi seachad ach cóig latha! Ach saoileam nach eil mi dad nas miosa na an t-Eireannach sin a chuir seachad seachdain aig Mòd an Obain an uiridh agus a sgrìobh earrann anns an <eng>Irish Times<gai> a h-uile Di-ciadaoin rè a’ gheamhraidh fo ’n cheann “Am faigh a’ Ghàidhlig Bàs?” “Chan fhaigh a’ Ghàidhlig Bàs,” agus mar sin. Cha robh aon eagal air Mairtín O Cadhain bruidhinn air an iomadh rud do ’n do mhothaich e agus thubhairt e rudan mu ar deighinn nach bu mhisde an ràdha, agus, is dòcha, corra rud nach bu chòir a ràdha. Ach eadar gach rud a sgrìobh e tha fios gun tug e dealbh gu math cuimseach do na h-Eireannaich air gnothaichean an Alba aig an ám so.

Tha Mairtín air fear de na sgrìobhaichean as comasaiche ann an Eirinn an diugh, agus tha e air duais an Oireachtais a chosnadh barrachd is aon uair le sgeul ghoirid. Is math is fhiach an duais so—ceud not—cosnadh, ach a thuilleadh air sin chan eil dòigh air nach e urram a th’ ann, oir tha sgrìobhaichean Gàidhlig cho pailt an Eirinn is a tha iad tearc an Albainn.

A thuilleadh air sgrìobhadh tha Mairtín ag obair ann an Earrann an Eadar-theangachaidh de ’n Dàil (’se sin Pàrlamaid na h-Eireann). Is e duine a th’ ann a dh’ fhuiling móran air sgath na h-Eireann agus a chreidimhean, agus dh’ fhàg sin a bhlàth fhéin air. Bha mi duilich nach robh e aig baile an uair a bha mi air mo chuairt. Bha e anns an Spàint agus bheir mi mo làmh nach robh a shùilean dùinte an sin nas mòth.

Chuir mi seachad greis de fheasgar aig coinneamh de ’n Dàil agus labhair aon duine fhad’s a bha mise an làthair—bha sin uair a thìde agus fichead mionaid! Chan eil fios ’am gu dé cho fada is a labhair e an deidh dhòmhsa falbh. Ach bha a’ choltas air gum biodh e a’ cur as an sin gus am fannaicheadh e leis an acras. Is ann agam a bha an truas ris an fheadhainn a bha a’ cur sìos le peann is


[TD 72]

[Dealbh]
Mairtín O Cadhain.

paipear gach lide a bha e ag ràdh oir bha e dol mar pheileir a bheatha. Gu fortanach cha robh gach cléireach ris an obair sin ach deich mionaidean, agus cuiridh mi geall gun do chuir iad fallas dhiùbh eadhon aig sin fhéin.

Mhothaich mi gu robh a’ mhór-chuid de na buill a bha làthair ’nam bodaich. Bha feadhainn dhiùbh ’nan cadal agus feadhainn a’ leughadh phaipeirean naidheachd agus feadhainn eile a mach ’s a stigh mar na fir chlis. Cha robh aon bhoireannach ann, an là ud co-dhiùbh. Ghnog fear air mo ghualainn agus bhac e mi bho bhith coimhead sìos tuilleadh is dìon. Chan eil fios agam carson, mur an robh eagal air gun cuirinn fo gheasaibh iad! Chan eil mi a’ smaoineachadh gu robh ’na bheachd gun cuirinn far an cainnte iad; ghabhadh e barrachd air mo ghnùis-sa gus sin a dheanamh. Tha meas mór aig na h-Eireannaich air a bhith a’ cainnt agus tha an deagh alt aig a’ mhór-chuid aca air an dearbh nì sin.

Tha meas aca mar an ceudna air sgrìobhadh ’nan cainnt fhéin agus tha e gu math soirbh leabhraichean a chur an clò oir tha an riaghaltas a’ toirt móran cuideachaidh do ’n t-seòrsa obrach so. Chunnaic mi ann am bùth, leabhraichean de gach seòrsa ach ’se thog m’ aire gu sònraichte na bha air na sgeilpichean de leabhraichean cloinne anns a’ Ghàidhlig. Bha leabhraichean beaga ann le dealbhannan airson phàisdean, leabhraichean airson chnapach; eadar-theangachadh de leabhraichean a tha aithnichte ann an iomadh cànain, agus leabhraichean sgoile air gach cuspair.

Chunnaic mi aon leabhar làimhe air <eng>Ethics<gai>, fo ’n cheann Eitici. Bha e gu h-iomlan an Gàidhlig. Ann an cuid de sgoiltean tha gach cuspair air a theagasg troimh ’n Ghàidhlig agus mar sin tha féill air leabhraichean làimhe de ’n t-seòrsa so. Ach is dòcha gur e am foclair an obair as motha agus as cudthromaiche a tha dol air adhart ann an saoghal na Gàidhlige am Baile Atha Cliath an ceartuair. Tha sianar dhaoine agus aon chléireach ag obair air an dràsda fhéin agus tha mi an dùil gu bheil triùir no cheathrar dhiùbh so ’nan sgrìobhaichean air an làimh fhéin. Dhiùbh sin tha an Dotair Tomás de Bhaldraithe. Tha Tomás ag obair gu cruaidh agus gu treibhdhireach as leth na Gàidhlige agus tha e a’ tòiseachadh a stigh. Tha sianar chloinne aige agus tha a’ Ghàidhlige aca uile ach aig Ciarán, am fear as òige. Chan


[TD 73]

[Dealbh]
Tomás de Bhaldraithe.

eil mi a’ smaoineachadh gu bheil cainnt de sheòrsa sam bith aig Ciarán fhathast. Tha balach beag eile aige, air ùr-thòiseachadh anns an sgoil is tha e a’ cumail a h-uile duine air ghogaireachd mu co-dhiùbh tha Beurla aige gus nach eil, ach ma tha i aige chan eil e ’ga bruidhinn agus tha e glé cheart. Cha robh a’ Ghàidhlig o thùs aig Tomás no aig a bhean ged is ì a tha an teaghlach a’ cleachdadh an còmhnaidh ’nan dachaidh.

A thuilleadh air a bhith ag obair air an fhoclair tha Tomás a’ teagasg Gàidhlig Eireannach agus Gàidhlig Albannach anns an Oilthigh agus tha e a’ cur ùidh ann an obair <eng>“phonetics,”<gai> cuspair air an d’ thàinig leabhar bho a làimh aig deireadh na bliadhna so chaidh. Ma thachras gun can thu facal a tha ùr dha, mar a rinn e mise a thaobh an fhocail “faoin,” dh’ fhaoidte gum bi thu ’ga ath-aithris dha gus an dubh d’ fhiaclan. Chan eil fada bho bha e air chuairt an Cinn-tìre a’ deanamh rannsachaidh air a’ chuspair so agus bha e air fear de ’n fheadhainn a fhritheil an co-chruinneachadh de luchd beul-aithris a bha an Steòrnabhagh an uiridh. Bha Daithi O h-Uaithne (Professor David Greene) an Steòrnabhagh cuideachd, agus bithidh cuimhne aig feadhainn air bho ’n bha e a’ teagasg an Oil-thigh Ghlaschu roimh ’n chogadh mu dheireadh. Tha cuimhne agam fhéin air fhaicinn aig cleasan Phortrìgh bho chionn beagan bhliadhnachan air ais agus chan eil air ach fhaicinn gus a chumail air chuimhne. Ach is dòcha gum bu chòir dhomh a ràdha gun cuala mi e an toiseach oir ge b’ e àite sam bì e cluinnear e mum faicear e ged nach eil e beag ’na cholainn. Tha lasgan mór gàire aige a chluinnear thar sheachd bealaichean agus sin

[Dealbh]
An t-Ollamh Daithi O h-Uaithne.


[TD 74]

[Dealbh]
Proinsías O Conluain.

a’ tighinn a mach á feusag mholach ruadh. Tha e air a ràdh mu Dhaithi gum bruidhinn e gu fiosrach air cuspair sam bith co-dhiùbh tha fios aige air dad mu dheighinn gus nach eil! An uair a chunnaic mise Daithi bha dotair Suaineach còmhla ris. Bha an dotair so air a bhuaireadh cho mór le Eirinn is gun tàinig e ann a dh’ aona sgrìob a chur seachad an latha air am biodh e ochd bliadhna deug thar fhichead. Nach math do fheadhainn a tha deanamh cuirm de dh’ fhàs sean! Còmhla riutha, a’ cumail ciùil riutha, bha Seumas O Horáin. Tha Seumas air leth math air seinn. Thog e m’ aigne fhéin leis an òran bhrèagha thiamhaidh sin, “Sliabh nam ban,” agus is ann bhuaithe-san a chuala mi (airson na ceud uaire, feumaidh mi aideachadh) an t-òran ainmeil sin <eng>Over the Sea to Skye<gai> anns a’ Ghàidhlig againn fhéin.

Aon fheasgar bha céilidh aig Muinntir na Gaeltachta. Is ann airson feadhainn as fìor Ghaidhealtacht na h-Eireann—feadhainn aig an robh a’ Ghàidhlig mar an cainnt mhàtharail—a bha a’ chuirm so, ach bha e ceadaichte dhòmhsa dhol ann. Bha mi an car de bhrionglaid an toiseach oir cha robh ri bhith ann ach Gàidhlig na h-Eireann air fad, agus chan eil agamsa dhith na bheireadh a’ phoit bhuntàta bhàrr an teine. Bha mi deasbaireachd ’nam inntinn fhéin mu gu dé dheanainn nam bruidhneadh duine rium (rud a bha mi cinnteach a dheanadh cuideigin) an uair a chuimhnich mi air na laoich a thug iad fhein á prìosan na Gearmailt leis a’ Ghàidhlig Albannaich! Ma bha e comasach dhoibhsan sin a dheanamh tha fios gun toirinn-sa mi fhein á cuirm Eireannaich leatha. Tha fios nach d’ rinn mi cho fìor dhona co-dhiùbh oir rinneadh mi ’nam Bhall Onorach de Mhuinntir na Gaeltachta agus fhuair mi cairt a’ dearbhadh sin. Bha seinn is ceòl fìdhle ann, dannsa is dealbh-chluich agus chòrd an oidhche glan rium. Bha mi air chéilidh anns an tigh aig Mairtín Sheridan oidhche eile. Is e duine air leth grinn a th ann am Mairtín. Tha e cho càirdeil, gasda, spòrsail ’s gun do bhlàthaich mo chridhe ris mun d’ fhuair mi aithne cheart idir air. Is ann san tigh aige a dh’ fhiach mi dé am blas a th’ air am poitín. Thainig an t-uisge beatha so a Connamara agus dh’ òl sinn e ann an tea dhuibh le siùcar air. Dh’ fhoighnich mi de ’n fhear a bha ri mo thaobh an robh esan ’ga òl idir agus fhreagair


[TD 75]

e nach ann airson òl a bha e ach airson glanadh a’ phent bhàrr nam ballachan. Ar leam nach robh e fada ceàrr.

Bhiodh e air leth dearmadach dhiom mur ainmichinn an so mo dheagh charaid, Proinsías O Conluain. Is ann a Armagh an taobh tuath na h-Eireann a tha Proinsías agus mar a dh’ éirich do iomadh Eireannach eile ’se h-ionnsachadh a rinn e air a’ Ghàidhlig, ach dh’ ionnsaich e cho math i ’s gu bheil dà leabhar air tighinn bho a làimh bho chionn ghoirid—“Sceal na Scannán” agus “Ar Scannán Fhein.” Cha robh e soirbh na leabhraichean so a chur an altan a chéile oir is e as cuspair dhoibh na “films” agus an eachdraidh an Eirinn. Tha Proinsías ’na bhall de Radio na h-Eireann agus chuir e pàirt de ar ceòl-ne an aithne do na h-Eireannaich an uiridh an deidh dha bhith aig a’ Mhòd. Tha e ag ràdh gun do chord na cuirmean so gu math ris na h-Eireannaich agus tha sinn an dòchas gun tig e gu Mòd na bliadhna so. Gu cinnteach bithidh fàilte roimhe, agus tha sinn an dòchas nach tig air a bhith dol a stigh air uinneig an tigh-òsda mar a dh’ éirich dha tràth air madainn àraidh san Oban.

Cha do dh’ fhiach mi ri chur an céill gu dé seòrsa baile a tha an Ath Cliath—chan eil clachan is crèadh ach an aon rud ceithir thimcheall an saoghal. Is ann an cridhe an t-sluaigh a tha an t-eadar-dhealachadh. Is sluagh blàthchridheach, coibhneil, càirdeil na h-Ath-Cliathaich is anns a’ cho-dhunadh cha chan mi ach “Barrachd eòlais.”

[Sanasan]


[TD 79]

Drochaid na Caoidh
Le IOMHAR.

FAODAIDH tu seasamh ré latha air Drochaid na Caoidh ag éisdeachd ri guileig a’ ghuilbnich ’s ri fuaim an uisge a’ cagair gu binn anns na linneachan: no faodaidh tu amharc air aodann nam mòr-bheann a tha ag éirigh air gach taobh de ’n ghlinn uaignich anns an eilean air nach bi ainm. Ach air ciaradh do’n fheasgar cha ghabh thu an rathad so. Tha cagailtean càirdeil far an dean iad do bheatha agus far am faod thu feitheamh ri éirigh na gréine. Gheibh thu fàilte ’s furan nan eilean—an spàin-adhairc agus an taobh as blàithe de’n teine. ’S chan e guileag a’ ghuilbnich no cagar an uillt no osnadh nam beann a chuireas eagal ort, ach gaoir tiamhaidh mnà ’s i caoidh.

Nach iongnadh leat mar a ni mnathan caoidh airson a’ chealgair, an fhir-fhuadain, an duine gun stéidh, a chionn ’s gu bheil e flathail ’na phearsa, gaisgeil ’na ghiùlan, no theagamh deas gu bradan a thoirt a linne no ruaig a chur air an damh chròiceach. Bha a’ cheart smuain aig Mòrag Nic Illeathain ’s i ’na suidhe aig a gealbhan fhéin, a sùilean air toit na mòna a bha ’g éirigh gu na tarsannan. Trì bliadhna o’n a thainig crìoch air a’ chogadh san Fhraing, ach cha do thill Ailean, a céile—Ailean a thilg uaith’ an corran airson a’ chlaidheimh—Ailean a’ chridhe aotrom, na coise siùbhlaich, ’s na sùla mireagaich daonnan ri spòrs. B’e an aon ám nach b’fheàrr air gealladh na air dèanadas e oidhche gheamhraidh nuair a thogadh e an fhiodhall bhàrr a’ bhalla ’s a chuireadh e air ghleus i, ’s a chluicheadh e seana phuirt nan eilean, fhad ’s a bhiodh Mòrag a’ snìomh ri taobh an teine.

Ach cha do thill Ailean agus ’s ann air Mòrag ’s air Màiri, a nighean, a thuit obair na croite—Mòrag nan sùilean gorma air am biodh aoibh an comhnuidh, agus Màiri le suaip ri h-athair ’na sùilean agus a chridhealas ’na nàdur. Fad làithean goirid a’ gheamhraidh ghiùlain iad an fheamainn an craileagan do’n chroit agus san oidhche, ri solus a’ chrùisgein, bha iad ri càrdadh ’s ri snìomh. San earrach thionndaidh iad an fhearann leis a’ chois-chruim agus gheàrr iad mòine sa’ bhlàr.

Air feasgar aig deireadh an fhoghair, bha Mòrag ’na suidhe ri taobh an teine, sgìth le saothair an latha, ’s i beachdachadh air làithean a bha seachad ’s air bliadhnachan a bha ri teachd.

“A Mhàiri,” ars ise, “Chan ann an tigh do mhàthar bu chòir dhut a bhith ’sniomh, agus Alasdair Caimbeul leis fhéin thall an Grianan. ’S math am fearann a th’aige ri cois Allt na Teangaidh, ’s càite eile am faighear sealladh cho brèagh air Stafa no air Lunga no air A’ Bhac Mhór?”

“Cho fad’s a tha sibh-se leibh fhéin, cha phòs mise,” fhreagair Màiri.

“O” arsa Mòrag, “nach mór am beud nach eil t’athair aig an tigh. ’S è bha sunndach mu’n tigh. Cha robh a leithid air cur port air an fhiodhall aig an fhaidhir Mhuileach no an tigh-osda sam bith eadar Lathurna ’s a’ Ghalldachd. Bhiodh na deòir air do


[TD 80]

shùilean ’ga éisdeachd a’ cluich ‘Eudail mo chridhe tha mi seòladh, a’ seòladh,’ ach dh’fhaoidte gun till e fhathast mun tig sneachd a’ gheamhraidh.”

Mo léireadh! ged a thàinig an t-sneachd, cha tàinig Ailean, ach ’se chualas naidheachd dhròbhair Ghallda gun do chluich Ailean am port mu dheireadh. Co-dhiùbh, a’ suidhe ri taobh a gealbhain air oidhche fhada gheamhraidh bha Mòrag air ais anns na seann làithean, agus aig deireadh gach sgeòil ’s e bhiodh ann:—

“Ach bha sin mun deach Ailean thairis do’n chogadh,” no “Bha sin an deidh do dh’Ailean togail air do’n Fhraing le òrain ’s le ’chlaidheamh.”

Ach biodh sin mar a bhà, an toiseach an earraich, chuir Domhnall MacPhàil an céill an gaol a bha ’na chridhe, agus rinn Mòrag éisdeachd nuair a chagair e na facail ’na cluais. Dhùisg iad òran ’na cridhe fhéin. Dhìochuimhnich i Ailean nam port aotrom, agus cha robh air chuimhne ach an obair ghoirt agus na bliadhnaichean fada fàsail a bhiodh roimpe ’s i leatha fhéin.

B’ i sin a’ bhanais a bh’aig Mòrag ’s aig Màiri ann an eaglais Chill-fhianain, agus cuirm nach robh a leithid ann an sabhal mór Chill-Eadhrain. ’S ged a bha iad as gach ceàrn de’n eilean, cha robh ann leithid Dhomhnaill MhicPhàil mur b’e Alasdair Caimbeul fhéin. ’S mur b’ann aig Màiri cha b’ann aig t’éile bha sùil no cas a dhannsadh cho sunndach ri feadhainn Mòraig. Ma bha ’sùilean ro dheàrrsach có ghabh aire? ’S ged a bha ’n loch ’na chobhragach gheal le gaoith chruaidh a’ Mhàirt a bha rànaich mu na ballachan, có chuala sin?

An teis mheadhon na cuirme thainig fear-turuis an rathad. Bu truagh a choltas ’s bu bhochd a bha e air a chur air le cleòca fada agus seana bhonaid Ghaidhealach. Leig e a chudthrom air an ursainn, ach bha fàilte ann dha sa’ chuideachd agus àite-suidhe aig ceann ìosal a’ bhùird. Chuir e an t-seana fhiodhall a bh’aige fo ’chleòca làimh ris an ùrlar. Nuair a thainig crìoch air itheadh ’s air òl, ghlaodh Domhnall MacPhàil ris a’ choigreach:

“’S ann agad tha na corragan fada airson pìobaireachd no fìdhleireachd. So, mo laochain, thoir dhuinn am port as mireagaiche th’agad.”

Gu dearbh b’iad sin na puirt mhireagacha thug am fear-fuadain dhaibh, a’ cur lùths ’nan casan agus sunnd ’nan cridheachan, agus bha gach aon ag ràdh:

“Cha chualas a leithid de cheòl sa’ ghleann o’n a dh’fhalbh Ailean Mac Illeathain.”

Dhùisg an ceòl smuaintean ann an inntinn Mòraig. Dh’fhàs i anabarrach sàmhach, agus chùm i a sùilean air an fhìdhleir ’s e ’na shuidhe ann an cùil dorcha. Mu dheireadh ghabh iad tàmh rè tamaill, ’s chaidh an t-slige-chreachainn mun cuairt. ’S ann an sin a fhuair iad a mach gun d’fhalbh am fìdhleir gun fhios daibh. Gu dearbh bha e aig an ám sin fhéin fada air an rathad do Ghrianan, a cheann ìosal


[TD 81]

ris a’ ghaillinn ’s gun ach aon smuain ’na cheann—leabaidh fheòir am bàthach a fhuair e iomradh air.

Nach iongnadh leat corr uair mar a thig samhchair air fearas-chuideachd ’s cridhealas gun fhios carson? ’S ann mar sin a bha e an sabhal mór Chill-Eadhrain agus fad mionaid cha chualas ach glaodh tiamhaidh na caillich-oidhche agus srann oillteil na gaoithe. Aig a cheart ám, chuala Mòrag ceòl binn nan teud ’na cluais. B’e so rìgh nam fìdhleir a bha ’cluich, agus chuir an t-séisd a bh’aige an fhuil as a h-aodann.

Bha e mar gu robh a’ ghaoth fhéin a’ seinn nam facal:

Eudail mo chrìdh’, gur trom leam mo thàladh,
Le stàilinn air leis is le targaid fo ’m cheann;
Eudail mo chrìdh’ gur bochd bhios mo dhùsgadh,
Le bruadaran faoin’ air na làithean a bh’ann,
Eudail mo chridhe.

Leum i air a bonn is thilg i uaipe làmh Dhomhnaill a bha air a guaillean. Thilg i fosgailt’ an dorus ’s ghlaodh i gu h-àrd ris an dorchadas, a guth air a ghiùlan air sgiathan na h-oidhche:

“Ailein, Ailein, till air ais, till air ais. ’S i Mòrag tha ’gad ghlaodhaich . . . . Tha thu aig do sheana chleasan, ach tha mi ’gad fhaicinn a’ falach anns na sgàilean . . . . ’S math tha fhios agam gur tù th’ann, oir ’s e do phort fhéin a bha thu cluich, ’s till air ais. . . . . ’S mór an eucoir a bha mi a’ deanamh ort . . . Bha mi cho fadalach, aonarach, ’s cha robh thu tighinn.”

Ach cha robh freagairt ann. Air an ath-mhadainn fhuair iad corp an fhìdhleir ’na laighe air beul sùgha an lùb an t-srutha ri taobh an rathaid. Thiodhlaic iad e làmh ris an drochaid air nach d’amais a chasan anns an dorchadas, oir dhaibh-san a chladhaich uaigh, cha robh e ach ’na fhear-fuadain. Ach cha robh fois an cridhe Mòraig agus anns na seachdainean a lean, bha i daonnan r’a faicinn a’ coiseachd air ais ’s air adhart faisg air an drochaid. Thainig a’ chrìoch oirre san ám san robh na feadagan a’ neadachadh air ìochdar a’ ghlinne, agus mar a bha ceart, dh’fhàg iad i ’na cadal suain sa’ chladh an cois na mara.

Ach air a shon sin, cha teid thu seachad air Drochaid na Caoidh air do’n anmoch tuiteam, ’s chan e guileag a’ ghuilbnich no torman an uillt, no ospag oiteig na h-oidhche, no osnadh nam beann idir a chuireas eagal is bròn ’nad chridhe. ’S e tuireadh mnà a’ caoidh—a’ caoidh fìdhleir bochd, gun dachaidh, gun ainm, a bhris cridhe mnà le òran nach do chluich e riamh ’s nach b’aithne dha riamh.


[TD 83]

“Beatha agus Bas”
Le ALASDAIR IAIN MACASGAILL.

BHA geamhradh na bliadhna seachad, ach ged a bha an cruthachadh a’ tighinn fo bhlàth cha robh lionn-dubh an spioraid fhathast air traoghadh air falbh. Ged a bha ana-cothrom air an corp a bhriseadh car greiseig, bha an inntinn fhathast a’ riagail air raointean a’ mhic-meanmna, agus a’ breabadh an aghaidh a’ chuingealachaidh a bha anfhannachd na feòla a’ cur oirre.

Ach nach bu mhath tomhas bheag fhéin de chothrom a nis, agus dùmhlachd nan dùilean seachad? Bha mo sheanair, co-dhiùbh, le feallsanachd an fhéin-fhiosrachaidh air mhire, a’ deanamh gàirdeachais a’ faicinn an fheòir a’ fàs gu h-ùrair, uaine. Bha esan a’ streap ris a’ cheithir-fichead agus a deich, agus, bròinean, air a léireadh leis an t-siataig, ach bha a spiorad fhathast togarrach, ged a bha na cnàmhan crùbte, piantail. Cha b’e sin dhomh fhéin e, òganach a’ mheadhoin-latha, a nis a’ blasad air searbhachd dìth-slàinte agus fhathast gun cho-chòrdadh eadar iarrtasan an spioraid agus do-chaochlaidheachd an fhreasdail.

Bha sinn le chéile an là ud ri fasgadh an tighe, a’ sireadh adhartais as a’ bhoillsgeadh gréine a bha cho fialaidh, drileanach, a’ taomadh mu ’r timcheall. Cha b’ ann ’na thàmh a bha am bodach, oir cha b’ e sin am port a thigeadh air ma bha e air chothrom idir; á doimhneachd na cuimhne agus á geur-fhairsingeachd a’ mhic-meanmna bha cur seachad a’ chabair-sùich, àbhachdas, fiosachd, agus dà-fhradharc, gu siùbhlach air a theanga. Ach leis an fhìrinn onarach innseadh, cha robh ach mo leth-chluas ris an t-sùgradh so; bha m’ inntinn le dubh-fharmad air sgéith còmhla ris na h-eòin a bha cho aotrom aighearach a’ baoth-chluich san iarmailt, agus bha mo shùilean air a’ phiseig, ceithir sheàrrte gu sùmhail, sona anns a’ ghréin an deidh a làn dhìnneireach. Nach ann aig na brùidean a bha an dà là, saor bho bhruaillein taoirsinneach na h-inntinn?—sin dìreach an smuain a bha a’ cumail beagan cagnaidh rium as an ám.

“Bhitheadh na seana bhodaich a’ faicinn gu leòir roimh a’ mhithich,” bha sraon aig mo sheanair, a smiogaid crom air a dhùirn paisgte air bàrr a’ bhata, agus a shùilean a’ tolladh fairsingeachd na mòintiche f’ a chomhair, “agus cha b’ ann tric nach dearbhadh ruith na bliadhna gu robh fàth air choir-eigin aig bonn a’ mhanaidh. Na dh’ innis mi dhut riamh mu dheighinn banais an Taobh Siar? Abair thusa nach robh dìth bainnse!—bha ith is ceòl, dùirn is òl, mar a b’ àbhaist, ach ann am marbhan na h-oidhche nach ann a chualas an t-slacadaich neo-àbhaisteach air an t-sitig mu cheann an tighe. Thuit sgleò air a’ chuideachd am prioba na sùla. Dh’ éisd iad. Sud e rithist—agus a rithist—agus a rithist. Bha na mnathan a stigh a nis an àirde na teasaich, ach ged a bha treun-fhear na dhithis a’ sìor chuartail an tighe, anail beò chan fhac’ iad a mhìnicheadh an tartair mhì-chneasda ud.”

Anns na facail, agus mi a nis a’ deanamh barrachd éisdeachd, a’ feitheamh an fhuasglaidh, sud eun beag gu h-obann ’nam fhàire thall


[TD 84]

taobh na bàthcha, agus, gun bheathach beò eile ’na ghaoith cho fad agus a chithinn, ghabh e bràigh air bothan nan teallaichean agus, sealbh a bheannachd, a steach do sheòmar mo sheanar leis mar pheata uain a’ dèanamh air a’ bhotal bainne. Bhriosg mi-fhéin ach bu luaithe na sin a’ phiseag, ged a bha mi mionnaichte gu robh i ’na cadal; thug i cruinn-leum aisde agus a steach air sàil a’ chobhartaich air ball i. Cha tug am bodach an aire idir, agus fìor ruith aige nis air eileamaid nan Siarach. Dh’ éirich mi-fhéin air fàth, agus chuachail mi a steach; cha robh cus spàirn orm, oir cha do bhuail e fhathast mi gum bitheadh e ro-dhuilich réite a dhèanamh a stigh—nach robh sgiathan aig an eun agus aonach mhath cothrom a thoirt dhaibh, agus co-dhiùbh, agus co-dhiùbh, nach robh mi cha mhór air an sàil?

Cha robh mi anns an dorus ceart nuair a thachair a’ phiseag rium, agus an t-eun ’na chlod air sgòirnean aice ’na beul. Thug i sùil thapaidh orm as an dol seachad, agus is ann oirre fhéin a bha durraghan na moit cuideachd. Sheas mi fann ’ga coimhead. Cha robh smid agam a chanainn. Cha do chòrd an gnothach rium gu cinnteach, ach dé math ionnsaigh a thoirt air a’ phiseig bhochd nach robh ach a’ coimhlionadh a gnè?—agus co-dhiùbh chuir an sgiorradh obann mì-shuaimhneas orm air nach b’ urrainn mi an dràsda eachdraidh a dhèanamh.

Liùg mi air ais. Bha mo sheanair fhathast a’ sgioblachadh na sgeula; cha do dh’ fhidir e a’ falbh mi. Leig mi mi-fhéin a rithist do ’n chathair, agus mar gum mothaicheadh esan cho fothaileanach agus a bha mi, chuir e leth char sa’ bhata agus thionndaidh a cheann an taobh a bha mi. “Bheil fhios agad dé a fhuair iad aig ceann an tighe an ath mhadainn nuair a ghlasaich an là?” dh’ fhoighnich e, agus fiamh a’ ghàire a’ cluich air aodann. “Gu dearbh, chan eil,” arsa mi-fhéin. “Fhuair, matà, ròn marbh ged nach robh uisge na b’ fhaisge na leth-mhìle. Cha b’ e am manadh a b’ fheàrr a bha ann idir, agus a bheil fhios agad air a so, an ceann na bliadhna . . . .”

Cha chuala mi an còrr. Chaidh mi dìreach ann an ceò. Thall taobh na bàthcha chunnaic mi a’ phiseag a’ cluich le cairbh an eòin. Dhùin mi mo shùilean agus thòisich mi ri smaoineachadh.

[Sanas]


[TD 86]

Balach Dhòmhnaill Ghuirm

MA bha càch mór is e bha mór Dòmhnall Gorm, agus ged bu ro-phailt Dòmhnallaich mu thuath ’s mu dheas is ann an Dun Tuilm a bha a’ ghrian ag éirigh, oir b’e Dòmhnall Gorm bu rìgh air càch uile; agus an geamhradh a bha so agus e fhéin air fàs sgìth de gach ceòl is cuideachd, agus de gach cur-seachad is fearas-chuideachd, chuir e uime sean trusgan giobach a dh’ ith na laomainn, agus a dheanadh bodach starraig gu bac, agus cha robh ach gum feumadh gillean caola, dubha Throndarnais falbh leis agus a chur air tìr air a’ Mhòrrair far an d’fhàg iad e gun dad a fhios aig daoine có a bha ann na cait ás an tàinig e na cà’n robh e dol, agus e gun ainm gun urras ’nam measg; agus chùm thu ort, a laochain, gus an d’ ràinig tu an tigh-mór a bha so, agus a steach leat gun chòir gun chead iarraidh, agus an uair a nochd thu suas cha robh ach éubhach gu h-àrd-ghuthach aithghearr, “A bheil am balach a stigh?” Cha robh fhios aig an luchd-baile bha so nach robh an t-adhar an impis tuiteam, agus an uair a chunnaic iad mar a dh’fhàs bean-an-tighe dearg leis an tàmailt lùigeadh iad gun sluigeadh an talamh iad is gun tilgeadh e an àirde a rithist iad, agus arsa ise,

“An tà, a chreutair gun mhodh gun nàire, is tù a chaill do chiall ’s do mhothachadh gu h-iomlan! Mur be aon bheagan domh’ is tu air talamh na Crìosdachd, leiginn-sa coin a’ bhaile annad.”

“‘Eiridh tom,’” arsa Dòmhnall, “‘air uisge balbh’; ach co luath agus a thig am balach dachaidh canaidh sibhse ris gun robh am buachaille an so an tòir air;” agus gun an còrr a bhith eatorra, facal mór na beag, thug Dòmhnall Gorm am blàr-a-muigh air, agus thug e na buinn di ás.

An uair a thill fear-a’-bhaile agus a dh’ innis a bhean dha mar a thachair cha chumadh an t-arm dearg e ach is ann a dh’ fheumadh e bhith falbh le gearran air a dheagh uidheamachadh an taobh a thug an coigreach aig a bhean aghaidh, agus cho luath agus a thainig e suas ris chuir na fir brod na fàilte air a chéile, agus chaidh am Mòrraireach an lethsgeul a bhaile; agus thill iad chon an tighe mhóir is Dòmhnall Gorm air muin an eich is am fear eile ’na ghille aige!

Cha robh fhios aig bean-an-tighe dé a chanadh na dhèanadh i, agus i air a thoirt o chainnt leis a mhì-choltas, ach is e a thuirt fear-an-tighe rithe:

“Nach eil fhios agad gur h-e Mac Mhic Ailein an gille-tòin aig MacDhòmhnaill; agus nach eil fhios agad gur h-e MacDhòmhnaill ‘Buachaille nan Eilean’”?

SCARPACH.

[Sanas]


[TD 89]

An Sgeilp Leabhraichean

Irisleabhar Ceilteach, Leabhar 11, Aireamh 3
(<eng>343 Belsize Drive, Toronto 12, Canada.<gai> $2.00 no 15/- sa’ bhliadhna.)

Tha Gairm agus Irisleabhar Ceilteach anns na co-aoisean, agus bu mhath leinn gu ruigeadh iad aois mhór le chéile.

’Sann a’ sìor fhàs nas fheàrr a tha an Irisleabhar Ceilteach. Tha sinn fhìn de’n bheachd gur h-e gnothach cugallach a th’ann ràitheachan no paipear a chur an clò ann an grunn chànainean, ach tha an Irisleabhar a’ cleachdadh Gàidhlig na h-Albann is na h-Eireann, a’ Ghàidhlig Mhanainneach, Cuimris, Breatnais, agus corr uair, Còrnais. Anns an àireamh so a tha fo ar comhair gheibh sinn Ioan ap Siencyn a’ sgrìobhadh mu staid na Cuimris anns a’ Chuimrigh aig an là-an-diugh; tha Kerlann a’ toirt dhuinn fichead seanfhacal am Breatnais, le eadar-theangachadh gu Beurla; tha Pádraig ó Broin ag eadar-theangachadh aon de na dánta grádha Eireannach; tha litir ann a Eirinn o Mháirtín O Direáin; agus òran Manainneach bho Eoin McComas. Tha Monsignor P. J. Nicholson a’ sgrìobhadh am Beurla mu’n Ollamh ainmeil Alasdair Mac Ghilleathain Mac na Ceàrdaich; tha dà òran gasda ann a thruis Calum Iain MacLeòid an Albainn Nuaidh; is tha araon rosg is bàrdachd ann bho ar caraid Donnchadh Mac Dhunléibhe. Is leugh sinn anns an àireamh roimhe so eachdraidh Iain Ruaidh MhicDhùghaill, air a h-innse gu snasmhor leis an Ollamh Domhnall Seumas MacLeòid.

Guma fada beò sibh, thall an Toronto, is ur màileid is ur sporan làn. Gheibh luchd leughaidh anns an rìoghachd so Irisleabhar Ceilteach ma chuireas iad 15/- a dh’ionnsaigh Dhomhnaill Mhic Phàil, <eng>98 Dochfour Drive<gai>, Inbhirnis.

RAITHEACHAIN AGUS IRISEAN EIREANNACH

Tha fhios gu bheil cuid de ar luchd leughaidh a chuireadh a dh’iarraidh cuid de na h-irisean so, ach fios a bhith aca air a’ phrìs is air an t-seòladh.

AR AGHAIDH. Coláiste na h-Ollsgoile, Gaillimh, Eire. (Tha am mìosachan so a’ cosg 5/- anns a’ bhliadhna.)

DEARCADH. 3, Cearnóg Thuaidh an Choláiste, Belfast, Eire (Mìosachan, 4/6 sa’ bhliadhna.)

FEASTA. 14, Cearnóg Pharnell, Baile Atha Cliath, Eire (Mìosachan, 8/- sa’ bhliadhna.)

INDIU. 29, Sráid Uí Chonaill Ioch., Baile Atha Cliath, Eire. (Paipear-naidheachd seachdainneil, 17/6 sa’ bhliadhna)


[TD 90]

AN T-ULTACH. 22, Faithche Bhadalaí, Baile Munna, Baile Atha Cliath, Eire (Mìosachan, 3d gach mìos.)

COMHAR. 44, Sráid Chill Dara, Baile Atha Cliath, Eire (Mìosachan, 7/6 sa’ bhliadhna.)

DEIRDRE. 11, Sráid an Rí, Baile Atha Cliath, Eire. (Ràitheachan, 9d gach ràith.)

’Se leabhar do na mnathan a tha so, le deilbh, sgrìobhaidhean air aodach is còcaireachd, is gnothaichean mar sin.

R. McT.


<eng>“The Masque of Edinburgh,”<gai> le Robert Garioch. 2/6. <eng>“Cokkils,”<gai> le Sydney Goodsir Smith. 2/6. <eng>“Lines Review,”<gai> Deas. le Alan Riddell. 1/6.
(Uile clo-bhuailte le MacDhomhnaill, Dun-éideann)

Mus cuir mi an céill smuain no dhà air na trì leabhraichean so, bu chòir dhuinn, tha mi a’ smaoineachadh, facal no dhà a ràdh mu Chalum MacDhomhnaill, a chlo-bhuail gach aon aca. Chan eil teagamh sam bith nach eile a’ deanamh obair da-rìreabh ann a bhith a’ toirt gu soluis latha litreachas nach biodh clo-bhualadairean eile ro dheònach a ghabhail, a mhàin airson nach eil e airgeadach. Nuair a chaidh <eng>“Lines Review”<gai> a chur air bonn cha robh aon leabhar an Albainn a bha a’ saothrachadh ri bàrdachd a chumail ri beulaibh an t-sluaigh, ach a nis tha dhà ann co-dhiùbh, e fhéin agus an <eng>“Saltire Review,”<gai> agus an dràsda ’s a rithis tha leabhar no dhà—mar <eng>“Windfall”<gai>—’ga chur a mach. Bu dheagh chòir dhuinn taing a thoirt do’n Domhnallach airson an oidhirp a tha e a’ dèanamh.

Agus a nis, feumaidh mi a ràdh nach eil an àireamh so de <eng>“Lines Review”<gai> cho math ’s a dh’ iarrainn. ’Se bàrdachd a’ chuid mhór a th’ann, ach ’nam bheachd-sa chan eil e idir cho cothromach is a shùilichinn bho na h-ùghdairean a sgrìobh e. Tha òran ann le Tormod MacCaoig, <eng>“Self Ambush,”<gai> nach eil mi a’ tuigsinn idir, ged a rinn mi mion-sgrùdadh air, is chan eil òran Shaun Fitzsimon a’ còrdadh rium idir. Is deagh chaomh leam am pìos bàrdachd a th’aig W. Price Turner. ’Se bàrd ealanta a th’ann, le sùil agus cluais gheur, ach chan eil ’na chomas am mac-talla sin dh’fheumas an fhìor bhàrdachd. Chan eil agam idir mu dheighinn òran MhicDhiarmaid. Tha <eng>“An Island and Seals,”<gai> le Seòras Bruce, glé mhath ann am pàirtean, ach car briste aig a’ cho-dhunadh.

Chan eil ach naoi òrain anns an leabhran <eng>“Cokkils”<gai> le Sydney Goodsir Mac a’ Ghobhainn. Tha esan air ainm a dheanamh dha fhéin araon an Sasuinn agus an Albainn. As an leabhran so, thaghainn a’ cheud dà òran, <eng>“Cokkils”<gai> agus <eng>“Journey’s End,”<gai> ged nach eil deireadh <eng>“Journey’s End,”<gai> cho math ris a’ chòrr. ’Se òrain gaoil a tha annta gu léir, is bithidh mi a’ smaoineachadh aig amannan gum bu chòir do’n ùghdair oidhirp a thoirt air cuspairean eile. Co-dhiùbh na co-as, nuair a tha Mac a’ Ghobhainn air àrd a mhic-meanmna, tha a bhàrdachd milis is làidir, agus tha ’na chomas ruighinn air “deòirean nithean,” mar a dh’fheumas gach uile bhàrd a bhiodh sònraichte anns a leithid so de bhàrdachd.

Thug <eng>“The Masque of Edinburgh”<gai> gàireachdainn gu leòir orm, chan ann a mhàin anns an dealbh-chluich fhéin, ach anns na th’aig an ùghdair ri ràdh eadar na comhraidhean, mar a tha:


[TD 91]

<eng>“Pseudo-Roman military music is heard getting nearer and, of course, looder. A kenna whit it suld soon like, but neither will ony of the audience either. Or if ony o them happen to ken, we’ll be muckle obleeged fir to be pitten wise and we’ll hae the right music fir the neist performance.”<gai>

’Se fealla-dhà thaitneach a tha anns a’ Mhasque so. Tha e dìreach mar bhruadar—le Ròmanaich, Iain Knox, Màiri Bànrigh na h-Albann, Jenny Geddes, is móran eile a’ ruith air ar beulaibh gun fhios co as a thàinig iad no càite bheil iad a’ dol.

Tha e furasda ri fhaicinn gu bheil déidh aig an ùghdair air Dun-éideann, ach chan eil e idir dall do ana-bheusan a’ bhaile—fuairead is pròis cuid de dhaoine:

<eng>“Owre-valued Edinbro, you cauld-kale toon
thit glowres doon her nose.”<gai>

Anns a’ chluich tha Gaidheal a tha air a thighinn do Dhun-éideann airson maighstir-sgoile thoirt a mach, is chan eil teagamh nach eil Raibeart Garioch ag ràdh móran a tha ro-fhìor mu dheighinn. Co-dhiùbh, leughaibh an leabhar so—bheir e móran gàireachdainn oirbh.

IAIN MAC A’ GHOBHAINN.


<eng>The Painted Men, <gai> le T. C. Lethbridge.
(Clo-bhuailte le Andrew Melrose, 16/-)

Tha an leabhar so mu dheighinn nam Piocach ann an Alba—an eachdraidh mar a chuireadh ri chéile i le Mgr. Lethbridge bho na seann làraichean a chladhaich e air feadh nan Eileanan a Siar agus Mór-thir Alba gu léir. Tha e a’ cumail a mach gur iad na Piocaich an fheadhainn aig an robh seilbh air an dùthaich so bho’n bhliadhna 297—gur e seòrsa de Ghàidhlig a bh’aca agus gur iad a thog na bruthan (neo <eng>brochs<gai>) agus dùin air feadh an taobh siar. Tha sin math gu leòir dhuinne, ach chuala sinn feadhainn as fheàrr fios ag ràdha gu bheil Mgr. Lethbridge, air uairean a’ dol thar crìochan na fìrinne.

Coma có-dhiùbh, tha am fear deasachaidh fhéin ag aideachadh nach e brod neo brìgh na h-eachdraidh a tha fa-near dha—ach leabhar tlachdmhor a chòrdas ris an fheadhainn aig a bheil ùidh gun eòlas air a chuspair. ’S e sin dìreach an dearbh leabhar a thug Mgr. Lethbridge dhuinn—leabhar a tha cho inntinn-thogarrach ri noval. So an seòrsa sgeulachd a tha aige dhuinn . . . .

Ann an aon àite fhuair e cnàmhan boirionnaich a chaidh a thiodhlacadh bho chionn còrr agus mìle bliadhna. Bha an ceann air a ghearradh dhith agus, a réir Mgr. Lethbridge, bha so a’ ciallachadh gur e buidseach a bh’innte. Ach bhon a bha i air a tiodhlacadh an taobh a stigh de chrìochan a’ bhaile cha robh an gnothaich coltach ri buidseachd agus rinn Lethbridge an tuilleadh rannsachaidh. Lorg e gu robh cruachan na caillich air a mhilleadh gu dona leis an lòinidh agus b’e an co-dhùnadh chun an tainig a gu robh so ’ga fagail crosda agus gun deachaidh an ceann a sgailceadh dhith an deidh a bàis air eagal agus gun tilleadh a manadh a chur dragha air muinntir an àite.

Tha an leabhar làn le sgeulachdan de’n t-seòrsa so a tha a’ deanamh eachdraidh nam mìle bliadhna soilleir beòthail dhuinn.

F. McD
