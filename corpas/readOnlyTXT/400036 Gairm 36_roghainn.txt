[TD 299]

Air An Spiris

AN turus so tha Gairm còrr agus mìos air deireadh, rud nach do thachair riamh roimhe. Thachair so a chionn agus gu robh sinne cho trang le chéile ri ar n-obair làitheil agus nach robh rian againn coinneachadh gus an clò a dheilbh sinn fhighe.

Tha e duilich uaireannan do ar luchd-leughaidh a thuigsinn cho trom agus a tha an obair a tha co-cheangailte ri ràitheachan de’n t-seòrsa so. Chan e gu bheil sinn a’ gearain, oir tha an tlachd a tha sinn a’ faotainn gu tric nas motha na’n tàire. Ach tha aon dòigh anns bu toil leinn cuideachadh iarraidh air ar leughadairean….

Mar a tha na bliadhnachan a’ dol seachad, tha e a’ fàs caran nas dlighe dhuinne luchd-sgrìobhaidh ùr a lorg, agus, mar a tha fios agaibh, riamh bho thòisich sinn, tha sinn air a bhi strì ri Gairm a chumail ùrair, beòthail.

Tha sinn daonnan a’ bleideachadh nan càirdean air am bheil sinn eòlach, gus am bheil iad buailteach fàs leamh dhinn—ged nach d’ thuirt duine sin rinn fhathast an clàr an aodainn. Agus tha sinn a’ dol rud-eigin ’nar bodaich—an cunnart lorg a chall air sgrìobhadairean òga a tha ag éirigh suas.

Sin far an urrainn dhuibh-se ar cuideachadh. Ma tha sibh fhéin de ’n ghinealaich sin mu dheireadh, cuiribh thugainn sgialachd no bàrdachd no eile bho àm gu àm. No mas aithne dhuibh duine de ’n ghinealaich sin cuiribh thugainn an t-ainm agus ni sinne an iarraidh.

Chan ìongnadh ged a bhitheamaid a’ dol ’nar bodaich! Tha an àireamh so a’ co-dhùnadh na naoidheamh bliadhna de Ghairm. Tha naoi bliadhna bhon a thuirt sinn ruibh—“Bheir sinn dhuibh co-dhiùbh dà bhliadhna de ràitheachan ùr Gàidhlig….” A nise, air starsach na deicheamh bliadhna tha an aon fhonn againn.

Chan eil sinn a’ deanamh uaill as Gairm a chionn gun do mhair e na b’ fhaide na bha dùil aig móran. Is ann a tha sinn taingeil dhoibhsan a rinn so comasach. Iadsan a sgrìobh sgrìobhaidhean. Iadsan a reic na ceudan àireamh. Iadsan a cheannaich agus a leugh.

Aig deireadh aon bhliadhna agus aig toiseach t’ éile, tha sinn a’ toirt taing dhaibh sin uile, agus ’gan sparradh chun a’ bharrachd dìchill.


[TD 301]

Falach-Fead
MARTAINN IAIN MACDHOMHNUILL

“AON, a dhà, a trì—Calum Mac-a-Rìgh.”

Bha duanag a’ chlainn bhig ag èaladh a-nuas troimh shàmhchair nan sràidean gu meadhon a’ bhaile. Cha robh ann fhathast ach bial a’ chomha-thràth ged a bha a’ ghrian air cromadh bho chionn còrr is uair a thìde. Bha na tighean-seinnse dùinte is pàitearan na Sathurna air sgaoileadh. Is gann gu robh duine air an t-sràid a niste ach fear a bha ’na shuidhe an uinneig a’ bhùidseir, a chasan sìnte bhuaithe a’ cumail taice ris is e a’ rùrach a phòcan airson maidse a lasadh a phìob a bha a’ crochadh air éiginn ri a bhilean. Dh’ fhairtlich so air mu dheireadh is stob e a’ phìob ’na phòca agus lean e air troimh ’n t-sràid, smùid aig air òran le guth liotach na daoraich.

Esan, fear no dhà dhe leithid a’ dèanamh air dachaidh agus na cailleachan àbhaisteach air tòir ceann-tuaileis a chumadh faobhar ri ’n teanga airson seachdain eile.

Air a’ chnoc shuas bha a’ chlann cruinn aig ceann sràide fo làmpa nach robh fhathast ach gann a’ fàgail tuar buidhe air an gnùisean san eadar-sholus. Bha an aimhreit a’ dol air adhart a bha an còmhnaidh an cois taghadh an fhir-lorg mun d’ reaghadh iad g’ am falach a rithist. Cha robh iad ann ach mu dheichnear, a’ mhór chuid mu ochd bliadhna a dh’ aois.

Ach beagan shlatan bhuatha bha fear ’na sheasamh, ’na aonar; balach a bu shine na càch. Gun teagamh cha robh e móran na bu mhotha na iad, ach bha e dèante seach iadsan; agus a réir a’ choltais cha robh e a’ gabhail suim dhe ’n argamaid. Bha e a’ feitheamh: ’s dòcha gu robh e ag éisdeachd ri duan na misge a chluinnte thar othail nam balach nuair a bhitheadh e a’ ruigheachd fhìor-àirde.

An teis-meadhon a’ chnap chloinne, na b’ àirde na càch, a falt buidhe a’ deàrrsadh, bha nighean is i gu dian ag òrdachadh ’s a’ càineadh. Mu dheireadh thall fhuair i a cead fhéin, oir sgap an cuideachd a shireadh ionadan falaich dhaibh péin. Bha am fear-lorg air tòiseachadh air a dhuanaig aig ceann an tighe a b’ fhaisge orra.

“A Thormoid, am faod mise dhol còmhla riut?”

B’ e giullan beag a bh’ ann mu chóig bliadhna a dh’ aois is e a’ dèanamh air an fhear a bha ’na aonar, air leth bho chàich.

“Chan fhaod an turus so,” arsa Tormod, “ach an ath thrup, tha mi gealltainn dhut. Air m’ onoir.”

Gun feitheamh freagairt ruith e ás deaghaidh na h-ighinn.

“Trothad,” ’s e a’ gabhail gréim air a h-uilinn, “’s aithne dhomh àite far nach lorgar sinn gad a bhiodh iad ’gar n-iarraidh gu bràth.”

’Ga leth-tarraing rinn e air preasa chraobhan a bha astar beag bhuatha: leig iad iad fhéin ’nan glag fo na meanglain an sin ’s an anail an imis an tachdadh aig braisead an ruith.

Chiortlaich i i fhéin air a bial fodha, a’ toirt sùl troimh na geugan a-mach far a robh am fear-lorg a niste ullamh dhe dhuan ’s a’ cur m’ a ghnothach.


[TD 302]

Sheall i an sin air Tormod a bha r’ a taobh, air a bhial fodha cuideachd is a chuideam air uilinn. Cha do mhothaich e dhi air neo cha do leig e air. Glacte ’na achlais bha bàrr meanglain is na corragan fada caol aige a’ sireadh nan duilleag, ’gan gearradh ’nan criomagan beaga is leigeil leotha tuiteam air an fheur air a bhialaibh.

“Càit eil càch?”

“Có?” is e a’ togail a chinn.

“Tha do chomhaoisean fhéin, Seonaidh is Naoghas ’s an fheadhainn sin?”

“Chaidh iad dh’ an Uaimh.” Bha a aire rithist air na duilleagan.

“Dh’ an Uaimh!”

“Seadh.”

“Bha m’ athair san Uaimh uaireigin. Bha e ’g radha gu robh i dorcha is domhainn. Uamhasach domhainn. Bha ròpannan aca ’s coinnlean. Thatar ag radha gur h-ann an ceann eile an eilein tha i tighinn an uachdar. Bu thoigh leam a dhol dh’ an Uaimh. Nach bu thoigh leats’?”

“Tha mi coma.”

Cha chuala i e, oir bha an Uaimh air a h-aire a ghlacadh is bha a sùilean soilleir le lasair leth-eagalach.

“San t-seann aimsir bha robair a’ tadhal ann, ’s a h-uile bàt a bha ri port san loch bha fhios aig orra. ’S bhiodh e ’gan creachadh, ’s a’ murt nan daoine. ’S e duine mór fiadhaich a bh’ ann is bha eagal aca roimhe. A h-uile duine riamh aca, bha eagal orra. O, b’ fheàrr leams’ gu robh an leithid ann an diugh, nach b’ eadh?”

“Cha b’ eadh.”

Chuir a bhriathran stad air a glòir. Chaochail fiamh a sùilean agus ’na àite thainig iongnadh.

“Carson nach deach thu còmhla riutha?”

Cha tug e géill sam bith dhi, agus bha e fhathast a’ trusadh nan duilleag. Sheall i a-mach troimh na meanglain, ’gan dealachadh le a bois. Fada air falbh chluinnte gille ag éigheach ach cha robh duine am fianuis.

Thionndaidh i a ceann.

“Bheil thu math air streap?”

“Chan eil fhios ’am.”

“An teid agad air ròpa streap?”
“Cha do dh’ fhiach mi riamh ris.”

“Carson nach deach thu còmhla riutha?”

Cha d’ fhuair i freagairt.

“Bha an t-eagal ort, nach robh? Nach eil? Tha fhios agamsa gu bheil.” Bha i a’ dol ’na boile a niste, na faclan a’ sruthadh bhuaipe. Ach chan aithnichte càil air a ghnùis-san.

“Tha è, tha fhios ’am gu bheil. Tha fiamh ort roimh na creagan—cha leig thu leas a dhol ás àicheadh, tha fhios agams gu bheil. Can gu bheil, can gu bheil.”

B’ e duan a bha aice, a guth ag éirigh ’s a’ dol air chrith.

“Chan eil.”

“Carson nach deach thu ann, ma tha? Carson? Carson?”

“Cha robh mi airson a dhol ann.”


[TD 303]

“Chan eil thus airson rud sam bith a chòrdas ri càch. Dé ’s toigh leat? Dé?”

“’S toigh leam bàrdachd.”

Cha d’ rinn e ach a radha mar gun canadh duine “Tha latha math ann.” Bha na meòirean fada caola gu dian a’ spioladh nan duilleag ás an céile. Bha am meanglan an ìre bhith lom, is air a bhialaibh bha càrnan beag de chriomagan duilleige is iad uile mu an aon mheudachd.

“Bàrdachd!” is ged a bha magadh ’na guth cha d’ rinn i gàire, mar gum biodh spéis aice do ’n aideachadh so nach bu mhath leatha a thoirt an làthair dhaoine.

Dhealaich i na geugan is choimhead i a-mach eatorra. Bha am fear beag a’ leanail an fhir-lorg anns gach àite, ag éigheach ris “Chan eil fhios agads’ far a bheil càch! Tha fhios agams’, tha fhios agams’. An innis mi dhut?” ach cha robh am fear eile a’ toirt feairt air.

Shocraich i i-fhéin air a h-uilinn agus thionndaidh i g’ a ionnsaigh. ’S nuair a bhruidhinn i bha i mar gum biodh i airson gréim fhaighinn air rudeigin air nach robh i buileach ag amas. Mar gu sìneadh fear a làmh airson coille-bianan, ’s nuair a dhùinte i cha robh càil ann. Gun fhios di fhéin cuideachd bha ’na guth a bha ag iarraidh mathanais airson a cuid fanaid.

“Tha mo mhàthair-s’ ag radha gu bheil Niall MacLeòid air fear de ’n fheadhainn a b’ fheàrr a bha san eilean riamh.”

“Dh’ fheumadh i sin ’s gur h-ann do Dhùthaich ’Ic Leòid a bhuineas i.”

“Chan e sin idir ach———ach dìreach gur e sin a beachd.”

“Chan eil i ro ghlic ma tha.”

Cha robh spionnadh ’na ghuth ach ged nach robh chaidh i ’na teine feirge: las a sùilean agus thainig ruthadh fala ’na gruaidhean ’s i a’ dìon a màthar.

“Tha i nas glice na ——— na ———” is anns an tiotan sin chuimhnich i nach bu bheò a mhàthair.

“——— na d’ athair-sa co-dhiùbh,” chrìochnaich i.

Cha dubhairt e smid is shìn i rithist air dìdeireachd troimh na meanglan.

Bha cùl a h-amhaich geal soilleir ann an dubhar nan craobhan: seang agus sùbailte mar ghas de fheur ùr mus fàs e crìon le teas gréine is mun toir a’ ghaoth a’ chiad ionnsaigh bhristeach air. Bha na gaoisdeinean goirid bàna òraichte le deàlradh soluis.

Soillse na gealaich, shaoil leis, gus an tug e an aire gu robh ceann dubh air a’ ghealaich ’s gum b’ ann bho ’n làmpa mu dheireadh aig ceann na sràide a bha na gathan a’ tighinn. Amhach. Amhach cho geal ri ——— Ach thachd am facal e. Amhach! No muineal: air neo, son a’ chuid sin dheth, <eng>neck.<gai> Nach bu leibideach do dhaoine faclan de ’n t-seòrsa a chleachdadh ri àilleig cho bòidheach, is mhothaich e rithist d ’a h-amhaich is mar a bha i ag éirigh bho guaillean, glan is ùr, agus lì òir a’ dannsa gu h-aotrom oirre.

Ach geal gun teagamh. Geal mar ———. Theab e radha “mar fhaoileig” ach bha de léirsinn aige a thuigeadh gum b’ ann gorm a tha ’n fhaoileag ’s nach ann geal. Agus chuimhnich e air a bhith a’


[TD 304]

tarraing dhealbhan san sgoil is a liuthad uair ’s a bhiodh am maighstir ’ga bhacadh air sgàth nam faoileagan gorma. Is a dh’ aindeoin sin bha fhios aig gu robh an fhaoileag gorm.

Geal! Gilead a’ ———. Ach gilead dé gu ta? Nas gile na ——— Gile. B’ e sud facal ris an canadh tu facal. Bhlais e ris fhéin a rithist e. Gile. Beithir a’ lasadh nan iarmailtean le faobhar sgeine nach mair ach tiotan. Nach mair tiotan idir. Ach faobhar a tha maol a niste, air a thruailleadh an làthach a’ chaithcheannais aig bàird do nach b’ aithne facal a chur ri gnìomh.

Gile. Amhach gheal ——— mar amhaich eala. Ach b’ i a’ Bheurla a bha a’ brùchdadh air a smuain a niste——<eng>swan-necked.<gai> Agus smaoinich e air amhaich na h-eala: neo-ar-thaing bòidheach is caol is seang ach fada is crom cuideachd, gu sìorraidh a’ cur cheist ———. Agus leis an smuain sin rinn e lasgan gàire nach b’ urrainn dha buileach a chleith.

Thog e na duilleagan ’na dhà làimh is leig e leotha sruthadh eadar a mheòirean. Nuair a sheall e oirrese bha blàths ’na shùil is ’na chridhe.

Dh’ fhairich i a ghàire a’ plosgairtich ’na sgòrnan mar bhulbhag uisge a’ cniadachadh nan clacha beaga an tanalach na h-aibhne.

“Carson a tha thu gàireachdraich?”

“Chan eil fhios ’am.”

Thog i criomag duilleige far a guala is dh’ fhàisg i eadar a corrag ’s a h-òrdag i.

“Tha mise dol dachaidh.”

“Carson?”

Mun d’ fhuair i cothrom freagairt dh’ éirich toirm na deasbaid air taobh thall nan craobhan far a robh a’ chlann air a dhol troimhe chéile, iad a’ càineadh ’s ag aimhreit.

“Tha mi falbh. Oidhche mhath.”

Cha tug e freagairt di ach shlaod e e-fhéin air a chasan mar gum biodh e sgìth. Bha iad cruinn ’nan cuid casaid ach chunnaic am fear beag e.

“Tha mise dol a dh’ fhalach còmhla riuts’ an trup so, a Thormoid,” is e a’ ruith g’ a ionnsaigh.

“Chan eil. Tha mise dol dachaidh.”

Stad an giullan.

“Ach gheall thu, Thormoid, gheall thu.” Cha robh na deòir fad air chùlaibh nam facal.

“Feumaidh mi an t-suipeir a dheanamh a-nochd. Faodaidh tu tighinn cuide rium an ath-oidhch.”

Sheas am fear beag far a robh e mionaid is thill e ’n uairsin ’na dheannruith far an robh càch. Bha am fear-lorg mar thà is a cheann crom ri balla a’ gabhail a dhuain.

“A Sheonaidh, fan riumsa; fuirich a Sheonaidh. A Sheonaidh.”

Bha fonn na daoraich a’ dìreadh a’ chnuic a niste.

Thog Tormod air ’na choinneimh.


[TD 312]

Laraichean Ainmeil
Le A. I. M. M.

[Dealbh]
Caisteal Dhun-Staimhnis


[TD 313]

THA iomradh air an daingnich so ann am beul-aithris co-cheangailte ri eachdraidh bhuaireasach seann rìoghachd Dhal-riata. A réir gach seanchas, b’ ann an Dun-Staimhnis a shuidhicheadh air tùs Clach Rìoghail Albainn, Lia Fàil, le Fearghas Mór ciad rìgh na tìre àrsaidh so. Laigh a’ chlach an sin gus na dh’ iomchair Coinneach Mac Ailpein i gu ruige baile Scàin sa’ bhliadhna 849. Ach, mar a tha fios againn, thog Eideard I, Rìgh Shasainn, leis i, gu ladarna, agus tha i ’n diugh air a càireadh fo ’n Chathair Rìoghail an Lunnainn.

Tha e air a ràdh gu robh an caisteal so a tha ’na sheasamh aig beul Loch Eite agus beagan mhìltean tuath air an Oban Latharnach, ’na ionad rìoghail aig rìghrean nan Albannach sìos gu tìm Rìgh Coinneach II, mu mheadhon an naodhamh linn. Aon nì a tha cinnteach, chan eil cunntas earbsach air an togalaich gus an ruig sinn linn nan Lochlannach, nuair a bha Innse Gall acasan fo chìs. Tha e coltach gur e so aon de na dùin làidir a bha air an stéidheachadh gu casg a chur air ionnsaigh bhorb nan coigreach. Tha dearbhadh air gur e fear Eóghainn, Tighearna Latharna, a thog a’ chuid mhór de na ballachan a tha fhathast ri ’m faicinn.

Ghlac an Rìgh, Raibeart Brus, Dun-Staimhnis sa’ bhliadhna 1308, oir aig an àm thaobh Clann Dùghaill Latharna ri Rìgh Shasuinn, Thagh am Brusach Artair Caimbeul mar fhear-gleidhidh an Dùin. agus troimh ùine fhuair Mac Cailein Mór làn shealbh air Dun-Staimhnis. O so a-mach gheibhear iomradh gu tric air a’ chaisteal ann an eachdraidh na h-Albann.

Thadhail an Rìgh Seumas I an so, agus rinn e còmhail ris na ceannardan a dh’ éirich ’na aghaidh fo stiùireadh Dhòmhnaill Bhallaich sa’ bhliadhna 1431. A rìs nuair a thainig ùghdarras Tighearna nan Eilean gu crìch—1493—ràinig Seumas IV Dun-Staimhnis, far an d’ fhuair e gealladh dìlseachd o chinn-feadhna nan Eilean.

Chuir Cromwell saighdearan dearga san dìdein nuair a cheannsaich e Albainn, 1652-60.

Mu chóig bliadhna fichead an déidh so chithear Mac Cailein Mór a’ tighinn gu Dun-Staimhnis le buidheann a bha gu ionnsaigh a dheanamh an aghaidh Rìgh Seumas VII. Ach thainig so gu neoni. Sgapadh na reubalaich leis a’ Mhoireach, agus chuir e teine ris an dùn. Rinneadh oidhirp air a thogail ás ùr, ach cha tugadh an obair a riamh gu crìch.

Am Bliadhna Theàrlaich bha ’n caisteal aig an Riaghaltas mar thigh-tasgaidh armachd is mar phrìosan, agus tha e coltach gun chuir a’ Mhaighdean Uasal Fionnghal NicDhòmhnaill greis seachad san tùr, is i fo dhaors airson a treibhdhireas a thaobh a’ Phrionnsa.

A measg gach deasbaireachd mu thoiseach is aois an dùin, their luchd-fòghluim gur e so an dearbh làrach air an robh bunait Dhun Monaidh a bha ’na àite-dìon aig Clann Uisne. Co-dhiùbh tha Loch Eite air ainmeachadh gu tric san sgeulachd thùrsach “Laoidh Chlann Uisne.”


[TD 314]

Turus A Shaoghal Eile
Le EILIDH HAZRA

(1) AN T-SLIGHE CHUN AN EAR

Eilidh Hazra comhla ri banacharaid mun do rinn Eilidh an imrich an ear.

AN uair a phòs mise dotair Innseanach chuir mi romham “ge be taobh a rachadh esan gu rachainn-sa, agus gum b’e a shluagh-san mo shluagh-sa”. Mar sin, an uair a fhuair Jyoti tairgse air obair ann an Assam dh’fhalbh mi fhéin agus Anil, an aon leanabh a bh’ againn an uair sin, agus gach nì eile a bhuineadh dhuinn, ’na chois. Chan eil mi a’ dol a ràdha nach robh an cianalas orm a’ fàgail Alba agus mo chàirdean, gu ruigeas idir air mo mhàthair is m’athair, ach bha fiosam gur e so dleasdanas nach b’ urrainn dhomh àicheadh.

Bha mi riamh bhon a thachair mi ri Jyoti cìnnteach ás aon rud—gu feumadh a’ chlann fàs suas cho Innseanach ’s a ghabhadh dèanamh. Bha teaghlach Jyoti an toiseach cho fada ’nam aghaidh-sa agus a bhiodh iomadh teaghlach Albannach an aghaidh Innseanach a thighinn ’nam measg. Cha dean math dhuinn a dhì-chuimhneachadh nach eil sinne an còmhnaidh ceart a chionn gu bheil sinn geal. Tha mi an dòchas gu fàs a’ chlann againne suas ’nan deagh bhuill de shluagh an athar.

Ach tha leum an doill eadar creideamh is dèanadas, agus cha b’e cur na mara an aon rud a bha a’ cur dragh ormsa an uair a bha an Circassia air a slighe sìos taobh an iar Phortugal air an rathad gu Bombay.

Ach feumaidh mi aideachadh gu robh an t-slighe, là an déidh là, a’ fàs na bu togarraiche, agus nach robh fada gus an robh mi air bhiod ’s ’na mo bhoil a’ faicinn sheallaidhean nach robh dùil agam aon uair gu faicinn gu bràth.

Creag Gibraltar. Am Muir Meadhon-thìreach a’ deàrrsadh anns a’ ghréin. Ceann a tuath Afraca air an dara làimh, agus an Roinn Eòrpa air an làimh eile. Ach a dh’ aindeoin sin cha chreid mi gun do dh’ atharraich an saoghal uile gu léir dhomh gus an do thadhail sinn ann am Port Said.


[TD 315]

[Dealbh]
Creag Gibraltar, air a togail far an Circassia. Agus, gu h-ìosal, Sràid Mhór Gibraltar far an do rinn sinn beagan ceannachd

[Dealbh]


[TD 316]

An uair a chaidh sinn air tìr bha tàire againn a’ faighinn suas chun a’ bhaile leis na ceudan de bhleideirean a bha ’gar cuartachadh. Fear a’ reic sud ’s fear a’ reic so, agus gach aon aca coltach ris an fhear a bha air an radio uaireigin ann an <eng>Itma “feelthy post-cards, pliss?”<gai>

Tha Port Said fhéin ’na mheasgachadh uabhasach de bhaile, le “cùiltean groda far am bheil an lobhadh fàis” air an dara làimh, agus tighean móra gleansach ùr air an làimh eile. Dealbhan de Nasser air gach balla. Na cabhsairean làn de bhoireannaich ann am purda—bhéilichean dubha air an teannachadh cho teann ’s a ghabhas iad mu’n aodainn ’gan deanamh coltach ri manaidhean ás an droch àite. Nigheanan sgoile—cìochan is cruachain—le sùilean dubha a’ cuireadh nam fireannach a bha còmhla ruinn. Cuileagan a’ cliathadh anns gach oisean. Balaich bheaga (air an còmhdach ann am pyjamas mar bu trice) ’gar leantainn ’nan dròbhan gus sealladh fhaighinn de Anil anns a’ phram—carbad nach fhaca iad riamh roimhe a réir choltais! Cha robh mi idir duilich Port Said fhàgail, ged a bha mi toilichte fhaicinn.

Suez? Iosal, ciùin, leis an fhàsaich a’ sìneadh air a chùl. Bha e duilich an carragh-cuimhne aig De Lesseps fhaicinn mìllte mar a chaidh fhàgail an déidh na h-ionnsaigh a thug Breatainn ’s an Fhraing air an Eiphit.

Aden. Làn de luchd reic—croitearan a’ tighinn a steach far na dùthcha le ultaichean de gach nì a dh’ fhàsas air an cìnn. Na ceannaichean-siubhail ag iathadh mu’n chidhe a’ fiachainn ris gach nì fo’n ghréin a reic. Cheannaich mi uaireadair Suisseach, agus fhuair mi càr beag do Anil air cóig tasdain diag—an dearbh sheòrsa a chunnaic

[Dealbh]
Port Said, a’ sealltainn carragh-cuimhne De Lesseps air a mhilleadh


[TD 317]

[Dealbh]
Aden

mi ann am bùtha an Glaschu air dà not! An uair a dh’ fhàg sinn Aden bha an Circassia làn de dh’ uaireadairean ’s de chamaras ’s de gach seòrsa radio.

Ach nam faiceadh sibh Karachi. So an saoghal an ear a’ tòiseachadh. Fhuair triùir againn gréim air taxi—Chevrolet mór uabhasach—agus shiubhail sinn am baile fad dà uair a thìde, agus cha do chosg e dhuinn ach cóig tasdain an urra! Ged a thuirt mi gu bheil an saoghal a sear a’ tòiseachadh ann an Karachi chan eil an saoghal an iar idir a’ sgur, oir tha na rickshaws air an t-sràid air an tarraing le motor-bighseagailean!

Am faca sibh riamh Sràid EarraGhaidheal ann an Glaschu air Di-Sathuirne mu mheadhon-là? Smaoinichibh ma tha air sràid nach eil ach a leth cho leathainn sin agus le dhà uiread de shluagh. Sin ris am bheil am bazaar ann an Karachi coltach. Ach cha do chuir sin maill air an t-saoghal air fear an taxi againne; chuir e ’chorrag air an dùdaich ’s ghabh e steach. Cha do mharbh e duine cho fad ’s is aithne dhomh. Agus cha chuireadh duine ás a leth gu robh gnothaich aige ris a’ chorp a’ bha a’ seòladh beagan shlatan bhon a’ chidhe gun duine a’ coimhead an taobh a bha e. Bha làmhan a’ chuirp air an ceangal le ròp air a chùlaibh.

Aon uair ’s gun do dh’ fhàg sinn Karachi cha do stad an Circassia tuilleadh gus an do ràinig sinn Bombay. Bhuail an cianalas a rithist mi an uair a chaidh sinn air tìr, oir fhad ’s a bha mi air an Circassia bha mi, mar gum b’ eadh, ’ga mo dhleas fhéin mar chuideigin air thurus,


[TD 318]

agus bha e duilich a chreidsinn nach bithinn a’ leantainn a’ bhàta dhachaidh. Ach an uair a chaidh mi air tìr bhuail e orm gum b’ e so starsach na dachaidh ùir, ged a bha mìltean nam mìltean de shiubhal fhathast romhan.

Ràinig sinn an cidhe aig uair feasgar, ach bha e cóig uairean mus d’ fhuair sinn troimh ’n tigh-chuspainn. Bha oifigich a’ chuspainn gun iochd. Am baga nach fosgladh rachadh a shracadh; am bocsa bha rag rachadh a bhriseadh agus na bha ’na bhroinn a thilgeil ’na ràth mun cuairt. Cha robh ach dithis air nach deachaidh dragh a chur. Fear-gnothaich beairteach á Bombay ris nach leigeadh an t-eagal leotha guth a ràdha, agus sinn fhéin. Thug Jyoti dòrlach airgid do fhear de na h-àrd oifigich agus dh’ fhoghainn sin!

Thòisich an àmhghair an uair sin, a’ barganachadh ri fear taxi ’s a’ toirt buinn airgid an sud ’s so do na portairean air an robh geansaidhean le <eng>free porter<gai> sgrìobhte air am brollaich, mar a bhiodh ainm a’ bhàta air an robh iad uaireigin air seòldairean MacBrayne. Cha togadh duine lùdag gun phàidheadh (ged nach robh am pàidheadh ach beag taca ri Breatainn) agus cha robh gearain a’ dol a dheanamh feum sam bith oir bha na h-uachdarain na bu mhiosa na na h-ìochdarain. An uair a ràinig sinn an trèan bha iad a’ diùltadh an còrr àirneis a leigeil air bòrd, ach beagan rupees ann an làmhan fear an stèisein ’s chaidh na bha againne anns an t-saoghal air bòrd.

Chan eil fhiosam dé a chanas mi mu’n turus air an trèan. Thug sinn sia uairean diag thar fhichead agus cha do dh’ fhairich mi teas riamh coltach ris. Bha e rudeigin coltach ris an teas a thig a-mach ás àmhainn gas a tha air a bhith a’ dol greis aig Regulo 5. Bha sùith agus dust a’ dòrtadh a-steach agus ged a bha luchd glanaidh a’ tighinn a-steach aig a h-uile stèisean bha na suidheachain cho dubh ’s a bha iad riamh leth-uair an déidh dhoibh falbh. Cha do sguir Anil a chaoineadh bho leth-uair an déidh deich anns a’ mhadainn gu cóig uairean feasgar, agus cha b’ urrainn dhòmhsa mo cheann a thogail gus sùil a thoirt air. An uair a ràinig sinn Dhanbad bha an leanabh cho tinn ’s a ghabhadh e ’s a’ ghrian air a bhualadh.

Cha robh sinn eadhoin letheach slighe ann an Dhanbad. Cha robh sinn ach a’ fuireach greiseag còmhla ri Amal, caraid do Jyoti, gus am faigheadh Jyoti cothrom cùisean a chur air dòigh.

Cha robh an teas dad na bu lugha, ach bha a dh’ aon mhaitheas againn gu robh sinn ann am broinn tighe. Bha na brodan a’ dol air na h-uinneagan aig naoi uairean sa’ mhadainn ’s bha sinn a-stigh le na cuartachain-gaoithe a’ dol gus an robh e sia uairean feasgar. Chan e gu robh an còrr agam r’ a dhèanamh. Cha robh e ceadaichte dhòmhsa a dhol a-mach troimh na sràidean. Am beagan siubhail a rinn mi bha mi dùinte ann an taxi. Ged nach biodh an còrr ann, cha robh agamsa an uair sin ach dà fhacal Hindi—“mosquito” agus “uisge”—ach bha feum agam orra le chéile.

Bha mi gus a dhol dhiom fhéin gus an do dh’ fhàg sinn Dhanbad, oir bha fios agam nam faighinn air falbh beò gu robh an aimsir na bu chàilear anns an Darjeeling far an robh sinn a’ dol a dheanamh an ath stad.


[TD 319]

[Dealbh]
An Hotel Metropole ann an Karachi

Mu dheireadh thàinig an là. Chaidh sinn a-steach do Chalcutta far an do theab na portairean aig an stèisean a dhol dhiubh fhéin an uair a chunnaic iad na bha againn de bhocsaichean ’s de bhagaichean. Ann an Calcutta cha ghiùlain portair rud sam bith ach air a cheann agus cha chreideadh sibh na cisteachan móra a bha iad a’ giùlan dhuinne. Theab fear dhiubh a dhol far na h-amhach a’ fiachainn ris a’ phram aig Anil a chur air mullach a chìnn, ach ged a sheall mi dha gun gabhadh e putadh no eadhon togail ’na ghàirdeanan cha deanadh sin an gnothaich. Dh’ fheumadh e dhol air a cheann.

Bha Calcutta marbhteach, agus bha mi ’na mo lòn fallais fad an t-siubhail. An toiseach bha mi air mo nàrachadh leis cho salach ’s a bha mi. Shaoileadh duine nach fhaca mi uisge fuar no teth riamh. Ach thuig mi gu robh bliadhnachan de dhust Ghlaschu ’na mo chraicionn, agus thuig mi cuideachd gur e am fallas a tha iad a’ cur dhiùbh a tha a’ fàgail nam boireannach Innseanach le craicinn cho bog briagha. Cha robh mo chraicionn fhéin riamh cho math ’s a tha e nise. Chan eil cadag de phùdar air a dhol air mo shròin bho chionn fhad an t-saoghail, agus chan eil guth agam air <eng>Coty Vitamin A-D Cream<gai> agus rudan de ’n t-seòrsa sin. Ann an seachdain chaill mi clach de chuideam leis an teas.

Taing do ’n t-Sealbh b’ ann air an itealan a shiubhail sinn bho Chalcutta. Cha robh de atharrachadh air an itealan seach itealan Breatannach ach gum b’ i ban-Shìneach a bha a’ coimhead ás ar déidh. Bha an t-atharrachadh bu mhotha air an t-saoghal romham an uair a ràinig sinn talamh agus a ghabh mi an t-slighe suas sliasaid nam beann gu Kurseong ann an càr….

(Ri leantainn)


[TD 323]

Is Agus Esan

Cha robh duine anns an réidhlean ach an dithis aca—ise agus esan—anns an t-solus do-aithris a bha dòrtadh á toiseach an t-saoghail. Bha an t-aon ubhal a’ deàrrsadh mar fhuil air a’ chraoibh, cho dearg ri ròs, cho lìomhte ri gloinne.

“Tha mi ag iarraidh an ubhail,” ars ise. Bha a sùilean ciùin mar shùilean leanaibh, mar nèamh. Bha ainglean dorcha a’ sgiathalaich annta.

“Chan ann leinne an t-ubhal,” ars esan ’s a shùilean làn smaointean mu dheidhinn dhé, ’s mu dheidhinn saorsa, ’s mu dheidhinn nàduir….

“Tha mi ag iarraidh an ubhail,” ars ise ’s a sùilean a’ slaodadh chuice am meas a bha dèarrsadh mar leug anns an adhar.

Thionndaidh e air falbh bho a sùilean ’s sheall e ann an sùilean nan ainmhidhean a bha boillsgeadh mar bhùrn. Chan fhaiceadh e càil ach e fhéin annta-san. Ach, ’na sùilean-se….

“Seall,” ars esan, “mar a bha na craobhan a’ fàs ’s mar a thug iad gu breith an t-ubhal sin. Nach eil e mìorbhaileach mar a chuidich a’ ghrian ’s am bùrn ’s na reultan. Nach eil e cur iongantas ort, a bhith faicinn òrdugh na cruinne-cé mar theudan chlàrsach?”

“Tha mi ag iarraidh an ubhail,” ars ise. ’S sheall e rithe. Bha ainglean dorcha ’na sùilean, ’s thòisich e dol air chrith mar chraobh ann an stoirm. Loisg e ann an teine a sùilean. Chunnaic e i a’ cur duilleagan nan craobhan timcheall oirre mar cheò ghorm timcheall na gréine.

Ghabh na reultan seachad ’nan òr is ’nan airgead ’s chunnaic e ise ’gan snìomh mar ghlas-làimh le a làmhan geala gus an deach iad ann an cruth nathair. Leig e éigh ás ach chaidh an saoghal air a chasan a rithist: cha do bhrist a’ ghloinne. Chuir e a ghàirdean suas, is stad is thionndaidh e, ach bha a sùilean mar theine air aodann, a’ losgadh troimh a chnàmhan mar phaipear. Sheall e sìos: bha na duilleagan timcheall oirre. Spìon e an t-ubhal bho ’n chraoibh agus chunnaic e na fiaclan cho geal ri neo-chiontas a’ sracadh craicionn na meas.

Bliadhnachan móra ’na dhéidh rinn e bàrdachd mu dheighinn.

IAIN MAC A’ GHOBHAINN.


[TD 325]

Aitreabh Nan Gaidheal

[Dealbh]

AN drochaid. Agus anuairsin Aitreabh nan Gaidheal air Sràid Elmbank. A nise Aitreabh ùr air Sràid Berkeley faisg air Talla an Naoimh Aindreis far am bheil na cuirmean móra Gàidhlig a h-uile Oidhche h-Aoine fad a’ Gheamhraidh.

Ach feumar a chuimhneachadh gu bheil feuman a’ Ghaidheil ag atharrachadh. Tha an Gaidheal òg a thig a Ghlaschu an diugh an tòir air goireasan air nach robh guth aig a’ ghinealaich roimhe. Chan e mhàin àite coinneachaidh a tha dhìth air. Chan e mhàin àite céilidh. Ach club tlachdmhor far an toir e a chaileag no a charaid airson feasgar taitneach—eadhoin airson gloinne liùnn. Mura faigh e comhartachd agus goireas anns an Aitreibh ùir theid e air an tòir a dh’ àiteigin eile.

Ach ge be dé a thachras chan urrainn dhuinn gun uaill a bhith againn ás an fheadhainn a shoirbhich ás leth na h-Aitreabh so. Bha uair a bha dùil aig móran nach gabhadh an t-airgiod mór a bha dhìth togail gu bràth. Ach chaidh a thogail. Agus a thaing sin dhoibhsan a shoirbhich gun dùil ri taing no duais—air an ceann Iain Moireach. An so shuas tha an taing as motha a gheibh iad—Aitreabh ùr Ghaidhealach a bhios ’na carragh-cuimhne dhoibhsan mar a bhios i ’na carragh-cuimhne do Ghaidheil eile a thug na bh’ aca ann an aobhar ciatach.

Anns an ath àireamh de Ghairm tha sinn an dòchas gun teid againn air làn iomradh (le deilbh de gach seòrsa) a thoirt air AITREABH NAN GAIDHEAL.


[TD 327]

Mod Thorgaboil
Le TORMOD MACNEILL

THACHAIR rudan uabhasach a’ bhliadhna a bha am Mòd Nàiseanta ann an Torgabol, an Eilean Scàrasaigh. Is beag an t-iongnadh, gu dearbh, ged a thigeadh car ann an sròin nan urracha móra nuair a bhuaileadh samh na Gàidhlig ’nan cuinnleanan. Fhuair iad de Ghàidhlig a’ bhliadhna sin na ghàrraicheadh Moffat-Pender fhéin, is tha pàirt de na dreunachan a chaidh an sàs an uair sin nach do charaich ás an aodannan fhathast, ged is iomadh ceann a chaidh an aid dhuibh ’s am bonaid iteagach bho ’n là sin.

Bha sin anns a’ bhliadhna Anno Mundi 3959 (a réir cunntais na seann Eaglais Chruithnich), anns an Fhaoilleach. “Faoilleach air droch chladach”—’s ann an uair sin a chaidh an seanfhacal atharrachadh. Agus gus a’ chùis a dheanamh na bu mhiosa, droch Fhaoilleach. Eadar lamraigean gun rèileachan agus sitigean gun Izal, agus tea air a treas tarraing—ach cha leig an gaorraiseachadh leam smaoineachadh air a h-uile h-uabhas a bhuail luchd a’ Mhòid eadar shròin is shàil.

Ge be dé chuir am Mòd a Scàrasaigh cha bhi fhios againn gu sìorraidh. Dearg amadan, is dòcha, a fhuair àite gun fhios do chàch air an Ard Chomhairle, is dùil aige gur h-e na Goill a bu chòir a bhith falbh bho ’n tighean gu Mòd, an àite na Gaidheil. B’ e sin lagh nan linntean a chur bun-os-cionn, ach ’s ann aig Coinneamh Ghàidhlig a chaidh an rud a chur an dara taobh. An rud a nithear anns an dorcha bheir an solus am follais e, agus ’s e sin a thachair nuair a chaidh deasbad shuarach na coinneimh ud eadartheangachadh gu Beurla. Ach bha an ceòl a nis air feadh na fìdhle: bhathas air brath a chur gu luchd a’ Choimitidh ann an Torgabol gu robh am Mòd Nàiseanta a’ tighinn thuca air an ath Fhaoilleach, agus gu robh a làn thìde aca tòiseachadh air airgead a thional.

Is na creid nach robh feadhainn ann a thuirt gur h-e deagh phlana a bh’ ann. Bha eadar deich agus fichead mìle anam air Eilean Scàrasaigh, agus Gàidhlig aig a h-uile duine aca, ged a bha an sgoil a’ toirt freanadh aisde mus biodh iad ullamh dhith. Ach bha i a’ tighinn thuca a rithist nuair a chuireadh iad cùl ris an fhoghlum. Bha feadhainn de na h-Ard-Chomhairlich ag ràdh nach b’e droch rud idir a bhiodh ann nan deidheadh am Mòd gu Scàrasaigh: gun cluinneadh muinntir an eilein na h-òrain Ghàidhlig air an gabhail ceart, agus gu faiceadh iad neart a’ Chomunn dlùth air an dachaidhean fhéin. Bha dòchas àrd aig Fear-gairme Comunn na h-Oigridh gun stéidhicheadh e feachdan ùra air an Eilean, agus gun ionnsaicheadh na gillean camanachd, an àite bhith falbh nan sitigean ri ball-coise ’s ri caithris-na-h-oidhche.

Bha aobhar-dòchais eile aig an Ard Chomhairle. Bha an Gaidheal mór sin, Ministear Stàite nam Fo-thìrean thar Muir (chan eil sin idir a’ ciallachadh an Cuan Sgìth), air dà chòisir Ghàidhlig a stéidheachadh ann am Buganda, agus bha e a’ pàidheadh nam faraidhean aca chun an ath Mhòid.


[TD 328]

Chuir an Coimitidh ann an Torgabol seachad a’ bhliadhna sin gu math dripeil. Cha d’ fhuair iad móran cothrom air airgead a chruinneachadh gus a robh am feur aca anns na sìgean agus am buntàta air a thogail, agus bha droch amharus orra an Oifis a’ Chomuinn ann an Glaschu gum biodh saibhlean fàsa aca an sin an ath bhliadhna. Ach cho luath ’s a bha obair an fhoghair ullamh ghairm Clàrc a’ Choimitidh coinneamh anns an tigh-sgoile, agus thòisich iad a’ taghadh fo-chomhairlean, a réir iarratas na h-Aird-chomhairle. Thaghadh Sandaidh Sheòrdaidh mar Fhear-gairme Fo-chomhairle nan Tallachan. Bha e ’na bhall de ’n choimitidh a bha strì ri talla fhaighinn ann an Torgabol, agus mar sin bha beachd aige air dé bha roimhe. Thaghadh Bean Chaluim Doll gu bhith os cionn Fo-chomhairle na h-Aoigheachd. Cha robh ach an aon tigh-òsda anns a’ bhaile, ach bha ise eòlach air luchd nan òrduighean a phacaigeadh a-steach anns an tigh aice fhéin, is cha robh duine air an sgìre a bha cho èasgaidh rithe air seid a dheanamh nuair a theirgeadh na leapannan.

Coma leibh co mhiad fo-chomhairle a bh’ ann. Bha iad cho lìonmhor ris na sligean. Ach airgead? Ciamar a rachadh aca air airgead a thogail? Sgrìobh am maighstir-sgoile gu Carnégie, a thug iasad dha fhéin nuair a bha e anns an Oilthigh, ach cha robh rian aig Carnégie air rud a thoirt seachad. Sgrìobh e an uair sin gu Gulbenkian ’s gu Rockfeller ’s cha d’ fhuair dad. Chuir iad an sin cuairt air a’ bhaile is fhuair iad ceithir puinnd ’s a deich. Chùm sin ann a stampaichean iad greis, is iad a’ sgrìobhadh thall ’s a-bhos. Cha robh là nach robh litir a’ falbh a shireadh airgid, is a h-uile dha no tri lathaichean thigeadh diùltadh.

Bha droch eagal air Sandaidh Sheòrdaidh, leis mar a bha cùisean, nach fhaigheadh iad na dhèanadh talla, is gun talla aca. Ach an latha so nach ann a thainig fios bho ’n fhear a bha os cionn stàite Eirinn (bha iad ag ràdh gur h-e Spàinneach a bh’ ann), a’ gealltainn mìle not bho ’n Riaghaltas acasan, a chionn rud cho annasach a bhith aca ri Mòd air a’ Ghaidhealtachd. Chuir so spionnadh eagalach ann an Sandaidh, agus mus d’ fhuair càch an anail bha e a’ cur a dh’ iarraidh talla mór fiodha. B’ e sin Mòd an àigh do Thorgabol: fhuair iad an talla a bha a dhìth orra o chionn deich bliadhna.

Cha do rinn càch gearain mu ’n talla, ach air do ’n mhìle falbh cho aithghearr dh’ fhàg sin iad le tuilleadh airgid a chruinneachadh gus cosgais a’ Mhòid a phàidheadh, agus beagan iomlaid a chur gu Oifis a’ Chomuinn an Glaschu. Dé nis a dheanadh iad? Bha e feumail gur h-e bana-Shasunnach a bh’ ann am Bean a’ Mhaighstir-sgoile. Thuirt ise ris an duine aice gum bu chòir dhaibh rafail a dheanamh. Bha fhios nach còrdadh so ris a’ Mhinistear, ach gus nach biodh an gnothach cho trom air a chogais-san, dh’ aontaich iad gun cuireadh iad na ticeardan rafail uile air falbh gus na bailtean móra, far a robh iad eòlach air a bhith reic an leithid. Chlo-bhuaileadh na mìltean dhiubh, agus sgapadh air feadh Ghlaschu, is Dhun Eideann, is Obar Dheadhain, is Duns is Lunnainn iad. Cha robh duine de Ghaidheil mhóra nam bailtean sin nach d’ fhuair lethcheud leabhar, agus bha iad ’gan creic ri chéile an sin gus na sgreamhaicheadh a h-uile duine a bh’ ann. Ach cheannaicheadh iad na leabhraichean, air eagal gu saoilte spìocach


[TD 329]

iad, is bha rudan grinn air an tairgse dhaibh cuideachd: beathach caorach, is duis, is mulchag chàise, is lethbhreac de bhàrdachd Gobha na Hearadh, is paidhir de stocainnean nam bobanan, is fuigheagan clò a dheanadh sgiort, is a leithid sin.

Co-dhiùbh, ged nach do theirig mo sheanchas, chaidh an geamhradh seachad, is thàinig Faoilleach. Bha na tuinn bhorba ’gan sgailceadh ris na creagan àrsaidh liatha a bha mar bhalla-dìon air seann fhonn Scàrasaigh, agus bha na seann leacan os cionn Thorgaboil a’ freagairt gu mùgach corra ghathan fann na gréine. Thainig an sin an t-uisge: boinneag an sud ’s an so an toiseach, ’s an uair sin cnap, is chùm i oirre a’ sileadh gus na dhrùidh i air na cruachan mònach ’s gus na sheac na cearcan gu ìre eireagan, ’s nach deanadh na coilich fhéin gairm. Chan deidheadh duine a-mach do’n t-sabhal a dh’ iarraidh tràth bhuntàta gun bhòtannan air agus còta m’ a cheann. Bha na saibhearan a’ cur thairis is bha an rathad-mór ’na aon lòn.

Sin an uair a thainig bàta-smùid Mhic-a-Bhriuthainn do ’n loch, is a thòisich luchd a’ Mhòid a’ taomadh do na h-eathraichean beaga a bha ’gan toirt gu ruig an lamraig. Fliuch ’s ga robh e, bha Fo-chomhairle na h-Aoigheachd rompa air an lamraig, agus Bean Chaluim Doll air an ceann, le oilisgean buidhe oirre agus umbairella os a cionn. Abair thusa sporghail air an lamraig nuair a thainig Ceann-suidhe a’ Chomuinn, na h-Iar-chinn-suidhe, an Rùnaire, an t-Iar-rùnaire, an t-Ionmhasair agus an Leas-ionmhasair, Fear-gnìomha na h-Airde Deise, Fear-gairme Chomunn na h-òigridh (le caman fo achlais) agus Fear-gairme Chlann an Fhraoich gu tìr. Chluinneadh tu gnùsd an sud is “oich” an so, ’s an dile-bhàite a’ tabhairt dhaibh mu na maiseachan-mullaich. Thug Bean Chaluim Doll ticeard an urra dhaibh, le ainm an duine aig am biodh iad a’ fuireach, agus àireamh an tighe.

Ach bha na treallaichean aca ri thoirt ás an eathar fhathast: ciste mhór làn de leabhraichean an Ionmhasair, is dà chiste eile làn de leabhraichean a’ Chomuinn: Ceud-fhuasgladh do na Daoine Leòinte, Cleasan Gaidhealach, Cobhair as na Speuran, agus Is Ann. Sin agus treallaichean Comhairle an Ealdhain ’s a’ Ghnìomhachais: crùisgeanan is truinnsearan is poitean is spliuchan Dhonnchaidh Bhàin. Sud a h-uile duine suas an rathad le eallach air a dhruim, is cha b’ fhada gus na ràinig iad na tighean.

“Bithidh biadh mu ’r coinneamh aig sia uairean, anns an Talla,” arsa Bean Chaluim Doll, “is fiachaibh gun tiormaich sibh sibh fhéin gu math is gun cuir sibh oirbh stocainnean tioram.”

“Bha dùil agam,” thuirt an Rùnaire, “gum b’ ann anns an tigh-òsda bhiodh sinn.”

“Smaoinich sinn,” arsa Bean Chaluim Doll, “gum biodh e iomchuidh na farpaisich a chur do ’n tigh-òsda, oir ’s ann an sin a tha am piàno.”

Cha b’ urra dhaibh a ràdh nach b’ e an ceartas a bha sin, is chaidh gach fear chun an tighe a bha air a chomharrachadh air a chairt fhéin. Bha na leapannan is na seideachan deiseil air an cionn, is abair gun d’ fhuair iad gabhail aca, is ceistean mu na càirdean an Glaschu. Bha so trom air an fheadhainn aig nach robh móran Gàidhlig, is bha pàirt de ’n Ghàidhlig a bh’ aca trom air muinntir Thorgaboil, ach fhuair iad


[TD 330]

air iad fhéin a thiormachadh, is ’s ann an uair sin a bhuail an t-acras orra. Bha e gu bhith sia uairean, is ghabh iad suas chun an talla.

Bha brod a’ bhìdh a’ feitheamh orra an sin: buntàta is sgadan, trì sgadain an duine agus na thogradh iad de bhuntàta, agus ás déidh sin bòla stapaig agus tea làidir dhubh.

Fhad ’s a bha h-uile càil a bha so a’ dol air adhart bha càch air a thighinn air tìr is bha iad a’ dèanamh air an tigh-òsda is air gach tigh anns a robh oisean no seid air fhàgail. Bha iomadach seòrsa ann: feadhainn le móran Gàidhlig is feadhainn le beagan, feadhainn le féileadh orra is feadhainn le briogais, is feadhainn leis an dà chuid. Bha An Comunn air cuireadh a thoirt do Mhorair Chat a thighinn gu bhith air ceann fear de na cuirmean, a chionn cho bàidheil ’s a bha a shinnsrean ris na Gaidheil, a’ toirt feannagan dhaibh ri oir a’ chladaich. Chaidh esan do ’n tigh-òsda, is ged nach robh cairt aige bho Bhean Chaluim Doll (is gun fhios aice gu robh e tighinn) fhuair iad àite dha ann an clòsaid.

Thainig bàta eile le còisirean bho dheas, is bha driftearan a’ tighinn á sud ’s á so, ás na h-eileanan eile, le còisirean is le farpaisich. Mun tainig meadhon-oidhche bha Torgabol a’ cur thairis le luchd a’ Mhòid. Cha robh seòmar no sabhal nach robh làn leotha, cuid ag òl ’s a’ seinn is cuid eile le cur-na-mara orra fhathast. Bha farum aig a’ phiàno anns an tigh-òsda, is na còisirean a’ toirt an stiallaidh mu dheireadh air na h-òrain aca.

Bha Sandaidh Sheòrdaidh anns an Talla gus a robh e uair sa’ mhadainn, a’ crochadh tartain ris na ballachan, agus a’ cur an òrdugh badan fraoich (a chuir Calum Ceanadaidh thuca á Lunnainn) air an ard-ùrlair.

Co-dhiùbh, chaidh iad mu thàmh mu dheireadh, agus an uair a dh’ éirich iad an ath mhadainn bha a’ ghrian a’ soillseadh.

Bheireadh e ùine mhór ag innse gach nì a thachair air an t-seachdain sin. Chan urra dhuinn an so ach corra rud ainmeachadh de na bh’ ann. ’S e comharraidhean-chaorach a bh’ aig na farpaisich—bha luchd a’ Choimitidh na b’ eòlaich orra sud na bha iad air na figearan (’s e cho duilich Gàidhlig a chur air feadhainn aca). Dh’ éigheadh Fear na Cathrach “Bàrr taisgeal is beum fòidh,” is thigeadh rùta ás na Hearadh chun an àrd-ùrlair; “Rubadh sa’ chluais taisgeil is dà bheum,” is thigeadh othaisg bhàn bharr Taobh Siar Leódhuis air adhart a ghabhail ‘Cha b’ ann dubh a bha mo leannan.’ Cha robh na comharraidhean cho math aig muinntir Ghrianaig, is mura b’ e gu robh tinneas na mara fhathast ’gan claoidh bha buaireadh air a bhith ann.

Leis a h-uile cail a bh’ ann cha do rinn na Deasaich cho math ’s a b’ àbhaist dhaibh. Bha iad fada bho ’n tigh, ’s cha robh an t-seinn aca a’ còrdadh ro mhath ri muinntir Thorgaboil, is bha eagal air na breitheamhan duaisean a thoirt dhaibh. “Tha là bochd air a thighinn air a’ Mhòd,” theireadh fear á Dun Eideann,” nuair nach d’ fhuair Grianaig no Glaschu duais idir.” Bha còisirean an sud nach cualas iomradh orra riamh roimhe: Scarastadh is Tolstadh-fo-thuath, An Scarp is Am Baile Sear, is iad a’ togail nan duaisean mar gum b’ e na gobagan ás an tràigh a bhiodh annta. Ach chaidh dà dhuais gu deas: Aithris Bàrdachd ann an Co-sheirm, agus roinn Norton Park agus Ard-sgoil


[TD 331]

Ghrianaig a’ chiad duais eatorra. ’S e Murdag NicCoinnich is Fionnlagh MacNèill na breitheamhan a bha air a’ cho-fharpais sin. Rud annasach eile, chaidh an dà bhonn òir a Chanaidh.

Ach ged is ann muladach a bha cùisean air feadh na seachdanach ’s ann air an oidhche mu dheireadh a rinn iad cuis-mhagaidh buileach de ’n Mhòd. Nuair a dh’ éirich Morair Chat gus òraid thoirteil a thoirt seachad ann an cànain a shinnsrean (a’ Bheurla), chan éisdeadh iad idir ris. Bha coigrich air a bheulaibh ’s air a chùlaibh oir ged is duilich dhuinn innse, ’s e luchd-Gàidhlig a bha air an àrd-ùrlair air fad: bodaich á Heisteadal nach do bhruidhinn Beurla riamh ach ris an each, agus na cailleachan a bha bruich an sgadain anns an Talla an oidhche eile. Nuair a thòisich e còmhradh shaoil iadsan gur h-e rud ris an can na Goill <eng>interval<gai> a bh’ ann, is thòisich a h-uile duine air seanchas. Ach is dòcha gu robh feadhainn ’nam measg cuideachd a bha eòlach air eachdraidh na Gaidhealtachd.

Cho luath ’s a shuidh am Morair, chaidh iad ’nan tosd, is thòisich na h-òrain an ceann greise. Tha mi cinnteach gun shaoil an duine bochd gur h-e mì-mhodh eagalach a bh’ ann, is gu dearbha ’s e sin a bh’ ann. Chaill An Comunn an oidhche sin ceatharnach smiorail nach cuireadh a làmh a chaoidh tuilleadh ’na sporan a thoirt cobhair do adhbhar na Gàidhlige.

Bha an t-sìde mhath air leantainn bho Dhi-màirt, ach bithidh Dihaoine uair no uaireigin an aghaidh an seachdanach, is mus robh meadhon-oidhche ann thòisich an tàirneanaich ’s an dealanaich, is bha fise-faise aca a’ dèanamh air na leapannan ’s air na seideachan. Mun d’ fhuair iad air a h-uile leabhar a chur a-steach do ’n bhàta an ath mhadainn bha i air drùidheadh air duilleagan nam breitheamhan, is tha iad ann á Grianaig is á Inbhir-pheotharain nach do lorg a riamh carson a chaill iad na comharraidhean airson Gàidhlig.

Nuair a bha iad a-mach an loch a’ mhadainn ud, mu aon uair deug, chuala iad crodh Thorgaboil a’ nuallan, ’s e air a dhol seachad air àm am bleoghain.

[Sanas]


[TD 339]

Gnothaich Bhoireannach
MURDAG NICCOINNICH

CHAN EIL ràith nach eil stuth ùr air choreigin ’ga thoirt am follais agus ged nach eil té sam bith a’ strì ri cumail suas ris gach goireas tha a’ chuid as motha eòlach a nis, chan ann a mhàin air bri-nylon, orlon, terylene ’s an seòrsa, ach air na trioblaidean a bhios ’nan cois. Saoileam gur h-e cho deònach ’s a tha na stuthan so air gach salchair a thogail agus gach dùis a tharraing thuca as sàsaidh idir. Fiachaibh gun buill-earraidh de naidhlon a chrochadh ri balla air a bheil paipear. Chunnaic mi bho chionn ghoirid rùm far a bheil e ’na chleachdadh còtaichean-móra fhàgail crochaichte troimh ’n latha. Chaidh an rùm-sa ùr-phaipearachadh bho chionn trì mìosan. Cha robh smal air òirleach de ’n bhalla ach far a robh dà <eng>overall<gai> de naidhlon ’gan crochadh; bha am paipear an sin sgreataidh, cho dubh ris an t-sùith.

Ach tha sinn air ceum a ghabhail seachad air na stuthan sin. ’S e duail-ghloinne <eng>(fibre glass)<gai> an stuth as fhasanta airson chùirteinean a nise. Chaith mi seachdain a’ sgrùdadh an aodaich-sa, bho àm gu àm, an grunn bhùitean. Tha Vertona (dèante le Tootal) agus Uniglass r’ am faotainn.

Cha chaill iad an dath ge be meud deàrrsadh na gréine; cha teid iad a-steach ’s cha chaill iad an cruth ri linn nighe; chan fhaodar an t-iarunn a chur faisg orra, oir gabhaidh iad an nighe ’s an crochadh a rithist ann an deich mionaidean; ma thogras a’ bhean-tighe, agus gun teid smal orra, faodaidh i an suathadh le clùd fliuch far a bheil iad; cha teid iad ’nan smàl; leigidh iad solus na gréine a-steach agus aig a’ cheart àm cumaidh iad an teas bho ’n àirneis; chan fheum iad lìnigeadh, ’s cha bhlais an leòmainn orra. Chan eil an stuth daor idir. Gheibhear e bho dheich tasdain is sia sgillinn suas gu mu sheich ar fhichead an t-slat—a réir bhur togair—agus tha e mu dha-fhichead agus a sia òirlich an leud.

Earail no dhà mu dheighinn: chan fhaod na cùirteinean a bhith suathadh an làir, no bonn na h-uinneig, oir caithidh suathadh iad, agus cha ghabh na fàitheaman am preasadh cho réidh ri anairt, ach ma tha sibh a’ strì, gun móran làmh-an-uachdair a chosnadh, air deathach agus dùis a’ bhaile-mhóir a chumail sìos, is math as fhiach an stuth-sa sùil a thoirt air. Tha na dathan tlachdmhor agus na deilbh dàna soilleir taitneach, cho math ri geal agus aon-dathan bàna.

THUG mi iomadh mionaid a’ sgrùdadh àirneis cuideachd. Bha mi an toir air àirneis seòmair-cadail, agus mo bhriathran cha b’ e a lorg bu dorra idir ach rudeigin a thaghadh ás na bhathas a’ tairgsinn. Aon nì a tha deisealach san latha ’n diugh, nach feumar an <eng>suite<gai> gu h-iomlan a cheannachd. Gheibhear na buill air leth mar as deònach leibh.

Tha móran de ’n fhiodh air beagan tearmainn bho theas agus bho sgròbadh na cloinne fhaotainn a nis; ach ’s e Melamine as sàbhailte buileach. ’S e so am fiodh nach do dh’ fhàs a riamh air monadh. Is ann dèante gu h-iomlan le làimh an duine a tha e. Cha dearg teas no càil eile air; tha e beagan nas daoire agus car trom r ’a thogail ach tha e snasail, ann an dathan soilleir nach eil foillseach air an dusd.


[TD 340]

CLUINNEAR nach eil cor a’ chlò-mhóir cho fallain ’s a bu docha leinn. Nach eil e làn thìde aig an luchd-deilbh agus dreachadaireachd oidhirp a dheanamh air cumail suas anns an réis ris an latha sam bheil iad beò? Is fhada agus cian bho dh’ fhàs sinn seachd seann sgìth de na dathan ’s na deilbh a bh’ ann bho linn ar seanar, le beag tùsalachd agus gun dànachd air domhain. Tha aon mhuilinn an Steòrnabhagh far am faighear clò sgileil am measgachadh dhathan, àlainn agus tlachdmhor agus ùr—’s e sin Clansman. Chan e mhàin sin, ach tha ceairt chothrom aig té sam bith a tha airson ìmpis a thoirt air clò a dhealbh a dh’ aon ghnothaich dhi fhéin, an dealbh a thoirt do ’n Chlansman agus fighidh iad dhi e, ma ghabhas i seachd slatan. Bha còta-uisge orm, an riochd clò, agus ann an tiota thuirt am fear a bh’ aig a’ bheairt: “Dheanadh sin clo-mór bòidhneach.” Tha iad so a’ lorg dhathan ùra. Nach bochd nach robh barrachd mì-shuaimhneach leis na seann dòighean.

Ach, a réir ’s mar a tha mi a’ cluinntinn, chan e clò-mór an aon aodach a tha gu bhi a’ tighinn a Leódhas a dh’aithghearr. Tha Caiptean Perrins, aig am bheil Oighreachd Gheàrraidh-na-h-Aibhne, air aon de bhùthan clò Steòrnabhaigh a cheannach agus tha e fhéin ’s a bhean a’ dol air ceann buidheann a bhios a’ deanamh clò aotrom airson dreasaichean bhoireannach. Tha bean a’ Chaiptean air a bhi a’ deanamh rannsachadh anns a’ chùis, agus tha i làn chìnnteach gu bheil margaidhean an t-saoghail fosgailte dhoibh. Anns a’ chiad dol a mach tha i an dùil gu reic iad dha gach seachduinn de na clòthan ùra bho gach breabadair a bhios ag obair dhoibh. Tha e duilich a ràdha ciamar a shoirbhicheas leis na Perrins, ach tha aon rud cìnnteach, tha iad le chéile sgileil ann am margadh. Is e Caiptean Perrins fear de na h-àrd fhir anns a’ bhuidhinn a tha ainmeil airson <eng>Lea and Perrins Sauce.<gai> Ma ni e an clò ùr cho ainmeil ris an t-sabhs cha bhi aobhar gearain againn. Bithidh sinn a’ cumail sùil air a’ chompanaidh ùir a bhios ag obrachadh fo ’n ainm <eng>“Ceemo,”<gai> agus a’ guidhe gu math dhoibh.

Bho chionn suas ri sia bliadhna a nis rinn mi oidhirp bho àm gu àm air càirdean a thoirt gu tuath do na h-eileanan. Bha iad deònach air prìs cho àrd ri prìsean thir-móir a phàidheadh, ach có ghabhadh iad?

Mas e pròis a tha so, tha làn thìde sgrios iomlan a chur oirre. Mas e fiatachd, no iomagain ìochdranachd a tha so, nach ann orra tha dìth na céille? Tha beag fhortan ri an làimh nan atharraicheadh iad an suidheachadh inntinn. Tha na tighean a nis cho goireasach comhfhurtail ris a’ chuid mhath air tir-mór. Nam faiceadh sibh cuid anns a’ Chòrn no an iomadh àite feadh Shasuinn! Dé mu dheighinn na seòmair a gheibhear feadh cuid de ’n Fhraing, de ’n Eadailt agus na ceàrnaidhean a tha deanamh an caitheamh-beatha ás an luchd-tadhail? Fuasglaibh ur dorsan, a mhnathan nan eilean. Chan eil aobhar nàire sam bith anns a’ ghnothaich agus gheibh sibh fhéin agus na coigrich a thig mu ’n chagailt móran buannachd.


[TD 341]

AN CLAR FUINE

<eng>Sunderland Cake:<gai> So seann dòigh a fhuair mi bho chaillich á ceann a tuath Shasuinn. Chan fhaca mi a riamh a’ dol ceàrr e.

An Stuth:—6 ùnnsa de dh’ ìm no de dh’ ìm na bà neònaich.
6 ùn. siùcair.
1 phunnd sultana no raisin.
1 phunnd currantan.
¼ phunnd de rùsgan measgaichte (faodar siristean a chur ris).
¾ phunnd de fhlùir nàdurraich.
4 uighean.
½ cupain siorap.
½ cupain de bhainne blàth
1 spain-tea (air a stràcadh) de nutmeg
1 spain-tea (air a stràcadh) de shoda-arain.
Branndaidh no ruma mas toigh leibh.

Dòigh deasachaidh:—
1. Glanaibh na dearcan-frangach ’s na measan caoinichte eile. Cha ruigear a leas móran tiormachaidh a bhàrr air crathadh math ann an criathar-fuine.
2. Buailibh an t-ìm ’s an siùcar gus am fàs e bog geal mar bhàrr tiugh.
3. Blàthaichibh am bainne agus dòrtibh so a-measg an t-siorap gus a bheil e leth-leaghta.
4. Dòirtibh so a nis uidh air n-uidh a-measg an ime ’s an t-siùcair gus a bheil e uile sleamhainn lìomhach.
5. Ma thatar deònach air branndaidh no ruma, feumar làn spain-mhóir a chrathadh a nis air feadh nam measan agus iad uile a mheasgachadh an ceann an ime ’s na tha ’na chois.
6. Nuair a tha so uile troimh a chéile, cuiribh a’ mhin agus na h-uighean ’na mheasg mar so: trì ùnnsachan min-flùir agus aon ugh, ceithir uairean, ’ga chur mun cuairt gu math eatorra.
7. Mu dheireadh feumar an nutmeg agus an soda-arain a chrathadh air, agus a mheasgachadh.
8. Cuiribh so a nis, agus tha e car bog r’ a fhaicinn ach na cuireadh sin dragh sam bith oirbh, ann an soitheach deasachaidh.
9. Cuiribh e car uair a thìde anns an àmhuinn aig 350° F., agus leasaichibh an teas an uair sin gu 250° F. fad thrì uairean a thìde eile, gus a bheil e donn, bruich. Cha bu chòir an àmhuinn fhuasgladh air chor sam bith fad na ciad uair a thìde.


[TD 351]

Rud Nach Fhaic Suil
CAILEIN T. MACCOINNICH

“CHA do dhealbh duine riamh innleachd, cleas no ceisd nach do lorgadh aig neach air choreigin eile eagnaidheachd a bha comasach coinneachadh ris an t-suidheachadh. Dhearbhadh sin tric a thaobh uidheam sgrios a lorgadh le aon ríoghachd an àm cogaidh; cha b’ fhada gu’n amaiseadh rìoghachd eile air dòigh a cur gu neo-bhuil. Tha nì ceudna fìor mu innleachdan luchd dòibheart. Saoilidh gach fear is té a tha deilbh uilc gun do lorg iad an cleas coimh-lionta gu dol ás o shùil gheur an lagha—gus an dearbh deireadh na sgeòil dhoibh nach e an lagh idir a bha air a mhealladh ach iad fhéin.”

Bha Cathal a’ liubhairt an t-searmoin àbhaistich air eagnaidheachd an lagha, amaideas luchd droch-bheart agus cothromachd duais an uilc. Cha b’ annas sin oir b’ i bheòshlaint a bhith cur nan ciontach fo chìs; chan e mhàin gun d’ rinn e ainm dha féin sa’ chùirt lagha, ach uair is uair bha gleusdachd a chomhairle ’na mheadhon air meirleach no mortair a chàradh an crògan greimeil nam maor.

“Ach dé mu ’n fheadhainn a chaidh ás o’n lagh—na coirich nach d’ fhuaradh riamh?” Bha mi deònach iteag a chur ás an sgéith aige.

“Fìor gu leòr,” fhreagair e, “ach chan eil sin a’ breugnachadh mo bharail idir.” “Ciamar sin,” arsa mise.

Rinn e gàire. “Tha mi ’g aideachadh gu bheil cuid fa sgaoil an diugh a bu chòir a bhi am prangas—air neo an àite ’s miosa—ach tha iad saor, chan ann air sgàth nach robh mearachd ’nan cleasan ach a chionn nach do thachair do ’n mhial-chu lagha cheart a bhith air an tòir. Chan urrainn a h-uile fear-sgrùdaidh ceilg san tìr a bhith sàs anns gach eucoir a nithear shìos is shuas air feadh na rìoghachd. Sin suim na cùise.”

Cha robh feum a bhith connsachadh no deasbaireachd ris. Bha e air a shnìomh ’s air a dhealbh an gleusdachd nam fear-lagha. Ged bhiodh tu làn chinnteach gu robh e ceàrr cha robh dòigh air a mhearachd a dhearbhadh. Ach bhuail smuain mi agus thog mi paipeir naidheachd na maidne o ’n bhòrd.

“Tha thu air do chùnntais am measg an luchd sgrùdaidh as feàrr san dùthaich. Faiceam dé nì na buadhan somharraichte agad de ’n chùis so,” arsa mi fhéin agus theann mi leughadh dha ás a’ phaipeir, naidheachd cho neònach ’s a thàinig riamh ’nam rathad.

Bha chùnntas air a clò-bhualadh fo ’n ainm-chuspair ‘An Tarbh a Ghabh an Iteag’, agus b’ i so an sgeul, an aithghearrachd.

Cheannaich tuathanach á ceann a tuath Shasuinn tarbh air an tug e còrr is cóig mìle deug not. Thugadh am beathach dhachaidh thun na tuath an déidh a chur fo airgead-urrais airson a luach. Mu mhìos an déidh an tarbh a cheannach dheònaich an tuathanach, Seòras Greumach, a chur suas gu tuath a bhràthar Uilleam faisg air baile Obar-Dheathain. B’ e sin beagan is ceithir uaire fichead mun do nochd an naidheachd anns a’ phaipeir.

Chaidh an tarbh a chur sa’ bhocsa, a tharraing air carbad rothaid mu dhà dhusan mìle gu stéisean Cheanndail far an deach a chur air


[TD 352]

bòrd carbad na smùide bha ruith gu ruige Caralaibhs. An sin rachadh atharrachadh gu each-iaruinn eile bheireadh a dh’ Alba e. Ach mar thachair, cha do ràinig an tarbh riamh Caralaibhs; chaidh am bocsa a thogail beò slàn bhàrr a’ charbaid rothaid aig stéisean Cheanndail ’s a chàradh air aon de chairtean fosgailte an eich-iaruinn, cha robh stad no eadhoin moille air carbad na smùide eadar an dà stéisean, ach nuair a ràinig am bocsa Caralaibhs cha robh aca ach an t-àite san robh an tarbh. Bha an tuathanach a bha siubhal sa’ bhocsa maille ris a’ bheathach ’na shìneadh sa’ chonnlaich air an ùrlar, a réir gach coltais, fo bhuaidh cungaidh-codail. Bha còrr is dà uair a thìde dh’ astair eadar an dà stéisean agus mhionnaich an geàird nach robh stad air an t-slighe ’s nach robh an t-each-iaruinn a’ deanamh na bu lugha na leth-cheud mìle san uair air an rathad.

Chaidh dithis sgalag air an tuath fo mhionnan gu robh an tarbh sa’ bhocsa ’fàgail na tuatha, chaidh triùir luchd frithealaidh stéisean fo mhionnan ceudna gu robh am beathach air bòrd nuair a dh’ fhàg an t-each-iaruinn Ceanndail ’s bha fhios aig an t-saoghal nach robh ladhar na adhairc dheth an làthair a’ ruigheachd Charalaibhs.

“Sin agad e, a sheòid,” arsa mise, ’s mi lìbhrigeadh a’ phaipeir thairis do Chathal, “Innis thusa dhòmhsa ciamar a chaidh tarbh anns an robh suas ri tunna chudthrom a spìonadh beò slàn bhàrr each-iaruinn a bha siubhal aig còrr is leth-cheud mìle san uair—na có a rinn a leithid a dh’ euchd. Cha chuala mi leithid on sgaoil Pegasus a sgiathan os cionn Helicoin air beinn Pharnassus na o ’n àm a chunnaic Eachann Leódhasach an t-Iùdhach Sgiathach air mòinteach Lìonadail.”

Fhad ’s a bha mise ri goileam mar sin bha mo charaide a’ mion-sgrùdadh a’ phaipeir, a bheul druidte gu teann ’s claisean domhainn na smuain ’na bhathais. Mu dheireadh thog e cheann ’s sheall e orm.

“Seadh,” arsa mi fhéin, “Dé tha an eanchainn mhór a’ deanamh dheth?”

“Tha amharus math agam dé thachair,” fhreagair e, “ach mar as trice chan eil móran stàth an amharus gun dearbhadh. Nach e sin a bhios tu fhéin ag innse dhòmhsa nuair thogas mi ball reusanachaidh nach bi còrdadh riut.” “Dé mu dheidhinn an t-amharus a chur gu dearbhadh,” fhreagair mi, “tha mi faicinn gu bheil Buidheann an Airgid Urrais a’ tairgse mìle not do neach sam bith a lorgas an tarbh.”

Bha Cathal greiseag ’na thàmh ’s an sin dh’ éirich e ’na sheasamh. “Glé mhath” ars esan, “chan eil àm colach ris an àm tha lathair ’s cha chòir dìmeas a dheanamh air slighe sam bith nuair tha mìle not aig a ceann.” Bha còrr is trì fichead mìle eadar sinn is baile Charalaibhs ach fad ás ’s ga robh e cha b’ fhada ’ga ruigheachd. Bha Cathal aithnichte an iomadh ceàrna, ’s le còmhnadh prìomh mhaor a’ bhaile fhuair sinn cead dol a-steach do ’n stàbull mhór far an robh bocsa na tubaist ’s e fhathast air a’ chairt a thug á Ceanndal e. Bha e gun bheantainn ris, ’s dithis mhaor ’ga gheàird cho cùramach ’s ged bhiodh tarbh na còig mìle deug not fhathast ’na bhroinn. Dhìrich Cathal gu mhullach, chaog e shùilean ris gach toll is fosgladh a bha sna cléithean ri chliathaich, shnàg e mun cuairt air, ’s fo dheireadh chaidh e steach ’na bhroinn. Cha robh e fada gun tigh’nn a-mach. “Fhuaras an tuathanach ’na shuain air an ùrlar a-measg na connlaich,” arsa fear


[TD 353]

de na maoir. “Fhuair,” arsa Cathall; “nach fhada o ’n chuala tu an ràdh ‘’S beannaicht an duine sin nach gluais, air leabaidh chruaidh nan sop,’ ach càite a bheil am beannachd an so chan aithne dhomh.”

Thug e taing do na maoir airson am modh is thionndaidh e air falbh a’ crathadh a chinn. Bha amharus agam nach fhac e móran a chuidich e, ge be dé an comhdhùnadh a ràinig e mun d’fhàg e an tigh. Ghlac mi misneachd gu ceisd a chur air. “Am faodar fhoighneachd dé a chunna tu mu ’n bhocsa?” “Chan fhaca nì,” ars esan, “ni mò a bha dùil agam nì fhaicinn. Chan ann an so a tha fuasgladh na ceisde ged tha fhianuis fhéin aig a’ bhocsa ’ga thogail. Faodaidh gur fheàrr dhuinn an Greumach fhéin fhaicinn—tha mi tuigsinn gu bheil e fhathast anns a’ bhaile.” Thog sinn oirnn a rithist.

Lorg sinn an tuathanach an tigh-òsda, beagan astair o ’n stéisean, ’s ged a bha e fhathast rud beag tuainealach an déidh a dhroch ghiollachd bha e deònach gu leòr ar faicinn ’s ceisdean a fhreagairt. “’S ann o Bhuidheann an Urrais a bhios sibhse?” ars esan nuair a chuir e fàilt’ oirnn.

“Chan ann,” arsa Cathal, “ach on tha iad a’ tairgse mìle not do neach air bith a gheibh robhas air an tarbh tha mise cho togarrach riutha fhéin air a thòir.” Dh’ innis e sin có sinn agus fàth ar turuis. Theann na ceisdean. Aig ceann uair a thìde ar leam nach do leudaich mo charaid móran air na bh’ aige dh’ eòlas air a’ chùis a cheana.

“Có bha maille riut ’ga thoirt thun an stéisein?” dh’ fhoighnich Cathal. “Cha robh ach mi fhéin ’s mo bhràthair. Thainig esan a-nuas á Obar-Dheadhain am feasgar sin fhéin le dà dhamh a cheannaich mi uaithe o chionn thrì mìosan. Chuir e aghaidh air an dachaidh cho luath ’s a fhuair sinn an tarbh air bòrd—bha agh òg aige tilleadh sa’ bhocsa san tainig na daimh ’s bha cabhag air gu bhith air ais.”

“Dìreach sin,” arsa mo chompanach; “carson nach do thìll thu maille ris sa’ charbad rothaid.”

“’S an tarbh fhàgail gus an t-slighe dheanamh leis fhéin air an astar ud? A charaid, cuimhnich dé chosg am beathach dhòmhsa ’s na biodh iongnadh ort nach fóghnadh na bu lugha dhomh na bhith maille ris sa’ bhocsa fad na slighe.” Bha Cathal sàmhach car greiseag. An sin theann e air ceasnachadh a rithist. “Cha robh mar sin aig do bhràthair ach iasad de ’n tarbh?”

“Cha robh,” ars am fear eile, “’s cha leiginn air iasad e gu duine beò, eadhoin mo bhràthair, gun mi fhéin ’na cheann.”

“Dìreach sin—chan eil mi ’n dùil gu bheil aobhar an còrr dragh a chur oirbh. Móran taing airson ur cuideachadh agus latha math leibh.” Thog Cathal ad agus rinn sinn le chéile gu bhith falbh. Ach stad mo charaid aig an dorus. “Aon nì beag eile,” ars esan, “robh am beathach doirbh a chur air bòrd?”

“’S esan nach robh sin. Ainmhidh socair, somalta. Rinn e nuallan na dhà nuair bha am bocsa ’ga thogail air bòrd an eich-iaruinn, ach cha robh an còrr bruaillean ann tuilleadh. Bha e cho fìor shocair, ged bha cheann ceangailte ri cliath a’ bhocsa, ’s gur ann a thuit neul eadail orm greiseag an déidh Ceanndal fhàgail.”

“Tapadh leibh,” arsa Cathal, agus air a’ phong sin dhealaich sinn ris an tuathanach.


[TD 354]

“Càite nis?” arsa mise, ’s mi fàs rudeigin sgìth dhe ’n ghnothaich. “Dìreach air an tigh,” fhreagair esan, “Chan eil aobhar dol thun na tuath ’s ni mò tha aobhar a dhol gu stéisean Cheanndail. Ma tha mo reusanachadh ceart, agus tha mi ’n dùil gu bheil, ni na maoir an còrr. Tha an gnothach soilleir gu leòr dhòmhsa ’s cha mhór an rud dhoibhsan dearbhadh na cùise a lorg aon uair ’s gun cuir mise air an t-slighe iad.”

Chaidh sinn dhachaidh, ’s cho luath ’s a ràinig sinn theann Cathal ri labhairt air a’ fón ri oifis nam maor an Caralaibhs. Nuair a bha e deas tharraing e chathair gu taobh an teine agus las e phìob. Rinn mise an nì ceudna oir bha fhios agam gu robh deireadh na sgeòil ullamh gu bhith tighinn gu solus. Cha dubhairt mi diog ach dh’ fheith mi ris fhéin gu teannadh.

“Tha trì nithean mu ’n chùis so a tha somharraichte, ’s cha ghabhadh thairis orra ach duine dall. An toiseach, beachdaich air an àm a thaghadh airson an tarbh a chur air bòrd.”

“Deich uairean as d’ oidhche; dé tha anabarrach mu thimcheall sin? Tha mi tuigsinn gu bheil gach ainmhidh nas socraiche air an oidhche ’s mar sin nas fhasa làimhseachadh.” Cha ghéillinn a’ phuing dha idir.

“Faodaidh gu bheil,” ars esan, “ach tha còrr is leth-dusan each-iaruinn a’ ruith troimh Cheanndail gu Caralaibhs ré an latha. Carson nach do thaghadh aon dhiubh sin? Carson nach deach am beathach a chur gu tuath air slighe rothaid? Bha bocsa chruidh aig Uilleam Greumach a’ tilleadh air a’ charbad rothaid ’s tha mi cinnteach gum b’ fhurasda an t-agh a chur thuige air an t-slighe-iaruinn uaireigin eile. Ach tàth thusa so suas ris a’ chòrr de ’n ghnothaich ’s chì thu gu bheil brìgh àraidh aige. Cha deach an tarbh idir atharrachadh o aon bhocsa gu bocsa eile aig an stéisean mar tha gnàthaichte. Leig oifis na slighe-iaruinn a chead leis a chionn nach tug e mach Urras orrasan ann a thaobh tèarainnteachd a’ bheathaich air an t-slighe. Bha cheud Urras a’ coinneachadh gach tubaist a dh’ fhaodadh tachairt cia bith dé an t-àm na ’n t-àite.”

Sheall e orm ach dh’ fhan mi sàmhach. Bha puing aige an sud gun teagamh. Chùm e roimhe. “Rud eile, an do mhothaich thu riamh cho leisg ’s a tha luchd frithealaidh stéisein no cidhe gu dol an luib eich no tairbh ma ni cuideigin eile an roinn as cunnartaiche de ’n obair. Tha mi làn chinnteach nach robh na portairean aig stéisean Cheanndail na b’ fhaisge air an tarbh ud na thug an éiginn orra—’s tha mi cheart cho deimhinn nach do chuir na Greumaich éiginn mhór orra.”

“Bheil thu ciallachadh gu robh làmh aig na bràithrean sa’ chùis?” Bha e toirt dhomh beagan a bharrachd ’s a b’ urrainn mi shlugadh.

“Bhà,” ars esan, “agus mar eil mise air mo mhealladh dearbhaidh na maoir sin an ùine nach bi fada. Bha ’n tarbh aig Uilleam sa’ bhocsa a’ tilleadh gu tuath—faodaidh air a dhath gu seòlta—agus agh maille ris gu bhith a’ mealladh maor sam bith a dh’ fhaodadh a bhith coimhead a mach airson tarbh a’ siubhal leis fhéin. O, bha na balaich gleusda, ach cha robh iad gleusda gu leòr.” Rinn e gàire beag mar gum biodh e deanamh dealbh dhe na seòid air a bheulaibh sa’ chùirt lagha.

Ach bha mise fada o bhith sàsaichte; “Dé mu ’n bheathach a bha air an each-iaruinn? Dé a chunnaic na poirtearan sa’ bhocsa? Dé


[TD 355]

chual iad a’ nuallaich aig steisean Cheanndail? Dé mu Sheòras Greumach a bha fo bhuaidh a’ chungaidh codail nuair ràinig an t-each-iaruinn Caralaibhs?” Thaom na ceisdean a-mach air sàilean a chéile.

“Tha do cheistean cothromach—agus farasda ’m fuasgladh. Bha samhla tairbh ’sa bhocsa; seice air a deanamh suas gu seòlta an cruth a’ bheathaich bheò. Am bùirean a chualas—tha e farasda a dhèanamh le neach a thogadh am measg chruidh. Chuala mise feadhainn a dheanadh gairm coilich no ceileireadh eòin cho nàdurra ’s nach eil duine beò a lorgadh an dealachadh.

Glé mhath mata. Cho luath ’s a dh’ fhàg an t-each-iaruinn Ceanndail chaidh mo laochan gu gnìomh. Dh’ fhosgladh an t-seice, thugadh aisde a’ chonnlach agus sgaoileadh i maille ris a chòrr de ’n straibh air ùrlar a’ bhocsa. Rinn e pasgan de ’n t-seicidh agus sheòl e mach i aig àite air choreigin air an t-slighe far an robh e cinnteach an togadh a bhràthair Uilleam i. Thug e balgam á botul beag de chungaidh-cadail, ’s an déidh am botul a shradadh a mach cuideachd, shìn e e féin ’s chaidil e ‘air leabaidh chruaidh na sop.’ M’ fhacal-sa dhut, bidh an naidheachd sa’ phaipeir agad ro dheireadh na seachdain. ’S e sin, mas fhiach na maoir lagha na tha iad a’ cosg do ’n rìoghachd.”

An ceann dà latha bha mi air ais an oifis Chathail ’s paipear naidheachd an latha ’nam làimh. Bha deireadh na sgeòil an sin dìreach mar a thubhairt e. Rinn e gàire nuair a nochd mi san dorus. Ghabh mi steach. “Seadh,” ars esan, “bha e cho math nach do chuir thu geall.”

Ghlacadh Uilleam chan ann air an rathad a dh’ Obar-Dheathain ach aig cidhe Airdroisein ’s e cur dà dhusan damh mór air bòrd bàta airson Eireann. ’Nam measg bha ’n tarbh, a dhath air atharrachadh gu snasail, mar thubhairt Cathal. Ar réir colais bha e gu bhith air a reic an Eirinn. Bha an dithis bhràithrean fo chìs aig an lagh a’ feitheamh cùrtach.

“Bha thu ceart,” arsa mi fhéin, “ach tha aon nì an duabhar orm fhathast; dé bha thu ciallachadh nuair thubhairt thu gu robh am bocsa a’ togail fhianuis fhéin?”

Rinn e lasgan. “Nam bu tuathanach thusa bhiodh fhios agad nach bi beathach cruidh an crò na ’m prangas uair an uaireadair gun an t-ùrlar a shalach. Chan e dé bha sa’ bhocsa a ghlac mo shùil ach an rud nach robh ann,” Thog e bileag liath bhàrr a bhùird ri thaobh. “Mìle not an luchd Urrais; duais mo shaothrach, ’s ma phàidheas buachar tairbh cho math dhan a h-uile fear, chan eil aobhar gearain aige—seachd àraid buachar nach robh ann.”

[Bocsa]
Chaidh an coileach a bha aig Murchadh Tàillear air chall (bhiodh na balaich dhubha a’ deanamh cus air) agus is ann air Tormod mór Dhòmhnaill Mhurchaidh a bha amharus aige, agus an uair a choinnich Tormod ris thuirt e,

“Can thusa, a Thormoid, mar a chanas mise, ‘Mas e mise a mharbh an coileach na cuirim-sa aghaidh nam bonn air an fhonn chianda’.”

“Cha chan mise sein idir!” arsa Tormod.

“O, a Thormoid, tha an coileach agamsa far an robh e an raoir.”


[TD 357]

Ann An Ceuman An Tighearna
Le ANNA NICCOINNICH

[Dealbh]
<eng>Via Dolorosa<gai> Slighe a’ chruinn-cheusaidh ann an Ierusalem. A’ tòiseachadh aig Lùchairt Phìlat, agus a’ crìochnachadh aig Beinn Chalbharaigh


[TD 358]

Gu dé cho fad ’s a tha a so gu Betlehem?

CHAN eil glé fhada, a réir na cloinne ann an laoidh na Nollaige. Is fìor “gu bheil na nèamhan ag iadhadh umainn ’nar leanabain” agus canaidh mi gur i ’n fhìrinn a tha aig a’ chloinn; oir anuair a thubhairt ban-nabaidh bun-na-h-ursann riùm aon là “Cha robh thu air falbh am bliadhna, seadh cha do dh’ ionndrain mi air falbh bho’n tigh thu?” thubhairt mise “Bha mi ann am Bet-lehem o chunnaic sibh mi”.

’Se ùine glé bheag a bha eadar mi bhi dìreadh Chnoc Healoir ann an Aird an Rubha, Leòdhas, agus mi bhi dìreadh Beinn Shioin.

Faodar cadal bho Inbhirnis gu Lunnainn. Lorgaidh sibh an sin gun dragh sam bith cachlaidh na Roinn Eòrpa, agus bheir “Carbad na Saighid Oir” sibh gu aiseag. Air an taobh thall, gabhaidh sibh chun na h-Eadailt, agus “togaidh sibh siùil a Venice, dlùth do ’n àite sin anns am bris stuadhan an Adriatic an cala blàth measg bheanntan uain Illyria” mu eileanan air an do luaidh Byron, a’ gluasad le oiteagan ciùin, troimh àile liath-ghorm leugach gu Muir Meadhon-tìre.

Bha ban-uasal Eabhrach còmhla rium ’s a’ chùlaist-cadail, agus bha i ro dheònach air facail de ’n chànain ìnnse dhomh. “Anuair” ars ise “a thig fear a bhuineas dhuinn dhachaidh, an déidh a bhi air falbh an tìr eile, cuiridh sinn fàilt air leis an fhacal ‘Aliatha’—’s e sin ‘Eirigh na Gréine’.

Nach minig a chuala sinn “Cha teid do ghrian tuilleadh sìos”.

“Gu dé” arsa mise, “am facal th’ agaibh airson Athair?”…

Air ball, air a socair, thuirt i <eng>“Abba”.<gai>

Stad mi le iongnadh. Nach tric a chuala sinn e ann an aoradh na cagailt, no anns na h-eaglaisean beag air feadh nan eilean? Tha diofar dhòighean air an fhacal a ràdha, ach tha <eng>“Abba”<gai> a’ ciallachadh gu bheil an leanabh aghaidh ri aghaidh risan Athair, ann an earbsa leanabais. Tha, mar sin, dàimh agus cathrannas an athar air an co-fhilleadh anns an fhacal.

Haifa. Fichead míle o Nasaret.

Ràinig sinn cala ’s a’ mhaduinn Di-Màirt—am Fearann Naomh fo ar comhair ann an lainnir na gréine, donna-bhuidhe caomh, an tìr bheag so a tha spioradail ann an cridhe an t-saoghail. Bha àile ciùin na maidne mar gum biodh sanas ag ràdha “Tha thu air aoidheachd san tìr so. Gabh do shaorsa. Tha fàilte romhad”.

Bha gach lios le craobhan pailme, agus lasadh de fhlùrain dhearg an sud ’s an so. Bha sìtheanan ann na bu phailte na càch, sìtheanan mìne, liath-ghorm a’ brùchdadh a-mach thairis air gach gàrradh. Bhuain mi cròilleagan dhiubh, anns an lios so, fo sgàil Charmeil, agus dh’ fhoighnich mi de fhear an tigh-òsda an ainm.

“Canaidh sin riutha”, ars esan “Gedechi. ’Se sin eadar-dhealachadh Chan eil e idir a’ ciallachadh sgaradh, ach comharra-crìche. Chan eil sinne a’ meas gu bheil e ceutach iarann gathach a bhi eadar sinn ’s ar nàbaidh, agus ’s iad na sìtheanan so an gàrradh-crìche, mar chomharra air càirdeas agus réite.”

Shaoil mi gur e smuain ionmhiannaichte, mhaiseach, a bha so, ach cha robh mi ach astar coiseachd á Nasaret, flùran Ghalilee, agus


[TD 359]

nach cluinn sinn ath-ghlaodh nam briathran “Thugaibh fa-near na lilidhean”.

Cha thomhais sibh gu dé fhuair sinn aig tràth maidne còmhla ri uighean agus tea? Fhuair, ma tha, gruth! Agus pailteas dheth. An aon seòrsa ri gruth Leódhuis.

Cha robh feasgar nach biodh banais anns an lios. Thigeadh na bodaich le adan farsainn agus bian mu’n oir. Thigeadh an sin, le ceum stòlda, an Rabbi a phòsadh na càraid, agus shònraich mi gàirdeachas ri tighinn an fhir nuadh phòsda. Dheanadh na daoine buaileag timcheall air, agus ghabhadh iad air adhart a’ seinn. Bha coltas iongantach aig rian nam pongan ris a’ Ghàidhlig. Thug e ’na mo chuimhne a’ chiad bhanais air an robh mi ’n Sgadabhagh. Aig àm an anmoich bha soluis a’ bhaile a’ lasadh cho briagha suas gu binneagan Charmeil. “Chan fheudar baile a tha air a shuidheachadh air sliabh fholach”.

Galilee. Cana Ghalilee.

Ghabh sinn a-steach troimh Raon Esdraeloin agus troimh Ghleann Israel, àite bòidheach torach air uisgeachadh le driùchd nam beann. Air aon taobh de ’n t-slighe bha sliabh àrd a’ togail a chinn. Bha sliosan farsainn de mhonadh donn ag éirigh gu flathail; bha cumadh snasail air a mhullach far an robh a’ ghrian a’ drùdhadh. B’ e so Beinn Thàboir, Beinn a’ Chruth-Atharrachaidh.

[Dealbh]
Beinn a’ Chruth-Atharrachaidh, Loch Ghalilee


[TD 360]

Bithidh deilbh bheò againn ’gan tasgadh ann an ionadan dìomhair na smuain de na h-àitean so, ach anuair a dh’ amhairc mi orra ’nam maise bha ’n t-sàmhchair a bha ’g iathadh umpa mar gum biodh e luchdaichte le cumhachd, agus le earail bi-bhuan. Ghabh sinn tàmh aig Abhainn Iòrdain, uisge sèimh le seileach r’ a bhruaich. “An sin bithidh do shìth mar abhainn.” Tha a’ chiad sealladh air Iòrdan a’ co-fhreagairt so.

Anuair a thainig Galilee air fàire roghnaich mi bhith ’nam aonar. Bha na h-uisgeachan a’ sgaoileadh a-mach ann an cumadh clàrsaich chiùil, gorm mar Loch Carann air madainn shamhraidh….

Sùil gan tug mi, bha Peadair, an t-òganach a stiùir sinn anns a’ bhus a Haifa a’ gabhail fasgadh bhon ghréin. “Tha iad fhathast” thuirt mi “ag iasgach air muir Ghalilee?” “O tha”, ars esan “Tha iad fhathast ag iasgach a’ Charabhanaich—’se sin biadh na Sàbaid againne. Tha iad a’ sgoltadh ’s a’ glanadh fear mór agus fear beag, agus a’ bruich an éisg bhig am broinn an éisg mhóir. Cha mheas sinne gu bheil an t-Sàbaid seachad gus am faic sinn a’ chiad tri rionnagan an déidh do ’n là triall. Tha sinne a’ cumail na Sàbaide cus nas daingne na sìbhse am Breatainn.”

“’S e a tha mi a’ deanamh dheth” arsa mise “gu bheil ur Sàbaid iongantach coltach ris an t-Sàbaid againne anns na h-Eileanan an Iar”.

Dheanadh an t-airgead paipear (na notaichean) a bha iad a’ cleachdadh sna badan ud an gnothaich ciatach airson Steòrnabhaigh no airson Gheàrrloich. ’S e dealbh iasgair a bha orra, le thrusgan mara agus le ’chuid lìn is acfhuinn timcheall air!

Chaidh sinn air an fheasgar sin fhéin do Chana Ghalilee. Thug iad sinn gu làrach Tigh na Bainnse, far am bheil samhla na seann searragan.

Air beulaibh an t-sineagog an Capernaum bha na dearbh sheòrsachan chlacha bràth ’s a bh’ aig ar seanairean. ’Se baile beag suairc a tha ann an Capernaum. Bha na mnathan anns an t-seann thrusgan bho shean, dorch-shuileach sgiamhach.

Thug mi sùil sìos gu bàrr a’ chladaich far an deach an sluagh acrach a shàsachadh le iasg agus aran. “Tha mi a’ gabhail truais do ’n t-sluagh…. cha chuir mi uam ’nan trasg iad”. Bha sàmhchair ag aithris an segòil as ùr.

Nàsaret.

Galilee ghrianach nan iasgairean. Na h-eathraichean beag. Na linn a’ tiormachadh. Craobhan pailme ris an tràigh. Frasan de eòin bheaga a dòrtadh a-mach ás gach craoibh. A’ chlann bheaga air an casan-ruis, agus a’ ghainmheach eadar na h-òrdagan. An rathad a-steach do ’n bhaile a’ lasadh le craoibh dhearg an oleander. Tighean beaga de chloich bhàin le mullaich chòmhnard ri taobh gach cnuic. Gàrraidhean de chlachan tioram timcheall nan tighean mar a tha againn fhéin eadar a’ mhòinteach agus an talamh eòrna. Dùn mór arbhair ’ga bhualadh anns a’ ghréin ri taobh an rathaid, a’ toirt ’na mo chuimhne làithean bualaidh agus fasgnaidh. Clann òga ag imeachd air aiseil. Mnathan le crogain uisge air an cinn.


[TD 361]

[Dealbh]
Abhainn Iordan, far an do bhaist Eoin an Tighearna

So Nàsaret! Mar gum biodh tìm ’na stad mu dhà mhìle bliadhna.

Thainig seann duine ’nar coinneamh le aodach air mar na deilbh a chitheadh sinn de Abraham. B’ esan a threòraich sinn air feadh an àite. B’ e fìor bhodach dòigheil a bh’ ann, agus ’na dhòigh shocair fhéin dh’ àithn e do gach duine bhi sàmhach a’ tighinn dlùth do na h-ionadan naomh. Thug e sinn gu Eaglais Naoimh Iòsaph, agus b’ e fiosrachadh do-rannsaichte a bh’ ann anuair a lean sinn e do dhachaidh an Teaghlaich Naoimh.

Chaidh sinn sìos mar gum b’ eadh air staran beag de chlachan-muile fo ’n eaglais, agus fhuair sinn sinn fhéin a-staigh anns an tigh. Dh’ àithn’ e rithist do gach duine gun eadhoin sanas a dheanamh, agus gun chamara a chur air ghleus. Bha mi fhéin toilichte, oir shaoil leam gur h-ann air clàr na cuimhne agus a’ chridhe a bu chòir an sealladh so a thasgadh. Bha a’ chreag bhuidhe lom timcheall òirnn. B’ e so na ballachan. “So” ars an treòraiche, agus e a’ cur a làimh ann an slag a’ bhalla “far am biodh am biadh.” Thainig grad bhoillsgeadh ’nam ìnntinn—“An àirigh!” Bha fosgladh beag air bàrr a’ bhalla airson gaoth fhionnar agus grian a leigeil a-steach. Ann an oisinn eile ’n tighe bha tobar anns an làr airson an t-uisge a chumail fionnar ri àm teas. Nach ann mar so a bha anns na fìor sheann tighean anns an dùthaich againn fhéin. Bhiodh ise “a ghléidh na nithean sin uile a’ beachd-smuaineachadh orra ’na cridhe”. Thug mi sùil eile air àrd-dorus beag an tighe agus thainig briathran ’nam chuimhne “Thig mi anns na rudan beaga, deir an Tighearna”. So far na roghnaich e tàmh, fo “ard-dorus beag cridhe an duine”.


[TD 362]

Lean sinn am fear-treòrachaidh troimh mhargaidhean a’ bhaile do ’n t-sineagog a tha air a thogail air làrach an fhir sin anns an do leugh E Leabhar an Fhàidh Isaiah. Labhair an seann duine ann am briathran sìmplidh air an là bha sin, anuair a ghabh muinntir an Tighearna fhéin fearg ris. Sheall e dhuinn an sin, dlùth do ’n bhaile, sliabh na creige móire far an do dh’ fhiach iad r’ a thilgeil.

Thug mi sùil oirre rithist a’ fàgail Nàsaret, ach dh’ éirich sealladh eile a dhubh ás mo chuimhne i. Bha Beinn Thàboir ’ga togail fhéin gu buadhach àrd air a cùlaibh, a’ ghrian a’ deàlradh mar sheudan opail os a cionn. Do neach sam bith aig an robh cluasan chum éisdeachd bha an earail mar cheòl nam buadh “Is e so mo Mhac gràdhach”.

Gaidhlìg aig Lochan Bhetesda.

Bha e nàdurra gur h’ i a’ chànain Eabhrach a bha mu ’r tiomcheall air gach clàr, agus sràid, ach ’se cùis iongantais gur h i a’ Ghàidhlig fhéin air an do laigh mo shùil air an achadh-a-muigh ri taobh na beinn aig Lochan Bhetesda.

Tha eachdraidh an fhir so a chaidh a dheanamh slan aig an lochan. EOIN V, ann an ceud cànan agus cóig-diag thar fhichead. Tha a’ Ghàidhlig againn fhéin an sud, air clàr ri balla os cionn an lochain agus air a cur cho soilleir agus cho òrdail ’s gu robh e comasach dhomh a leughadh na mo sheasamh air an talamh!

[Dealbh]
Gàrradh Ghetsemane


[TD 363]

[Dealbh]

Ceol Na Pioba

IAIN MACAONGHAIS

Le FIONNLAGH MACNEILL

BHA e mu dhà uair dheug a dh’ oidhche, agus làrna-mhàireach bha na pìobairean gu bhith strì a rithist airson buinn òir na pìobaireachd anns an Oban. Bha sinn air tighinn á Fort George an là sin fhéin ann an càr a bha cuideigin air toirt dhuinn airson an turuis. Bha an càr cho trom air a’ pheatrol agus a bha na seann Ghaidheil air an uisge-bheatha, ach mu dheireadh ràinig sinn an tigh-òsda againn anns an Oban, agus nuair chaidh sinn a-steach do rùm àraidh an sin, có bha sin ach biasd mhór de bhodach liath agus mu dheichnear dhaoine ’nan suidhe timcheall air ag éisdeachd gu mionaideach ris a h-uile facal a chanadh e. B’ e sin mar a fhuair sinn eòlas an toiseach air an Dotair Iain MacAonghais.

’S ann an Gleann Eilg a rugadh Iain, agus a thòisich e air ionnsachadh na pìoba. Tha e ag ràdh gum biodh e a’ cluich air an fheadan mar a gheibheadh e cothrom, ach nach d’ fhuair e riamh cothrom cho math agus bu mhiann leis. ’S ann de mhuinntir phìobairean a bhuineadh Iain, gu ta, oir bha bràthair athar, Calum MacAonghais, ainmeil a-measg phìobairean.


[TD 364]

[Sanasan]


[TD 365]

Cha robh e riamh ag ionnsachadh na Gàidhlig nuair a bha e ’na ghille òg, agus tha sin a’ cur móran doilgheis air chun an là an diugh, oir is e beachd Iain gu bheil a’ Ghàidhlig glé fheumail do ’n phìobaire. Ged nach do leugh e Gàidhlig anns an sgoil, dh’ ionnsaich e i gun taing, agus tha làn a chlaiginn aige dhith an diugh.

Chaidh Iain MacAonghais oileanachadh ann an Ard-sgoil Ghlaschu, agus a rithist anns an Oilthigh anns a’ bhaile sin, far an tug e a-mach an dotaireachd le deagh bheus. ’S ann an Sasuinn a chuir e seachad a’ chuid mhór de bheatha nuair a bha e ag obair. Bha e ùine mhór air ceann ospadail an Sasuinn far an robh iad a’ toirt an aire air daoine nach robh buileach aca fhéin, agus tha e fhéin ag ràdh, le bloigh gàire, gu robh esan cho gòrach riutha mun do dh’ fhàg e.

Tha e nise beò ’na dhuine uasal, an déidh obair a leigeil seachad ann an 1952, agus bithidh e a’ falbh an sud ’s an so mar thoilicheas e fhéin. Tha e a’ fuireach an Sasuinn, ach chithear e gach bliadhna aig co-fharpaisean pìobaireachd air feadh na Gaidhealtachd, agus aon duine—sean no òg—cha bhi ’gan tadhal a tha cho sunndach no cho frogail ris. Seallaibh fhéin ris an lasair a tha anns an dà shùil aige.

Ged a tha e nis tri fichead bliadhna ’s a cóig deug chan eil ach dha no tri sheachdainean bho choisinn e duais airson cluiche na pìoba aig co-fharpais a chumadh le Comunn Rìoghail nam Pìobairean Albanach an Dun Eideann.

Is iongantach gu bheil Iain idir cho measail aig pìobairean air fad agus bu chòir dha bhith, ach a mhàin aig a’ chuideachd bhig a bhios a’ leantainn nan geamachan a h-uile bliadhna. ’S ann am feasgar a latha agus bho sguir e a dh’ obair, a tha e air tòiseachadh air puirt a chur ri chéile, agus ged nach eil e air móran de phuirt a sgrìobhadh ’s math-dh’fhaoite, tha an fheadhainn a sgrìobh e snasail, math, le fìor shamh an fhraoich agus blas na Gàidhlig air a h-uile fear.

Is dòcha gur h-e na puirt as fheàrr a dh’ aithnicheas daoine <eng>“Doctor Dorothy Main”<gai>—port a sgrìobh e do bhan doctair agus deagh charaid dha fhéin a bha fad bhliadhnachan ag obair còmhla ris agus a tha a cheart cho déidheil ris fhéin air a’ phìob—agus “Peter MacInnes,” fear a sgrìobh e mar chuimhneachan air a mhac fhéin a chaill e anns a’ chogadh mu dheireadh. Tha e fhéin ag ràdh gu robh e ’na chadal, aon uair ’s e a’ cur port ri chéile, nuair smaoinich e air earrainn àraidh de ’n phort ùr. Leum e ás a leabaidh gun an còrr dàlach agus sgrìobh e sìos na puingean air paipear mus biodh iad air dol ás a chuimhne mun tigeadh an là. Tha e ’na fhasan aige a bhith a’ ruith thairis ’na inntinn, a h-uile h-oidhche anns an leabaidh mus caidil e, air ùrlar pìobaireachd. Nach mór an oidhirp a tha an sin air eòlas fhaighinn air a’ cheòl mhór?

Tha an dotair air a h-uile pìobaire math a chluinntinn o chionn iomadh linn, agus tha e a’ cumail a-mach gu bheil pìobairean an là an diugh a’ toirt barrachd fad agus cuideam do phuingean àraidh anns na puirt a bharrachd air puingean eile, far am biodh iad nuair as cuimhne leis-san a’ cluich nam port gu léir na bu réidhe air dòigh air choreigin, gun a bhith sìneadh a-mach puing seach puing.

Chan eil móran ann mu thimcheall pìob no pìobaire air nach eil fios is eòlas aig Iain MacAonghais.


[TD 369]

Sean Eolas-Luibh

(16) AN SEILEACH

ALASDAIR MAC’ILLEMHAOIL

[Dealbh]

THA iomadh seòrsa de ’n t-seileach ri ’m faotainn air feadh an t-saoghail, ach ’s e am bùnnsach no an caol bha am bitheantas ’gan cur gu feum sa’ Ghaidhealtachd. Bha ar n-athraichean glé sgilear aig deilbh a’ chaoil. Thogadh iad an sabhal air an t-seòl so, agus chunnaic a’ chuid mhór againn na cléibh ’s na sgùlain a dh’ fhigheadh na h-eòlaich.

Bha gad no slat caoil air a chur gu iomadh feum, ach gu h-àraidh ann a bhith a’ giùlan éisg. Tha againn ann a so bonn an t-seanfhacail: “Cha robh agam ach an gad air an robh an t-iasg.”

Bha na gadan air an cumail tais ann an uisge air neo chrìonadh iad. Is ann o ’n chleachdadh so a dh’ éirich an earail: “Is mithich a bhith bogadh nan gad,” a’ ciallachadh gu robh an t-àm air tighinn gu bhith ’g ullachadh fa chomhair turuis no gnìomh sam bith.

Bhitheadh an tuath ann an glinn chas na Gaidhealtachd a’ cur cleithean caoil ris na cairtean, no na càirn, gus innear no mòine iomchair. Theirteadh càrn-lòban (càrn-lògan ann an Cataibh) ris a’ bheairt so, agus tha cuid de ’n bheachd gur ann o ’n fhacal a thogadh an sloinneadh “Lobban” agus “Logan.”


[TD 373]

An Sgeilp Leabhraichean

<eng>Gaelic Poems for Interpretation,<gai> deasaichte le Dòmhnall MacThómais (An Comunn Gaidhealach. 4/-).

Tha An Comunn air leabhar beag grinn de bhàrdachd a chur a-mach a bhios glé fheumail anns na sgoiltean àrda, agus a dh’ fhaodadh toileachadh a thoirt do dh’ iomadh duine a tha an déis an sgoil fhàgail.

Ach ’s e na sgoileirean a bhios a’ fiachainn deuchainnean na sgoile (na <eng>Lowers<gai> agus na <eng>Highers<gai>) a tha anns an amharc aig a’ Chomunn, agus aig Comitidh Gàidhlig an E.I.S., a rinn an taghadh air a’ bhàrdachd. Gheibh iadsan sàrachadh gu leòr leis, ach ni e feum dhaibh.

O chionn trì bliadhna deug, no mar sin, chan eileas ag iarraidh air na sgoileirean móran de eadartheangachadh a dheanamh air bàrdachd anns na deuchainnean so. Tha earrann de bhàrdachd air a cur mu ’n coinneamh is tha ceistean air an cur orra m’ a deighinn, is feumaidh iad a nochdadh gu bheil iad a’ tuigsinn brìgh na bàrdachd agus na h-uiread co-dhiùbh de ’n rìomhadh cainnte agus de ’n ealain a tha fuaighte rithe. Mar sin, tha ceistean mu choinneamh gach earrainn bàrdachd san leabhar so, agus ’s e duine fiosrach nach bi am mearachd uair no uaireigin mun ruig e a cheann.

Tha da fhichead earrann ’s a dhà anns an leabhar so—na chumas beagan cagnaidh ri oileanaich uair san t-seachdain fad thrì ràithean na sgoile. Aig ceann a-muigh an leabhair tha lethcheud cuspair air am faod iad oidhirp-litreachais a sgrìobhadh.

Tha a’ bhàrdachd air a taghadh bho shaothair gach linne, bho ’n t-seachdamh linn deug gu ruig an linn againn fhìn. Shaoil mi nach bu mhisde e beagan a bharrachd a bhith ann bho thoiseach ’s bho dheireadh na h-aimsir sin: is dòcha dha no trì eile de na seann òrain, agus dàn no dhà anns an nòs ùr, duilich ’s ga bheil e ann an dòigh. Ach tha an taghadh math, is tha an deasachadh grinn, is tha ar taing aig a’ chòmhlan a chuir ri chéile an leabhar, is aig an duine a dheasaich e airson a’ chlò.

Gheibhear an leabhar bho ’n Chomunn Ghaidhealach, 65 Iar Shràid Regent, Glaschu, M.2.

R. McT.


An Ribheid Chiùil, air a dheasachadh le Alasdair Moireasdan. (A. Learmonth ’s a Mhac, Struighlea. 12/6.)

THIGEADH e dhuinn fàilte chridheil a chur air an leabhar so, anns a bheil Mgr Moireasdan a’ cur an clò na thionail e de ’n bhàrdachd aig Iain Eirdsidh MacAsgaill (1899-1933), fear de bhàird Bheàrnaraigh na Hearadh. Tha mòran a thuilleadh air bàrdachd anns an leabhar, gu h-àraidh cunntas air Eilean Bheàrnaraigh agus air caitheamh-beatha an t-sluaigh, móran sloinnteireachd, agus eachdraidh beatha a’ bhàird fhéin. B’ e sin an cunntas taitneach.


[TD 374]

Ged a tha na h-eileanaich air fad glé cheangailte ris an dùthaich san d’ fhuair iad altrum, saoilidh sinn gu bheil gràdh a’ Bheàrnaraich nas ro làidire na gin eile, mar gum biodh e ’na bhall de aon teaghlach aig a robh an t-eilean uile mar oighreachd. Chì sinn cuideachd gu robh, is gu bheil, freumhan na bàrdachd air greimeachadh gu daingeann anns an fhonn so. Is duine sam bith aig a bheil eòlas air muinntir an eilein, tuigidh e gu bheil loinn agus snas air a’ Ghàidhlig a thainig mar dhìleab orra, is chan eil móran an Albainn an diugh a ghléidh an dìleab sin cho cùramach riutha. Nan tuigeadh daoine an luach a tha ’nan cainnt fhéin, chitheadh iad gu bheil beairteas cainnte am Beàrnaraigh a b’ fhiach a chladhach. Ged nach biodh ann ach facail annasach fhéin, tha an saoghal bràth dhiubh an so air nach do dh’ amais luchd nam faclairean fhathast. Nach bochd nach cuimhnicheamaid na bu trice air briathran Seònaid NicLeòid á Eige: “Riaghladh goirid air an òr, ach riaghladh fada air an òran”. ’S iomadh 12/6 a chosgas sinn mus tig sinn gu ceann na tha de bhiadh anns an leabhar so.

Cha duirt sin gu bheil a’ bhàrdachd so gu léir coimhlionta. Gu dearbh tha móran rannaigheachd san leabhar nach toir cus ùrachaidh do dhuine aig a bheil ùidh ann am bàrdachd. Tha sinn ro eòlach air an smuain a th’ innte, is tha sinn ro eòlach air a’ chumadh a th’ oirre. Tha sinn a’ lorg ann am bàrdachd smuain ùr, air neo cumadh cho annasach no cho coimhlionta air smuain chumanta agus gu bheil am briosgadh a gheibh ar n-inntinnean co-ionnan ri ùr-smuain. Tha luchd-rannaigheachd gu mór nas pailte na bàird anns an t-seagh choimhlionta so. Tha Iain Eirdsidh MacAsgaill an dà chuid ’na fhear-rannaigheachd agus ’na bhàrd, agus a rèir na fianuis a tha a bhàrdachd a’ togail ’s ann a’ fàs a bha a chomas nuair a thainig crìoch air a thurus, fada bho ’n tigh, ann an Astràilia.

Tha iomadach cuspair aig Iain MacAsgaill: cuilean, tarbh Ruisgearraidh, eathraichean, stoirm ann an Astràilia. Ach mar as trice, tha e a’ tilleadh ’na inntinn gu ruig Beàrnaraigh. ’S e gràdh-dùthcha is gràdh air na h-eòlaich a tha a’ riaghladh a smuain, agus tha so a’ dol ’na chianalas nuair a tha e ’ga fhaighinn fhéin glaiste an taobh an iar Astràilia:

’Nam ònar an còmhnaidh
’S nach còrd rium an Gall.

B’ e bhith cuimhneachadh nan càirdean a chuir gu bàrdachd e:

’S mo spéis-sa bha blàth dhoibh
An diugh ga mo chràidheadh,
Chuir creithleag na bàrdachd
Fo àirneis ’nam cheann.

’S ann o ’n òran Companaich m’ òige a tha na sreathan sin. The e so air aon de na h-òrain as fheàrr anns an leabhar. Nach minig a chunnacas bodach leithid an fhir so:

’S am bodach ag éisdeachd,
’S e blasad cho déidheil
Té dhubh-sheileach fhéileil
’S a dheud oirre teann.

Tha liut air leth sgileil aig a’ bhàrd air dealbh a dheanamh de eòin ’s de chreutairean a’ gluasad. Chì e na h-eòin “dol thairis ’nan ciadan Air fiaradh nan gleann”. Faic an cuilean ’s an naosg:


[TD 375]

[Sanas]

Bidh cuilean caoil-snuig aotrom seang
Clisgearsaich ri ’n taobh air bheannd;
’S sian aig naosg ’s e sraon a nall
’S a chùrsa càm fo cheò-fhrois.

Agus thall an Astràilia,

Tha breac-nathair fhalbhach
Gu pailt feadh nan garbhlach,
Sraonagach ’s an anmoch
Neo-chearbach ’na snàig;
’S mur teich mi bho ’n chealgaich
Neo-thurtach is falachaidh,
Gu séid i ’m bior gearrghuin
Bhios marbhtach bho gàir’.

Tha aotromachd gu leòr anns an leabhar so cuideachd, ach chan eil cus ann nas eirmsiche na Mo Chòmhradh ri Uisdean Dubh. (Math ’s ga bheil Mgr Moireasdan air sloinnteireachd cha tug e sloinneadh do dh’ Uisdean Dubh). So an seòrsa fear a bh’ ann:

’S ann ort fhéin tha ’n claigeann a tha annasach ’s neònach,
’S aodann cù-nuigeach dubh reamhar, sùil a’ mhadaidh cho beò ann;
’S leis gach fiacail tha mach as, ceart cho fada ri m’ òrdaig,
’S ann aig Dia a bha tlachd dhìot nuair a chairt e cho bòidheach

Lìon-mór do bhrat.

Faigh an leabhar so, a leughadair, ach an toir thu misneachd do ’n fhear-deasachaidh aige tuilleadh de ’n obair ionmholta so a dhèanamh.

R. McT.
