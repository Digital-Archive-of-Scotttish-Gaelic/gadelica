[TD 223]

[Dealbh]

AN CAIBE-LAIR
le Calum MacLeòid (Ratharsaigh)

Tha iomadh seòrsa caibe-làir ann, mar an seòrsa a tha Luchd-cùraim nan Coilltean a’ cleachdadh airson claisean fhosgladh. Tha iad seo le cois dhìrich agus an caibe le sgiathan mòra. Ach tha an caibe-làir a th’anns an dealbh seo (còmhla ri iarann-mòna) eadar-dhealaichte. ’S e tha seo ach caibe-làir a chaidh a dhèanamh airson buain nan sgrath a bha dol air taighean mus rachadh an tughadh agus a bha a’ còmhdach nan tòrr bhuntàta.

Tha sgiathan a’ chaibe seo beag, ach mòr gu leòr gu gearradh sgrathan. Tha dòigh air obrachadh furasda — sgiath mu seach a chur sìos air fiaradh don talamh, agus an sin an caibe a chur sìos còmhnard eadar an dà ghearradh a rinn na sgiathan. Eiridh an sin an sgrath air cumadh lèabaig mhòir, mu dhà throigh air leud agus trì troighean air faid.

Cho fad’ ’s as fiosrach mi, chaidh an caibe-làir seo a dhèanamh mu 1851, nuair a dh’fhuadaich Seòras Rainy, uachdaran Ratharsaigh, mu cheud teaghlach às an fhearann a b’fheàrr a bha san eilean. Chuir e a’

[TD 224]

mhòr-chuid dhiubh gu taobh tuath balla a thog e tarsainn aig an Tairbeart. Dh’fheumadh na daoine bochda seo taighean-còmhnaidh ùra a thogail — nì nach robh furasda, is iad aig an aon àm a’ solair lòin airson an teaghlaichean mòra a bheathachadh.

’S e obair mhòr a th’ann sgrathan taigh-còmhnaidh a bhuain. Bhàrr air a’ ghlas-cheap a tha ri dhol air bàrr a’ bhalla, thèid mu mhìle sgrath air taigh cumanta. Tha iad air an cur air ann an altan a chèile mar na lannan air sgadan, an taobh uaine air a chur gu h-ìosal agus an taobh talmhaidh gu h-àrd.

Chan eil a h-uile talamh freagarrach gus sgrath a bhuain air idir. Chan eil fìor mhòinteach freagarrach, oir nuair a thiormaicheas an sgrath thig sgoltaidhean innte agus bidh i aoidionach. Nuair a thiormaicheas an sgrath a ghearrar air talamh-àitich, falbhaidh i ’na smùrach. ’S ann air riasg no feur-thalamh — eadar an dà sheòrsa sin — a bha ar n-athraichean gam buain.

Nuair a bha an sgrath air a buain, cha robh i air a giùlain gu taigh bog, fliuch mar a bha i idir. Bha na sgrathan air an cur còig anns gach rùghan, ’s an taobh uaine gu h-ìosal. Nuair a thiormaicheadh iad, bha gach rùghan air a chur ann an cliabh mar eallach cuimseach do dhuine inbheach. Mus giùlaineadh neach mìle gu thaigh, cha bhiodh e ’na thàmh. Nach mòr an obair a bha ar sinnsearan a’ dèanamh?

Feumaidh an sgrath a bhith air a tughadh le fraoch, raineach no luachair. Ma thèid a fàgail gun chòmhdach, sgreubhaidh a’ ghrian i agus millidh an reodhadh i. Air a tughadh ceart, mairidh i dòcha dà cheud bliadhna.

Aig aon àm, thàinig Sasannach air a chiad turas gu taigh-tughaidh agus thuirt e, nuair a chaidh e da dhachaigh, gur h-e an nì bu mhotha a chuir ioghnadh air cho cothrom agus a rinneadh dubh gach sgrath agus cabar a bha an taobh a-staigh de bhallachan. “Feumaidh e bhith,” ars esan, “gur h-e daoine fìor ealanta agus snasail a th’anns na Gàidheil.” Cha do thuig e obair ceò na mòna.

Thuilleadh air taighean-còmhnaidh, bha gach sabhal, bàthach agus bothan eile air an sgrathadh aig an àm ud, agus air an sìomanachadh. Cò theireadh gu robh na Gàidheil leisg? ’S e glè bheag nar latha don aithne sgrath a bhuain no tughadh ceart a dhèanamh.

Mar a chì sibh san dealbh, tha an caibe-làir seo snasail agus gleusda air a dhèanamh. Tha an croisean-làimhe de ghiuthas dearg agus tha a’ chas de dharach air a ghearradh crom gu snasail le tàl — caibre air a dhèanamh gu grinn le gobha dam b’aithne a ghnothaich.

[TD 225]

AN DEIDH NA SITHE
le Dòmhnall Iain MacIomhair

Rinn Màiri math anns an sgoil. Thug iad dhi dhà no thrì dhuaisean an là a dh’fhàg i agus bha a h-athair ’s a màthair gu math mòr aisde. Gu sònraichte a h-athair. Cha robh aca ach i fhèin. Nighean àrd bhrèagha le falt buidhe-bhàn. A-riamh bho bha i ’na leanabh bha i ag iarraidh a bhith ’na tidsear. B’ e tidsear a bha ’na h-athair, ’s bhiodh seòrsa de thruas aige rithe nuair theireadh i gu robh ise gu bhith ’na tidsear cuideachd. Ach cha robh e cho furasd dhàsan. Chaidh e a-steach an dèidh dhà tighinn tron chogadh. Dh’fheumadh e e fhèin a chumail beò seach nach do mharbh na Gearmailtich e. Bhiodh e ag innse do Mhàiri mun chogadh, mun chàmpa anns an robh e fhèin nuair bha e ’na phrìosanach, mun mhurt agus mu na radain. ’S bha e toilichte gu robh Màiri a’ dol don oilthigh. ’S dòcha gun tigeadh gliocas an cois na h-aoise, ’s nach deidheadh i ’na tidsear idir. Ach cha robh diofar leis nam biodh i sona. Bha e fhèin sona ged bha e ’na thidsear, ’s bha e ag iarraidh gum biodh Màiri sona cuideachd.

Chaidh na saor-làithean seachad ’nan deann, ’s thàinig am feasgar mus fheumadh Màiri falbh don bhaile mhòr airson an tuilleadh ionnsachaidh. Chaidh gach nì a chàradh gu cùramach anns a’ mhàileid, agus shìn a màthair thuice Bìoball beag dubh anns an robh uile bhriathran an t-soisgeil.

“Feuch gum bi thu ga leughadh,” ars ise.

Sheall Màiri ri a màthair, ’s thug i dhi seòrsa de ghealladh le a sùilean. Chuir i am Bìoball a bhroinn na màileide.

Anns a’ mhadainn phòg a h-athair ’s a màthair i mus do thog i oirre. Dh’fhairich i deòir ag èirigh ’na sùilean, ach chasg i na deòir. Cha d’ fhuair a h-athair no a màthair air an deòir fhèin a chasg idir. Bha iad mar dhà chraoibh ann am fàsach, ’s gun chàil timcheall orra ach falamhachd. Cha robh meas air na craobhan, ’s cha robh eòin a’ seinn annta.

Chòrd an oilthigh ri Màiri. Bhiodh i a’ sgrìobhadh dhachaigh a h-uile seachdain. Bhiodh i ag innse mun fheadhainn aig an robh i a’ fuireach, ’s a’ cur sìos air a’ bhiadh, mu na sràidean ’s mu na bùthan le na liùdhagan mòra ’nan seasamh anns na h-uinneagan. ’S am fuaim. Am fuaim gun chrìoch. Aon oidhche chaidh i gu dannsa, agus dh’ innis i dhaibh mun dannsa cuideachd. Bha an dannsa anns an oilthigh.

B’ ann aig an dannsa a thachair i ri Otto. Bha esan ag ionnsachadh Beurla.

[TD 226]

Cha robh fhios aig Màiri carson, oir bha Beurla glè mhath aige ged b’ e Gearmailteach a bha ann. Chuir Otto dhachaigh i bhon dannsa. Bha i a’ faicinn fhaileas air an t-sràid, faileas a bha air a chruthachadh leis gach gealach bhuidhe a bha os an cionn. Gheall i do Otto gu faiceadh i a-rithist e air oidhche eile. Dhealaich iad aig geata an taighe san robh i a’ fuireach.

Anns an t-seòmar aice bha Bìoball beag dubh air a’ bhòrd. Am Bìoball a thug a màthair dhi mus do dh’fhàg i an dachaigh. Sheall i ris ach cha do leugh i idir e. Carson a bha na Bìobaill an còmhnaidh cho dubh? Ged bha e a’ fàs anmoch ’s ceòl na h-oidhche fhathast anns na casan aice, shuidh i sìos agus sgrìobh i dhachaigh. ’S air a beulaibh cha robh i a’ faicinn pàipeir idir, càil ach faileas.

“Bha mi aig dannsa a-nochd,” ars an litir. “Bha an dannsa anns an oilthigh. Agus dh’ionnsaich mi barrachd an sin na dh’ionnsaich mi riamh roimhe. Chunnaic mi mo dhùthaich agus mo dhachaigh; chunnaic mi an fhìrinn agus na briagan. Chunnaic mi coimhearsnaich agus coigrich. Bha abhainn mhòr a’ ruith tro mheadhan an ùrlair. Bha iadsan air an taobh thall agus sinne air an taobh eile. Ach bha Bìobaill againne ’nar làmhan. Feadhainn dhubha. ’S cha b’ urrainn dhuinn na Bìobaill a leughadh. Cha robh drochaid air an abhainn idir. Ach chuimhnich mi gun dh’ionnsaich mi snàmh nuair bha mi beag. An t-ionnsachadh òg. An t-ionnsachadh bòidheach. An t-ionnsachadh caillte, nach do chaill mi a-riamh. Chuir mi a-mach mo làmh agus thraogh uisgeachan na h-aibhne ’s bha mi a’ snàmh air talamh tioram. ’S bha an t-àite làn de leabhraichean, leabhraichean mu aibhnichean anns nach eil uisge, leabhraichean mu dhaoine aig nach eil eanchainnean. Ann am priobadh na sùla leugh mi iad uile, Chan eil fhios cò a sgrìobh iad. Agus thill mi dhachaigh, chun na dachaigh seo anns a bheil mi a’ còmhnaidh rè nam bliadhnachan trasdach eadar beatha agus beatha. ’S air mo bhòrd chunnaic mi Bìoball agus faileas air, coltach ri faileas duine anns a’ ghealaich.

Bha mi airson innse dhuibh mun dannsa. Sin far na choinnich mi ri Calum. ’Se Calum a tha agamsa air, ach chan e Calum an t-ainm ceart a tha air idir. Chan e nach e ainm ceart a th’ ann an Calum. Tha Calum ag ionnsachadh Beurla anns an oilthigh. Chuir e dhachaigh mi nuair bha an dannsa seachad. Cha tàinig e a-steach còmhla rium idir. Chan eil fhios dè thachradh. ’S tha cuimhne agam gun tug sibh Bìoball dhomh mus do dh’fhalbh mi.

Agus thuirt Calum gum bu chaomh leis an t-àite dom buin mi fhaicinn. ’S bhruidhinn sinn air na saor-làithean. Dà sheachdain eile gus am bi na saor-làithean ann. ’S thuirt mi ris gu faodadh e tighinn dhachaigh còmhla rium aig na saor-làithean. Tha sin ceart gu leòr, nach eil? Cha thachair càil dhuinn, oir bidh sibh fhèin ann. Dh’iarr sibh orm a bhith sona, nach do dh’iarr? Nuair thig mi fhìn agus Calum dhachaigh, innsidh mi dhuibh dè an t-ainm ceart a tha air.”

An dèidh dhi an litir a dhùnadh bha ceistean a’ falbh air feadh a

[TD 227]

h-inntinn. Carson a bha i a’ cleith an ainme? Chuir i dhith a h-aodach, ’s sheas i lomnochd air beulaibh an sgàthain. Dè chanadh Otto nam biodh e ga faicinn an-dràsda? Saoil an robh gunna aigesan cuideachd? No sgian? An e ’n fhìrinn a bhiodh a h-athair ag innse dhi? Thug i sùil air a’ Bhìoball. Thug i sùil air a’ chèis dhùinte anns an robh an litir. Bha iad dùinte le chèile, a’ chèis ’s am Bìoball. Nach robh eachdraidh mar litir ann an cèis dhùinte? Ach cha robh i mar Bhìoball idir. Cha robh feallsanachd gu leòr innte.

Chaidh i don leabaidh, lomnochd ’s mar bha i. Anns a’ mhadainn bha latha eile ann.

Bha a h-athair ’s a màthair ’nan coinneamh nuair ràinig iad am port-adhair aig tùs nan saor-làithean. Rug iad air làimh air a chèile ’s rug iad air làimh air Otto.

“Seo matà Calum,” arsa Màiri.

Cha tuirt Otto facal.

Cha tuirt athair no màthair Màiri facal.

Cha tuirt duine facal anns a’ chàr eadar am port-adhair ’s an taigh. Cha do dh’fhaighnich iad ciamar a bha an turas. Cha do dh’fhaighnich iad càil. Ach bha iad uile a’ leughadh na sàmhachd. Cha robh an turas fada anns a’ chàr — ged bha e uabhasach fada.

“’S dè, a Màiri, an t-ainm ceart a tha air Calum?” ars a màthair, an dèidh do a h-athair an t-altachadh a ghabhail.

“Tha,” ars ise, “Otto.”

Chuala a h-athair fuaim nan gunnachan. Chunnaic e teine a’ lasadh anns an fhalt bhàn a bha air Otto. ’S chunnaic e teine a’ lasadh ann am falt Màiri. Ach cha robh e a’ faicinn shaighdearan idir, càil ach a’ cluinntinn fuaim ghunnachan. Dh’ith e a bhiadh gun fhios dhà. Thuit an sgian a bha ’na làimh chun an làir. Bha silidh air lann na sgine. Bha Bert air an làr, ’s an fhuil a’ sruthadh à chorp. Dhùin e a shùilean agus dh’fhosgail e iad a-rithist. Thog Otto an sgian bhon làr. Chunnaic e an sgian a’ tighinn thuige ann an làmh Otto. Bha Màiri agus a màthair ga choimhead, ’s cha robh iad a’ feuchainn ri stad a chur air Otto leis an sgithinn. Chuir Otto an sgian air a thruinnsear le brag mar bhrag gunna. Bha boinneagan silidh agus boinneagan fala a’ sruthadh dhith. Cha tug e taing do Otto airson na sgine. Bha Màiri agus a màthair agus Otto a’ bruidhinn. Cha robh esan a’ cluinntinn càil ach oifigear Gearmailteach ag èigheachd anns a’chàmpa. An ceann ùine dhùisg e agus cha robh cogadh idir ann. Chuimhnich e air rud a sgrìobh e bliadhnachan an dèidh a’ chogaidh, ’s e air tilleadh às a’ chogadh a-rithist:

Bha mi fhìn ’s am Furair
beò còmhla;
sin an linn sam bitheadh iad
a’ tachdadh dhaoine le gas
’s a’ gearradh nan cìochan
bho na boireannaich;

[TD 228]

sin an linn sam bitheadh iad
a’ gealltainn saoghal ùr
’s ag adhradh do Dhia
anns na h-eaglaisean,
a’ leagail bhomaichean
’s a cur car-a-mhuiltein am meadhan càirdeis . . .

’S dè an t-ainm eile th’ air Calum . . . air Otto?” ars esan.

“Tha,” fhreagair Màiri, “Muller.”

“Gu sealladh Dia orm,” ars esan.

Chan fhaodadh e tilleadh don chogadh an-dràsda a-rithist. Dh’fheumadh e rannsachadh a dhèanamh. Thionndaidh e ri Otto.

“A bheil d’ athair beò?” ars esan.

“Tha.”

“Dh’aithnichinn-sa fear uaireigin air an robh an sloinneadh sin, Muller. Dè a’ chiad ainm a tha air d’ athair?”

“Heinrich,” ars Otto. “Tha dealbh agam dheth,” ars esan, “nam leabhar-pòcaid. Tha e fhèin ’s mo mhàthair anns an dealbh. Chan eil mo mhàthair beò idir.”

Thug Otto a-mach an dealbh.

Dh’aithnich e sa’ mhionaid e. Heinrich Muller! Bha e cinnteach co-dhiù, oir chunnaic e ìomhaigh ann an sùilean Otto. Chaidh na bliadhnachan seachad, ach cha robh iad air a dhol seachad idir. Dh’aithnich Otto gu robh athair Màiri uabhasach an-fhoiseil.

Bha iad a’ coiseachd sìos agus suas, ann an culaidhean glasa a’ bhàis. Cò bha iad a’ dol a thaghadh an-diugh? Chomharraich iad mu thrì fichead dhiubh a-mach, ’s cha do thuig e ciamar nach robh e fhèin ’nam measg. Thug iad orra, fir agus mnathan, gach stiall aodaich a chur dhiùbh. Bha tè ann a bha na b’ òige na càch, agus dh’fhalbh dithis dhiubh leatha ’na làn lonmochd. Bha i bòidheach le falt ruadh oirre. ’S thug e seachad an t-òrdugh. Thug Muller seachad an t-òrdugh. Heinrich Muller. ’S chaidh na fir ’s na mnathan iomain don togalaich a bha ri taobh a’ chàmpa. Chaidh na dorsan a dhùnadh. Agus b’ e Muller fhèin a thionndaidh air an gas.

Feumaidh nach tug iad gu cùirt a-riamh e. Thug e sùil air a’ chucair gas a bha anns a’ chidsean. Thug e an uairsin sùil air Otto. Bha prais a’ goil air a’ chucair ’s chunnaic e ceann Otto anns a’ phrais. Mac nam mallachd. ’S dè mu Mhàiri? Bha i cho brèagha. ’S cha robh fhios aice air na nithean air an robh fhios aigesan. Cha b’ i bu choireach. Cha b’ i a thionndaidh air an gas. Dh’fhairich e crith fhuachd a’ dol tro chnàmhan. Dh’fheumadh e innse dhi.

“Mharbh mi an rùda an-diugh,” ars esan. “Eil cuimhne agad air an t-seann rùda a bhiodh a’ dèanamh sgrios am-measg nan caorach? ’S fhada bho mharbh mi esan. Bha thusa beag an uair ud agus cha robh thu a’ tuigsinn, agus dh’fhaighnich thu carson a mharbh mi an rùda ’s nuair dh’innis mi dhut thuirt mi gum biodh sliochd an rùide sin air am

[TD 229]

mallachd. ’S ged bha thu òg thuig thu sin. Tha thu òg fhathast agus tuigidh tu. Agus an rùda a mharbh mi ’n-diugh, a Mhàiri, b’ esan aon de shliochd an t-seann rùide air am mallachadh. Bidh sliochd nan aingidh air am mallachadh. ’S cha robh mi airson gum biodh uain aig na caoraich. ’S bhithinn ag innse dhut mun chogadh, nad shuidhe air mo ghlùin ’s do chasan beaga crochte os cionn an làir. ’S bhiodh tu ag ràdh gu robh iad na bu mhiosa na na beathaichean. Bha an seann rùda dona, ach bha iadsan eadhon na bu mhiosa na esan . . . Agus, a Mhàiri, tha ’n t-àm ann rùda eile a mharbhadh de shliochd seann rùide a tha nas miosa na ’n rùda a mharbh mi ’n-diugh . . . Chaidh iad a-steach, rùisgte, na cnàmhan a’ tighinn tron chraiceann . . . agus thionndaidh e air an gas . . .”

Bha e ag èigheachd, mar dhuine às a chiall. ’S anns an èigheachd chunnaic e Màiri, a falt bàn a’ sruthadh bho mhullach a cinn. Bha a bilean a’ gluasad ach cha robh e gan cluinntinn. Bha iad ag ràdh rudeigin ris, mar shanas à sìorraidheachd, ’s bha e a’ toirt a chreidsinn air fhèin gu robh i ga thuigsinn.

Nuair chaidh Màiri agus a màthair a chadal, dh’innis e do Otto mun rùda. Ach cha robh Otto air rùda fhaicinn a-riamh. ’S bha Otto a’ gàireachdainn mar gum biodh e ag innse sgeulachd èibhinn dhà. Agus chunnaic e Heinrich ann an Otto, a’ gàireachdainn ’s e gan iomain, ag iomain nan caorach a-steach a bhroinn seòmraichean a’ ghas.

Anns a’ mhadainn cha robh sgeul air Otto. Thàinig Màiri sìos an staidhre agus chaidh i a-steach don chidsean. An sin bha cuideigin air dealbh mòr a dhèanamh de a h-athair ’s air an dealbh a chur os cionn a’ chucair, dìreach far am biodh an gas a’ tighinn às. Air an làr bha cuip air a dhèanamh de leathar agus sgian ri taobh a’ chuip. Bha i fhathast gan coimhead nuair nochd a h-athair anns an doras.

[Sanas]

[TD 247]

AN COILEACH-FRAOICH
le Brian Mac Lochlainn (Eirinn a Tuath)

Ghabh Peadar ceum sùnndach a-mach às an taigh. Madainn bhrèagha fhoghair a bh’ann. Bha an saoghal ’na chadal — agus bhitheadh gu ceann trì uairean fhathast. Bha iomall dearg na grèine a’ nochdadh thar na fairge; ann an cairteal na h-uarach bhiodh i ’na ball dearg teine, a’ boillsgeadh air fàire, a’ tilgeil a sgàil bhàin-deirg air feadh na h-àird an ear le sgàthan na fairge. Dh’fheuch Peadar an iar chun nan cnoc, a bhòtannan rubair a’ fàgail lorgan ann an driùchd na maidne. Dh’fhairich e an t-àile gu milis ’na chuinnean is ’na sgamhan. Bu tlachdmhor leis cho èasgaidh, subailte ’s a bha a chorp, agus bu tlachdmhor leis an gunna seang Spàinnteach a bha e a’ giùlan. B’obair ealain e, leis an stoc shnaidhte fiodha lìomhte, gleansach mar a’ ghlainne, agus am baraille de stàilinn dubh nach togadh gath grèine.

Bha e an dèidh eun-fraoich. Theireadh a bhràthair òg, a bha ’na fhear-gleidhidh, nach bu chòir dha a leithid de dh’eòin a mharbhadh is iad cho tearc, ach bhiodh daoine eile gam marbhadh a dh’aithghearr co-dhiù — luchd nam botal uisge-bheatha agus luchd-buailidh ’nan cuideachd. Bhiodh e cho math fear no dhà a bhith aigesan rompa. Agus a bharrachd air sin, nan sgoilteadh e na h-ealtainnean bho chèile a-nis, cha bhiodh casgairt cho sgriosail aig na daoine mòra.

Chùm e air suas aodann a’ chnuic. Bha e air dìochuimhneachadh cho fliuch ’s a bha an luachair aig an àm ud den mhadainn. Bhathar air drùdhadh air a ghlùinean dìreach gu chraiceann mu thràth, ged nach robh e air a bhith coiseachd barrachd is fichead mionaid. Bha a’ ghrian a’ dalladh an t-saoghail a-nis, agus cha b’urrainn dha amharc thar a ghuailne a dh’fhaicinn an robh duin’ eile mun cuairt a mhothaicheadh dha. Cha b’urrainn dhut muinghin a chur anns na seann tuathanaich. Rachadh iad a-mach a chùnntadh nan caorach aig àm sam bith den latha neo den oidhche.

Co-dhiù, bha e air iomall a’ mhonaidh a-nis. Streap e balla cloiche le feansa uèir ghathaich ri thaobh, leig e a thaic air post tiugh agus leum e gu talamh a’ cumail a ghunna an àirde leis an làimh eile. Bhuail e an talamh le plub ann an àite fliuch; chlisg e leis an fhuaim ghrad — thirr . . . ug . . . ug — agus chunnaic e coileach fraoich air an iteig, air

[TD 248]

a làimh chlì. Bha e ro mhall. Bha an casar sàbhailteachd an sàs air a’ gunna. Bha an coileach ag itealaich an aghaidh na grèine . . . ug . . . ug . . . ug — laighibh, laighibh — agus laigh e air an taobh thall den fheansa. Thàinig cuthach air Peadar. Bhris am fallas air aodann, agus aithreachas air gun do chuir e uime an geansaidh clòimhe ann am fionnarachd na maidne. Chùm e a shùil air far an do laigh an coileach agus thòisich e a’ dìreadh a’ bhalla a-rithist. Lean e air, a’ dol mun cuairt ann an cearcall mòr agus a chùl ris a’ ghrèin. Dh’èirich an coileach a-rithist — gu tàmh an turas seo — agus ghluais e gun fhuaim gu taobh eile a’ bhalla. Chùm Peadar sùil gheur air an dearbh bhad anns an do laigh e san fhraoch dhlùth. Dhìrich e am balla aon turas eile, is thàinig e a-nuas gu bog; dh’fhuasgail e an casar air a’ ghunna is dh’èalaidh e dìreach far an robh an tom fraoich. Sheòl an t-eun gu h-ìosal san adhar deich slatan bhuaithe. Thog e an gunna. Chunnaic e na sgiathan a’ bualadh nuair a rinn e cuimis sìos am baraille.

Nuair a chaidh e air adhart gus fhaighinn, cha robh an t-eun marbh fhathast. Shaoil e gun do sheall an coileach air mar gu robh fhios aige gum b’esan a bha ciontach. Bha a leth-shùil mhòr uaine a’ balgadh às a cheann, a’ toirt achmhasain don duine a rinn an gnìomh oillteil. Bha an cridhe a’ bualadh na beatha às a chorp a-nis le gach steall fala — corp a bha slàn fallain roimhe; corp a bha seang, àlainn. Bha cèile aige. Cha robh e a’ dèanamh cron sam bith air neach sam bith. Carson a dh’fheumadh e an gnìomh uabhasach seo a dhèanamh?

Cha b’urrainn do Pheadar amharc air an eun ghòrach. Thog e bhon talamh e agus dh’fhàisg e a sgòrnan. Thainig cleitearnach lag bhuaithe, agus bha e marbh. Dhùin na sùilean ach bha fuil a’ sileadh às a’ ghob fhathast. Bhris Peadar sìos an gunna agus leum a’ chatraidse fhalamh a-mach thar a ghuailne, a’ sgaoileadh boladh fùdar-gunna air an àile. Shàth e an t-eun a-steach am pòca a sheacaid air eagal ’s gu faiceadh cuideigin e. Dh’fhairich e seòrsa de dh’fhonn guil air fhèin.

Nuair a thug e a-mach an t-eun bha smal fala air an lìnigeadh.

(’S ann à Aontraim a tha an sgrìobhadair, ach ’sann sa’ Ghàidhlig a sgrìobh e an sgeulachd, is tha i an ìre mhath mar a thàinig i bhuaithe.)

[TD 252]

DOMHNALLACH NA TOISEACHD ANN AN HIORT
Leis an Urr. Ruairidh MacLeòid

3.

Anns an naodhamh linn deug agus aig toiseach na linne seo fhèin bha cuid mhath de mhinistearan ainmeil air chuairt ann an eilean Hirt. ’Nam measg bha an t-Oll. Urr. Tormod MacLeòid, “Caraid nan Gàidheal,” am Ball-pàrlamaid, an t-Urr. Seumas Barr, an t-Oll. Urr. Seòras Reith, athair a’ Mhorair Reith, agus an t-Oll. Urr. Tòmas MacLachlainn. Cha robh an luchd-siubhail sin air turas gu Hiort ach aon uair, ach thadhail an t-Urr. Iain Dòmhnallach, Dòmhnallach na Tòiseachd, air an eilean ceithir tursan eadar 1822 agus 1830. Anns na sgrìobhaidhean seo tha sinn a’ toirt iomraidh air cuairtean an Dòmhnallaich, a’ togail ar fiosrachaidh on leabhar-latha fheumail a bha e fhèin a’ cumail.

Ged a bha Iain Dòmhnallach glè thrang air a thuras gu Hiort ann an 1822, fhuair e ùine laoidh a chur ri chèile mun eilean iomallach air an robh e a’ dol a thadhal dàn anns a bheil trì fichead agus seachad deug de cheathramhan. Seo mar a tha i a’ tòiseachadh:

Air toirt leam smuain air an eilean,
Tha fad’ o gach fearann mun cuairt;
Ghrad-dhùisg mo chùram ’s mo mhulad,
Ri cuimhneachadh cunnart an t-sluaigh.

Anns a’ cheathramh mu dheireadh tha e a’ sealltainn nach robh e cinnteach am faiceadh e muinntir an eilein a-rithist:

’S a-nis, mur faic mi sibh tuilleadh,
Mo shoraidh dhuibh uile ’s mo ghràdh;
Is, gum bu slàn dhuibh fa dheireadh,
Aig àm cur na cruinne ’na smàl.

Ach dà bhliadhna an dèidh sin fhuair Abstol na h-Airde Tuath cothrom eile cuairt a ghabhail gu Hiort. Rinneadh ceann tòiseachaidh air airgead a chruinneachadh airson eaglais ùr a thogail air an eilean, le mansa ri a taobh, ach cha robh gu leòr airgid ann fhathast, agus thugadh cuireadh don Dòmhnallach sgrìob eile a dhèanamh gu ruige Hirt airson cuideachadh le feuman spioradail an t-sluaigh a leasachadh. B’ann gu deònach a ghabh e ris an fhiathachadh seo, agus air an dàrna latha den Chèitean, 1824, dh’fhàg

[TD 253]

e soraidh slàn aig a theaghlach ann am mansa na Tòiseachd. Ràinig e Sgonnsair anns an Eilean Sgiathanach, far an do chùm e seirbhis, agus cò a choinnich ris an sin ach a sheann charaid Murchadh MacGhillfhialain, aig an robh Hiort mar thac, a bha còmhla ris air a’ chiad chuairt. Bha e air tighinn don Eilean Sgiathanach a dh’aona chrìch airson am ministear a thoirt leis gu Scalpaigh na Hearadh, ach bha aig an Dòmhnallach ri grunn làithean a chur seachad fhathast ann an Eilean a’ Cheò, agus rinn iad suas gun coinnicheadh e fhèin agus Mgr. MacGhillfhialain ann an Ròghadal agus gun cuireadh iad an aghaidh air Hiort an uair sin.

Rinneadh beàrn mhòr ann an eaglais an Eilein Sgiathanaich bho bha Mgr. Dòmhnallach ann dà bhliadhna roimhe sin. Bha am ministear caomh, Iain Seagha air bàs fhaotainn gun e air da fhichead bliadhna a ruigheachd, agus ’na àite ann am Bràcadal bha an t-Urr. Ruairidh MacLeòid (“Maighstir Ruairidh”). Nuair a ràinig ministear na Tòiseachd Dùn Bheagain nach ann a bha am bàt’-aiseig air tìr ga càradh, ach chuir Seumas Dòmhnallach Chinnseborg e a-null do na Hearadh anns a’ bhàta aige fhèin.

Choinnich Iain Dòmhnallach agus Murchadh MacGhillfhialain ann an Ròghadal, agus an dèidh dhaibh tadhal ann an eileanan Eunsaigh, Chileagraigh, agus Phabaigh, sheòl iad à Pabaigh aig ochd uairean sa’ mhadainn. Bha an t-sìde fàbharach, agus ràinig iad Hiort mu cheithir uairean feasgar. Mar sin chuir iad trì fichead mìle às an dèidh ann an ochd uairean an uaireadair.

Ann am Pabaigh chunnaic Iain Dòmhnallach an obair ionmholta a bha am maighstir-sgoile Gàidhlig, Tòmas Noble, a’ dèanamh. Bha mac Thòmais, Anndra Noble, a rugadh am Pabaigh, ’na bhàrd comasach, agus ’se a rinn an laoidh “Maighstir Fèin.” Bha facal ann am Beàrnaraigh na Hearadh bho chionn fhada: “Cho fiosrach ri Noble a bha ann am Pabaigh.”

Abraibh sibhse gu robh gàirdeachas am-measg nan Hiortach nuair a dh’aithnich iad Dòmhnallach na Tòiseachd a’ tighinn air tìr. “’Se iongnadh a tha seo,” arsa fear an siud is an seo. “Bu bheag a bha a dhùil againn aodann fhaicinn a-rithist,” chanadh cuideigin ri a charaid. “Gum beannaicheadh Dia e airson tadhal oirnn,” thubhairt feadhainn eile.

Shuidhich am ministear agus an sluagh eatorra gun coinnicheadh iad a h-uile madainn eadar seachd uairean agus naodh airson coinneimh rud-eigin coltach ri adhradh-teaghlaich. A h-uile oidhche o shia uairean gu ochd bhiodh seirbhis eile aca far an toireadh Iain Dòmhnallach dhaibh searmon eile. Lean iad am pàtran seo fhad’s a bha Abstol na h-Airde Tuath air chuairt ’nam measg. Ged a bhiodh aca ris an latha a chosg a’ rùsgadh nan caorach, cha charaicheadh iad gus am biodh an t-adhradh-maidne seachad. Chuala e cuid ag ràdh an dèidh na seirbhis: “’S fheàirrd sinn siud mun tèid sinn don chreig; chan eil fhios againn ciod an gàbhadh a tha romhainn mun tig an oidhche.” Nuair a bha na fir air falbh on bhaile bhiodh facal aig an Dòmhnallach airson nam ban agus airson na h-òigridh.

[TD 254]

[Dealbh]

Taigh a’ mhinisteir ann an Hiort, agus an eaglais ceangailte ris. Bha an luchd-obrach air tòiseachadh air an togail nuair a thadhail an t-Urr. Iain Dòmhnallach ann an 1827. (An dealbh: W. J. Webster, Polton)

Dà bhliadhna roimhe sin chaidh Sgoil Ghàidhlig a stèidheachadh ann an Hiort, agus mar thoradh air seo bha grunn den òigridh comasach air an Tiomnadh Nuadh agus cuibhreannan às an t-Seann Tiomnadh a leughadh. Anns an Og-mhìos a’ bhliadhna roimhe sin bha am maighstir-sgoile, Alasdair MacCoinnich, air a dhol air ais don Eilean Sgiathanach a choimhead air a chàirdean, agus cha d’fhuair e dòigh air tilleadh a Hiort, a dh’aindeoin gach oidhirp a rinn e, gus an deach e air ais còmhla ri Dòmhnallach na Tòiseachd. Ach anns a’ bhliadhna a bha am maighstir-sgoile air falbh bhiodh an sluagh a’ tighinn cruinn a h-uile Sàbaid, agus bhiodh feadhainn dhiù a’ leughadh a’ Bhìobaill agus dithis no triùir de na fir a’ dol an ceann ùrnaigh. An latha a rinn an Dòmhnallach agus Murchadh MacGhillfhialain sgrùdadh air obair na Sgoil Ghàidhlig bha leth-cheud agus seachd sgoilear a làthair, clann is inbhich. A bharrachd air a bhith a’ leughadh, sheinn iad cuid de na fuinn a dh’ionnsaich iad anns an sgoil leithid Coleshill, Bangor agus Scarborough.

Chunnaic ministear na Tòiseachd air a shon fhèin pàirt den obair chruaidh anns am biodh muinntir Hirt as sàs. Bha e cunnartach a bhith a’ cruinneachadh nan caorach airson an lomadh agus iad a’ dol cho faisg air na creagan àrda. Chunnaic e aon chaora a’ dol le creig a bha mu thrì cheud troigh os cionn na mara. Faisg air an àm a dh’fheumadh na coigrich Hiort

[TD 255]

fhàgail chaidh feadhainn de na fireannaich gu eilean Shòthaigh, far am biodh iad a’ cur seachad mu dheich latha a’ rùsgadh nan caorach.

Air Di-màirt, an latha mu dheireadh den Chèitean, shearmonaich an t-Urr. Iain Dòmhnallach air an oidhche air na briathran, “A-nis gu robh Dia na sìthe maille ribh uile.” Cha robh e ach air an ceann-teagaisg ainmeachadh nuair a thòisich buill a’ choitheanail a’ gul, mar gum biodh iad a’ tuigsinn on chuspair a ghabh e, gur e sin an searmon mu dheireadh a chluinneadh iad bhuaithe air a’ chuairt sin.

An ath latha sheòl iad à Hiort aig ochd uairean as t’oidhche, ach bha fèath ann tron oidhche, agus cha do ràinig iad Caolas Bheàrnaraigh, baile beag ann an Uibhist-a-Tuath, gu deich uairean sa’ mhadainn. Mus do thill e dhachaigh gu tìr-mòr shearmonaich Dòmhnallach na Tòiseachd ann an sgìr Uige ann an Leòdhas, far an robh dùsgadh spioradail air tòiseachadh. Ann am meadhan an Og-mhìos ràinig e a dhachaigh fhèin gu sàbhailte aon uair eile.


Taigh a’ bhàillidh ann an Hiort. Tha luchd-obrach on Urras Nàiseanta air ceann a chur air beagan de na taighean a chì sibh air a’ chùl, a tha air a bhith falamh bho dh’fhalbh na Hiortaich ann an 1930. (An dealbh: W. J. Webster, Polton)
[Dealbh]

[TD 256]

4.

Ann an 1827 bha an SSPCK A’ Chuideachd Airson Craobh-sgaoileadh an t-Soisgeil, a-nis deiseil airson làrach a chur a-mach far am biodh eaglais ùr agus taigh ministeir air an togail ann an Hiort. Bha Raibeart Stevenson air dealbh nan togalaichean a tharraing dhaibh, agus cò a b’fheàrr airson làrach fhreagarrach a thaghadh na Abstol na h-Airde Tuath, Iain Dòmhnallach? Air a’ chòigeamh latha den Ghiblin sheòl iad à Port Rìgh, agus ged a thug iad a-mach Hiort, cha b’urrainn dhaibh a dhol air tìr leis cho garbh agus a bha an aimsir. Ged a fhuair e mealladh-dùil cho mòr, anns an Og-mhìos bha ministear na Tòiseachd air an t-siubhal a-rithist, agus an turas seo chaidh a rùn a choileanadh, ged a chaidh am bàta fhuadach air ais dà uair mus d’fhuair e a chas air tìr.

Chaidh Dòmhnallach na Tòiseachd air bòrd a’ bhàta Swift ann an Loch Bhràcadail anns an Eilean Sgiathanach. ’Na sgiobair oirre bha an Caiptean Beatson — saoilidh mi gum buineadh e do dh’Eanraig Beatson, a bha ’na mhinistear ann am Barraigh. Chaill iad dà latha ann an Uibhist-a-Tuath agus anns na Hearadh a chionn gu robh a’ ghaoth ’nan aghaidh, ach mu dheireadh sheòl iad agus soirbheas fàbharach às an dèidh. Ach nuair a bha iad mu chòig mìle deug o chladaichean Hirt dh’èirich gailleann agus b’fheudar dhaibh tilleadh do na Hearadh.

Dh’fhuirich iad beagan làithean anns na Hearadh, ach bha an aimsir fhathast mi-fhàbharach, agus b’fheudar don sgiobair an oidhirp air seòladh gu Hiort a leigeil seachad. Ged a bha Iain Dòmhnallach glè dhuilich an naidheachd a chluinntinn, rinn e feum de na làithean a bha e ri port anns na h-eileanan. Choisich e fhèin agus a mhac, Iain, a bha a-rithist ’na theachdaire thall anns na h-Innseachan, às na Hearadh tarsainn nam beann gu Uige Leòdhais. Ràinig iad mansa Uige aig aon uair deug madainn Di-sathairne a’ Chomanachaidh, agus ghabh ministear na Tòiseachd na seirbhisean an latha sin agus Latha na Sàbaid dha charaid, Alasdair MacLeòid. Tha mi a’ smaoineachadh gur e sin an turas a bha cuideigin anns an èisdeachd agus sùil aige gur e Uilleam MacRath, ministear Bharabhais, a bha gu bhith air ceann an adhraidh. Shuidh e le a chùlaibh ris a’ chùbaid, oir cha robh e an dùil gum faigheadh e mòran beathachaidh spioradail o MhacRath. Mar a b’fhaide a chaidh an t-seirbhis air adhart, b’ann a b’fheàrr a bha an t-adhradh a’ còrdadh ris an duine. Mu dheireadh chualas e ag ràdh, gun fhios aige gur ann ri Iain Dòmhnallach agus nach b’ann ri Uilleam MacRath a bha e ag èisdeachd, “Nach mairg a chanadh nach eil gràs aig Maighstir Uilleam!”

Air an t-Sàbaid bhiodh seachd mìle duine anns a’ choitheanal a chruinnich gu eaglais Uige, far an cuala iad searmon comasach o Dhòmhnallach na Tòiseachd. Tha am Morair Teignmouth a’ dèanamh iomraidh air an t-searmon sin, agus air a’ bhuaidh a bha aige air an luchd-èisdeachd anns an leabhar <eng>Sketches of the Coasts and Islands of Scotland<gai>.

[TD 257]

Bha Iain Dòmhnallach a’ sgrìobhadh ’na leabhar-latha: “Bha an t-seirbhis, tha mi a’ creidsinn, ’na h-àm dùsgaidh do chuid, agus ’na h-àm ùrachaidh do dh’fheadhainn eile, agus dhomh fhèin còmhla ri càch.”

An dèidh don Dòmhnallach agus a mhac tilleadh do na Hearadh, choinnich iad ri Murchadh MacGhillfhialain, aig an robh Hiort mar thac. Nuair a chuala esan mu na duilgheadasan aca thubhairt e gun cuireadh e a Hiort iad anns an luing aige fhèin, ged nach robh sin furasda dha aig an àm agus e an dùil sprèidh a ghluasad gu Uibhist-a-Deas, far an robh tuathanachas ùr aige.

Mu dheireadh thall bha Iain Dòmhnallach a’ cur aghaidh air Hiort. Bha sìde fhiadhaich aca, agus thug iad ceithir uaire fichead eadar Pabaigh agus Hiort. Trì bliadhna roimhe sin rinn iad an t-astar ann an ochd uairean a thìde. Ràinig iad Hiort mu thrì uairean sa’ mhadainn, agus ged a bha an sluagh gu lèir ’nan cadal, bha aon fhear ri caithris, a’ cumail a’ chruidh às an arbhar, agus cha tug esan fada a’ dùsgadh muinntir a’ bhaile. Ged a bha na coigrich sgìth sàraichte an dèidh aiseag cho mì-chofhurtail a bhith aca, thàinig iad fhèin agus a h-uile duine air an eilean cruinn aig ochd uairean sa’ mhadainn airson seirbhis.

Bha an obair air tòiseachadh air eaglais agus mansa a thogail ann an Hiort. Bha ochdnar luchd-obrach air fad ann, agus bha an Dòmhnallach toilichte gu robh na fir iomchaidh stuama ’nan giùlan.

Mar a thachair an dà thuras eile a bha an t-Urr. Iain Dòmhnallach ann an Hiort thug an sluagh othaisg mar thiodhlac mar chomharradh air an spèis agus an taingealachd.

Bha an luchd-obrach air na ballachan aig taigh a’ mhinisteir a thogail, ach cha robh iad air tòiseachadh fhathast air an eaglais. Bha Abstol na h-Airde Tuath a làthair nuair a chaidh a’ chlach-stèidh a leagail, agus chuir e suas ùrnaigh a bha freagarrach airson latha cho mòr ann an eachdraidh an eilein.

Mar a rinn e ann an 1822 agus ann an 1824, chùm am ministear adhradh moch is anmoch. Chuala e mun bhuaidh a bha aig an Sgoil Ghàidhlig air beatha spioradail an t-sluaigh. Dh’innis am maighstir-sgoile, Alasdair MacCoinnich, dha gum biodh mu sheachdnar no ochdnar de na h-òganaich, fo aois fhichead bliadhna, còmhla ri ceathrar no còignear de dhaoine pòsda, a’ tighinn cruinn uair san t-seachdain airson coinneamh-ùrnaigh agus leughadh nan Sgriobtar.

Aon latha bha an sluagh air fad trang sa’ chreig an tòir air na sùlairean, agus cha robh adhradh ann a’ mhadainn sin idir a chionn gu robh aca ri falbh cho tràth. Feasgar chaidh mu ochd ceud sùlaire a roinn am-measg teaghlaichean an eilein. Aon uair is gu robh obair an latha seachad ged tha, chruinnich na Hiortaich airson searmon drùidhteach a chluinntinn mun Bhan-Samaratanaich aig an tobar.

Chuir Iain Dòmhnallach agus Murchadh MacGhillfhialain aon mhadainn seachad a’ comharrachadh a-mach glìob a bhiodh aig a’ mhinistear ùr a bha

[TD 258]

gu bhith air a stèidheachadh ri tìde ann an Hiort. Bha mu cheithir acraichean anns a’ ghlìob.

Air an t-Sàbaid mu dheireadh a bha e am-measg nan Hiortach ann an 1827, chùm Dòmhnallach na Tòiseachd seirbhis aig seachd uairean sa’ mhadainn agus aig dà uair feasgar. Dh’fhàg na Hiortaich mìle beannachd aige mun deachaidh e air bòrd, agus shil e fhèin agus an sluagh na deòir anns an dealachadh. Air an t-slighe air ais thadhail iad ann am Pabaigh, ann an Eunsaigh, ann an Ròghadal agus ann an Sgalpaigh na Hearadh. Air an Tairbeart chunnaic Iain Dòmhnallach crodh gan reic is gan ceannach aig fèill. Fhuair e a-null don Eilean Sgiathanach anns a’ bhàta aig Murchadh MacGhillfhialain, a bha ag aiseag cruidh. Air an t-seachdamh latha fichead den Iuchar bha Abstol na h-Airde Tuath air ais anns an sgìre aige fhèin, mìos an dèidh dha mansa na Tòiseachd fhàgail.

[Sanas]

[TD 272]

LANAIG AN TAIRBH
le Torcuil MacRath

Tha e follaiseach gu leòr gur h-e tac a bh’ann an Grimsiadar san t-seann aimsir. Tha bonn a’ ghàrraidh ri fhaicinn fhathast astar beag a-mach on bhaile — gàrradh a bha uair ’na sheasamh, ’s mathaid fad iomadh linn, air taobh na mòintich dhen tac. An àm an t-samhraidh bha an gàrradh a’ cur dìon air an arbhar fad ’s a bhiodh an sprèidh anns a’ mhonadh. Sin gu ìre mar a bha cùisean an latha thàinig fios chun an tac mu dhaoine a bha air a thighinn air tìr air Rubha Urnabhaigh ’s a bha a-nis a’ goid a’ chruidh.

Airson muinntir an tac dheth bha fìor chunnart ann, mus tigeadh deireadh an latha, gum biodh an crodh às an aonais. Cha robh a’ chùis dòchasach idir. Bha an sprèidh air a bhith ag ionaltradh aig astar math bhon tac, faisg air cladach Rubha Urnabhaigh. Bha iad a-nis ann an grèim aig coigrich, ’s a h-uile coltas ann gum biodh na daoine sin aig muir leotha mus fhaigheadh muinntir an tac thuca.

’Se ceist a th’ann, co às a thàinig na daoine? Thàinig, arsa beul-aithris, à Lochlann, ’s cha teid mi fhìn a ràdh nach ann. Tha e furasda a chreidsinn gu robh na maraichean ainmeil sin a’ tadhal air ar tìr fad nan ceudan bliadhna an dèidh 1266, a’ bhliadhna chaidh cùisean a rèiteachadh eadar Lochlann agus Alba. Tha mòran de ar n-eachdraidh air nach eil lorg an-diugh.

Ach às bith co às a bha na daoine a thàinig bho thaobh na mara an latha ud, cha b’e daoine bh’unnta bh’air an aineol. Air am falbh ’s air an tighinn bha cladach rompa, gun guth a thoirt air stùcan àrd — Polla a’ Chàrnain, Sloc Sheumais ’s Creag na h-Iolair — ’s iad uile le leothaidean cas ag aomadh sìos gu bàrr a’ chladaich, ach cha do chuir leathad no creag maille orra.

Chruinnich iad an crodh ’s thàir iad às leotha chun a’ chladaich. Mar dhaoine a bha eòlach is misneachail thagh iad ceum air am faigheadh iad air beathach mu seach a thoirt sìos gu bàrr a’ chladaich. Bha am bàta ann an sin a’ feitheamh. A-rèir am beul-aithris a fhuair sinn, bha a latha gu cinnteach air a dhol leotha mura b’e mar a mhill an tarbh a’ chluich orra.

Cha bu luaithe chunnaic an tarbh am bàta air a bheulaibh na chuir e a chasan an sàs — ’s cha tigeadh ’s cha deidheadh. Thug iad ionnsaigh air gus am faighte air bòrd e, on bha e ’na chnap-starradh san t-slighe, ach bha

[TD 273]

am beathach borb is siud an t-sabaid air a bhonn. Bha an ùine a’ ruith, ’s dòcha gun fhios dhaibh. Co-dhiù, bha iad fhèin ’s an tarbh fhathast an glacaibh a chèile an uair a nochd muinntir an tac air a’ mhullach os an cionn.

’S neònach mur do bhuail e air na seòid an uair sin gu robh an latha air tionndadh gu tur ’nan aghaidh. Bha iad ann an àite cumhang cugallach, far nach robh mòran cothrom aca air iad fhèin a dhìon o na daoine a bha an tòir orra, ’s a bha a-nis a’ dlùthachadh riutha. Co-dhiù, thug iad às chun na mara. Dh’fhàg iad a’ bhuaidh aig an tarbh.

Bu mhòr am beud nach cualas barrachd mun tarbh — gu dè an t-ainm a bh’air is rudan den t-seòrsa sin. ’S dòcha nach robh ainm air, ach tha fios gur h-ann Gaidhealach a bha e mar a bha an treud air fad. Ghleigh e an ceum agus leis a sin chum e an sprèidh gun iad a bhith air an goid. ’Se sin gu dearbh cridhe an t-seanchais, is canar Lanaig an Tairbh ris an àite gus an latha an-diugh.

A-nis mu mhìle suas bho Lanaig an Tairbh, anns a’ mhonadh, tha gleann air a bheil an t-ainm, Gleann Airigh nam Mòrthir. Faodaidh e bhith gu bheil buinteanas aig an àite sin ri ar seanchas. Tha ainm a’ ghlinne ag innseadh dhuinn gu robh Mòrthirich a’ tadhal air an àite anns na làithean a dh’fhalbh. An dùil an e iadsan a bha a’ goid a’ chruidh?

Ach co às a bha na Mòrthirich? An ann do thaobh thall a’ Chuain Sgìth a bhuineadh iad? No an ann do Lochlann? Mar a thubhairt sinn, tha mòran de ar n-eachdraidh air nach eil lorg an-diugh, is an uair a bheir duine sùil air leabhar mar <eng>The Northern and Western Isles in the Viking World<gai>, nach dòcha gur h-e sin an rud as motha a bhuaileas air — cho tana agus a tha an eachdraidh a chaidh fhàgail againn.

[TD 275]

LA DHOMH ’S MI SA’ BHEINN
le Cailean MacLaghmainn

Dh’fhàg mi an càr san dearbh àite far an d’fhàg sinn an rathad mòr nar dithis air an turas mu dheireadh. ’Sann an dùbhlachd a’ gheamhraidh a bha sin, ach an-diugh bha i bruthainneach teth agus a’ ghrian a’ dèarrsadh ann an àird nan speuran. Chuir a’ chuthag fàilte chridheil orm mar a dhìrich mi air mo shocair fhèin ri cliathaich a’ ghlinne. B’ise mo chompanach an-diugh, agus mi gabhail port dhomh fhìn.

Ghabh mi seachad air a’ choille ud far an d’fhuair sinn gàirdeachas bho chèile. Dh’fheuch mi ris an àite lorg anns an robh sinn, ach air a’ bhad cha robh sgeul ach còinneach bhog air làr dubh na coille. Bha e mar nach do thachair dad riamh roimhe, aon trì mìosan air ais. Ach b’ann na bu choltaiche ri trì bliadhna a bha e dhòmhsa, ged-thà.

An dèidh dhomh mo chùl a chur ris na craobhan thàinig a’ bheinn fhèin am follais air mo bheulaibh, an aon bheinn a fhuair buaidh oirnn nuair a bha sinn còmhla. Cha ghabhadh i faicinn an latha ud oir bha an ceò sìos oirre ’na bhrat dubh greannach os cionn an t-sneachda dhomhainn thruim. Ach ’s fhada ’s fhada bhuaithe sin. An-diugh bha i cho soilleir ’s a ghabhadh, a’ bagradh sìos orm mar a ghabh mi air aghaidh. Agus cha robh air fhàgail oirre a-nis ach stiall no dhà de shneachd a’ Chèitein ghuirm. Dh’fhalbh dubh dhorchadas a’ gheamhraidh air fad cha mhòr, agus sneachd geal ar gaoil fhìor-ghlan cuideachd.

Ach cha d’fhaillich e orm mullach na beinneadh a dhèanamh an-diugh, ged fad na h-ùineach, bha m’inntinn gu math trom air a tàilleamh-se. Air an càrn a ruighinn dh’fhalbh am bròn airson tiotan nuair a sheall mi fada mun iar agus a laigh mo shùil air a’ Bheinn-Mhòir, astar mòr, mòr air falbh agus liath ri uchd a’ chuain. Dh’fhaodadh ise bhith ’na tè ùr dhomh a dh’iarrainn uaireigin, thuirt mi rium fhìn. Bha i cho fad air falbh ’s nach fhaicinn ach air èiginn i, ach fhathast bha mi làn-chinnteach gun tigeadh còmhdach tiugh sneachda oirre cuideachd, chan ann am falach fo dhubhar nan neòil, ach nochte glan ris na speuran.

[TD 282]

AN SGEILP LEABHRAICHEAN

<eng>Glanville Price, The Languages of Britain (Edward Arnold. <gai> 245dd. ISBN 0 7131 6396 8. Lunnainn. 1984)

’Se Cuimreach le Cuimris a th’ann an Glanville Price, agus tha e ’na Ard-Ollamh ris na Cànanan Romansach ann an Aberystwyth. Bha e ’na Ard-Ollamh ri Fraingis ann an Oilthigh Shruighlea o chionn grùnn bhliadhnachan. Tha e air rannsachadh a dhèanamh air staid na Gàidhlig ann an Albainn, a-rèir ’s mar a dh’aithris luchd-sgrìobhaidh nan <eng>Statistical Account<gai>.

Den turas seo tha e air leabhar air leth inntinneach a chur ri chèile, far am faigh duine fiosrachadh eagaraichte, air a chur cruinn ann am beagan bhriathran, air gach cànan a bha a’ dol a-measg an t-sluaigh ann am Breatainn bho thoiseach eachdraidh.

Tha an leabhar a’ tòiseachadh le eachdraidh chabhagach air na linntean mus tàinig Ceiltich idir a Bhreatainn, agus tha iomradh gu math pongail is coileanta aige air na seann chànanan a bha gam bruidhinn — ’se sin cho fada ’s a ghabhas lorg sam bith fhaighinn orra. Tha e eòlach air na chaidh a sgrìobhadh le sgoileirean cànain is le sgoileirean àrsaidheachd. Tha pàirt de chainnt nan Cruithneach a’ tighinn fon cheann seo. Cuideachd, tha e a’ cur nar cuimhne gu robh Eireannaich, le seann Ghàidhlig, a’ tuineachadh anns a’ Chuimrigh agus anns a’ Chòrn ’s an Devon, agus gu ìre ann an ceann a tuath Shasainn, anns na seann linntean suas gu 700 A.D., no 900 ann an àiteachan.

[TD 283]

[Sanas]

An uair sin tha e a’ toirt ruith air gach cainnt is ceàrnaidh fa leth. Anns a’ cheann a tuath de Eirinn tha e ag innse mar a tha Gàidhlig nàdurra gus a dhol bàs, ged a tha gu leòr air a togail mar chainnt ùir. A-measg Gàidhlig a’ chinn a tuath bha cainnt Reachlainn (Rathlin) a bha na b’fhaisge air Gàidhlig na h-Albann, agus a thàinig, is dòcha, air tùs à Siorrachd Air.

Tha Caibideil 5 air Gàidhlig na h-Albann. Tha seo fiosraichte, ceart, cunbhallach, ach gun an t-uabhas de dhòchas gum fàs a’ Ghàidhlig nas làidire a-rithist. As a sin tha e a’ dol chun an Eilein Mhanainnich, far na chaochail am fear-Gàidhlig mu dheireadh, Ned Madrell, ann an 1974, aig aois 97. Gu fortanach, bha daoine air fichead uair a thìde a chlàradh de Ghàidhlig an eilein anns an deichead 1950-60.

Tha Caibideil 8, air Cuimris, air aon cho farsaing is cho fiosraichte ’s a th’anns an leabhar, mar a bhiodh nàdurrach, oir tha Cuimris fhathast làidir taca ri càch. Ach tha teagamh aige an obraich dà-chànanas anns an dòigh ris a bheil na Cuimrich a’ strì, agus dh’fhaodadh gum bu chòir dhuinne an Albainn aire mhath a thoirt air na tha aige ri ràdh. Tha e a’ smaoineachadh gu bheil barrachd dòchais ann am fuasgladh <eng>diglossic<gai>: ’se sin, roinnean fa leth fhàgail aig a’ Bheurla ’s aig a’ Chuimris, an àite bhith feuchainn ri Cuimris a chleachdadh anns gach roinn de bheatha an t-sluaigh.

’Sann cruaidh a tha e air ath-bheothachadh cainnt a’ Chùirn. Gu dearbh, chan eil e deònach ‘Cornish’ a thoirt oirre idir, ach ‘Cornic’, oir

[TD 284]

[Sanas]

[TD 285]

tha e ag ràdh gu bheil i glè eadar-dhealaichte bhon t-seann chainnt.

Ann an caibideilean eile tha e a’ toirt ionnsaigh air na seann chànanan a bha gam bruidhinn ann am Breatainn, mar eisimpleir an seòrsa Cuimris (British) a bha ga bruidhinn air feadh Shasainn is cheann a deas Albainn mus tàinig na Ròmanaich, gun luaidh air na Sasannaich, agus gabhaidh beagan den chainnt sin fhaicinn ann an ainmean dhaoine is àiteachan. A-rithist, bha Cuimris, fon ainm Cumbric mar a th’aig sgoileirean an là-an-diugh oirre, air a cleachdadh an ceann a deas Albainn agus ann an Cumbria an là-an-diugh, agus dh’fhan seo beò is dòcha gu toiseach na dara linn deug. ’Sann bhon t-seann seòrsa Cuimris a thàinig i, agus ’sann innte rinneadh a’ bhàrdachd as tràithe a mhair beò ann am Breatainn, leithid a’ Ghododdin, ged is  ann ann an Cuimris na Cuimrigh a thàinig a’ bhàrdachd sin a-nuas thugainne. Agus tha beagan fhacal aig Price cuideachd air cainnt Cheilteach nan Cruithneach.

A thuilleadh air na cuspairean eadar-dhealaichte sin, tha caibideilean ann air Laideann (an seòrsa bha ga bruidhinn ann am Breatainn), air Beurla, “<eng>the killer<gai>” mar a th’aige oirre, air a’ Bheurla Ghallda, air cainnt nan Lochlainneach (araon an Albainn is an Sasainn), air na cainntean is na dual-chainntean Frangach is Lochlann-Fhrangach a bha gam bruidhinn ann an eileanan a’ Chaolais Shasannaich agus tìr-mòr, agus air Romani, a’ chainnt Innseanach a thug na <eng>gypsies<gai> chun na Roinn Eòrpa agus a Bhreatainn mun bhliadhna 1500.

Sgrìob fharsaing gu dearbh. Ged a tha caibideilean ann nas fheàrr na feadhainn eile, ’se leabhar earbsach, fiachail a th’ann, is bheir e smaoineachadh air duine mar a tha cainntean a’ dol suas is sìos is a’ ruighinn diofar ìreachan.

Ruaraidh MacThòmais.


IOMRAIDHEAN GOIRID AIR LEABHRAICHEAN URA

Co-labhairt air Leasachadh Da-chananais. Aithisg air na thachair.

Tha Comhairle Roinn na Gaidhealtachd a-nis air iomradh a chur an clò air a’ Chòmhdhail a bh’aca air dà-chànanas ann an Inbhir Nis sa’ Mhàrt 1984. Thugadh seachad oraidean air a’ chuspair seo le luchd-bruidhinn à Albainn, Eirinn agus A’ Chuimrigh. Tha mòran de dh’fhiosrachadh ann a tha feumail. Cha chreid sinn gu bheil an leabhar ga reic, ach shaoileadh sinn gum faigheadh duine lethbhreac bho Roinn na Gaidhealtachd.


Chapman 40 (Dun Eideann. 95 sg. 1985)

Anns an àireamh seo tha iomradh glè thaitneach aig an Ard-Ollamh Raibeart Rankin air a sheann charaid Deòrsa Caimbeul Hay a chaochail

[TD 286]

[Sanas]

[TD 287]

air 25.3.84. Bha iad còmhla ann an Colaiste Fettes an Dun Eideann, agus fad dà bhliadhna bha iad ’nan dlùth chàirdean san sgoil sin. ’Se Hay a las ùidh Rankin ann an Gàidhlig. Tha iomradh air leth gasda an seo air an càirdeas, agus air pàirt de na sgrìobh Hay. Bha còrr is trì dusain de litrichean aig Rankin a sgrìobh Hay thuige eadar 1934 agus 1946, cuid dhiubh an Gàidhlig, agus le corra rann Gàidhlig annta, is tha Rankin a’ toirt seachad nan rannan sin anns an aiste aige. Is math gu dearbh gu bheil e air cuimhneachan mar seo a chur an clò.

Tha trì dàin le Uilleam Neill cuideachd anns an àireamh seo de Chapman.


<eng>The Complete Poems of Hugh MacDiarmid<gai>, deas. le Michael Grieve agus W. R. Aitken (Penguin. Dà leabhar. 1494 dd. £8.95. Lunnainn. 1985)

Thàinig an cruinneachadh mòr seo a-mach an toiseach ann an 1978, agus tha e a-nis air fhoillseachadh le Penguin, le ceartachadh agus Appendix ùr anns a bheil grunnan beag de dhàin nach robh an leabhar 1978. Tha an leabhar anabarrach saor dha mheudachd.

’Se seo am bàrd bu chumhachdaiche a bh’againn a riamh ann an Albainn, saoilidh cuid, ged a chuir e iomadach dàn an clò nach eil a’ freagairt an ainm sin. Is dòcha gu feum tàlant cho mòr ’s a bh’aige-san an seòrsa leudachd seo, agus cha toir duine glè fhada a’ lorg fìor bhàrdachd agus sàr bhàrdachd an seo.


Neil M. Gunn, <eng>The Well at the World’s End (Souvenir Press<gai>. Lunnainn. 295 dd. £8.95 (cruaidh) agus £4.95 (bog). 1985)

Tha <eng>Souvenir Press<gai> a-nis air ochd de na leabhraichean aig Niall Guinne fhoillseachadh às ùr. Bha bliadhnachan mòra ann nach robh iad rim faighinn idir, agus b’e an call e, oir ged a tha fasanan sgrìobhaidh ag atharrachadh gu math luath, tha susbaint agus ealain anns na nobhailean aige nach teid glan às an fhasan idir. Chì sinn e a’ tionnadh gu sireadh is feallsanachd anns an leabhar seo, a thàinig a-mach an toiseach ann an 1951, ach tha an saoghal aige fhathast làn de dhaoine annasach èibhinn, a bheir smuain is gàir ort.


Carol agus Calum à Inbhir Nis, le Crìsdean Dillon. Dealbhan le Màiri Hedderwick (Leabhraichean Beaga. Inbhir Nis. 32 dd. £1.50. 1985)

Feumar aideachadh gu bheil tòrr a bharrachd tlachd ann a bhith a’ faicinn leabhraichean Gàidhlig a chaidh an cur ri chèile an toiseach anns a’ Ghàidhlig, an àite atharrais (air cho math ’s gam bi e) air leabhraichean Beurla a tha fasanta ann an saoghal na Beurla ’s air an TV. Tha an leabhar beag taitneach seo den ghnè Ghaidhealach. ’Sann an Inbhir Nis a chaidh a dhèanamh anns a h-uile seagh, agus tha e ag innse mar a thachair do dhithis bheaga a fhuair cothrom air am baile aca fhèin fhaicinn ’s a bha a’ cluich ’s ag ionnsachadh ann. Tha na dealbhan air an dèanamh a dh’aon ghnothaich cuideachd. Is math an obair a tha Leabhraichean Beaga a’ dèanamh.

[TD 288]

LEABHRAICHEAN GAIDHLIG 1984


Leabhraichean Inbheach

Campbell, J. F. <eng>Popular Tales of the West Highlands, Volume 3<gai> agus <eng>Volume 4 (Wildwood House<gai>, deargadh ùr)

Campbell, J. L. <eng>Highland Songs of the Forty-Five (Scottish Academic Press<gai> do Chomann Litreachas Gàidhlig na h-Alba, deargadh ùr)

MacNeacail, Aonghas agus Fraser, Simon An Cathadh Mòr/<eng>The Great Snowbattle (Balnain Books)<gai>


Leabhraichean Chloinne

Caimbeul, Tormod A’ Chailleach Chrùbach (Acair)

Hill, Eric (air an eadar-theangachadh le Iain Moireach) Spot anns an Sgoil; Spot Bog Fliuch! (Acair)

NicGhriogair, Ceiteag Am Bàta Beag Brònach (Clò Chailleann)

Thomas, Gwyn agus MacDhòmhnaill, Iain Am Mabinogi (Club Leabhar)


Leabhraichean Luchd-ionnsachaidh

Clyne, Douglas <eng>Gaelic Verbs and their Prepositions<gai> (Gairm)

MacNeill, Morag <eng>Everyday Gaelic<gai> (Gairm)


Leabhraichean sa’ Bheurla a bhuineas dhan Ghàidhlig

Durkacz, Victor Edward <eng>The Decline of the Celtic Languages (John Donald Publishers<gai>, 1983)

Ferguson, Mary agus Matheson, Ann <eng>Scottish Gaelic Union Catalogue: A List of Books Printed in Scottish Gaelic from 1567 to 1973 (National Library of Scotland) <gai>

Murray, John agus Morrison, Catherine <eng>Bilingual Primary Education in the Western Isles, Scotland<gai> (Acair)

Thomson, Derick <eng>Why Gaelic Matters (The Saltire Society<gai>-An Comann Gaidhealach)

Withers, Charles W. J. <eng>Gaelic in Scotland 1698-1981 (John Donald Publishers)<gai>

(Mar as àbhaist, tha ar taing airson an fhiosrachaidh seo aig a’ Chomann Leabhraichean.)
