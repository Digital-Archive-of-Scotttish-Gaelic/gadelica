[TD 203]

TURAS DO NA h-EILEANAN SIANTA
le Rob MacChoinnich

Dha no trì bhliadhnachan roimh Chogadh Hitler bha iasgairean Steòrnabhaigh air stailc agus thug mi fhìn agus ceathrar de fhir Mharbhaig mun airidh dhol do na h-Eileanan Mòra air los bhuthaidean. Ged nach b’e an t-iasgach mo cheàird fhìn bheirinn oidhirp air lìon a chur ’s a chàradh. Bha mi cho math ri fear san t-sreath air eathraichean beaga làimhseachadh, agus fhuair mi cuireadh dol còmhla riutha.

Cha b’ e ruith ach leum. An toiseach na h-Og-mhìos dh’fhàg sinn Caolas na h-Easgainn air madainn Diluain ri leathach lìonaidh is fèath dubh nan eun ann, le sgoth Arcach a cheannaich mo bhràthair bho Mac ’an Sheoc an Calbost. Is e duine gleusda a bha ann am fear Chalboist is bha an t-eathar am brod òrdugh le ceithir ràimh is seòl ìosal. Bha ainm ban-seòldair aice agus chanadh fir Chalboist nach creideadh neach an gàbhadh às an tugadh i si-fhèin nam faigheadh i ceartas.

Chuir sinn cùrsa air Ruith-nan-Ceann an duirt iad – ’s e sin sròin Rubha na Creige Mòire, gob an Rubha Iosail gu ruige Claigeann Dubh na Càbaig aig beul deas Loch Ghrabhair. Seachad gun deach sinn thar Sgeir Hànais, an Sgeithe Bhàn is beul Tòb Chalboist (cha tàinig droch iasg riamh aisde) agus iomadh geodha. Tha e furasda thuigsinn nach robh na Lochlainnich fada às an uair chaidh na h-àitichean sin a shloinneadh.

Tha beul Loch Ghrabhair glè bhuan agus b’ eudar foghair fhuaim chur air na ceithir ràimh mus d’fhuair sinn fodhainn e. Bha fear air an stiùir airson cairteal na h-uaireach. An sin ghabhadh e àite ràmhadair. Le sin bhatar a’ faighinn fois on iomradh an ceann uair a thìde no mar sin.

Ràinig sinn a’ Chàbag is thug sinn sùil suas air a’ Chlaigeann Dubh. Dh’ fhaoidte nach eil anns an Eilean mac-samhail a’ Chlaiginn Duibh mar shamhla air a’ chreig as aosda ’s as cruaidhe (<eng>Lewisean gneiss<gai>) th’ air an t-saoghal. Tha e ann a siud airson bliadhnachan gun àireamh ’na sheasamh dìreach, a’ toirt dùbhlan


[TD 204]

don fhairge gun atharrachadh! Ach fuirich ort!

“Am bheil sibh a’ coimhead nam patan ’s nam pallaichean tha air aodann na creige, a bhalachaibh?” arsa fear.

Is ann a sin bha na mulchagan càise aig bana-bhuidseachan Gheàrrloch a’ bualadh nuair bha iad fhèin is bana-bhuidseachan Leòdhais a’ slàraigeadh air a chèile leis a’ chàis. Nach ann mar sin a fhuair a’ Chàbag an t-ainm agus a dh’ fhàg Rubha Gheàrrloch cho lom.

Air adhart gu deas – seachad air Bodha Eachainn. Mur faigh thu liùgh ri thaobh bidh cho math dhut tilleadh dhachaigh. Ràinig sinn Camas an Alltain. Ma chuireas tu do lìon air chruaidhean an seo gheibh thu sgadan nach eil a leithid an taobh seo do Cheann Bharraigh. Bha sinn a-nis am fradharc Solas na Mileid agus geodha bheag ri thaobh. Chuir fear à Leumrabhagh seachad a’ chuid mhòr de sheachdain an seo gus an traoghadh a’ ghaoth an iar-dheas. Bha a bhean ga bheathachadh bho thìr. Bha e furasda gu leòr dha ruith a Ghrabhair le crann rùisgte ach bha eagal air gum biodh daoine fanaid air. Bha daoine ann uaireigin a bha neo-eisimeileach ’s nach cuireadh dragh air duine eile! Ach air an cuid mnathan?

Còig mìle muigh sa’ Chuan Sgìth bha na h-Eileanan Mòra ’nan laighe agus chùm sinn orra oir tha fearann na Pàirce suas gus an t-Srianaich a’ tòiseachadh a’ tuiteam gu na làimhe deis.

Ged a bha a là dol seachad cha robh deò air a’ ghaoith ach cha do sheas sin fada. An fheadhainn aig an robh na cluasan biorach chluinneadh iad fuaim fann, fad as a’ tighinn on ear-thuath. An ùine gheàrr dh’ fhairich sinn ceabhran beag gaoithe nar n-aodainn.

“Nach b’ fheàrrda i an t-aodach?” arsa fear na stiùireach.

Thog sinn an seòl agus mus do ràinig sinn meadhon a’ chaolais bha i ’na dearg ghèile. Tha iad a’ ràdh gun tig an stoirm shamhraidh mar peilear às a’ ghunna. Sin mar thachair dhuinne.

Bha sinn am meadhon Caolas nam Beann le stoirm gaoth an ear-thuath, an tìde-mhara air tionndadh, am muir-lìonaidh a’ ruith an aghaidh na gaoithe. Cha b’ urrainn na bu mhiosa.

Cò nach cuala mu Shruth nam Fear Gorma. Is cinnteach gu robh iad romhainn.

An dèidh dà cheann a chur air an t-seòl bha sinn a’ toirt sùla sìos air taobh an fhuaraidh. Bheireadh tu do shaoradh gu robh iad an sin, dh’ fhaoidte le beagan cuideachaidh on mhac-meanmna, marcaich le claidheamh air an lios, còmhdaichte ann an trusgainn gorm is uaine air muin eich gheala. Dh’ fhaodadh gu robh ceangal aca ris an fhacal sianta agus ainm fear de na h-eileanan – Eilean


[TD 205]

Mhoire. Fàgaidh sinn sin aig na sgoilearan mòra agus onfhadh a’ chuain.

Le meud na gaoithe cha b’ urrainn duinn dol air tìr air a’ mhol a tuath. Bha sin do-dhèanta. Ruith sinn sìos taobh an iar a’ Ghairbh Eilein fo chreagan uamhalta ceithir-thimcheall. Taca neo dhà air an taobh thall agus bha sinn air laimrig faisg air an aoidh eadar an dà eilean.

Bha na Hearaich air port mìn rèidh, cothromach a dhèanamh dhaibh fhèin an sin. Leum na fir a-mach ’nan cuid bhòtannan. B’ fheudar dhomh fhìn mo bhriogais chur dhìom le cion an aodaich-mhara agus leum mi mach às an dèidh. Chuir sinn ar dromanan rithe agus bha i sa’ bhruthaich ann an tiota.

Bha sinn an dùil cadal fon t-seòl mur faigheadh sinn fasgadh na b’ fheàrr. Bha taigh-tughaidh Dhòmhnaill nan Eilean (an cìobair mu dheireadh bha fuireach sna h-eileanan) fhathast ’na sheasamh agus nuair tharraing sinn an t-sreang dh’ fhosgail an doras oir bha an claidhean ag obrachadh air a lùdnan mar dh’fhàg an Ridire ainmeil Compton MacChoinnich e. Tuigidh sibh gur iomadh mìos shamhraidh a chuir an sgrìobhaiche geur seo seachad sa’ bhothan seo.

Cha robh ann ach an dà rùm – cidsin agus rùm cadail agus clòsaid bheag eatorra; tha mi cinnteach gur h-e taigh-beag a bh’ ann. Cha do chuir sinne dragh sam bith air an doras sin oir bha an saoghal farsaing againn airson ceann-gnothaich.

Bha e follaiseach gu robh iasgairean ghiomach Scalpaigh air sealbh a ghabhail air an fhàrdaich, oir bha bucais èisg an siud ’s an seo. ’Nam measg bha stòbha mheirgeach Ameireaganach, dìreach mac-samhail na tè bh’ aig Peigi piuthar m’ athar ann a 5 Ceann a’ Bhàigh Steòrnabhaigh (<eng>Modern Mistress<gai>). Thug mi mo mhìle do na Hearaich, cho snasail, glan, sgùirte ’s a bha h-uile nì air fhàgail.

An uair a lorg ’s a ghlan sinn tobar a’ bhaile a-measg an t-seilisdeir rinn gach fear seid fhraoich dha fhèin agus chaidh sinn mu thàmh san rùm chadail.

Cha robh gainne air còmhradh.

Bha feadhainn a-muigh a’ sealg am Beinn Uisneis mu ar coinneamh air taobh eile a’ chaoil. Mar as tric a thachair cha deach an là leotha. Bha an tùrsa gan lèireadh a’ cromadh na beinne nuair a thàinig iad air greigh de na daimh bheata aig an oighreachd.

“Dè mu dheidhinn fear dhiubh seo?”

“Amadain ghòraich, cionnas tha thu dol a thoirt a’ bheathaich sin chun a’ chladaich?”

“Agus a bhròinein, nach tig e chun a’ chladaich leis fhèin!”

’S e bun a bh’ ann nach deach dragh sam bith chur air na


[TD 206]

[Dealbh]

brùidean bochd.

Bha feadhainn a’ gabhail an dìnneir là faing. Dè thachair ach gun do thuit cuileag mhòr don truinnsear aig bodach bha làthair is e ’na fhallas ag òl a chuid eanraich.

“Thuit cuileag mhòr ’na do thruinnsear brot”, dh’ èigh balach ris.

Chuir am bodach mun cuairt a thruinnsear. Thog e spàin gu bheul ag ràdh, “Bi coma, nach eil i cho math ris a’ chòrr.”

Bha fear againn aig a robh mòran chàirdean anns na Hearadh. Bhiodh e gam moladh gu tric, gu h-àraidh am fear seo a bha a rèir fhèin calma, treun, agus math aig leum-a’-bhradain ’na shean aois.

“Is beag an t-iongnadh”, arsa fear eile, “duine nach robh ri deoch na tomaca”. Beagan uine à dèidh sin thuirt e às a’ ghuth-thàmh: “Ach bha e ris na boireannaich”.

Leis a’ chòmhradh aotrom seo chaidh àm cadail seachad agus shìolaidh sinn uile fon aodach.

Ach mar bh’ aig Donnchadh Bàn ann an ‘Caoidh Chailein Ghlinn Iubhair’, ‘Cha b’ e cadal ach dùisg’.

Thòisich an sgrìobadh ’s an an-fhois. Cò nach cuala mu dheargadan nan Eileanan Mòra? Chan e an crodh leumnach aig


[TD 207]

Raibeart Burns air an robh cuid again eòlach ach deargainn bhìodach nan eun cho guineach ri na snàthadan. Cha d’fhuair duine againn laic chadail gus briseadh an latha nuair a b’ fheudar am baile muigh thoirt oirnn far an d’ fhuair sinn beagan fois.

“B’ annsa cadal air fraoch”, an duirt am bàrd. Sin mar thachair dhuinne. 

Bha sinn a’ cadal a-muigh an còrr den t-seachdain, a’ mealtainn aimsir ionmholta.

Dhèanadh sinn gu lèir snàmh, agus bha a h-uile mac màthar a’ leum mach air a’ mhuir dearg lomnochd aig bristeadh na fàire ’s a’ leigeadh leis an t-sàl tiormachadh air ar corp. Cha mhòr nach leumadh tu thairis air mullach an taighe leis an uabhrachd.

Is ann an ceann a tuath an Eilein Mhòir tha ‘bhuthaid a’ neadachadh, dèanamh toll dhi fhèin anns an talamh ghlas eadar an sgàirneach tha laighe fo bhonn nan creagan gu ruige oir a’ mhuir làin. Bha iad ann ’na mìltean is gach tè dìreach fad gàirdein duine staigh san toll. Putas i an t-ugh thugad mar gum biodh i ràdh, “Gabh m’ ugh agus fàg mi fhìn”. Is e tul na fìrinn tha seo. Chuala mi aig cuid gu robh e air aithris uaireigin gu robh an Scalpaigh na Hearadh agus an Leumrabhagh, bodaich nach mòr nach cuireadh dubhan an lìn-mhòir am beul na h-easgainn le bhith leantainn na seann ghàrraidhean a bha o chionn fhada an t-saoghail eadar na h-Eileanan agus tir-mòr Leòdhais. Theagamh gu bheil feadhainn a’ creidsinn fhathast gu robh an dà chuid ceangailte. Tha seo do-dhèanta oir chan eil agad ach sùil a thoirt air a’ Chrannaig an ceann a tuath an Eilein Mhòir agus chì thu gu bheil an dà chlach tur eadar-dhealaichte.

Tha a’ Chrannag (cùbaid) a’ dìreadh suas gu mu thimcheall ceud troigh cho dìreach ri oisean eaglais. Ma bha ceangal a riamh ann is ann ris an Eilean Sgitheanach oir tha a’ chlach a tha ann am pàirt de cheann a tuath an eilein sin coltach ri clach nan Eileanan Mòra. Gheibhear a’ chlach seo gu math pailt an Geodha Fhinn an Eilean Stapha, agus ma gheibh mi air a ràdh, co-ionnan ris a’ chlach de am bheil planaid Bhèneis dèanta (<eng>basalt<gai>).

Tha òb bheag aig bonn na Crannaige anns an robh na ceudan de na ròin ghlas ’na laighe air na sgeirean gam blianadh fhèin: chan ann a’ suirghe oir chan eil a’ chleas sin a’ tachairt gu toiseach a’ gheamhraidh. ’Nam measg bha aon ròn geal. Theagamh gur h-e <eng>albino<gai> a bh’ ann.

Ged nach robh duine againn an aghaidh gunna neo braich shaoil leinn nach b’e siud àite dhaibh agus dh’fhàg sinn gach cuid aig an dachaigh.

Bha iongantas mòr oirnn cho sàmhach ’s a bha na h-eòin uile. Is


[TD 208]

ann a bha an aire air gur. Seachdain neo dhà an dèidh siud, nuair thigeadh na h-iseanan beaga mach, chaidh innse dhomh nach cluinneadh tu do ghuth fhèin leis a’ ghàgail.

Bha ugh na failc ’s na làmhainn fòpa air sgeilpe lom na creige, na fulmairean, faoileagan beaga a’ chuain, ’s na sgairbh ann am pallaichean air aodann nan creagan mòra. Bha an gearra-breac (<eng>lesser/black guillemot<gai>) ’s am brìdean, ’s tormachan na tuinne (<eng>rock pippit<gai> – chan e eun mara tha seo idir mar a tha aig Dwelly) rim faicinn ’nan àitean fhèin ach cha do lorg sinn na nid aca idir.

Aon latha, dhìrich mi am aonar gu mullach a’ Ghairbh Eilein, a’ leantainn ceum a’ bhalbhain MacDhòmhnaill, an cìobair mu dheireadh bha tuineadh sna h-Eileanan ri linn Ruaraidh Mhàrtainn. Bidh e coltach gur ann air uachdar a’ Ghairbh Eilein a bha iad a’ cosgnadh na mònach.

Cha do shaoil mi mòran de mhullach an eilein. Chanadh tu gur h-e pìos de dh’ fhearann na Càbaig bha fo do chomhair – lom, le lochain làn stàrr, duilleag-bhàite is lus nan laogh. Bha gèadh-glas leis fhèin ag itealaich o àite gu àite. Feumaidh gu robh e air a leòn ’s gun do chaill e chuideachd.

Cha robh lorg air preas neo craobh ach corra chaorann. Mhothaich mi do dhà chrithean chaol a’ fàs ri fasgadh creige.

Chaidh a’ chòcaireach fhàgail an urra rium fhìn is Iain mòr Sheonaidh. Dh’fhuineadh e còig bonnaich bois le min-choirc gach latha agus chuireadh e gus am bruich iad ’nan seasamh ri aodann teine sòrnach, a h-uile fear mu leud a bhois is trì-chairteal na h-òirlich a thighead.

Bha mi fhèin a’ cur buthaid is bòbhla brochain buthaid an com gach fir a h-uile latha cuideachd.

Bliadhnaichean an dèidh siud bha Eachainn Sheòrais a’ dèanamh iomradh air na dh’fhuiling e le acras fad cheithir bliadhna sa’ Ghearmailt-an-Ear à dèidh bhith air a ghlacadh sa’·<eng>Rawalpindi<gai>.

“Am bheil cuimhne agad air na fèisdean bh’againn sna h-Eileanan Mòra. Am bheil cuimhne agad air an oidhche sging thu luchag?”

Dh’innis e dhomh mun luchaig bha tighinn a-steach don teanta san robh iad a’ fuireach sa’ gheamhradh. Bha fuachd cho reòite ’s gum bu bhuidhe leatha blàthas an cuirp ’s i tolladh a-steach sa’ bhabhstair. Bheireadh iad criomagan arain dhi às a’ bhochdainn a bh’aca dhaibh fhèin. Mu dheireadh bha iad cho rèidh ’s gun suidheadh i còmhla riutha.

Cha do chuir mi corrag air luch riamh on uair sin!

Chan eil duine bha còmhla rium air an turas ud beò. Chuir an


[TD 209]

cogadh giorra-shaoghail orra.

Ach gu mo sheanachas.

Air madainn Disathairne tharrainn sinn am bàta thun a’ mhuil a tuath, ’s chaidh sinn air bòrd ann an ceò cho dùmhail ’s nach fhaiceadh tu fear a bhuaileadh dòrn ort (an duirt am Mòrthireach) an dèidh an t-seachdain, cha mhòr air a ceann, a dhol seachad gun smal. Dh’fheuch sinn air falbh a’ dèanamh cùrsa le cuideachadh an t-siùil-mhara.

Theab sinn bhith air ar ruith sìos am meadhon a’ chaolais le bàta mòr Suaineach. Chuala sinn an dùd aice uair neo dhà agus rinn sinn spàirn gus teicheadh às a rathad. An uair a bha i an ionnas bhith air ar muin dh’aom i thun an Ear. Bha seòldairean len gàirdeanan rùisgte air an rèile a’ gàireachdainn mar gum biodh iad a’ ràdh, “Ruith sibh gu math caol e, bhalachaibh”.

Thog a’ cheò ann an tiota is fhuair sinn soirbheas math air an t-slighe dhachaigh le gaoth deas ’na tòin.


[TD 225]

SEANCHASAN A STOBARRAG (12)
INNLEACHD THORCUILL NÈILL
le Dòmhnall Alasdair

Abair gu robh naidheachd aig an Ulpag a’ feasgar ud, ach mas d’fhuair e air smid a ràdh thubhairt a’ Lobaid: “Dè cor an doctair?”

“Chan eil adhbhar a bhith gearain.”

“Uill, a bhalaich, mo thruaighe-sa a’ fear nach eil a’ gearain agus anam ann an cunnart.” Bho fhuair e inbhe dèacon bha Lobaid ’na thuaireabadh le còmhradh dhen t-seòrsa seo. Dh’aithnich am Purp gu robh an gille airson rud innse. “Bheil naidheachd agad às a’ bhaile mhòr?” ars esan, gus nach fhaigheadh an dèacon air searmon a dhèanamh.

Bha leabhar tana, dearg, aig an Ulpag. “’S e leabhar ùr mu dheidhinn fàidheadaireachd Choinnich Odhair a tha seo,” ars esan agus tha e ag ainmeachadh Loch Nan Geòidh.”

“Siuthad, leugh e a ghràidh,” ars Ann China.

Leugh an Ulpag: “Tiormachd ann a’ Loch Nan Geòidh
’S brònach an comharradh
Tuitidh creagan Rubh’ Nan Eun
Nuair bhios sia taighean ann.
Thig, thig, ach is fhada gus an tig
’S mo thruaighe-sa màthair a’ leanaibh bhig.”

Rinn an Ulpag gàire agus thionndaidh e ri Pàdraig. “Nach e thu fhèin a thog a’ siathamh taigh as a’ Rubha?" ars esan.

’S ann tinn, fann, a bha gàire Phàdraig, agus cha dubhairt e càil.

“Coma leat dha d’amaideas,” ars Ann China. “’S ioma rud a tha do leithid a’ cur am beul Choinnich Odhair nach dubhairt e riamh.”

“Cha do thachair mòran dhen a thubhairt e co-dhiù,” ars am


[TD 226]

Purp.

“Fhathast,” ars a’ Lobaid. “Cha do thachair ’ad fhathast,”

“’N e g’ eil thu fhèin a’ toirt gèill dhan a’ ghòraich sin?”

“’S ann a tha fàidheadaireachd bho Dhia.”

“’S dòcha gun ann, ach cha tug Coinneach guth air a’ sin. ’S ann a bha ’n fhàidheadaireachd aige tighinn troimh tholl ann an clach.”

“Nach robh slat aig Maois leis a robh e ’g iasgach nam peacach dhan an Tighearna?”

“’N e sin seòrsa slat a bh’aig Maois?” ars an Ulpag le gàire.

“Na bi thusa fanaid ’ille,” ars a’ Lobaid. “Na bi smaoineachadh ged a tha litrichean às dèidh d’ ainm g’ eil fhios agad air dìomhaireachd a’ Chruithear.” Dh’èirich e agus chaidh Ann China còmhla ris chon an dorais ag aontachadh ris na thubhairt e.

“An tugadh tu dhomh iasad dhen a’ leabhar sin?” dh’fhaighnich Pàdraig.

“Tha mòran ann a bheir gàire ort,” ars an Ulpag, a’ toirt dha a’ leabhair.

Nuair a dh’fhalbh Pàdraig thubhairt Ann China: “B’fheàrr dhutsa gu mòr do shròin a chumail a-mach à fàidheadaireachd. Chan aithne dhut fiach hò-rò mu dheidhinn.”

“Dhia beannaich mi,” ars an gille,“’s cinnteach nach eil duine an-diugh a’ creidse na rudan ud.”

“Bha ainm Beurla air an othaig a tha agad. Chan eil cuimhne a ’m air ach chuala mi tric e aig àm a’ chogaidh.”

“<eng>Spreading alarm and despondency<gai>,” ars am Purp.

“Sin e. Sin a rud a rinn thu. Lìon thu Pàdraig le ponderanaidh.”

Agus bha i ceart. Leugh Pàdraig a’ leabhar mas do chaidil e agus anns a’ mhadainn chaidh e leis gu taigh a bhràthar, Spealp.

“’S e tha sin uirsgeulan,” aras Spealp, ’s e ag ullachadh a’ chàr, “agus tha a h-uile ginealach a’ cur riu.”

“Dè mu dheidhinn fàidhean a’ Bhìobaill?”

Sgur Spealp a chur ola dhan a’ chàr. “’M eil fhios agad carson a chaidh an comanachadh a dhiùltadh dhan an Tocasaid? Chuir e litir chon a’ phàipear-naidheachd anns an dubhairt e ‘<eng>no sane person will read the Book of Numbers – there’s no pep in it<gai>.’ Ma chluinneas daoine thusa a’ samhlachadh fàidheadaireachd Choinnich Odhair ri fàidheadaireachd a’ Bhiobaill tachraidh an aon rud dhut. Tha thu leughadh cus de leabhraichean saoghalta.”

“Nach cuala thu na rudan a tha daoine ag ràdh mu dheidhinn a’ loch?”

“G’ eil toll ’na mheadhon gun ghrùnnd? Chan fhada gum bi uilebheist ac’ ann mar a th’ann a’ Loch Nis.”


[TD 227]

“Nach biodh e iomchaidh rud dhen t-seòrsa a dhearbhadh?”

“Mar eil an còrr agad ri dhèanamh nach fhaod thu snàmh a-mach gu mheadhon le sreang is luaidhe. Ma chì duine thu bidh e cinnteach gum beil uilebheist ann.”

Cha do rinn Pàdraig gàire idir. “Nam biodh geòla agam dhearbhainn e,” ars esan.

Chaidh Spealp a-steach dhan a’ chàr agus leig e sìos an uinneag. “Tha ghòraich a tha seo air buaidh fhaighinn air d’ inntinn,” ars esan. “Uill, innsidh mi dhut dè nì sinn. ’S e taigh mo bhràthar-cèile as fhaisg air a’ loch – Torcaill Nèill. Agus rinn e ciste-laighe dha fhèin a ghabhas a dèanamh ’na geòla. Tha e làn innleachdan…”

“Ciste-laighe!” arsa Pàdraig. “Cuimhnich thusa gun e mise tha riaghladh a’ bhaile. Co aige a bhios earbsa annam ma nì a’ chuis-bhùirt sin amadan dhìom?”

“Cha dèan. Tha e airson an innleachd a dhearbhadh, agus cha chòrd càil ris nas fheàrr na thusa bhith aige mar fhianais. Chan eil dòigh eile ann air a dhèanamh gun leth a’ bhaile a bhith ’na do chois. Bheir mi gu taigh Thorcaill thu feasgar.”

“Dè chanas tu mar eil grùnnd ann?”

“Canaidh gu feum thu sreang nas fhaide.”

“Tha thu tuigse mar eil grùnnd ann gu faodadh ceangal a bhith aige ri Rubha nan Eun? ’S ann an taobh-sa a tha leathad agus ma sgàineas na creagan falbhaidh am bùrn às a’ loch.”

“Theid sinn a thomhais na doimhne ’s gheibh thu faochadh. Tha aon rud cinnteach – cha deachaidh duine a riamh gu muir ann an ciste-laighe ach thu fhèin.”

Ged a bha Spealp a’ dèanamh fealla-dhà air a’ ghnothaich cha do rinn Pàdraig gàire ach tè gun shùgradh. “Chan innis thu seo do dhuine beò,” ars esan, a’ coiseachd ri taobh a’ chàr gun a ràinig e a’ rathad.

’S e saor mara a bh’ann an Torcaill Neill a bha a’ seòladh air costa Afraca airson iomadach bliadhna. Bha iad ag ràdh gun bhuin a’ ghrian ris an eanchainn aige. Duine beag, caol, grànnda a bh’ann ach cha robh dìth cab air. Bha e fuireachd ’na aonar air iomall a’ mhonaidh agus cha robh e sgur a dhèanamh innleachdan. Bha mòran aige de chòmhradh a’ mharaiche – “<eng>shiver my timbers, abaft the beam, steady as she goes<gai>”. B’ iongantach a riamh nach tug iad farainm air, can “lee hò” a bhiodh e ag ràdh tric gu leòr.

Thug e suas na bràithrean dhan a’ chùlaist agus chunnaic iad a’ chiste. “Tha i ’na preas aodaich agam an dràsda,” ars esan. “Tha iomadh feum innte. Cha bhi mi tiotadh a’ dèanamh geòla dhi.”

Chuir e a’ chiste air a’ làr. Bha am mullach aice ’na thrì pìosan,


[TD 228]

air an cur ri chèile cho grinn ’s gu saoileadh duine nach robh ann ach aon bhòrd. Ann am mionaid bha na dhà bu mhò fon chiste – “<eng>bilge keels<gai>” a bha aige orra – agus am pìos eile ’na thobhta. Bha dà ràmh bheag air taobh a-staigh na ciste agus dà bheàrn air a son ’na cliathaichean.

“Bidh a h-uile càil deiseil agam ann a seachdain,” ars esan.

“Dè ’n deisealachd a tha agad ri dhèanamh?” arsa Pàdraig.

“Nach fheum mi fios a chur chon a’ phàipear-naidheachd ’s chon a Bh.B.C. ’S dòcha gum bi sinn air an teilidh…”

Thòisich Spealp a’ gàireachdainn agus thàinig fiamh a’ ghàire air aghaidh Phàdraig. “Tha làn dhùil a’m a bhith air an teilidh fhathast,” ars esan, “ach chan ann a’ seòladh ciste-laighe a tha mi dol a thòiseachadh. Trobhad leis a’ gheòla sin mas fhàs e dorch.”

Thàinig Torcaill, ach ’s ann gruamach a bha e gun a ràinig iad a’ loch. Fhuair an uairsin an uaill a bha aige anns an innleachd buaidh air a thùrsa. “Chì sibh,” ars esan, “g’ eil àite a ’s an deireadh airson einnsean bheag. Bidh rùm gu leòr air gach taobh dhen a’ bheàrn sin airson mo chasan nuair a bhàsaicheas mi. Smaoinich mi air cuibhlichean a chur oirre ach…”

“Dhèanadh i deagh bhara,” arsa Spealp.

“Coma leat dhe d’amaideas,” arsa Pàdraig, “dearbh dhomh an toiseach gu seòl do bhucas.”

“Sheòladh i leis an triùir againn mar a b’e cho mòr ’s a tha do mhionach-sa.”

“Chì sinn a seòl i le gad chnàmhan mar thu fhèin an dràsda.”

Bha bruach a’ loch àrd, o chaidh uisge a leigeil às aig àm trioblaid muinntir dìon na eun, ach cha do shaoil Torcaill càil dheth. Sheall Spealp ri Pàdraig. “’M eil thu dol innte? dh’fhaighnich
e.

“Nuair a tha thu na do cheannard air daoine,” arsa Pàdraig, mar gum biodh e a’ dèanamh òraid aig coinneamh baile, “feumaidh tu bhith deònach dèanamh càil sam bith a tha thu ’g iarraidh orra-san a dhèanamh.” Le sin chaidh e air bòrd, cha b’ann gun èiginn.

“<eng>Shiver my timbers<gai>,” arsa Torcaill, a’ coimhead cho faisg ’s a bha beul na geòla air an uisge. “<eng>Leggo forrid<gai>,” dh’èigh e ri Spealp, agus tharraing e air na ràimh. Thàinig beagan uisge air bòrd agus bha Pàdraig ’na shuidhe ann a’ lòn. “<eng>All hands to the pumps<gai>,” arsa Torcaill. “Taom le do bhonaid i.”

“Chan fhaigh mi air crùbadh. Tha bann orm.”

“<eng>Shrivel my piles<gai>! Tha seacaid bheag ort mar a bh’aig mo sheanmhair. Abair maraiche.” Thaom Torcaill fhèin a’ gheòla, agus thill e chon a’ ràimh. Ann am meadhon a’ loch dh’èigh e: “<eng>Anchors away<gai>,” agus thilg Padraig a-mach a’ luaidhe. Mas do


[TD 229]

ruith aon aitheamh fhuair i grùnnd. Sheall Pàdraig ri Torcaill, ach bha Torcaill a’ coimhead sìos dhan uisge. “Clachan” ars esan le iongnadh. “Tha ainm air a leithid seo. ’Se càrn a th’ann.”

“Crannag.” arsa Pàdraig.

“Bidh sinn ainmeil. Bidh sinn air an teilidh. Dèan tuilleadh tomhais timcheall air.”

Bha doimhne mhòr anns a’ loch agus bha e soilleir gu robh an càrn leathann agus àrd. Nuair a thàinig iad gu tìr thubhairt Spealp: “Chan innis sinn do dhuine e. Ma chluinneas am Proifeasair seo cuiridh e fios a Dhun Eideann agus theid a’ loch a thraoghadh.”

“Bha dùil a’m nach robh thu creids’ ann an Coinneach Odhar,” arsa Pàdraig. “Chan fhaod duine dragh a chur air a’ loch fhad’s a bhios mise a’ riaghladh.”

Cha robh dòigh a riamh air rud sam bith fhalach ann a’ Stobarrag, agus bha an naidheachd air feadh a’ bhaile mas do thiormaich Pàdraig a bhriogais. Mar a thubhairt Spealp, rinn am Proifeasair ullachadh airson a’ loch a thraoghadh agus chuir e fios a Dhun Eideann. Ach fhad’s a bha am Proifeasair a’ feitheamh ri fios freagairt cha robh Pàdraig ’na thàmh.

Bha dhealbh anns a’ phàipear-naidheachd agus bhruidhinn e air a’ rèidio. Dh’innis e gun ann airson breugachadh a’ saobh-chràbhadh a bha anns a’ sgìre mu dheidhinn doimhne a’ loch a chaidh e a-mach leis a’ gheòla. Cha dubhairt e facal mu dheidhinn innleachd Thorcaill Nèill. Chuir e guidhe gu muinntir Dhun Eideann airson nach deidheadh dragh a chur air a’ loch, agus dh’innis e mu fhàidheadaireachd Choinnich Odhair. “Tha na daoine cumanta,” sgrìobh e, “a’ creidsinn cho làidir anns a’ ghòraich-sa agus nach biodh e comasach dhòmhsa rian a chumail orra nan deidheadh dragh a chur air a’ loch tha seo.”

Abair gu robh moladh air Pàdraig nuair a fhuair am Proifeasair litir ag ràdh nach fhaodadh e a’ loch a thraoghadh, ach gun deidheadh rannsachadh a dhèanamh le daoibhearan. Sheall am Proifeasair a’ litir dhomh. Cha robh guth innte air Pàdraig no air Coinneach Odhar. “Tha sinn air co-dhùnadh nach biodh e iomchaidh dragh a chur air na geòidh,” ars a’ litir.

“Cha do dh’innis thu seo dhan a’ bhaile?” dh’fhaighnich mi.

“Nach milleadh sin a’ sonas a tha aca an dràsda,” ars esan. “Co-dhiù ’s caomh leam fhìn Coinneach Odhar.”


[TD 248]

SEOID NA MARA
le Iain Mac a’ Ghobhainn (Dun Eideann)

Air uachdar an t-saoghail gu lèir tha faisg air trì chairteil còmhdaichte le muir, agus feumar aideachadh gu bheil mòran fhathast againn ri fhaighinn a-mach ma dheidhinn, eadhoin anns a’ latha-’n-diugh fhèin, leis na th’againn de dh’innleachdan-rannsachaidh.

Ach ’s fhada ’n t-saoghail bho thòisich daoine strì ris a’ mhuir, a’ feuchainn ris a’ chùis a dhèanamh air, mar a bha comas aca rèir uidheam – is fiosrachadh-seòlaidh; uairean a chaidh leotha; uairean eile dh’fhalbh iad ’s cha do thill.

Lìonadh eachdraidh na mara leabhraichean mòra gun àireamh, agus ’s iomadh sgeulachd sgairteil a dh’fhaoidte fhaighinn bho mharaichean a chaidh a riamh a-mach air a’ chuan; Columbus, a’ chiad Eòrapach a fhuair lèirsinn air Ameireaga; Magellan is Drake a chaidh timcheall an t-saoghail gu lèir; na Lochlainnich tha feadhainn ag ràdh ràinig Ameireaga fada roimh Cholumbus; seòid a’ latha-’n-diugh fhèin a tha seòladh tarsuinn a’ Chuan-siar ann a soithichean nach eil mòran nas motha na amar-nighe; boireannaich a’ cur cuairt air an t-saoghal ann a’ sgoth bheag ’nan aonar; balaich an iasgaich; sgioba càbhlaich; luchd-rannsachadh na doimhne; is tuilleadh a bharrachd…

Agus nach eil òrain-mara thaitneach gu leòr ann am bàrdachd na Gaidhealtachd fhèin? seadh mar seo:–

– “Fear a’ Bhàta…”
– “Leis a’ Lurgainn…”
– “Birlinn Ghoraidh Chròbhain…”
– “Lag nan Cruachan…”
– “Muile nam mòr-bheann…”
– “Rìobhainn a bheil cuimhne agad…?”
– “Màiri Dhonn…”
– “Fail òro, mar dh’fhàg sinn…”

agus co mheud luinneag a chuir na Gaidheil a riamh an cèill a’ tòiseachadh: “Fàgail –” …?


[TD 249]

Co-dhiù…tha taigh-solais air a’ rubha ’s fhaide ’n iar-dheas anns a’ Roinn-Eòrpa ris an can iad “Cabo de Sao Vicente”, agus nuair a dhìreas duine gu mhullach chan eil fearann ri fhaicinn cho fad ’s a chì sùil; chan eil ann ach an cuan mòr mu chuairt air 4000 mìle leud eadar sin agus Ameireaga a Deas. Sin a’ sealladh a chitheadh rìgh na dùthcha (<eng>Portugal<gai>) anns a’ 15mh linn, fear a dh’ainmich iad “Eanraig am Maraiche” air sgàth gu robh a thlachd gu lèir, cha mhòr, anns a’ mhuir, agus gu h-àraid dè bha thall air an taobh eile dheth.

Beagan astair bhon taigh-solais, tha baile beag a dh’ainmichear “Sagres”, far na thog an rìgh Eanraig sgoil-mhara airson seòldairean ionnsachadh, cho math ’s a ghabhadh sin a dhèanamh air tìr mus deidheadh iad air bòrd soithich a-mach air a’ chuan. Chithear fhathast criomagan den t-sean bhalla a bh’air a’ sgoil sin, agus faisg oirre tha tòrr chlachan beaga air an cur an òrdugh air an talamh ann a’ riochd combaist. Bha an rìgh Eanraig gu math frithealach air na seòldairean ionnsachadh ged nach deach e-fhèin a riamh a-mach air muir; thug e orra-san a dhol a-mach; ged a bha eagal am beatha orra dhol gu fairge, bha barrachd eagail aca roimhn a rìgh.

Anns a’ latha ud cha robh e mar chleachdadh aig luchd-mara dhol ro fhada mach bho thìr, gun fhios dè na cunnartan aognaidh a bha feitheamh orra. Bha gu leòr dhiubh den bheachd gu robh a’ saoghal gu lèir cho rèidh ri tràigh gainmhich, agus mar sin, nan deidheadh iad ro fhada mach, gun tuiteadh iad fhèin ’s an cuid bhàtaichean feiris air “oir na mara”.

Agus bha iad làn dhùil cuideachd nan deidheadh iad ro fhada deas gu robh am muir air ghoil; bha fhios aca ceart gu leòr mar a b’fhaide deas a sheòladh iad gu robh teas na grèine fàs nas treasa; agus co aige bha fios dè cho teth ’s a bhitheadh i nan cumadh iad air adhart gu deas? A bharrachd air na cunnartan sin bha iad a’ cluinntinn bho sheann seòldairean gu robh uilebheistean mòra neimheil a’ còmhnaidh anns a’ chuan; nathraichean is mucan-mhara is biastan fiadhaich eile a bha comasach air bàta tharraing fodha..., agus dè ma dheidhinn stoirm is gàbhadh na fairge, ’s nach robh aca ach soithichean-seòlaidh cho suarach ri slige coilleig?

Bha e gu math duilich toirt air na maraichean na feagail sin a chur an dàrna taobh, ach b’e sin a rinn a’ rìgh Eanraig. Thug e orra dhol na b’fhaide ’s na b’ fhaide air falbh gus ma dheireadh ràinig feadhainn aca ceàrnaidhean gu math sgaipte air feadh an t-saoghail; mar eisimpleir: Brasil, is Goa, is Macao. Aon duine b’fhiach cuimhne chumail air a bharrachd air càch, fear air an robh


[TD 250]

[Dealbh]


[TD 251]

Vasco da Gama mar ainm. Chaidh e sin le soithichean-seòlaidh sìos gu deas agus timcheall ceann-a-deas Afraca, “Rubha an Deagh Dhòchais,” agus ràinig e Goa air a’ cheann-thall. Aig an àm ud bha turas den t-seòrsa a cheart cho ainmeil ri dhol an-diugh suas chun a’ ghealaich, agus o chionn sin chuir iad a chorp ann an ciste-laighe cloich ann an abaid Geronimo ann a’ Lisboa.

Tha iomadach sgeul neònach ri aithris an cois na mara, ach tha aon co-dhiù a tha do-thuigsinn: an t-soitheach Mairi Celeste.

Fhuaireas i sin leis gach bìdeag uidheam is acainn innte, ceart mar bu chòir, leatha fhèin am meadhon a’ chuain; ach cha robh anam beò den sgioba a làthair. Dè thachair dhaibh? Tha cheist sin falaichte fhathast. Ach chan eil a h-uile sgeul-mara cho cianail: seall air Thor Heyerdahl, a’ Lochlainneach a sheòl bho taobh-siar Ameireaga-a-Deas gu ruig Eilean na Càisg, àite cho iomallach ’s a th’air uachdair an t-saoghail air fad. Bha grunn chompanaich còmhla ris; dh’fhalbh iad air ràth a chuir iad ri chèile mar a bhiodh daoine dèanamh anns na ceàrnaidhean ud bho chionn linntean air ais. Bha iad den bharail gun toireadh sruth-mara is gaoth an ear iad air a’ chùrs bu mhath leotha; agus a thuilleadh air a sin bha iad airson dearbhadh dhaibh fhèin gum b’e seo a cheart dòigh a bh’aig daoine anns an t-sean aimsir ag eirmis air an eilean. Agus, nuair a ràinig iad mu dheireadh, fhuair iad sealladh air na h-ìomhaighean a tha ’na seasamh air feadh an eilein, ’nan cùis-iongnaidh: cnapan mòra troma cloich, a chaidh a snaigheadh ann an cruth dhaoine, is an tarraing ’s an cur an àirde, astar mòr air falbh. Cò chuir ann iad no ciamar a chaidh an tarraing ’s a stèidheachadh? Tha daoine cagnadh ceistean den t-seòrsa sin fhathast, feadhainn a’ cumail a-mach gur ann mar seo a bha; feadhainn eile ’g ràdh mar siud; feadhainn eile gun a bhith cinnteach.

Bha Thor Heyerdahl fhèin gu math daingeann den bheachd gur ann à Ameireaga-a-Deas a thàinig muinntir Eilean na Càisg bho thoiseach agus cuideachd gun tàinig iad air an aon dòigh ris-fhèin, uaireigin fad air ais: ’s e sin, air ràth, ag earbs’ à sruth-mara agus gaoth an ear. Ach, air a’ làimh eile, tha feadhainn den bheachd gur ann a thàinig muinntir Eilean na Càisg bho thaobh eile a’ Chuain Shèimh, fada fada mun iar air an eilean. Agus chan eil teagamh nach fhaodadh sin a bhith; bha seòldairean anns a’ Chuan Shèimh a riamh nach robh leithid an àite sam bith eile air thalamh. Cha robh eagal orra-san gun teidheadh iad feiris air “oir na mara” a dh’aindeoin dè cho fad as ’s a sheòladh iad; bha uimhear a leud is fharsainneachd anns a’ chuan aca ’s nach tàinig a leithid sin ’na smuaintean idir; agus co-dhiù nach robh na diathan gan dìon?


[TD 252]

Troimh na linntean fhuair iad eòlas mìorbhuilleach air na speuran ’s an tìde ’s an cuan; b’i chombaist aca èirigh is dol-fodha nan reultan; bha fiosrachadh sònraichte aca air gluasad nan tuinn ’s nan gaoithtean; bha dòighean eòin is èisg na mara uile gu lèir soilleir dhaibh. Bha dòigh àraid aig na seann mharaichean aca air stiùireadh cùrsa gu fearann; bhiodh a’ fear-treòrachaidh ’na laighe air a dhruim-dìreach air ùrlar a’ bhàta ’s e ’g èisdeachd ri bualadh nan tuinn air a taobh-a-muigh. Faisg air tìr bhiodh fuaim nan tuinn a’ tighinn na bu trice; agus cuideachd bha iad a’ faighinn eirmis air dè ’n ceàrnaidh bho bha tuinn-tillidh an fhearainn a’·tighinn. Cha robh innleachdan no uidheam a’ latha-’n-diugh aca, ach chuir iad na bha ri fhaotainn dhaibh gu deagh fheum dha-rìribh.

Cha bhi eachdraidh na mara crìochnaichte gu bràth, ged nach biodh ann ach iomradh èisg is eòin fhèin. A thuilleadh air na tha tachairt air uachdair, nach eil creutairean beò gun àireamh eadar sin ’s an grùnn, air a faoidte iomradh fada a dhèanamh. Mar a tha a sean-fhacal ag ràdh: “Giomach is rionnach is ròn, tri seòid na mara”. Tha a facal ud ag innse gu bheil iad siud luath air an t-snàmh, ach a bharrachd air a sin, tha e cuideachd a’ cur an cèill trì seòrsaichean creutair: iasg-sligeach; iasg cumanta; agus beathaichean nach iad iasg idir, ach mar bheathaichean eile air tìr, a’ breith is àrach an òigridh le bainne.

Tha luchd-rannsachaidh ag innse dhuinn gu bheil stuthan luachmhor air a’ ghrùnn a dh’fhaodar sgrìobadh dheth an àite bhith mèinneadaireachd air tìr; tha sin fhathast ri dhearbhadh; co-dhiù, mar a thuirt am bàrd:-

“Seall is faic an grùnn na fairge
Uamhan airgid ’s òr gun dìth.
Lainnearachd ’s chan fhaca sùil e
Ann an cùirt na lùchairt rìgh.”

Agus co aige riamh a bha dùil gu faighear ola fo ghrùnn na mara timcheall air ar dùthaich fhèin? Nam bitheadh Coinneach Odhar beò an-diugh, an dùil dè bhiodh aige-san ri ràdh mu dheidhinn?

[Sanas]


[TD 258]

LATHA SAM BITH SA’ PHRÌOSAN
le Eòghann MacGillEathain

Amannan Anshocrach
Tha sinn gu minig a’ leughadh o chionn treis anns na pàipearan-naidheachd, agus tha sinn a’ cluinntinn anns na meadhonan san fharsaingeachd, mar a tha nithean a’ dol troimh-a-chèile nar
prìosanan an Alba, agus an Sasainn cuideachd.

Chan eil e ’nam inntinn a bhith a’ liùbhradh aiste fhiosrach air mar a chaidh cùisean ceàrr, agus chan fheuch mi ìocshlaint dhan euslaint leantalaich seo a chur air adhart. Tha na h-aimhreitean a thachair fhathast ann am mothachadh an t-sluaigh. Thig ainmean gu ar n-inntinnean – Ceann Phàdraig, Barlinnie, Saughton, Shotts, Glenochil – agus tha sgrùdadh geur air a ghabhail os làimh leis na h-ùghdarrasan dreuchdail air a h-uile cùis is suidheachadh a thàinig am follais anns na trioblaidean. ’S e dòchas dhaoine an cumantas gun treòraich an rannsachadh seo daoine gu co-dhùnaidhean a bheir strì gu ceann.

Beachdaicheamaid, ge-ta, air cho cumanta ’s a tha ar-a-mach dhe gach seòrsa an aghaidh ùghdarrasan an-diugh sa’ choimhearsnachd. Chan urrainn nach bi a leithid ann, eadar na prìosanaich is an luchd-faire. Na nithean a chuireas dragh air daoine an taobh a-muigh dhen phrìosan, ’nan saothair, ’nan dreuchd, ’nan cosnadh – tha iad sin a cheart cho coltach dragh is aimhreit a bhrosnachadh. Chan eil anns a’ phrìosan, gu fìrinneach, ach sgàthan a’ toirt ath-ìomhaigh air cùisean a-muigh.

Is coltach, ge-ta, gum bi an sluagh a’ smaoineachadh gun urrainn beatha chiùin, reusanta a bhith a’ dol air adhart o latha gu latha, is buaireas an dèidh buaireis a’ briseadh a-mach. Ach is ann mar seo a tha. Is biadh is deoch dha na meadhonan fios fhaotainn mu thachartasan aimhreiteach. Chan eil naidheachd sam bith aca dha na leughadairean ma tha gnothaichean an latha a’ dol gu dòigheil anns na prìosanan.


[TD 259]

Cùisean Gearain
Gheibh thu cuid a thogas gu h-àrd gearan a’ phrìosanaich gu neo-chlaon-bhreitheach, is feadhainn eile a chuireas air adhart an cronachadh fhèin gu bheil na prìosanaich air am maothachadh tuilleadh ’s a chòir. Is dòcha gu faighear freagradh cothromach le bhith a’ coimhead air beatha nam prìosanach gu coitcheann o latha gu latha.

Do Shaorsa Chaillte
Saoilidh mi gur e an nì as fheàrr a thig tarsainn, air an rèidio is an telebhisean co-dhiù, is iad ri prògram air gnothaichean a tha a’ buntainn ri prìosan agus na thèid ann, fuaim chruaidh, chinnteach doras na cille a’ dùnadh gu daingeann air prìosanach, mar chomharra air an t-saorsa a chaill e.

Nach toir seo ort stad, a leughadair. Beachdaich air mar a dh’fhaodas tu gluasad far an togair thu, is nuair a thogras tu, is mar a thogras tu, a h-uile latha, a h-uile mionaid. Caill an comas prìseil seo, is chan eil mòran romhad as fhiù dad, gu h-àraidh is tu gus binn-beatha a chur seachad air an taobh a-staigh dhe na ballachan bagarrach, mùgach, neo-aoigheil.

Dol Seachad Gach Latha
O seo a-mach chan fhaod thu dad a dhèanamh ach mar a dh’iarrar ort. Eiridh tu sa’ mhadainn gad dheasachadh fhèin agus d’fhàrdach chumhang, mus tèid thu a dh’ithe anns an t-seòmar-bìdh, is ceud aghaidh neo-aithnichte gad sgrùdadh, is a’ meas do chùis is do chàileachd.

Glasar a-rithist thu, gus am bi an uair ann saothair an latha a thòiseachadh, a-rèir mar a chaidh a roinn dhut. Gheibh thu muga tì am meadhon na h-obrach. Thèid thu air ais gu do thalla gu do dhìot tràth-nòin. Glasar thu nad chill a-rithist a’ feitheamh àm obrach. Fad na h-ùine tha cuideigin a’ coimhead ort, is a’ sgrùdadh a h-uile gluasad a nì thu. Aig crìoch saothair an latha, fanaidh tu sa’ chill an dèidh bìdh feasgarach, gus an tig mu dhà uair anns a bheil saorsa agad measgachadh le prìosanaich eile. Faodaidh tu fuireach nad chill, no a bhith ri cluichean-bùird, no eacarsaich a dhèanamh.

Cha dèanar dad ach mar a chuirear romhad, no le cead air leth. Thig àm cadail, ach ’s dòcha nach tig cadal. Tha do chompanach a’ srannail. Tha a’ chill cho fuar. Tha cuideigin ag èigheach gu cruaidh – dè tha ceàrr? Dè ma thachras dad, is mi glaiste a-staigh? Teine? Am fear seo – dè an seòrsa duine a th’ann? An toir e ionnsaigh orm? M’athair! Mo mhàthair! Mo bhean, ’s a’ chlann! Gu dè a thug an seo mi? Còig bliadhna! Deich bliadhna ... no


[TD 260]

barrachd! Ach thèid eadhon sin seachad... An tèid?

Deireadh Seachdanach – Beagan Foise do Chorp is do dh’Anam
Deireadh seachdanach! Nad thàmh! Thig do phàrantan. Bha latha a rachadh tu dhan t-searmon, ach faodaidh tu do roghainn a dhèanamh – fantainn nad chill, nad thalla, no a bhith ri adhradh sa chaibeal. Tha seirbheisean ann Latha na Sàbaid do Chaitligich is do Phròsdanaich, agus ùine airson sgrùdadh a’ Bhìobaill ann an clas air leth. Mas seinneadar thu, cuiridh còisir na caibeil fàilt’ ort a sheinn còmhla riutha. Tha salm Gàidhlig aca a sheinneas iad o àm gu àm. Gheibh prìosanach Caitligeach aifreann gach seachdain, agus aig an Nollaig is aig a’ Chàisg bidh Comanachadh ann dha na Pròsdanaich.

Fear-Comhairle
Ma tha a dhìth ort bruidhinn ris a’ mhinistear no ris an t-sagart, cuiridh tu d’ainm sìos air leabhran, is chithear thu aig d’obair no nad thalla gu pearsanta.

Cuiridh na clèirich fios dhut a dh’ionnsaigh clèireach na sgìre aig an taigh, ma dh’iarras tu sin, is faodaidh esan tighinn gad fhaicinn gu riaghailteach.

Faodaidh tu coimhead air adhart ri tadhal do chàirdean uair sa’ mhìos gu cumanta, no chì thu iad math dh’fhaodte a dhà no trì uairean sà mhìos air tadhal goirid, a-rèir d’inbhe sa’ phrìosan, agus suidheachadh do dhachaigh. Ach ma tha thu a’ feitheamh do dheuchainn, tha cus a bharrachd de shochairean agad. Ma tha teaghlach agad, faodaidh iad tighinn gad fhaicinn cuideachd san talla-aoigheachd, is bidh mnathan an làthair a chumas sùil air an òigridh mar ghoireas dha na pàrantan.

Feum air an Lèigh
Ma bhios tu a’ faireachdainn tinn, innsidh tu sin do phrìomh oifigeach na talla, is an dèidh bracaist thèid thu a dh’fhaicinn an lèigh. Mas e an dèideadh a tha gad mharbhadh, is gu feum thu fiaclaireachd, thèid thu airson sgrùdaidh fheumail chun an lèigh-fhiaclan, is gu lèigh eile ma tha do shùilean a’ cur dragh ort.

Math dh’fhaodte gur h-e dìobhail-misnich a tha a’ dorchnachadh do spioraid fa chomhair deuchainnean a’ phrìosain, no nì a tha a’ cur dragh air do chridhe is do spiorad a dh’fheumas cuideachadh gus do chur air seòl nas cinntiche – tha comas agad a dhol a dh’fhaicinn an lighiche-inntinn no an inntinn-eòlaiche.

Ma thig tinneas a chumas san leabaidh thu, theid thu dhan roinn-eiridinn; is ma bhios feum agad air aire a bharrachd, cuirear


[TD 261]

a-mach dhan ospadal a-muigh thu, is bidh oifigeach an sin còmhla riut.

Leabhraichean, Cluichean, Biadh, Ceòl, Aodach
A bheil leabhar a dhìth ort? Tha sgeilp no dhà de leabhraichean ri faighinn san talla agad, is tha leabharlann air leth math suidhichte airson feuman phrìosanach san fharsaingeachd.

Bidh cothrom ball-coise agad anns na ceàrnagan, agus air an taobh a-muigh dhe na tallachan anns na raointean-cluiche. Mas e sin do roghainn, tha goireasan air leth rim faotainn airson eacarsaich, agus tha cluich-cneutaig is snucair anns na tallachan.

Uair san t-seachdain, bidh <eng>canteen<gai> fosgailte anns na tallachan, is gheibh thu mìlsean, tombaca is pàipearan airson shiogaraitean, agus goireasan eile a leigeas leat d’airgead cosnaidh a phàigheadh a-rèir aithris do chairt-obrach. Ma dh’iarras tu do ghiotàr, is coltach gu faigh thu cead i a bhith agad, is cò a chuireas bacadh air meileòidian-beòil?

Sin beagan de shuidheachadh prìosanaich làitheil a thachras riut on uair a thèid thu dhan àite-gabhail-a-staigh, far am fàgar do chuid aodaich is an cuirear ort èideadh a’ phrìosain. ’S e stuth grànda, garbh a th’ann a chuireas stamp a’ phrìosain ort is a chomharraicheas dhut do shuidheachadh dìblidh fad ùine do bhinn. Tha seòrsa de stuth <eng>denim<gai> cleachdte cuideachd, a tha a’ coimhead cus nas fheàrr.

Còraichean Sìobhalta
Ach cuimhnich, a charaid: a dh’aindeoin nan uile, tha do chuid fhèin de chòraichean sìobhalta agad. Is fear-àiteachaidh na dùthcha thu fhathast. Faodaidh tu aon litir san t-seachdain a chur a-mach an asgaidh, is pàighidh tu airson gin a bharrachd. Faodaidh tu a’ fòn a chleachdadh, a’ pàigheadh airson gach gairm thu fhèin.

Ma tha thu san talla anns a bheil luchd-feitheimh Cùirt (<eng>Remand<gai>), faodaidh tu na thogras tu de litrichean a chur a-mach, cho fad’ ’s nach bi thu a’ mì-ghnàthachadh na sochair. Agus bidh do litrichean an cumantas air an sgrùdadh – nì nach còrd riut co-dhiù a tha thu anns an àite-gleidhidh no a-muigh aig an taigh. Tha ùghdarras a’ ghleidhidh eudmhor. San talla seo tha e ceadaichte dhut do chuid aodaich fhèin a chumail ort, no èideadh a’ phrìosain a chleachdadh. Faodaidh tu litir a chur a dh’ionnsaigh Ball-Pàrlamaid, is cuideachd gu Ughdarras Còraichean Dhaoine san Roinn-Eòrpa.

Tha cead agad mar an ceudna aslach àraidh a chur air beulaibh Rùnaire na Stàite. Ma tha a dhìth ort d’fhear-lagha fhaicinn, faodaidh tu sin a dhèanamh.


[TD 262]

Cunnart Dhrogaichean
Ma tha pasaids shocrach a dhìth ort ’s tu an grèim, na bean ris na drogaichean a dh’fhaodas a bhith a’ dol mun cuairt gu dìomhair, is na iarr air neach an leithid a thoirt thugad ri àm cèilidh ort, co-dhiù air do shon fhèin no mar shàsachadh do mhiann na cuideachd a tha fo bhuaidh nan drogaichean. Is ma tha thu a’ faighinn fios on dachaigh a chuireas dragh ort mun teaghlach, iarr a dhol a choimhead muinntir na roinne sa’ phrìosan, a chuireas fios chun na roinne ionadail faisg air do dhachaigh.

A bheil thu ag aideachadh dhut fhèin gur e an daorach no ceàrrachas a dh’fhàg mu dheireadh thu an grèim? Matha thu a’ cur romhad an trèigsinn, gheibh thu cothrom tachairt ri d’leithid, is èisdeachd ri daoine a fhuair làmh-an-uachdair air na cleachdaidhean sin agus a thig dhan phrìosan a dh’aon ghnothach airson misneachd a thoirt seachad.

Buill de Chaochladh Chreideamhan
Ma tha thu de chreideamh àraidh is gu feum thu seòrsachan bìdh a sheachnadh, is nì eile a ghabhail ’nan àite, nithear seo. Ma tha a dhìth ort fear-cleachdaidh no ceannard o d’chreideamh fhèin fhaicinn, cuirear sin air dòigh dhut leis an <eng>chaplain<gai>.

Cùram air a’ Mhòr-shluagh mu Mheudachadh Fòirneirt
Tha e nàdurrach gu leòr anns an lathaichean seo, is uiread de bhriseadh lagha a’ dol, gum bi daoine cùramach mu thèarainteachd cuirp is maoine, is gu h-àraidh mu shàbhailteachd na h-òigridh is iad on taigh, is mu dhìon ar daoine a th’air fàs aosda. Ged a tha an lagh gan cuartachadh uile, tha feadhainn ann a chuireas suarach an lagh, is a tha toileach a bhith a’ dol an cunnart prìosain.

Is aithne dhaibhsan, nuair a dhìtear is a chuirear an grèim iad, nach eil air tachairt dhaibh ach a-rèir am mearachd fhèin gun do rugadh orra. Mar cho-thoradh, cha bhi dragh air a’ mhòr-shluagh, ach taingealachd airson gach eucoraich a chuirear air falbh.

Gabhaidh an sluagh beachd math air gun do ghlacadh is gun do chuireadh an grèim e, is gum bi e a’ fulang cudthrom an lagha airson ùine cho fad’ is a chuir am britheamh air.

Co-dhùnaidh daoine gu bheil an t-eucorach coma co-dhiù is nach eil àite nas fheàrr ann dha na bhith an grèim far am pàigh e airson beud a rinn e air duine neo-chiontach.

Braighdeanas – Peanasachadh no Leasachadh
Tha a’ chuid mhòr dhen t-sluagh toilichte mar sin ann a bhith ag


[TD 263]

aontachadh gur iad prionnsapalan a’ ghlasaidh suas casgadh neo-laghalachd, agus ath-dhìoladh ceart o cheann gu ceann na binne. Chan fhaicear am prìosan leotha ach mar thaigh-cumail agus mar àite peanasachaidh, le deagh sguad de dh’fhir-gleidhidh is tuairnearan-iuchrach an tòir orrasan a tha fo làimh, fad an t-siubhail.

Bidh an leithid a’ luaidh an t-seòlaidh sgriobtaireil ‘sùil airson sùla’, gun a bhith toirt fa-near nach eil an ràdh sin ag àithne peanasachadh gun tròcair gu ruig a’ chrìoch mu dheireadh. Nach e an Naomh Pòl a dh’aithris, “Fhuair mi o na h-Iùdhaich còig uairean dà fhichead buille ach a h-aon” – is carson nach d’fhuair e an dà fhichead buille a-rèir an lagha? Airson nach bitheadh luchd-faire an lagha a’ dol thairis air a’ bhinn ’nan eud airson lànachd dìolaidh, eadhon le aon bhuille – nì a bhiodh dheth fhèin a’ briseadh an lagha.

Ath-Cheannachadh is Cumail Thruacanta
Tha sinn taingeil nach ann mar sin a tha gnothaichean. Tha prionnsapal cudthromach eile ga chur air ar beulaibh. ’S e sin, gum bu chòir oidhirpean cearta a dhèanamh gus gum bi prìosanaich air an aiseag air ais, fhad ’s a tha iad an grèim, is gun tèid iad a-mach a-measg an t-sluaigh, mu dheireadh, mar chreutairean ath-cheannaichte nach till a-rithist a dh’ionnsaigh na dòigh-beatha a b’adhbhar iad a bhith ’nam prìosanaich sa’ chiad àite. ’S e a th’aca air seo ‘Ath-cheannachadh’. Tha an eileamaid seo paisgte anns an dealbh sgriobtaireil mun bhreitheanas dheireannach, mar a labhair Iosa – “Bha mi euslan, agus thàinig sibh gam amharc; bha mi am prìosan, agus thainig sibh am ionnsaigh”. Anns na lathaichean seo, is prìosain air an lìonadh is a’ dol thairis air an gabhail dhreuchdail, tha beachd-smaoin eile air a cur air adhart – ‘Cumail Thruacanta’ – leis a bheil feadhainn a’ tagradh nach urrainnear, a dh’aindeoin a h-uile deagh aire do dh’ath-cheannachadh, a leithid de nì a thoirt gu ìre èifeachdaich.

Mar sin, tha iad a’ co-dhùnadh nach eil e mar fhiachan air fir-riaghlaidh na seirbheis ach na prìosanaich a tha fon cùram a chumail, a ghleidheadh is a fhrithealadh gu truacanta. Cha bhi am prìosanach air a mhaslachadh; cha mhò a nithear dìcheall air ath-cheannachadh mar dhleasdanas.

Cuirear prìosanaich ann an ceithir seòrsachan mar seo.

A. Fear a dh’fheumas gleidheadh dhen inbhe as àirde (<eng>highest security<gai>).
B. Fear a dh’fheumas cumail chinnteach (<eng>very secure – not maximum<gai>).


[TD 264]

[Sanas]


[TD 265]

C. Fear nach fheum uiread de ghleidheadh, ach nach fhaigh comas teichidh.
D. Fear as urrainn a bhinn a chur seachad ann an suidheachadh fosgailte.
      
Thèid a’ chuid as motha de phrìosanaich do C is D nuair a bhios iad a’ cur seachad na binne, agus tha an dòchas ann gum bi e comasach daoine a’ dèanamh binne fada a chur do C no D o thoiseach na binne. Bheireadh deasachadh mar sin barrachd comais airson tadhal air fòrladh coimheadaichte.

Dè an Seòrsa Cumail?
Cluinnear gearan thall ’s a-bhos gu bheil am prìosanach air fhaiceall ann an dòigh tuilleadh ’s a’ chòir bàidheil, gun chuimhne air eucoir, gun dragh air mun neach a chaidh a dhochann gu dona, no air an neach a chaidh a mhurt is a luchd-eisimeil a dh’fhàgadh gu truagh. Chan eil sinn ag àicheadh gu bheil an leithid a-measg nam prìosanach, ach cha mhath a bhith a’ cur aon chomharra air daoine eadar-dhealaichte ach a bhith a’ sealltainn air eucoir, binn is nàdur a’ phrìosanaich. Chan eil a h-uile prìosanach ’na mhurtair, no ’na fhear-truaillidh bhan, no ’na fhear a rinn ionnsaigh air muinntir aosda.

Agus chan eil a h-uile eucoir a rinneadh air a dealbhadh ro-làimh. Chuir cuid an gnìomh rudeigin gu h-obann is iad air an glacadh ann an aon mhòmaid de dhìth-cèill, de dh’fheirg, no de dh’eagal, no de theannachadh nach urrainn dhaibh fhuasgladh, no nuair a bha iad fo mhisg. Tha mòran dhiubh sin a’ giùlan uallach an droch ghnìomh a rinn iad a latha ’s a dh’oidhche, le nàire, is bidh an t-uamhann a thuit orra còmhla riutha fad am beatha.

Nuair a dh’iarras sinn freagradh dhaibhsan a tha breitheach a thaobh dèiligidh leasachail, cuimhnichidh sinn air na faclan, “Ged robh ur peacaidhean mar an sgàrlaid, bidh iad geal mar an sneachd; ged robh iad dearg mar chòrcar, bidh iad mar olainn”. Is e seo prionnsapal de chreideamh nan Iùdhach is nan Crìosdaidhean nach urrainn dhuinn a chall. Chan eil facal no còir aig riaghaltas a’ phrìosain mu nàdur na breith, ach dìreach am prìosanach a ghabhail a-staigh. An uair sin, feumar a ghleidheadh is a chumail mar dhuine, is chan ann mar bhiast. Tha Dia “a’ tabhairt air a’ ghrèin fèin èirigh air na droch dhaoine agus air na daoine maithe, agus a’ cur uisge air na fìreanaibh agus air na neo-fhìreanaibh”.

‘Daoine Cruaidhe’
Air an taobh eile, tha iad ann a chumas a-mach gu bheil an dòigh-


[TD 266]

beatha a thathar a’ riarachadh dha na prìosanaich sa’ chumantas ro chruaidh. “Seadh,” their iad, “is mì-dhaonna.”

Tha prìosanaich ann a tha ’nan ‘daoine cruaidhe’ – tiotal àicheanach a thugadh dhaibh gu minig leis na meadhonan craobh-sgaoilidh. Chaidh iad le beachd cinn-làidir an aghaidh lagha, is a-rèir gnìomhachais bhuirb nach eil furasda gabhail ris. Tha cuid dhiubh nach iarr feàrrad ’nam beatha, is a mheasas ath-nuadhachadh mar fhianais air anfhannachd neo-fhearail.

Is beag-chuid iad sin a-reir àireimh, ach anns an t-saoghal neònach, dhoilleir a dhrùidheas tron phrìosan, nuair a thig tubaist, air a leantainn le corra chasaid ga dèanamh an aghaidh riaghaltas a’ phrìosain mu dhroch cor nam prìosanach fo làimh fhòirneartaich nan oifigeach, is minig a gheibhear an leithid air chùl na h-aimhreite.

O chionn bliadhna no dhà air ais thathar air prìosanaich òga a ghabhail a-staigh a dhèanamh còig bliadhna no barrachd, a’ leantainn droch eucoire, no malairt dhrogaichean, is nach iarr a bhith sèimh ach draghail, oir mar a tha nithean smachdachaidh air a bhith a’ gluasad, ’s dòcha nach fhaigh feadhainn aca saorsa a’ pharòil.

A dh’aindeoin a h-uile seòrsa duine cruaidh a tha air a chumail, chan fheumar aon stampa a chur orra uile. Tha a h-uile fear air leth. Tha a chomasan fhèin aige. Am faigh iad tighinn am bàrr? Tha aon duine co-dhiù a bha ainmeil anns a’ phrìosan is a tha a cheart cho ainmeil on a chaidh e a-mach – Seumas Boyle. Chuireadh esan anns an Aonad shònraichte ann am Barlinnie, an Glaschu, an dèidh cùrsa fada, ceannairceach, agus an sin fhuair e saorsa a ghibhtean fhosgladh a-mach, is fhearg is a dhroch càil a cheannsachadh. Ged nach b’iad oifigich-gleidhidh a’ phrìosain a thug air tuiteam ann an làmhan an lagha sa’ chiad àite, chuir e làimhseachadh gun chiall às leth a luchd-cumail sa’ phrìosan is e ag ràdh nach robh dòigh eile aige air a’ chùis a dhèanamh follaiseach, ach a bhith a’ cumail air ’na rag-mhuinealas.

Dh’atharraich e san Aonad Shònraichte, is cha b’esan a-mhàin. Tha e a-nis air a bheatha a choisrigeadh do chuideachadh nam feumach, is do chleachdadh a ghibhteana thaobh ealain.

Tha daoine an grèim nach b’aithne dhaibh fhèin an sìol math a bha planntaichte annta eadhon mun tàinig iad dhan phrìosan. A bheil daoine ‘cruaidhe’ cho cruaidh uile-gu-lèir? Nach math as d’fhiach ionnsaigh ùr, mheudaichte a shuidheachadh coltach ri Barlinnie is an t-Aonad sònraichte gus an sìol sin uisgeachadh a chum àrach mhath is na droch bhuaidhean a thig on taobh a-mach, a cheannsachadh? Nach tig am prìosanach danarra dha ionnsaigh


[TD 267]

fhèin? Tha deagh eisimpleir ri faotainn san sgeul mun Mhac Struidheil. Tha seo ann cuideachd. Chunnaic athair a’ bhalaich staid ìosal a’ chulaidh-thruais a b’e a mhac, is fhreagair e a ghuidhe.

A thaobh suidheachadh nam prìosanach a thig a-staigh dhan phrìosan às na h-ionadan-gleidhidh airson òigridh: tilgear air ball iad an sàs ann am beatha làitheil nan inbheach, beatha nach tuig iad gu tric, nach còrd riutha, is a bhios duilich dhaibh a ghiùlain. Faodaidh an teannachadh a thig air feadhainn a thighinn gu ìre is nach fhaic iad fois no saorsa ach am beatha thruagh fhèin a chrìochnachadh.

Cluinnidh mi fhathast guth àlainn balaich a bha sa’ chòisir, is e le tlachd a’ seinn an 23mh Salm anns a’ Ghàidhlig, a dh’ionnsaich e ged bu Ghall e. Bha coltas àigh is socair air a ghnùis, ach ghabh esan, gun dùil ris, a bheatha fhèin. A bheil rèiteachadh fhathast feumail, a bharrachd air làimhseachadh lèigh is aotromachadh a’ chràbhaidh, a dh’obraicheadh nàdur de dh’àile teaghlachail eadar prìosanach fo chùram is iomnaidh fir-gleidhidh àraidh – seadh, eadhon prìosanach eile a ghabhas aire?

Tha feum gum bi gleidheadh is cùram cothromaichte. Thathar a-nis a’ beachdachadh air comasan toirt gu ìre a bhith aig prìosanaich, gus fuasgladh a thoirt gu buil air na draghannan is na ceistean pearsanta a bhios aca. Mar sin, thathar nas buailtiche co-obrachadh fhaighinn o dhuine mura cuirear teannachadh air. Ma dhèiligear ri duine mar neach cùramach, bidh e nas coltaiche gum bi e ’na dhuine cùramach nuair a dh’fhàgas e am prìosan.

(Ri leantainn)

[Sanas]


[TD 285]

An Sgeilp Leabhraichean

Orain Ghaoil/ Amhráin Ghrá
le Meg Bateman/Alec Osborne
(Coiscéim. 91 dd. £4.00. Baile Átha Cliath. 1990)

Teanga
le Iain Mac a’ Ghobhainn/Paddy Bushe (Coiscéim. 21 dd. Baile Atha Cliath. 1990)

Tha an clò-bhualadair Eireannach seo air a bhith a’ cur a-mach sreath de leabhraichean anns na dha-na-trì bhliadhnachan a chaidh, le eadar-theangachadh Gaeilge air sgrìobhadh Gàidhlig, agus is cinnteach nach dèan seo cron. Co-dhiù shaoileadh duine ‘ciallach’ gur h-ann a dhèanadh e feum.

Anns a’ chiad chruinneachadh an seo, na h-òrain aig Meg Bateman, ’s e guth a’ chràidh as trice a chluinneas sinn: cràdh airson leannan a chailleadh, gaol nach gabh sàsachadh, piuthar-màthar a bhàsaich, seann bhoireannach a chaill an duine aice. Thàinig gu leòr de bhàrdachd an uachdar à cràdh den t-seòrsa seo.

Tha rudan eile ann cuideachd: sùil gheur air maise Nàdair, is air truaillidheachd ann am baile ’s ann an anam. Agus cuimhne bhlàth.

Is dòcha gur h-i a’ bhuaidh as làidire a tha aig bàrdachd, nuair a bheir i rudan gu math eadar-dhealaichte an lùib a chèile, ’s a thuigeas sinn gu bheil am measgachadh seo air rud a tha gu tur ùr a thoirt am bith. Ged a tha a luach fhèin aig dealbh a nì bàrd air coill no monadh no muir no speur, no air dòrainn no aoibhneas a’ chridhe, tha an luach uaireannan ga dhùblachadh nuair a theid rudan nach eil ceangailte a chur ri chèile.

Mar sin, chan eil mi ro chinnteach a bheil e math leantainn ro fhada air an aon sheirm, agus is dòcha gu bheil Meg Bateman a’ dèanamh sin ann an roinn mhath den chruinneachadh seo. Tha seòrsa de thogail ann nuair a thogas i dealbh a màthar:

– – – – Chan e gràs an fhèidh fhìnealta
a’ gluasad thar na leargainn


[TD 286]

a leanas ri m’ inntinn, no fòs
a dà mheann, crùbte còmhla,
ach aodann mo mhàthar ’s i a’ bruidhinn,
is a guth, cho toilicht’, cho blàth.

Corra uair, cuideachd, tha an gaol daonna agus aoibhneas a’ bhàird ann an cruthan Nàdair a’ dol ’na theine, mar anns an òran ‘Fhir luraich ’s fhir àlainn’:

– – – – do leabaidh, canach m’ uchd-sa
is guilbnich air iteig.

Tha coltas gun deach na dàin seo gu math rèidh do Ghàidhlig na h-Eireann, a thaing sin aig Alec Osborne.

Tha iad air leagan Gaeilge a dheanamh air aon earrann den leabhar aig Iain Mac a’ Ghobhainn, An t-Eilean agus an Cànan (Roinn nan Cànan Ceilteach, Oilthigh Ghlaschu. 1987) ’S e an roinn air a bheil an Cànan a chaidh eadar-theangachadh an seo, fon ainm Teanga, le Paddy Bushe. Chanadh cuid gur h-e an roinn eile, An t-Eilean, as fheàrr mar bhàrdachd, ach is dòcha gum feumadh duine a bhith na b’eòlaich air an t-saoghal às an tàinig e na tha e an comas leughadairean Eireannach as a’ chumantas.

Tha an clò-bhualadair seo cuideachd air leagan Gaeilge a chur a-mach den leabhar Clann a’ Phroifeasair, le Maoilios Caimbeul, ach chan fhaca sinn lethbhreac dheth fhathast.

Ruaraidh MacThòmais


Na Cnuic ’s na Glinn
deas. le Niall M. Brownlie
(An Comunn Gaidhealach: an Roinn a Deas. 58 dd. £3.50)

’S e Tirisdeach a th’ ann an Niall Brownlie, agus tha seo a’ fàgail a bhlas fhèin air an leabhar a chuir e ri chèile. Tha mòran de na h-òrain air an dèanamh le muinntir an eilein sin.

Do dh’ eilean beag, tha mòran de bhàrdachd air a thighinn à Tiridhe, mar a chì sinn bhon leabhar Na Bàird Thirisdeach. Tha Niall Brownlie a’ seachnadh òrain a bh’ann an leabhar a’ Chamshronaich: ’s ann a’ cur tuilleadh ris an stòir a tha e.

Chan eil ach grunnan beag ann de dh’ òrain a bhuineas do dh’ àiteachan eile, ach mar as trice a thogadh bho bheul-aithris ann an Tiridhe. Tha an t-òran ‘Mo Nighean Donn’, le coltas Leòdhasach air, ’nam measg, fear às an Eilean Sgitheanach, fear à Uibhist, agus dhà à Siorramachd Pheairt, ‘Iain Ghlinn Cuaich’ air aon diubh:


[TD 287]

chan eileas ag ràdh càite no ciamar a thogadh e.

Tha am measgachadh àbhaisteach an seo de dh’ òrain gaoil is cianalais, grùnn math dhiubh air an dèanamh le seòladairean, ’s iad a’ cuimhneachadh aig a’ chuibhle an leannan a dh’ fhàg iad aig baile. Tha corra fhear annasach ann, mar an t-òran a rinn athair an t-seinneadair Niall MacIllEathain, ’s e air tachairt ann an Grianaig ri gruagach bhòidheach à Dun Eideann. Agus bloigh de dh’ òran bho fhear Iain Brùn a bha ag obair ann an taigh-ceàirde ceilpe anns a’ Ghlasairigh:

– – – Nuair thig cupa dubh a-nall
Cho sionnachail bhon tìopot,
Tha ’m bonnach tur bhon ghreideil chruaidh
Is fuaim aige air m’ fhiaclan.

Agus tha òran ann le Donnchadh MacDhùghaill, do ‘Salaidh’, ach chan e gruagach a bh’ innte ach làir.

A’ chuid mhòr de na h-òrain, chan eil iad ro shean, ach tha aonan ann a tha sean agus àlainn, ‘Mo Nighean Donn à Còrnaig’. A-rèir coltais, ’s ann bho leabhar ’s chan ann dìreach bho bheul-aithris a tha e air a thogail an seo.

Tha an cruinneachadh a’ crìochnachadh le còig òrain a rinneadh le Uilleam MacPhàil, Bàrd na Croise, a chaochail ann an 1953, agus ceithir le Niall Brownlie fhèin. ’S ann a’ caoidh nan làithean a bh’ ann a tha McPhàil: na daoine, na h-òrain, an cànan a bh’ ann, is ged a tha a’ mhòr-chuid de na h-òrain loinneil a thaobh meadaireachd, tha spionnadh is mac-meanmainn a dhìth orra. Tha barrachd ùrachaidh anns na h-òrain aig Niall Brownlie: ùrachadh anns an smuain ’s anns a’ ghluasad, eadhon nuair a tha seòrsa de riaghladh aig a’ chianalas orra fhathast. Anns ‘A’ Cheist’ tha e a’ toirt sùil air eachdraidh cogaidh anns an linn againn fhèin, ’s e a’ crìochnachadh mar seo:

Cha bhi feum anns an t-sabaid
Nuair tha ’n talamh ’na luath,
Is a fhrasas na <eng>missiles<gai>
Bhon adhar a-nuas.
Tha ’n ùine dol seachad
San tig oirnn an uair,
Is là mòr Armageddoin,
Mur tig fuasgladh gu luath
Air a’ cheist a tha cho buan.

Ruaraidh MacThòmais

