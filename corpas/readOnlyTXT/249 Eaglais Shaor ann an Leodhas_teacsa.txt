[DA 1]

AN EAGLAIS SHAOR
ANN AN LEÓDHAS
1843-1900


[DA 2]

[Blank]


[DA 3]

AN EAGLAIS SHAOR
ANN AN LEÓDHAS
1843-1900

Dòmhnall MacGilliosa

Clò Knox
1981

Dòmhnall MacGilliosa 1981

Air fhoillseachadh an 1981 le Clò Knox,
15 Sràid North Bank, Dun Eideann

Air a chlò-bhualadh le Lindsay & a Chuid, Teo.,
16 Orwell Terrace, Dun Eideann

Chuidich an Comunn Leabhraichean am foillsichear le cosgaisean an leabhair seo.


[DA 4]

[Blank]

[DA 5]

AN CLÀR-INNSE

      Taobh-duilleig
1 Eaglais an Ath-leasachadh									3
2 An Eaglais agus an Stàta									7
3 Connspoid nan Deich Bliadhna								10
4 Fiùghalaich an Dealachaidh an Leódhas							13
5 An Dealachadh										26
6 Am Fonn air Ullachadh									30
7 An Suidheachadh an Leódhas								33
8 A’Lìonadh nam Beàrnan									37
9 Gluasadan gu Aonadh									43
10 A’ Réiteachadh na Slighe									47
11 An Suidheachadh ’sa Chléir								50
12 Coimhthionalan Ura air an Iarraidh							55
13 Coimhthionalan air an Suidheachadh							59
14 Cor an t-Sluaigh										65
15 Soirbheachadh an t-Soisgeil								70
16 An Suidheachadh an Sgìre Nis								75
17 An Achd Mhìnich										78
18 Ullachadh gu bhith ag Aonadh								82
19 Dealachadh nan Ròidean									86
20 An Stoirm agus Am Fèath									89
21 Cuimhnichidh Sibh an t-Slighe								95

<eng>Selected English Sermons by Disruption Worthies in Lewis
Rev. Alexander MacLeod									97
Rev. Finlay Cook										111
Rev. Robert Finlayson									119
Rev. Duncan Matheson									121

<gai>Clàr-cura I										131
Clàr-cura II											132
Clàr-cura III											133


[DA 6]

[Blank]


[TD 1]

AN ROIMH-RADH

Faodaidh gu bheil taobh air eachdraidh na h-Eaglais a dh’fhàgadh daoine ullamh gu leòr air a bhith ’ga dì-chuimhneachadh, gu sònraichte nuair tha an eachdraidh ni-eigin faisg air a’ ghinealach againn fhìn. Aig a’ cheart am tha móran air chall air a’ mhuinntir nach toir sùil air ais air an t-slighe air an tàinig iad, agus mar sin a tha a’ tighinn goirid air a bhith a’ moladh an Tighearn airson a mhaitheis daibh.

Chan iarradh neach a bhith a moladh roinnean anns an Eaglais, ach bu chòir dhuinn lorg a bhith againn dé thug mun cuairt iad far a bheil iad, agus dé an toradh a ghiùlain iad far an robh iad air an cumail suas.

Bha eachdraidh na h-Eaglaise Saoire ann an Leòdhas an cunnart dol air chall air a’ mhuinntir aig am bu chòir ùidh a bhith innte, agus is e sin a thug oirnn oidhirp a dhèanamh aig an am seo, mun rachadh i gu tur air dhì-chuimhne.

Chan eil an t-iomradh cho làn, no cho mionaideach ’s a dh’ fhaodadh e bhith, oir is iomadh criomag a thàinig a nuas, beul bho bheul, nach bu deòin le neach a chur an sgrìobhadh air eagal gu faodadh gu robh beagan a’ dol ris ré nam bliadhnachan. Ged dh’fhàgadh sin an leughadh na bu tlachdmhoire, chan fhàgadh e an eachdraidh cho fìrinneach.

Chum gum bitheadh an dealbh a dh’oidhirpich sinn a bhith a’ tarraing ni-eigin furasd a leantainn, thàinig sinn thairis gu h-aithghearr air eachdraidh an Ath-leasachaidh, gu bhith a’ faicinn nan aobhar a thug an Dealachadh mun cuairt, agus cionnas a ghabh e àite ann an Leódhas.

Tha sinn a’ meas gun dèan na Clàir-cura <eng>(appendices)<gai> aig deireadh an leabhair beagan de lìonadh suas air cunntas nan nithean a thachair, agus gun dèan iad furasda pilleadh air ais gu criomag sam bith de’n eachdraidh as miann le duine a bhith a’ lorg.

Bu mhath leam taing a thoirt airson gach cuideachaidh a fhuair mi. Bha leabhar an Oll. Collins, <eng>The Heritage of Our Fathers,<gai> agus leabhar Mhgr. Dòmhnallaich, <eng>Lewis, a History of the Island,<gai> ’nan cuideachadh; agus fhuair mi còmhnadh bho chàirdean eile a tha ro lìonmhor airson an ainmeachadh fa leth, agus tha sinn an dòchas gun gabh iad ri ar buidheachas. Dh’iarradh sinn taing a thoirt do Chomunn a’ Chlò-Bhualaidh aig an Eaglais Shaoir airson an fhoillseachaidh. Thug an Comunn Leabhraichean Gàidhlig


[TD 2]

cuideachadh do’n Fhoillsichear gus an leabhar a chur an clò, agus tha ar taing aca.

Tha mi fo chomain do’n Urr. Donnchadh Mac-an-Léigh, ‘san Eilean Sgitheanach; do’n Urr. Iain MacLeòid, Inbhir Nis; agus do Mgr. Donnchadh MacCoinnich, Eàrradal, an Geàrrloch, airson nan searmonan a tha anns an leabhar. Dh’fhàgadh na searmonan ’sa Bheurla chionn gu robh iad air an toirt seachad ’sa Bheurla, agus gu faigh barrachd dhaoine air feum a dhèanamh dhiubh ’sa chànan sin.

Tha briathran an leabhair seo air an litreachadh a réir an nòis ùir, oir tha aomadh a measg luchd-sgrìobhaidh na Gàidhlig ’n ar latha a bhi a’ litreachadh na cainnte dìreach mar tha i air a labhairt, agus tha sinn a’ creidsinn gum bi seo chum leas ar cànain fadheòidh. Tha sinn fo fhiachan do Mgr Iain Dòmhnullach, Oilthigh Ghlascho, airson gach cuideachaidh a rinn e s a chùis seo.

Tha a’ mhór-chuid de’n eachdraidh air a tarraing bho leabhraichean Cléir Leódhais, agus bho leabhraichean cuid de na Seiseanan, agus tha mi taingeil do na càirdean a rinn comasach dhomh am faicinn.

Thug Patricia Nic-a-Ghobhainn a Liùrbost cuideachadh nach bu bheag ann an ullachadh airson a’ chlòthaidh, agus tha mi a’ toirt taing dhi airson a’chaoimhneis sin.

Buinidh gach cearb agus teachd-geàrr do’n ùghdar a mhàin, ach ma dhùisgeas an t-iomradh goirid seo iarrtas ann an inntinn neach-eigin a bhith a’ dol nas doimhne anns an rannsachadh cha bhìth an oidhirp gun tairbhe.

D. MacGilliosa.


[TD 3]

1 EAGLAIS AN ATH-LEASACHAIDH

Chan urrainn dhuinn beachd a ghabhail air eachdraidh na h-Eaglaise Saoire gun sùil a thoirt air ais dh’ionnsaigh an fhuinn anns an robh na freumhan aice air an suidheachadh. Agus cha robh ann an eachdraidh na h-eaglais an Alba ach aon dual a bhuineadh gu do-sheachnaichte do eachdraidh na dùthcha.

Roimh am an Ath-leasachaidh bha an Eaglais an Alba glé shaoibhir ann an nithean an t-saoghail seo mar bha airgead agus fearann. Rùnaich <eng>Knox<gai> agus a cho-luchd-leasachaidh gum biodh an saoibhreas seo air a ghnàthachadh gu bhith a’ cuideachadh nan oilthighean agus nan riaghlairean eaglais gus am biodh ministreileachd shuidhichte air a cur air chois. An ath phuinc, gum biodh an t-airgead a bha a’ tuarasdalachadh nan sagartan a nis air a chleachdadh chum solar mhinisteirean agus mhaighstirean-sgoile, agus gum biodh ministeir agus sgoil anns gach sgire. A thuilleadh air seo, gum biodh na màil agus na cìsean a bha gus an sin a’cumail suas nan tighean-mhanach, agus muinntir eile an seirbheis na h-eaglais, a nis air an gnòthachadh chum foghlum na cloinne agus chum cuideachadh nan bochd.

Chaochail <eng>Knox<gai> ’sa bhliadhna 1572, agus thuit riaghladh na h-Eaglais an làmhan Aindreis Melville, a bha co-ionnan ri <eng>Knox<gai> fhéin an treuntas agus seasmhachd ach eadhon seachad air <eng>Knox<gai> ann am foghlum. Deich bliadhna an déidh bàs <eng>Knox<gai> sheas e an aghaidh an Rìgh, Seumas an Siathamh, airson a’ bhrisidh a steach a bhà an stàta a’ dèanamh air còraichean spioradail na h-eaglais, agus na gearainean aca sgrìobhte sìos ann an cainnt urramach gu leòr, ach aig a’ cheart am a’ tagradh gu dàna saorsa spioradail na h-eaglais. Las corraich Iarla Arainn ionnas gun dubhairt e, “Có ghabhas air ainm a chur ris na pàipearan fealltach seo”? “Mise”, arsa Melville, agus e gun athadh a’ cur ainme ris a’ phàipeir, mar a rinn a chompanaich gun mhionaid dàlach.

Beagan uìne an déidh sin thugadh an Rìgh fhéin am braighdeanas le buidheann de fhlaithean na dùthcha, agus bha e an làimh mu dheich mìosan. Nuair fhuair e saor rinn e oidhirp tre’n Phàrlamaid air dioghaltas, agus chuireadh an lagh air chois ris an abradh iad Na h-Achdan Dubha, a’ toirt tighearnais do’n Rìgh thairis air gach cùis, agus a’ toirmeasg do ’n Eaglais an Seanadh a ghairm air chunnart peanais.

Chaidh ùghdarras na h-Eaglais a shuidheachadh anns an riaghladh Easbaigeach, gus an d’aithnich an Righ fheum air


[TD 4]

cuideachadh nan Cléireach, agus chaidh Na h-Achdan Dubha a chur á bith ’sa bhliadhna 1590. Gidheadh, cha d’chaill an Rìgh gu tur a dhòchas nach rachadh aige air na Cléirich a chosnadh le foil mur gabhadh iad ceannsachadh le lamhachas-làidir.

Chaidh Ard-Sheanadh a ghairm an Glaschu ann an 1610, agus rabhadh a chur chum nan Cléirean có dh’fhaodadh iad a thaghadh mar bhuill an t-Seanaidh, agus thugadh dhaibh airgead leis an Riochdair Rioghail gu coinneachadh ris a’ chosgais aca, dà ni a dhéanadh cinnteach gur h-e toil an Rìgh a bhiodh air a dèanamh ’san t-Seanadh.

Chaidh inbhe easbaigean a thoirt do chinn-suidhe nan Cléirean, agus bha an eaglais a rithist fo smàig na Pàrlamaid. Ochd bliadhna an déidh sin shuidhich an t-Ard-Sheanadh ann am Peairt gum biodh cuid de na riaghailtean, a chuireadh air chùl aig an Ath-leasachadh, air an aiseag air ais, mar bha làithean cuirme agus nithean mar sin. Thugadh an t-ainm Cóig Puincean Pheairt <eng>(The Five Articles of Perth)<gai> do na reachdan sin.

Chaochail Rìgh Seumas an 1625, agus thàinig an ceud Righ Teàrlach chum a’ Chrùin, agus chum anshocair na h-Albann. Chuir e fhéin agus an t-Ard-Easbaig aige, Uilleam Laud, na Cléirich ’nan aghaidh, agus dh’aon a’ mhór-chuid de’n t-sluagh gu bhith a’ tarraing an aìrde a’ Chùmhnant a fhuair an t-ainm an Cùmhnant Nàiseanta,’sa bhliadhna 1638. Gun teagamh, bha an Cùmhnant Nàiseanta air a bhonntachadh air a’ choimhcheangal a rinneadh ri linn Sheumais an Siathamh, iomadh bliadhna roimh sin, agus air iarrtais an Rìgh fhéin. Cha robh iad a’ ceannairc an aghaidh an riaghaltais, ach a’ dion chòraichean a thug an riaghaltas dhaibh, agus a bha iad a nis an cunnart a bhith a’ call.

Choinnich Ard-Sheanadh an Glaschu ’sa bhliadhna 1638, agus chaidh àireamh de na laghan a thug Righ Teàrlach agus a luchd-comhairle a steach a thilgeadh a mach. Chaidh Reachdan Pheairt, Fuirm Urnuigh Laud agus an riaghladh Easbaigeach a chur air falbh.

B’e toradh seo gun d’chruinnich Righ Teàrlach feachd leis an cronaicheadh e a’ mhuinntir a bha a’ toirt dùbhlain da ann a bhith a’ seasamh airson saorsa na h-Eaglais. Chruinnich feachd eile fo ùghdarras an t-Seanalair Alasdair Leslie, saighdeir ainmeil a choisinn cliù an cogaidhean na h-Eòrpa. B’eiginn do Theàrlach cumhachan sìthe iarraidh agus aig “Sitheachadh Bheruig”, mar theirte ris na cumhachan sin, fhuair na Cléirich tarraing-analach de shuaimhneas.

Thuilleadh air seo, bha còmh-stri eadar Teàrlach agus a’ Phàrlamaid an Sasainn, mar bha eadar e agus an eaglais an Albainn, agus rùnaich gach buidheann dhiubh sin tighinn gu chéile ann an aonadh an aghaidh an Rìgh. Seo mar thàinig iad gu bhith a’


[TD 5]

tarraing a mach a’ choimhcheangail do’n tug iad an t-ainm “A’ Cho-bhoinn Shòlaimte agus an Cùmhnant” <eng>(The Solemn League and Covenant).<gai>

Ach nuair fhuair na Pàrlamaidich an Sasainn buaidh air na Rìoghalaich aig Blàr Naseby (1645) chaill iad an càil do’n Chùmhnant; gidheadh a mach a seo thàinig Aidmheil a’ Chreidimh, a tha air ainmeachadh fhathast air Ard-Eaglais an Iar-Mhainistir, an Lunnainn, far an deachaidh a tharraing suas. Chaidh an Rìgh Teàrlach a thoirt thairis do na Pàrlamaidich agus chuir iad gu bàs e, nì nach do thoilich na h-Albannaich idir. Agus, an tuagh a rinn an dìth-cheannadh air Teàrlach, gheàrr i am bann eadar Cléirich na h-Albann agus Pàrlamaidich Shasainn.

Seachdain an déidh bàs athar chaidh an dara Teàrlach a ghairm ’na Rìgh aig Crois a’ Mhargaidh an Dun Eideann. Thainig Crombuel le feachd gu ruige Alba agus chuir e an ruaig air na Cùmhnantaich Albannach aig blar Dhunbharr, agus bliadhna an déidh sin bhuinig e batal dearbhach aig Worcester. Theich an Righ do’n Roinn-Eorpa, agus bha Alba fo chìs Chrombueil, ach an eaglais a’ mealltainn tomhas de shaorsa.

Thugadh Teàrlach air ais an ceann naoi bliadhna, ach cha robh an “t-Ath-Aiseag”, mar theirte ris an tachartas sin, fàbharach do Alba. Cho luath ’s a chaidh aige air, chaidh achd Pàrlamaid a chur air chois a chuir an neo-bhrìgh gach coimhcheangal agus gach cùmhnant, agus a bha a’ toirt da fhéin ùghdarras iomlan thairis air an eaglais agus air an stàit; agus chaidh an riaghladh Easbaigeach a shuidheachadh mar an t-aon riaghladh dligheach.

Thaobh nam ministeirean Cléireach, a’ chuid nach lùbadh dhiubh rùnaich e a bhriseadh. Chaidh an t-Urr. Seumas Guthrie, Sruighle, a chuir gu bàs. Nuair thugadh mun airidh a’ chuid a bha eas-umhail do na reachdan mì-sgriobtuireil aig an Ard-Easbaig Sharp fhògradh a mach as an coimhthionalan, dh’fhàg dlùth air cóig cheud dhiubh an dachaidhean agus am maoin shaoghalta a roghainn air am bòidean suidheachaidh a bhriseadh.

Chaidh a’ gheur-leanmhainn an aghaidh nan Cléireach air adhart airson ùine ochd bliadhna fichead, agus bha cuid a’ meas gun deachaidh ochd ceud deug duine a chur gu bàs air aon dòigh no dòigh eile. Faodaidh nach deachaidh buileach àireamh cho mór ri sin a mharbhadh, ach rinn Teàrlach agus a chuid chomhairlichean na b’urrainn dhaibh de sgrios.

Chaochail an Righ Teàrlach ’sa bhliadhna 1685, agus chaidh an Crùn gu Seumas a bhràthair, Seumas an Seachdamh. Bha Seumas a muigh ’s ’a mach ’na Phàpanach agus cha d’ chaill e a bheag de ùine gus an d’oidhirpich e air an creideamh sin a chuideachadh le uile dhìcheall. Ach b’e toradh sin gun do dhlùthaich Pròstanaich de gach beachd ri chéile chum na Pàpanaich agus Seumas a bhacadh


[TD 6]

’nan innleachdan. Dh’aithnich an Rìgh comharran na h-aimsir, agus dh’ullaich e gu teicheadh. Air a’ chóigeamh latha de’n t-Samhainn, 1688, thainig Rìgh Uilleam air tìr an Sasainn a dhleasadh a’ Chrùin, agus air an deicheamh latha de’n Dùbhlachd theich Seumas do’n Fhraing.

Tha e furasda a thuigsinn, ged bha Rìgh Seumas a mach as an rathad, gun cinnicheadh an sìol a bha air a chur anns na bliadhnachan roimh sin. A rithist agus a rithist bha a’ mhuinntir a bha dìleas do’n Eaglais ann an Alba air a chur an céill nach robh iad ceannairceach an aghaidh Rìghrean no an aghaidh Riaghaltais, ach aig a’ cheart am a’ seasamh còraichean na h-Eaglais chionn nach robh Ceann air an Eaglais ach Criosd a mhàin. Eadhon ri am Chrombueil fhéin bha aig an Eaglais ri seasamh airson a còraichean agus dh’fhoghlum i gur h-ann le sìor aire a ghleidheadh i an t-saorsa a fhuair i aig am an Ath-leasachaidh.

Bu daor a phàigh cuid dhiubh air an dìlseachd, eadhon gu bhith a’ leigeadh am beatha sios airson an aobhair a bha luachmhor ’nan sealladh. Chaidh Seumas Renuic a chur gu bàs aig toiseach 1688, agus gun e ach mu shia bliadhna fichead de aois. Sheulaich e mar sin le fhuil an fhianais a chunnaic e Dòmhnall Cargill a’ deanamh mu shia bliadhna roimh sin, agus a thug uiread de bhuaidh air a’ mhuinntir a chunnaic agus a chuala an aidmheil a rinn e nuair chuireadh e gu bàs. Is iomadh latha a chuir an Eaglais ann an Alba feum air eisimpleir mar sin, agus air gach misnich a fhuair i bho mhuinntir nach do stad goirid air a bhith a’ dol chum bàis airson nan nithean a bha luachmhor ’nan sealladh.

Bha móran eile a dh’fhuiling éiginn ged fhuair iad as le am beatha, agus dh’fhoghlum iad ann an iomadh teanntachd araon an-iochd nan nàimhdean, agus an neart a b’urrainn Ceann na h-Eaglais a thoirt daibh anns gach gàbhadh ’s am faodadh iad a bhith airson an t-Soisgeil.


[TD 7]

2 AN EAGLAIS AGUS AN STATA

Thug an “Grad-Atharrachadh”, mar theirte ris an tachartas seo, mun cuairt laghan agus riaghailtean ùra ann an oidhirp threibhdhirich air rian agus òrdugh a chur air cùisean. Bu Chléireach Rìgh Uilleam, ach e an crochadh gu mór air Easbaigich Shasainn cho cinnteach ri Cléirich na h-Albann airson sàbhailteachd a’ Chrùin.

Gun teagamh, bha a’ chuid a b’eudmhoire de na Cùmhnantaich do-riaraichte le, mar a shaoil iadsan, a dhearmad air na Cùmhnantan; agus bhris buidheann dhiubh, a bha a’ leantainn barail a’ mhartaraich, Ruiseart Camshron, air falbh anns a’ bhliadhna 1743, agus chuir iad air chois an Eaglais Chléireach Athleasaichte <eng>(Reformed Presbyterian Church),<gai> air bunaitean a bha iad a’ meas na b’fhaisge air stéidh an Ath-leasachaidh.

Nuair chaochail Rìgh Uilleam ’sa bhliadhna 1702, thàinig seilbh a’ Chrùin chum na bana-phrionnsa, Anna; agus cóig bliadhna an déidh sin, nuair a dh’aon na Pàrlamaidean, bhòidich i còraichean na h-Eaglais Albannaich a sheasamh. Bha Achd an Aonaidh a’ daingneachadh seo thaobh gach rìoghachaidh agus riaghaltais a thigeadh ’nan déidh, mar chòraichean seasmhach Eaglais Nàiseanta na h-Albann. Shaoileadh neach nach bitheadh aobhar do-riarachaidh sam bith a nis le saorsa na h-Eaglaisa bhith daingnichte le reachd rioghail. Ach cha b’ann mar sin a bha gu bhith.

Mun deachaidh ochd bliadhna seachad, chaidh Achd a shuidheachadh a’ toirt tuilleadh saorsa do na h-Easbaigich, agus a’ toirt àite do’n phrionnsapal Taiceachaidh<eng> (Patronage).<gai> Bha sin a’ ciallachadh cumhachd a bhith aig na h-uachdarain ministeir a shuidheachadh anns an sgìre thairis air an robh iad ’nan uachdarain, agus thairis air na coimhthionalan anns na ceàrnaidhean aca. Bha an t-Achd seo a’cuimseachadh air Easbaigeachd a neartachadh agus na Stìubhartaich a chuideachadh air ais gu tuilleadh cumhachd. Gun teagamh, bha cuid de na h-uachdarain a’ toirt aire do roghainn nan coimhthional, ach gu minic nam biodh eas-còrdadh sam bith ann chumadh an t-uachdaran an coimhthional bàn, agus bhitheadh an tuarasdal bu chòir do’n mhinisteir fhaighinn a dol ’na phòcaid fhéin.

’Sa bhliadhna 1725 shuidhich comhairle a’ bhaile an Abaireadhainn ministeir a thoirt do’n bhaile, agus dhiùlt na h-eildeirean a ghabhail; ach ged bha trì cheud de chinn teaghlaich


[TD 8]

’na aghaidh, agus gun ach beagan is ceud leis, chaidh a shuidheachadh.

Bha a’ mhór-chuid de mhinisteirean na dùthcha de bhuidheann nam Measarrach <eng>(Moderates)<gai> agus gu minic ullamh gu toil nan uachdaran a dhèanamh, agus na ministeirean Soisgeulach, aig a’ cheart am, a’ diùltadh géilleadh do’n fhòirneart seo bha air a dhéanamh air an t-Soisgeul.

Anns a’ bhliadhna 1751 chaidh fear Anndra MacRuiseart òrdachadh leis an uachdaran gu coimhthional ann an Siorrachd Fhiobha, ach dhiùlt a’ Chléir a phòsadh ris a choimhthional chionn gu robh an sluagh ’na aghaidh. Dh’àithn Comunn-riaghlaidh bho’n Ard-Sheanadh do’n Chléir a phòsadh, agus a rithist dhiùlt cuid dhiubh, agus rinn cuid eile lethsgeulan de gach sèorsa airson an eas-ùmhlachd. Bha e follaiseach nach robh a leithid sin de shuidheachadh a’ dol a’ leantainn ro fhada.

Thòisich cuid de na ministeirean Soisgeulach a’ briseadh air falbh agus a’ cruinneachadh bhuidheannan d’an ionnsaigh. Is ann mar sin a bhris Tómas Boston * agus Tómas Gilleasbaig air falbh o’n Eaglais Nàiseanta gu bhith a’cur air chois Cléir dhaibh fhéin chum saorsa do’n mhuinntir air an robh sochairean Criosdail air an àicheadh.

Mu mheadhon na h-ochdamh linne deug thainig beothachadh spioradail air feadh Alba, agus rinn sin an sgoltadh eadar na Measarraich agus na Soisgeulaich na b’fhollaisaiche. Bha gach bacadh air a chur air a’ mhuinntir a bha tuilleadh is eudmhor airson an t-Soisgeil gus an d’thòisich Eaglaisean Faothachaidh <eng>(Chapels of Ease)<gai> ’gan cur suas, le saor-thabhartas an t-sluaigh, agus an taobh a mach de riaghladh nan uachdaran agus nam fear-taice.

Bha ministeirean nan Eaglaisean Faothachaidh a’ mealtainn saorsa searmonachaidh, ach airson ùine mhór cha robh aìte aca ann an cùirtean na h-eaglais. De’n chuid a bha ag iarraidh an t-Soisgeil dh’aom móran chum nan tighean-aoraidh sin, agus bha mar sin an aon eaglais nàiseanta ’na dà bhuidheann, ach buidheann nam Measarrach fada na bu lìonmhoire; agus a réir coltais, na bu chadalaiche.

Bha Seumas Haldane ann an eaglais an Eilean Arainn agus chual e a bhith a’ cuireadh an t-sluaigh gu bòrd a’ chomanachaidh. Cha d’charaich duine, ach tiota beag an déidh sin chual e ùpraid air a chùlaobh, ’s nuair sheall e bha am maoreaglais, le maide fada ’na làimh, ’gam putadh ’nan dùisg; ’s bha iad a’ dol chun a’ bhùird a’


* Mac do Thómas Boston a bha an Ettric.


[TD 9]

suathadh nan sùl an déidh norrag chadail a dhèanamh am feadh a bha am ministeir a’ searmonachadh. Air an làimh eile, bha aig an dearbh am sin cùram air inntinnean mhórain air feadh na duthcha thaobh dhaoine àite aig nach robh an Soisgeul, eadhon an taobh a mach de chrìochan na dùthcha aca fhéin.


[TD 10]
      
3 CONNSPOID NAN DEICH BLIADHNA

Ann an solus an t-suidheachaidh sin tha e furasda a thuigsinn mar thàinig “Connspoid nan Deich Bliadhna” <eng>(The Ten Years Conflict)<gai> gu ìre. Cha b’urrainn cùisean fantainn mar bha iad. ’Sa bhliadhna 1833, dh’oidhirpich an t-Oll. Tómas Chalmers air na laghan thaobh gairm gu ministeir ath-ùrachadh ’san eaglais. Bha na laghan ann cheana, ach air an dearmad gu mór leis na h-uachdarain, agus a nis chuireadh air chois “Innleachd Bacaidh” <eng>(Veto Plan)<gai> ionnas nach fhaoidte ministeir a shuidheachadh nam bitheadh a’ mhór-chuid de chinn nan teaghlaichean ’na aghaidh. Nuair chaidh seo a ghluasad ’san Ard-Sheanadh, chaill Chalmers; ach cha robh eadar aireamh an dà bhuidhinn ach trì duine deug.

An ath bhliadhna rinneadh an gluasad ceudna leis a’ Mhorair Moncreiff, agus bhuinig e an latha le dà fhichead duine agus sia a bharrachd. Bha buidheann nan Soisgeulach air fàs cho làidir ris a’ bhuidheann eile. Ach cha robh an sin ach an ceud bhatal; bha an cath ’na gheurad fhathast gun tòiseachadh.

’San Dàmhair 1834 chaidh ministeir, Rob MacGille Oig, a shònrachadh leis an uachdaran airson coimhthional an Uachdar àrd-tir, an Siorrachd Pheairt. Chuir triùir an ainm ris a’ ghairm ach bha 287 ’na aghaidh. Ghearain e ris an Ard-Sheanadh, ach dh’àithn an Seanadh do’n Chléir a dhiùltadh.

Thog e fhéin agus am fear-taice aige an cùis chum an lagha shìobhalta, agus thug Cùirt Shìobhalta an t-Seisein an Dun Eideann binn air taobh a’ mhinisteir. Thubhairt Ceann-suidhe na Cùirte sin gum b’e a’ Phàrlamaid Ceann na h-Eaglais an Alba; agus nach robh cumhachd, no eadhon bith, aig an Eaglais ach o’n stàit.

Chaidh an ceòl air feadh na fìdhle. Chaidh cuid de bhuill nan Cléirean a pheanasachadh chionn a bhith a’ diùltadh an ùghdarrais shìobhalta. Bha an troimhe-chéile seo ro lìonmhor thall ’s a bhos; an t-uachdaran a’ sònrachadh mhinisteirean, leis an riaghaltas air a thaobh, agus na coimhthionalan agus cuid de bhuill nan Cléirean a’ diùltadh ann an ùmhlachd do lagh an Ard-Sheanaidh.

B’e am fóirneadh bu shònraichte, agus a ghreas cùisean an Dealachaidh, an nì a ghabh àite anns a’ Mhàrnoich, ann an Cléir Shrath Bholgaidh. Chaidh an t-Urr. Eoin Eideard a shònrachadh leis an fhear-taice an toiseach, ach nuair chunnaic an t-uachdaran dìmeas an t-sluaigh shuidhich e air ministeir eile, Daibhidh MacEanraig. Chaidh Eideard chum an lagha shìobhalta, agus thug an lagh binn a mach gu feumadh a’ Chléir a shuidheachadh. B’e


[TD 11]

Measarraich a’ chuid bu mhotha a bha ’sa Chléir, agus bha iad deònach gu leòr ùmhlachd a thoirt do’n lagh shìobhalta, agus am ministeir a shuidheachadh. Ach nuair rinn iad aithnichte gu robh iad deonach ùmhlachd a thoirt do’n lagh sin bhac an t-Ard-Sheanadh iad fhéin, ’gan cur a thaobh as an dreuchd ionnas nach b’urrainn iad ni sam bith a dheanamh, a réir lagha na h-Eaglais, mar mhinisteirean an t-Soisgeil.

Gidheadh, chaidh seachdnar dhiubh air adhart gu a shuidheachadh, agus iad fhéin air am bacadh leis an eaglais bho obair na ministreileachd. Chaidh an coimhthional chum na h-eaglais agus rinn iad casaid an aghaidh pòsadh Mhgr. Eideard; thug iad leo am Biobuill, agus dh’fhalbh iad gun philleadh. Mar sin, bha am pòsadh ri coimhthional a bha mu sgaoil, an aghaidh lagha na h-Eaglais, agus air òrdugh na Pàrlamaid.

Chuireadh, aig a’ cheart am, bacadh leis a’ Phàrlamaid air na ministeirean a bha a’ diultadh géilleadh do’n Riaghaltas; agus bha e soilleir nach b’ urrainn cùisean na h-Eaglais a bhith air an toirt air adhart nuair bha cuid anns an Eaglais a’ sìor-dhùiltadh saorsa an t-Soisgeil a leigeadh as agus an stàt a cheart cho mi-dheònach an t-saorsa sin fhágail aig an Eaglais.

’Sa bhliadhna 1842 rinn na Soisgeulaich suas an Tagar, an Aithris agus A’ Chasaid <eng>(The Claim, Declaration and Protest),<gai> anns an do chuir iad sìos duilgheadas an t-suidheachaidh anns an robh an lagh ’gan cur, le bhith a’ toirmeasg dhaibh ùmhlachd a thoirt do’n t-Soisgeul agus do am bòidean suidheachaidh le bagradh peanais shìobhalta.

Rinn iad soilleir nach robh iad, mar dhaoine, ceannairceach an aghaidh an riaghaltais ach fo’n lagh mar dhaoine eile; ach nach robh iad mar mhinisteirean an t-Soisgeil fo ùghdarras ach do Chriosd, an t-aon Cheann a tha air an Eaglais. Dh’fhoillsich iad, ma bha an eaglais gu bhith fo riaghladh na stàit, gu feumadh iad dealachadh ris a leithid sin de eaglais ged chailleadh iad an cuideachadh aimsireil a bha aca bho’n stàit. Chuir iad an gearain chum na Pàrlamaid, ach thilg a’ Phàrlamaid a mach e gun eadhon rannsachadh a dhèanamh air a’ chùis.

Dhùilt an luchd-riaghlaidh gabhail ris gu fàgadh na ministeirean Eaglais na stàt agus cuideachadh na stàta. Bha an Ridire Seumas Greumach, an Rùnair Albannach aig an am, ag ràdh, deich bliadhna an déidh sin, gu robh e fhéin air a mhealladh le a chomhairlichean ionnas nach d’rinn e ceart thaobh eiginn na h-Eaglais aig an am.

’Sa Chéitein, 1843, choinnich an t-Ard-Sheanadh ann an Eaglais an Naoimh Aindreis an Dun Eideann. Rinn na Soisgeulaich aithnichte nach b’urrainn daibh an dleasdanas a dhèanamh gun bhriseadh air falbh bho chuideachadh aimsireil na stàt. Dh’éirich


[TD 12]

Tuilleadh ’s ceithir cheud dhiubh a mach agus rinn iad an slighe gu talla a bha air ullachadh roimh-làimh, Tala Tanfield.

Anns an talla sin shuidhich iad an t-Ard-Sheanadh. B’e seo toiseach na h-Eaglaise Saoire. Eaglais na h-Albann, Saor—saor bho chuing na Pàrlamaid, agus saor bho bhith fo chomain sam bith do’n riaghaltas, ach saor gu bhith a’ toirt ùmhlachd do riaghailt na fìrinn, gun mhaighstir ach aon mhaighstir—Criosd. Is ann o’n stàit a bhris iad air falbh, ach cha b’ann gu deònach. Dh’fhág iad an dachaidhean agus an tighean-aoraidh, an coimhthionalan agus an comhfhurtachdan aimsireil, gu bhith saor chum ùmhlachd a thoirt do Chriosd. B’e ceannas Chriosd thairis air an Eaglais an fhìrinn airson an do chathaich iad.

Chuir Tómas Chalmers, Ceann-suidhe a’ cheud Ard-Sheanaidh sin, an céill gu mionaideach aobhar an t-suidheachaidh a bha aca, agus chuir fear an déidh fir ainm ris a’ phàipeir anns an robh iad a’ leigeadh dhiubh nan còraichean aimsireil a bha aca mar mhinisteirean anns an Eaglais Stéidhte.

’S iomchaidh cuimhne a chumail air seo, nach b’e stéidh ùr, no còraichean ùra a bha na daoine seo a’ tagradh; is ann a thàinig orra seasamh a’ dìon nan còraichean a bha aig Eaglais an Ath-leasachaidh, a bha a réir na fìrinn, ach a bha an riaghaltas a’ déanamh gach oidhirp air a spùinneadh uapa le fòirneart.

Airson bhliadhnachan bha iad trang a’ togail eaglaisean agus a’ cruinneachadh na dhèanadh comasach iad air coimhthionalan a shuidheachadh. Bhitheadh na h-uachdarain gu tric a’ diùltadh làraich dhaibh, ionnas gum bitheadh iad gu tric ag aoradh air na machraichean no ri fasgadh nan cnoc; ach bha saorsa aca gu bhith a’ dèanamh seirbheis do’n Tighearna a réir na fìrinn, agus le cogais ghlain.

Cha b’iad fhein a roghnaich an suidheachadh a bha aca; ’sann a chaidh an co-éigneachadh chum a’ cheuma seo a thoirt do bhrigh gu robh daoine ann an ùghdarras ’san tìr a bha cho dalma ’s gum b’e am beachd gum feumadh na Soisgeulaich a bhith air an cumail sìos le làmhachas-làidir mur tugadh iad géill air dòigh sam bith eile.

Bha daoine anns an Eaglais a thug fainear na cùisean sin agus a bha a’ faicinn na bu shoilleire roimh ’n am ciamar bha cùisean ag amharc, agus dhearbh an Dealachadh gu robh an t-ullachadh a rinn iad air inntinnean an t-sluaigh air toradh iomchaidh a ghiùlain ionnas gun do sheas iad ann an latha an dearbhaidh; agus mar dhaoine eile rompa, ghabh iad le luath-ghair ri creachadh am maoin, oir bha fhios aca annta fhéin gu robh aca maoin na b’fheàrr.


[TD 13]

4 FIUGHALAICH AN DEALACHAIDH ANN AN LEODHAS

Anns na bliadhnachan deireannach de’n ochdamh linn deug bha cùisean glé dhorch gu spioradail ann an Eilean Leòdhais. Mu dhà cheud bliadhna roimh am an Dealachaidh (’sa bhliadhna 1642) bha Fearchar Mac-a-Chléirich ’na mhinisteir an Steòrnabhagh, agus Murchadh Moireasdan ’na mhinisteir ann am Barbhas; ach bu bheag de sholus an t-Soisgeil a bha anns an Eilean aig an am, agus fada an déidh sin.

Is ann aig fìor thoiseach na naothamh linne deug a bha am Biobull uile air eadar-theangachadh gu Gàidhlig; ach bha iad tearc, agus an sluagh gun fhoghlum. Nuair chuireadh sgoilean Gàidhlig air chois, mu dheich bliadhna an déidh am Biobull eadar-theangachadh gu Gàidhlig, bha araon maighstirean sgoile eudmhor agus an sluagh togarrach gu leughadh ionnsachadh, agus ghiùlain sin toradh ann an ùine gheàrr.

Bha Iain MacLeòid a Cille Mhuire, ’san Eilean Sgitheanach, a’ teagasg sgoil Ghàidhlig ann an Gabhsunn mu 1820, agus a reir coltais bha toradh air an t-saothair a bha e a’ gabhail chum an Soisgeul a thoirt do’n t-sluagh. Bha tomhas an t-soirbheachaidh aige air fhaicinn ann gun do chuireadh, gearain chum a’ Chomuinn a bha a’ riaghladh nan sgoilean chionn e a bhith a’ sear monachadh; agus chaidh Iain MacLeòid a bhriseadh a mach as a dhreuchd. Ach bha uiread de mheas air ’s gun d’chum muinntir Ghabhsuinn e air an cosgais fhéin airson ùine dhà bhliadhna, agus thainig àireamh de’n t-sluagh fo bhuaidh an t-Soisgeil.

Bha ni eile fàbharach do shoirbheachadh an t-Soisgeil ann an Leodhas ’sna h-amaibh ud. Bha a’ Bhean-Uasal Urramach, NicCoinnich Shìthphoirt, caoimhneil ri teagasgan an t-Soisgeil, agus b’ise a thug ministeirean Soisgeulach mar an t-Urr. Alasdair MacLeòid, an t-Urr. Fionnlagh Cook, an t-Urr. Iain MacRath agus feadhainn eile gu Leodhas nuair a bha an fheum air an leithid cho mór.


An t-urr. Alasdair Macleoid

Anns a’ bhliadhna 1824 chaidh an t-Urr. Alasdair MacLeòid a shuidheachadh ann an Sgìre Uig, agus faodar a ràdh gur h-e a’ cheud mhinisteir Soisgeulach a bha air a shuidheachadh ann an


[TD 14]

Leódhas. Bha cùisean glé dhorch, agus feum do-labhairt air neach a chuireadh an céill uile chomhairle Dhé. Oir ged bha móran a’ gabhail an àite aig bórd an Tighearn bha iad cho dall ’s gun do sguir Mgr. MacLeòid a fhrithealadh na sàcramaid gus am bitheadh an sluagh air tuilleadh teagaisg fhaighinn mu bhrìgh na sàcramaid.

Tha air aithris gun cuala MacLeòid anns a’ cheud choinneimh ùrnuigh a bha aige ’sa choimhthional, eildeir ag ùrnuigh gum bitheadh long-bhrisidh air a’ chladach chum gun tigeadh fiodh agus goireasan eile air tìr a bhitheadh feumail am measg an t-sluaigh. A réir eachdraidh cha robh ach dà Bhiobull no trì anns an sgìre, agus bu tearc iad a b’urrainn leughadh ged bhitheadh Biobuill aca.

Cha b’fhada gus an tàinig atharrachadh air cùisean. Bha an Soisgeul air a bheannachadh, agus bha cleachdaidhean agus caitheamh-beatha dhaoine air an leasachadh gu mór, ionnas gun tàinig dreach eile air aghaidh an fhearainn. Bhitheadh móran bho gach ceàrnaidh de Leódhas a’ cruinneachadh gu Sgìre Uig aig amaibh comanachaidh, agus a’ mealtainn tomhas air leth de chumhachd an Spioraid, anns na meadhonan sòlaimte sin.

Dh’fhàg sin gu bheil, eadhon fhathast, ainm Alasdair MhicLeòid air a shnìomh gu dlùth ann an eachdraidh an t-Soisgeil, agus ann an eachdraidh an Dealachaidh ann an Leódhas. Shaothraich e ann an Uig airson ùine fhichead bliadhna agus dh’fhág e iarmad de dhaoine fiùghail ’na dhéidh ann an Uig a chum cùisean air adhart an déidh dha fàgail. Is ann do Choimhthional Loch Aillse a chaidh e an déidh falbh a’ Leódhas, ach cha tug e ach mu dhà bhliadhna ann an Loch Aillse nuair ghabh e gairm gu Roghart. Chaochail e anns a bhliadhna 1869 aig aois cheithir fichead bliadhna ’s a trì.


An t-urr. Fionnlagh Cook

B’ann mu chóig bliadhna an déidh do Alasdair MacLeòid a thighinn gu Uig a thàinig an t-Urr. Fionnlagh Cook gu ruige Nis. Beagan bhliadhnachan roimh sin bha Nis ceangailte ri Barabhas, ach cha robh móran iarrtais aig an t-sluagh a bhith a dol a dh’aoradh a Bharabhas, agus fadheòidh thugadh dhaibh cead eaglais a thogail an Cros mu mheadhon Sgìre Nis.

Bhuineadh Fionnlagh Cook do Eilean Arainn, agus thàinig e fo bhuaidh an t-Soisgeil anns an dùsgadh iomraiteach a bha ann an Arainn nuair bha e ’na ghille òg. Bho thàinig atharrachadh ’na bheatha bha déidh aige air an t-Soisgeul a shearmonachadh, agus nuair fhuair e cead searmonachaidh thòisich e a’ saoithreachadh ann an Gallaibh ’sa bhliadhna 1817.


[TD 15]

Chaidh a shuidheachadh ann an Sgìre Nis ’sa bhliadhna 1829, agus ged nach robh ministreileachd fhada aige an Nis cha robh i idir gun toradh. Fhuair e gairm gu Inbhir Nis an ceann cheithir bliadhna agus shaoithrich e an sin mu dhà bhliadhna, mun do ghabh e gairm gu coimhthional Réidh, ann an Gallaibh.

Bha e an sin aig am an Dealachaidh, agus mun dh’fhalbh e chum an Ard-Sheanaidh air a’ bhliadhna sin dh’innis e do’n choimhthional, mar dh’innis e iomadh uair roimh sin, ciod a bha ’na inntinn, agus lean móran dhiubh e a mach a daorsa Eaglais na Stata. Mar sin, ged nach b’ann an Leódhas a bha e aig am an Dealachaidh bha a chuibhreann aige ann a bhith a’ réiteachadh na slighe airson an ama sin. Tha sinn de’n bheachd, mar sin, gur fhiach Mgr. Cook àite urramach am measg nam fiùghalach a sheas gu dìleas air taobh chòraichean Eaglais Chriosd ann an Alba.

Chan eil ceist sam bith nach robh Mgr. Cook air àite a dhèanamh dha fhéin an cridhe muinntir Ghallaibh ged bha iad glé amharusach mu mhóran de na ministeirean nuair thòisich e ’nam measg ’na dhuine òg. Is iomadh dearbhadh a chuireadh air le na dearbh dhaoine a bha cho measail air mun tainig crìoch a mhinistreileachd.

Thug a bheatha agus a shearmonachadh a leithid de bhuaidh orra ’s gun robh iad ’ga iarraidh mar fhear-cuidich do’n mhinisteir aca, Mgr. Daibhidh MacAoidh, nuair bha Mgr. Cook an Inbhir-Nis. Cha robh MacAoidh ag iarraidh seo, ach chaidh coinneamh-ùrnuigh a chur air chois chum gu faigheadh iad e mar mhinisteir, agus thachair sin nuair chaochail Mgr. MacAoidh.

Bha e fhéin agus a bhràthair, Mgr. Gilleasbaig Cook, air leth measail mar shearmonaichean, agus b’e beachd cuid gun robh Fionnlagh air thoiseach ann an cuid de dhòighean. Bha beachdan soilleir, fallain aca le chéile air an fhìrinn, agus mar sin bha an sluagh air am beathachadh le an teagasg.

Chaill Mgr. Cook a chéile ’sa bhliadhna 1838, agus gun i fhathast sean am bliadhnachan, agus rinn a’ bhuille ghoirt sin làrach domhain air a bheatha. Thuirt e ri caraid, “Chan eil mi a’ faicinn doigh sam bith anns a bheil bàs mo mhnatha am measg nan uile nithean a tha a’ co-oibreachadh chum math, ach a mhàin gu bheil facal an Tighearn ag ràdh seo”.

Ged bha e a’ fulang euslaint beagan bhliadhnachan mun do chaochail e, bha e a’ strì gu bhith a’ searmonachadh cho fada ’s a bha sin ’na chomas. Mu dhà Shàbaid mun do chaochail e bha e air a chur a thaobh, agus chrìochnaich e a thurus air an dara latha deug de’n Og-mhìos, 1858, aig aois cheithir fichead bliadhna.


[TD 16]

An t-urr. Rob Fionnlasdan

Am measg nam ministeirean a shonraich a’ Bhean Urramach NicCoinnich, Shithphoirt, ann an Eilean Léodhais, tha Rob Fionnlasdan a’ dleasadh àite sònraichte ann an eachdraidh na h-Eaglais agus an eilein.

Rugadh am Fionnlasdanach ann an Latharan ’sa bhliadhna 1793, agus a réir aithris bha strìthean Spioraid an Tighearn ris bho bha e glé og ach is ann nuair bha e ’na oileanach an Abaireadhain a thàinig an t-atharrachadh a ghìulain a leithid de thoradh ’na bheatha.

Fhuair e cead searmonachaidh bho Chléir Ghallaibh ’sa bhliadhna 1826, agus bha e ’na fhear-cuidich ’san Eaglais Ghàidhlig an Abaireadhain far an robh meas mór air mar shearmonaiche am feadh a bha e ann, agus cuimhne an déidh dha fhàgail; oir chaidh a shaothair anns a’ bhaile a bheannachadh gu mór, mar chaidh a shaothair anns gach àite ’san robh e an déidh sin.

Is ann bho’n Chnoc, ann an Léodhas, a fhuair e a’ cheud ghairm. Bha Eaglais a’ Chnuic na h-eaglais faothachaidh, ceangailte aig an am ri Steòrnabhagh, mar bha Nis ceangailte ri Barabhas. Ghabh e ris a’ ghairm sin agus chaidh a shuidheachadh air a’ Chnoc ’sa bhliadhna 1829. A thuilleadh air na seirbheisean suidhichte anns an eaglais, tha e air aithris gum bitheadh móran a’ cruinneachadh do’n dachaidh aige a dh’éisdeachd a theagaisg, agus tha dearbhachd an sin fhéin araon air cho tlachdmhor ’s a bha e mar fhear-teagaisg agus cho mór ’s a bha an déidh a bha aig an t-sluagh air a bhith ag éisdeachd an t-Soisgeil.

Cha robh e ach dà bhliadhna an coimhthional a’ Chnuic nuair chaidh coimhthional nan Loch bàn, agus chaidh Mgr. Fionnlasdan a shonrachadh airson na sgìre sin, far an deachaidh a phòsadh ann an 1831. Bha an coimhthional duilich oibreachadh oir cha robh Sgìre nan Loch air a roinn na tri choimhthionalan mar tha an diugh, agus cha robh cuìsean goireasach thaobh innealan-giùlain, no eadhon ròidean. Bha na bailtean astar mara agus mòintich bho chéile, agus an sluagh dorch agus aineolach, mar bha an àitean eile de Leódhas aig an am.

Mun deachaidh móran ùine seachad dh’atharraich sin ann an tomhas mhóir. Bha luchd-teagaisg nan sgoilean Gàidhlig a’ déanamh feum anabarrach am measg an t-sluaigh, agus an tìde-


[TD 17]

mhara a’ tionndadh ann an cùisean spioradail, air dhòigh a bha a’ tarraing aire nan uile dhaoine anns an eilean.

Ged bha an obair duilich bha Mgr. Fionnlasdan trang thall ’s a bhos air feadh farsaingeachd na Sgìre, a’ searmonachadh anns gach ceàrn, agus a’ ceasnachadh gach beag is mór, agus bha móran air an dùsgadh gu cùram thaobh cùisean na sìorruidheachd.

’Na shearmonachadh bha e neo-chumanta comasach air aire dhaoine a ghlacadh agus a chumail, oir chuireadh e teagasgan na fìrinn ann an cainnt shamhlachail a bheireadh orra na puincean teagaisg a bha e a’ toirt fa’n comhair a chumail air chuimhne.

Bha e ag radh mu’n mhac-struidheil gun tàinig na seirbheisich leis a’ cheud chulaidh, agus thuirt an t-athair, ciod i an deise seo? Agus thuirt iad: bha i aig Adhamh ann an staid a neo-chiontais. Cha dèan i chùis, thuirt e; faighibh deise eile. Nuair thàinig an dara deise, thuirt iad, is e Gabriel, an t-àrd-aingeal, aig an robh i, agus cha deachaidh smal oirre riamh. Cha dèan i chùis, thuirt an t-athair; faighibh deise eile. Mu’n treas culaidh thuirt iad, is i seo trusgan a dh’oibrich Criosd a mach ann an ùmhlachd agus fulangais beatha agus bàis. Is lèor i sin, thuirt an t-athair, airson peacach bochd a chòmhdach agus cha leòr ach i. B’e faobhar na cosamhlachd gum b’e fìreantachd Chriosd a mhàin a chuireadh falach air lomnochd a pheacaich.

Thòisich na ceistean, a dh’oibrich fadheòidh chum an Dealachaidh, a’ cur mì-shuaimhneis anns an Eaglais anns na bliadhnachan sin gu sónraichte, ach bha teachdairean mar Mgr. Fionnlasdan agus Mgr. MacLèoid, Uig, agus MacRath Mór a’ sìor theagaisg an t-sluaigh mu chunnartan an latha agus mu’n dòigh anns am feumadh daoine seasamh ma bha iad dol a dh’fhantainn dìleas do’n t-Soisgeul.

Bho thoiseach na còmh-stri eadar na Soisgeulaich agus a mhuinntir aig nach robh móran spéis do shoirbheachadh spioradail na h-Eaglais, cha robh teagamh sam bith aig Mgr. Fionnlasdan càit am bu chòir da seasamh, agus cha mhotha a bha teagamh sam bith aig an luchd-éisdeachd aige. Mar sin, nuair thàinig am an dearbhaidh b’e glé bheag nach d’fhàg eaglais na stàt agus nach do thilg a steach an crannchur maille ris na ministeirean a bha dìleas do’n fhirinn.

An t-Sàbaid an déidh an Dealachaidh dh’fhág e fhéin agus an coimhthional aige an tigh-aoraidh ris an robh iad cho ceangailte agus bha iad ag aoradh a muigh, a Shamhradh ’s a Gheamhradh gus an deachaidh eaglais a thogail.

Aig an am sin bha e fhéin agus a theaghlach a’ còmhnaidh ann an Steòrnabhagh gus an deachaidh tigh-comhnaidh a chuir suas daibh anns an sgìre. Gus a sin bha cùisean gle dhuilich dhaibh anns a’ choimhthional, oir bha an sluagh bochd agus bha gach seòrsa de


[TD 18]

ghoireas glé ghann air feadh an eilein air fad. Mar bu trice, is e a’ mhuinntir a b’ fheàrr a bha air an dòigh, agus aig an robh na dachaidhean a b’fheàrr, nach d’fhag an Eaglais Stéidhte; ach a’ mhuinntir a lean an Eaglais Shaor, bha àireamh dhiubh eudmhor air taobh an t-Soisgeil, agus mar sin fhuair iad air tighean a chur suas fadheòidh.

Anns a’ bhliadhna 1849 fhuair Mgr. Fionnlasdan buille ghoirt anns an fhreasdal. Chaidh a dhithis mhac, Dòmhnall, aois sheachd bliadhna deug, agus Rob, aois cheithir bliadhna deug, a bhàthadh ’s iad a muigh ag iasgach. Shearmonaich e air an t-Sàbaid agus a dhithis mhac marbh, ach ged bu chràiteach am fiosrachadh chum an Tighearn suas e ann an dòigh ioghantaich, ionnas gu robh an sluagh mothachail air an fhrithealadh gràis a bha air.

Shaothraich e ann an Sgìre nan Loch airson ùine chóig bliadhna fichead, trì bliadhna deug dhiubh sin anns an Eaglais Shaoir, agus faodar a radh gun d’ghìulain e mar sin barrachd de uallach a bhith a’ suidheachadh choimhthionalan na h’Eaglaise Saoire ann an Leódhas ann an òrdugh, na aon de na bràithribh a bha maille ris aig am an Dealachaidh. Dh’fhàg iad sin goirid an déidh a’ bhrisidh, ach lean esan air adhart gus an d’fhàs obair a’ choimhthionail tuilleadh ’s trom air a shon.

Anns a’ bhliadhna 1856 fhreagair e gairm a fhuair e bho sgìre Bun-illidh, ann an Cataibh. Bha bròn anabarrach air feadh Leódhais nuair a dh’fhàg e, ach bha aoibhneas air na creidmhich ann an Cataibh gu robh saighdeir cho gaisgeil air taobh Chriosd a’ tighinn ’nam measg.

Cha robh a’ mhinistreileachd aige am Bun-illidh ach goirid, ach choisinn e cridheachan nan creidmheach anns na ceàrnaidhean sin, oir bha làmh air gu tric aig amaibh comanachaidh anns gach sgìre mun cuairt.

Bha e air a chur a thaobh bho shearmonachadh mu thrì seachdainean mun d’fhuair e bas. Dh’fhàs e tinn an déidh sheirbheisean ann an coimhthional Dhún-bheatha, agus chaochail e air an treas latha fichead de’n Og-mhìos, 1861.

Bu duine caomh, blàth-chridheach e, a bha a réir aithris a’ cur seachad móran de ùine ann an ùrnuigh, agus bha buaidh cosnaidh aige air sean agus òg, oir bha a bheatha a’ toirt fianais gur h-e math a cho-pheacaich an t-iarrtas a bha a ghnàth faisg air a chridhe, agus bha sin a’ fàgail a bhriathran drùidhteach, dùrachdach, nuair bhitheadh e a’ labhairt riu air gràdh Chriosd o’n chùbaid. Bithidh cuimhne is iomradh math air an fhìrean.


[TD 19]

An t-urr. Iain Macrath

Thug Iain MacRath uiread de a mhinistreileachd do Leódhas ’s gum bi iomradh air am measg mhinisteirean an Dealachaidh ged nach b’ann an Leódhas, ach anns a’ Chnoc Bhàn, a bha e a’ bhliadhna a ghabh an Dealachadh àite.

Rugadh e ann an Sgìre Loch Aillse, ann an Siorrachd Rois, ’sa bhliadhna 1794, agus bha e ’na òige glé mhì-chùramach thaobh cor anma, agus nuair thainig cuìsean spioradail gu bhith a’ faighinn aìte ’na bheatha bha e fo dhaorsa car ùine. Fhuair e an solus air an robh e a’ cur feuma, agus gun dàil thòisich e a’ cur aghaidh air tuilleadh foghluimi fhaotainn.

Fhuair e àrd-fhoghlum an Abaireadhainn agus an Dun Eideann, agus bhitheadh e a’ teagasg ’sna sgoilean, greis ann an Gleann Eilge agus car greise ann an Uig, an Leódhas. Bha e a’ teagasg an Uig goirid an déidh do Mgr. Alasdair MacLeòid a bhith air a shuidheachadh ann.

Anns a’ bhliadhna 1833 fhuair e gairm gu Nis, an Leódhas, far an robh an coimhthional bàn an déidh do Mgr. Cook fhàgail. Tre dheadh-ghean NicCoinnich, Bean Uasal Shìthphoirt, chaidh Iain MacRath a shònranchadh airson na sgìre, agus cha b’olc an roghainn. Shaoithrich e an sin gu dicheallach agus bha obair air a beannachadh gu mór, cha b’ann a mhain do mhuinntir Nis, ach do mhuinntir Leódhais air fad.

B’e a’ bhliadhna anns an deachaidh a shuidheachadh ann an Nis an dearbh bhliadhna a bhithear a’ comharrachadh a mach mar thoiseach “Connspoid nan Deich Bliadhna”, a thàinig gu ceann anns an Dealachadh. Nach fhaod sinn a bhith cinnteach gum bitheadh gach strì agus fòirneart air am mìneachadh gu cothromach ann an solus nan Sgriobtuirean do luchd-éisdeachd MhicRath.

Thug e mu shia bliadhna ann an coimhthional Nis, agus a réir gach barail bha e aig àirde a chomais aig an am, co-dhiùbh am beachd muinntir Leódhais, agus bha iad glé dhuilich nuair ghabh e gairm do choimhthional a’ Chnuic Bhàin. Ach faodaidh gu robh e bhith ’sa Chnoc Bhàn aig an am a’ fàgail gun tug e tuilleadh de sheirbheis ann an cùisean an Dealachaidh na ged bhitheadh e air fantainn ann an Leódhas.


[TD 20]

Bha na ceistean a bha fa chomhair na h-Eaglais aig an am, agus na laghan anns an robh na ceistean sin air am freumhachadh, a’ cur feum air mìneachadh soilleir a dhèanamh oirre do’n t-sluagh. Có thuigeas an obair a rinn MacRath Mór, maille ri bràithrean mar bha an t-Oll. Dòmhnallach, ’san Tòiseachd, agus Mgr. Stìubhart, a bha ann an Sgire Chrombaidh?

Air feadh na Gaidhealtachd bho thuath gu deas bha meas air MacRath Mór mar fhear-labhairt a’ teagasg dhaoine mu na prionnsapalan thaobh an robh uiread de dheasbad aig an am, agus faodaidh nach robh aon duine a rinn uiread de ullachadh air inntinnean dhaoine thaobh ciod bu chòir dhaibh a dheanamh nuair thainig an Dealachadh.

’Sa bhliadhna 1849 fhreagair e gairm bho choimhthional Gàidhlig Ghrianaig, agus anns a’ choimhthional mhór sin rinn e saothair anabarrach airson ùine ochd bliadhna. Ach thainig gaiseadh ’na slàinte, agus dhùin e stigh ri gairm air ais gu Leódhas, gu coimhthional nan Loch. Bha sin ’sa bhliadhna 1857, a’ bhliadhna an déidh do Rob Fionnlasdan dol gu Bun-Illidh.

Cha robh e ’sna Lochan ach mu dhà bhliadhna nuair chaill e a chéile, buille a dh’fhairich e gu mór, ach chum e air aghaidh a’ saoithreachadh gu dìleas agus bha Leódhas gu h-iomlan a’ mealtainn buannachd nan comasan searmonachaidh aige, ged bha e thairis air tréine a neart. Is ann chionn gu robh an sgire sin a’ fas ro throm air a shon a ghabh e gairm gu Carlobhagh, an Leódhas, ’sa bhliadhna 1864.

Cha robh e ann an Carlobhagh ach mu chóig bliadhna nuair thòisich e a’ meas nach robh e a toirt làn cheartais do’n sgire do bhrigh a shlàinte a bhith a’ briseadh, agus leig e dheth uallach a’ choimhthionail ’sa bhliadhna 1871, nì a thug bròn do mhóran do’n robh a shearmonachadh ’na thlachd agus ’na oideachadh.

Is iomadh searmon beannaichte a thug e seachad bho leig e dheth an obair, agus a réir coltais bha a’ chuibhreann sin de a shaothair air a beannachadh do mhóran. Chaochail e ann an Grianaig ann an 1876 aig aois cheithir fichead bliadhna ’s a dhà.

Cha robh móran mhinisteirean anns an dùthaich air an robh am meas a bha air “MacRath Mór”, agus am beachd cuid cha robh neach ’na latha co-ionnan ris anns a’ chùbaid. Bha doilgheas mór air chionn nam brisidhean a bha anns an Eaglais an Alba, agus bha e air gach dìcheall a dhèanamh chum cuid de na brisidhean sin a shlànachadh nam bu chomasach e air sin a dhèanamh.

Nuair bha gluasad anns an Eaglais Shaoir gu aonadh ris an Eaglais Aonaichte Chléirich, bha MacRath de’n bheachd nach robh aobhar teagasgail sam bith a bheireadh air an Eaglais tarraing air ais bho a leithid sin de aonadh. Chuir an t-Ard-Sheanadh, ’sa bhliadhna 1870, fios chum nan Cléirean iad beachd a ghabhail an


[TD 21]

robh puinc sam bith anns na cumhachan aonaidh, ann an solus Leabhar Aidmheil a’ Chreidimh, a bu chòir aonadh a bhacadh, agus ghluais MacRath gum b’e an t-aobhar airson an aonaidh a dhiùltadh na bha de eas-aonachd am measg nam bràithrean anns a’ Chléir.

Ach ghluais Seoras L. Caimbeul, a thàinig ’na mhinisteir gu Sgìre nan Loch a’ bhliadhna an déidh do MhacRath Mór a dhol do Charlobhagh, nach robh de cho-chòrdadh eadar na bunaitean suidheachaidh aig an dà Eaglais na dh’ fhagadh e ’na nì iomchuidh a dhol air adhart le aonadh eatorra. B’e sin binn na Cléire, agus dhearbh cùisean fadheòidh gur h-i binn a bu chothromaiche na am beachd a bha aig MacRath Mór. Ach mun tàinig fìrinn na cùise gu buil bha MacRath Mór agus feadhainn eile air an saoghal seo fhàgail, agus air dol far nach eil eas-aonachd air bith a’ briseadh suaimhneas na muinntir a tha ann.

Tha e dìomhain a bhith ag oidhirpeachadh breith a thoirt air dé an taobh air an robh MacRath air a bhith nan robh e air a bhith bèo nuair chaidh an Achd Mhìnich a chur sios chum nan Cléirean. Cha robh neach eile a bha a’ deanamh na bu shoilleire cho urramach ’s a bha na beachdan a bha aige air an fhìrinn, agus cho dlùth d’a chridhe ’s a bha na nithean a bhuineadh do aobhar Chriosd anns an tìr; agus ge b’e dé am beachd a bha aige air cùisean ’sa bhliadhna 1870, cha robh an teagamh bu lugha nach robh e air a thogail suas airson math na h-Eaglais ann an Alba aig an am anns an robh feum mhór air a leithid. Bha uiread de mheas aig an duine urramach ud, Uisdean Muilleir, air, ’s gun dubhairt e gur h-e am fear mu dheireadh de mhinisteirean Siorrachd Rois.

Chan fhaca sinn fhathast aon fhacal sgrìobhte le neach a chuala e a’ searmonachadh nach e an aon bheachd a bha aca air gu robh toiseach aige air a’ chuid mhóir de mhinisteirean a chuala iad riamh.


[TD 22]

An t-urr. Donnchadh Macmhathain

Bhuineadh Donnchadh MacMhathain do’n Phloc, ann an Sgìre Loch Aillse, agus cha robh e ach òg nuair a chaidh a phàrantan, leis a’ chuid eile de’n teaghlach, do Ameireaga, ach roghnaich Donnchadh fantainn far an d’àraicheadh e, chum a bhith a’ faighinn foghlum le sùil ri ministreileachd an t-Soisgeil.

A réir coltais, cha robh neach a chuireadh eòlas air Mgr. MacMhathain nach gabhadh beachd air cho fìor threibhdhireach ’s a bha e, cha b’ann a mhain ’na theagasg anns a’ chabaid, ach anns gach gnothach a bhitheadh e a’ déanamh ri a’ cho-chreutairean bho latha gu latha.

Is ann bho Chléir Dhòrnaich a fhuair e cead searmonachaidh, anns a’ bhliadhna 1830, agus an ath bhliadhna an déidh sin fhuair e gairm gu coimhthional a’ Chnuic, an Leòdhas, a bha bàn bho chaidh Fionnlasdan gu Sgire nan Loch. Chaidh Mgr. Mathanach a shuidheachadh ann air an t-seachdamh latha fichead de’n Lùnasdal, 1831.

Shaoithrich e anns a’ choimhthional mhór sin airson còrr air dà bhliadhna dheug; agus ged bha an sgìre farsaing agus an sluagh lìonmhor, fhritheil e orra le dicheall agus le dìlseachd do an anamaibh ann an dòigh a thug atharrachadh mór air cuisean mun tàinig crìoch a mhinistreileachd.

Faodar a thuigsinn nach b’ann an taobh a stigh de chrìochan na sgìre a mhàin a bha an obair aige air a toirt air adhart. Bha meas mór air feadh Leódhais air fad, agus bha na ceistean cudthromach a bha a’ togail cinn ’san Eaglais ag agairt dìchill gu bhith ’gam freagairt. A thuilleadh air sin, bha tart an t-Soisgeil air daoine agus gun ann ach an triùir no an ceathrar de mhinisteirean Soisgeulach a bhriseadh sìos daibh aran na beatha.

A réir aithris, cha do ghnàthaich Mgr. MacMhathain móran de shamhlaidhean ’na theagasg, ach a mhàin na samhlaidhean a thogadh e bho na Sgriobtuirean, agus bheireadh e do’n luchd-éisdeachd beachdan cudthromach agus fallain air teagasgan móra na fìrinn. Bha e a’ leigeadh taice sònraichte air teagasgan mar ard uachdranachd Dhé agus air naomhachd Dhé, agus air ùghdarras Facal an Tighearna.


[TD 23]

Is ann an rathad a bhith a’ faotainn coire d’a leithid a thuirt neach, is e a’ labhairt ris a’ cheist ann an “Leabaidh na Bà Bàine” an Geàrrloch, “Tha iad ag iarraidh oirnn creidsinn, agus chan urrainn dhuinn creidsinn, agus mur creid sinn brisidh iad na cinn againn”. Nuair dh’éirich Mgr. Mathanach a dhùnadh na ceiste, thuirt e, “Tha thu faighinn coire airson a bhith a’ sparradh ort do dhleasdanas a dhèanamh, ach nach còir seo a dhèanamh? Tha mise ag innse dhuit, a dhuine, mur creid thu, brisidh Dia do cheann”.

Cha robh e ioghantach idir, le sin, ged bhitheadh beachd math aig daoine a bha fo éisdeachd theachdairean mar Alasdair MacLeòid, Iain MacRath agus Donnchadh Mathanach dé an taobh air an seasadh iad anns an troimhe-chéile a bha goirid an déidh sin gu briseadh air an Eaglais air feadh Alba.

Bha eòlas mionaideach aig Mgr. Mathanach air sgrìobhaidhean nan diadhairean foghainteach a chaidh air thoiseach air a’ ghinealach aige fhéin, cha b’ann a mhàin am Breatainn, ach air mór-thìr na h-Eòrpa mar an ceudna, agus thug sin faobhar geur do’n bhreithneachadh aige thaobh nam brisidhean a bha a’ tighinn anns an Eaglais bho am gu am.

Nuair nach b’urrainn teachdairean an t-Soisgeil an obair aca a thoirt air adhart ann nan dìlseachd do’n fhìrinn, agus a thàinig orra teicheadh bh’on cheangal a bha aca ris an riaghaltas, lean na coimhthionalan iad do’n Eaglais Shaoir. B’e seo toradh an oideachaidh a bha air a dhèanamh orra bho chùbaidean nan teachdairean a dh’ainmich sinn, agus faodaidh gu bheil e furasda an diugh sealladh a chall, chan ann a mhàin air na nithean a dh’fhuiling na ministeirean, ach mar an ceudna air an dearbhadh a chaidh air daoine a bha ag iarraidh an t-Soisgeil, agus aig an dearbh am a’ call nan tighean aoraidh anns an robh an Soisgeul air a thoirt daibh.

Cha robh Mgr. MacMhathain an Leódhas an déidh an Dealachaidh ach mu bheagan is bliadhna. Fhuair e gairm gu Geàrrloch agus chaidh a phòsadh ris a’ choimhthional sin ’sa bhliadhna 1844. Anns an sgìre sin shaothraich e gu crich a bheatha, gun dol fada air falbh bho a dhachaidh. Bha e air a chur a thaobh bho shearmonachadh mu dhà mhios dheug mun do chaochail e, agus bha seo mar sgàile throm air a spiorad.

Chrìochnaich e a thurus air an dara latha deug de’n Dùbhlachd, 1873, aig aois cheithir fichead bliadhna, agus bha caoidh anabarrach am measg na muinntir d’am b’aithne e nuair chuala iad gun d’chaochail e. Tha ainm agus a chliù cùbhraidh ann an eachdraidh na h-Eaglaise Saoire ann an Leódhas, oir b’aon e a bha ’na inneal ann an làimh an Tighearn gu saorsa obrachadh anns a’ cheàrnaidh seo.


[TD 24]

An t-urr. Iain Fionnlasdan

A thuilleadh air Rob Fionnlasdan a bha ann an coimhthional nan Loch bha Fionnlasdan eile ann an Leódhas aig am an Dealachadh, ged nach eil uiread de lorg aig daoine air an eachdraidh aige no, faodaidh e bhith, eadhon air an ainm aige. B’e sin Iain Fionnlasdan a thàinig gu Nis bliadhna an déidh do MhacRath Mór a dhol do’n Chnoc Bhàn, 1840.

Is ann am Port-Rìgh, ’san Eilean Sgitheanach, a rugadh Iain Fionnlasdan, agus thàinig e fo bhuaidh an t-Soisgeil ’na dhuine glé òg. Thòisich e ’ga ullachadh fhéin airson an t-Soisgeil agus chaidh e troimh chùrsa an fhoghluim chum na crìche sin ann an Oilthigh Dhun Eideann.

Nuair fhuair e cead searmonachaidh chaidh a shuidheachadh ann an coimhthional Nis, no Cros, mar is trice a tha e air ainmeachadh. Cha b’olc an comharr air Iain Fionnlasdan gu robh àite aige ann an cridhe an t-sluaigh sin a bha air am frithealadh roimh sin le Fionnlagh Cook agus, ùine na bu ghiorra roimh sin, le MacRath Mór.

Bha aige anns a’ choimhthional daoine a bha ainmeil ’san latha sin air feadh Leòdhais, mar bha Dòmhnall Moireasdan, aon de iompachain Fhionnlaigh Mhic-an-Rothaich; Dòmhnall MacDhòmhnaill a Gabhsunn, a bha’na eildeir aig Fionnlagh Cook; Aonghas Moireasdan Dhail bho Dheas agus Aonghas Moireasdan Dhail bho Thuath; agus Aireamh de dhaoine eile nach robh cho ainmeil ach a bha de’n aon spiorad.

Bha a’ chonnspoid a bha ag obrachadh chum an Dealachaidh aig a h-àirde aig an am, agus mar bha na daoine eile air an d’rinn sinn iomradh a’ dèanamh ’nan sgìrean fhéin bha Iain Fionnlasdan a’ deanamh ann an coimhthional Chrois, mar sin a’ daingneachadh o’n Sgriobtuir nam beachdan agus nan teagasgan a bha iad eòlach gu leòr air a bhith a’ cluinntinn bho na teachdairean a chaidh roimhe.

Cha ghabhadh an obair a thoirt air a h-adhart do bhrìgh dalmachd nam Fear Taiceachaidh, agus ceannairc an riaghaltais, agus b’fheudar dhaibh seasamh airson còraichean an t-Soisgeil ge b’e dé chosgadh e dhaibh. Cha d’ràinig foirneart Fir Taiceachaidh air an eaglais ann an Leòdhas, mar a chì sinn, ach air a shon sin bha prionnsapal ’sa chùis a dh’fheumadh a bhith air a dhìon ma bha obair an t-Soisgeil gu bhith air a cur air adhart ann an Alba. Cha robh an teagamh bu lugha aca càit an robh an dleasdanas, na bu mhotha na bha teagamh sam bith aca ciod a bha iad a’ dol a chall anns an roghainn a dh’fheumadh iad a dhèanamh.

Chithear ainm Iain Fhionnlasdain còmhla ri ainm Dhonnchaidh MhicMhathain agus ri ainm Rob Fhionnlasdain nan Loch am


[TD 25]

measg an fheadhainn a chuir an ainm ri Achd an Dealachaidh, a’ seulachadh an sgaraidh aca bho’n Stàta, agus bho gach sochair agus buannachd aimsireil a bha iad a’ mealtainn mar thoradh air an ceangal ris an Stàta, ach mar an ceudna a’ briseadh air falbh aig an aon am bho na cuibhrichean leis an robh a’ Phàrlamaid agus na cùirtean siobhalta ’gan cur fo dhaorsa ann an obair an t-Soisgeil.

Fad dà bhliadhna bha coimhthional Chrois ag aoradh gun togalach a chumadh dion no fasgadh orra bho shiantan a bhitheadh aig amaibh gle choimheach. Bha na daoine bochd, agus an t-airgead gann, agus le sin cha robh e furasda aitreabhan a chur suas ann an ùine gheàrr. Chithear fhathast, ri taobh Drochaid Dhail, an lianag uaine far am bitheadh an sluagh a’ cruinneachadh gu bhith ag aoradh. Is e an “coimhthional” is ainm do’n àite fhathast ann an Dail bho Dheas.

Ghabh Mgr. Fionnlasdan gairm gu Bràcadal, anns an Eilean Sgitheanach, beagan mhìosan an deigh an Dealachaidh. Bha e fhéin agus muinntir Nis dubhach a’ dealachadh ri chéile, ach cha ghabhadh a’ chùis leasachadh; agus gidheadh cha robh aithreachas orra airson na roghainn a rinn iad.

Bha cùisean duilich do choimhthionalan na h-Eaglaise Saoire ’sa Gheamhradh an déidh an Dealachaidh. Ged bha Iain Fionnlasdan suidhichte ann am Bràcadal is ann am Port-Rìgh a bha e a’ comhnaidh, oir cha robh tigh-còmhnaidh aige ann an Sgìre an t-Sruthain.

Aon de na h-amaibh a bha e air a shlighe a null gu Bracadal, ann an carbad-eich, chuir nì-eigin clisgeadh air an each; agus anns an tubaist a dh’éirich do’n charbad, fhuair Iain Fionnlasdan an dochann a dh’oibrich am bàs da ann am beagan ùine. Mar sin, cha d’fhuair Bracadal ach ùine ghoirid de sheirbheis an duine urramaich ud, a bha air a ghearradh air falbh ’na òige. Ach cha ghabh obair spioradail a bhith air a tomhas le slait-thomhais aimsireil.


[TD 26]

5 AN DEALACHADH

Bha na h-Urramaich Rob Fionnlasdan, Donnchadh MacMhathainn agus Iain Fionnlasdan ’nam buill de’n Ard-Sheanadh a choinnich ann an Dun Eideann ’sa Chéitein, 1843, agus tha e soilleir gu leòr nach e mhàin gu robh eòlas mionaideach aca air na puincean cudthromach a dh’fheumadh a bhith air an rèiteachadh chum seasamh no tuiteam an t-Soisgeil anns an tìr, ach gu robh an inntinnean air an dèanamh suas càit an robh an dleasdanas fhéin mar mhinisteirean an t-Soisgeil.

Chì sinn mar sin ainmean an triùir ri Achd an Dealachaidh, a’ leigeadh dhiubh an ceangail ris an Eaglais Stéidhte; agus a’ tilgeadh an crannchur a steach còmhla ris an Eaglais Shaoir. Is fhiach dhuinn cuimhneachadh a rithist agus a rithist, nach robh iad ag àicheadh ach ag aideachadh, prionnsapal an Stéidheachaidh, ach a’ teicheadh a mach bho riaghaltas a bha a’ cur a’ phrionnsapail sin gu mi-bhuil, agus gu call na h-Eaglais.

Rinn an t-Oll. Tómas Chalmers, Ceann-suidhe an Ard-Sheanaidh, seo glé shoilleir, gu robh iad a’ dol a mach bho Stéidheachadh truaillidh, ach gum pilleadh iad gu deònach gu Stéidheachadh a bhitheadh fallain agus cothromach.

Gu thighinn air ais dh’ionnsaigh chùisean anns a’ Chléir, bha an t-Urr. Alasdair MacLeoid, Uig, a’ cumail a shùil air cùisean, agus cho luath ’s a chunnaic e ciod a bha tachairt chuir e brath dh’ionnsaigh an Ard-Sheanaidh gu robh e a’ dol do’n Eaglais Shaoir; ach bha an t-Ard-Sheanadh air sgaoileadh mun d’ràinig sin Dun Eideann. Cha robh sin fada gun chur ceart.

Nuair choinnich a’ Chléir, roimh dheireadh na mìos, bha iarrtas aig Alasdair MacLeòid fa’n comhair, gum bitheadh e air a chunntadh mar bhall de’n Chléir, agus air dha ainm a chur ris na pàipeirean, bha a’ Chléir ro-thoilichte a ghabhail a steach a’ réir an ullachaidh a bha air a dhèanamh airson muinntir a bha de’n inntinn seo, ach nach robh an làthair aig an Ard-Sheanadh.

Tha tomhas an eud a bha aig móran ann an Leódhas a bhith a’ dol leis an Eaglais Shaoir air a nochdadh gu soilleir le na nithean a ghabh àite gun dàil sam bith a chur ann an cùisean. Aig a’ cheud Chléir bha riochdairean bho Sgìre Bharabhais ag iarraidh air na ministeirean a dhol air ball gu ruige Barabhas a shuidheachadh dhaoine ann an dreuchd chum gum bitheadh coimhthional air a chur air chois gun dàil sam bith, agus sin ged nach robh ministeir.


[TD 27]

aca fhéin ann an Sgìre Bharabhais a bha toirt fa’n comhair nan cùisean a thug an Dealachadh mun cuairt.

Aig an aon choinneimh Cléire bha riochdairean bho Steòrnabhagh a’ sireadh cuideachaidh chum coimhthional de’n Eaglais Shaoir a chur air chois an sin mar an ceudna, oir cha tàinig an t-Urr. Iain Camshron, ministeir Steòrnabhaigh a mach, a bharrachd air na thàinig an t-Urr. Uilleam MacRath a bha ann am Barabhas. Bha Camshron air a shuidheachadh an Steòrnabhagh an 1815, agus MacRath dà bhliadhna roimhe ann am Barabhas.

Is ann aig a’ cheud choinneimh Cléire, mar an ceudna, a bha Mgr. Dòmhnall MacRath, oileanach a bha air cead searmonachaidh fhaighinn, agus a bha air a bhith a teagasg ’sa Chnoc, ann an Leòdhas, ’ga nochdadh fhéin chum bhith air a ghabhail a steach do’n Eaglais Shaoir.

Chaidh gach cùis de sin a thoirt gu buil nuair a choinnich a’ Chléir an ath uair an Steòrnabhagh. Bha mar an ceudna iarrtas bho sgìre a’ Bhac gum bitheadh meadhonan gràis air an toirt dhaibh anns an sgìre sin, agus fhreagair a’Chléir an t-iarrtas aca le bhith a’cur Aonghais MhicIomhair, a Uig, a shaoithreachadh ’nam measg mar cheisdeir agus mar fhear-leughaidh gus an tugadh a’ Chléir air falbh e.

Chaidh eildeirean a shuidheachadh araon ann am Barabhas agus an Steòrnabhagh, a thuilleadh air na coimhthionalan eile anns am feumadh luchd-dreuchd a bhith air an suidheachadh a réir an t-suidheachaidh nuaidh a bha aca anns gach sgire ’san Eaglais.

Chan urrainn duine an eachdraidh a leughadh gun ioghantas a bhith air cionnas a fhuair àireamh cho beag de mhinisteirean air uiread de obair a dhéanamh ann an uìne cho goirid, agus gun e furasda dhol bho aìte gu aìte; oir cha robh goireasan siubhail ann, agus bha na ròidean, far an robh ròidean, truagh gu lèor.

Mun robh ach ùine cheithir miosan air dol seachad de obair na Cléire, bha gairm air tighinn gu dithis de na ministeirean—bho Bhracadal gu Fionnlasdan, Nis, agus bho Loch Aillse gu MacLeòid, Uig. Ghabh Fionnlasdan a’ ghairm air an fhicheadamh latha de’n t-Sultainn, agus MacLeòid air a’ cheathramh latha de’n Dàmhair. Mu shia mìosan an déidh sin ghabh Donnchadh Mathanach ri gairm a fhuair e bho choimhthional Gheàrrloch; agus mar sin, roimh cheann na bliadhna, bha triùir air Leòdhas fhàgail de’n cheathrar a chaidh do’n Eaglais Shaoir aig am an Dealachaidh.

Bha an t-aon de’n cheathrar a bha air fhàgail, Rob Fionnlasdan, nan Loch, a’ gabhail còmhnaidh ann an Steornabhagh, agus ged nach bitheadh aige ach sin fhéin airson an obair a dhèanamh duilich, bhitheadh e doirbh gu lèor da obair a’ choimhthionail mhóir a bha aige a thoirt air adhart. Ach bha an


[TD 28]

sluagh eudmhor airson cùisean na h-Eaglais a thoirt air adhart agus cha robh iad mar sin mi-dheònach làmh a chur ris an obair.

Glé ghoirid an déidh an Dealachaidh thainig Mgr. Dòmhnall MacRath a bha a’ teagasg sgoile ann an Sgìre a’ Chnuic, an Leòdhas, fa chomhair na Cléire, ag iarraidh cead searmonachaidh; agus nuair fhuair e sin ghabh e gairm gu coimhthional Chrois aig toiseach 1844, agus lìon sin beárna mhór anns a Chléir.

Rugadh Dòmhnall MacRath ann an Ceann t-Sàile ’s a bhliadhna 1802, agus cho luath ’s a thàinig an Eaglais Shaor a mach rinn e aithnichte có am buidheann a bha e a’ dol a leantainn. Rinn e obair mhath ann an Sgìre a’ Chnuic agus bha Barabhas, cho cinnteach ri Nis, iarrtach air fhaighinn mar mhinisteir.

Thug e a bheatha, bho thoiseach a mhinistreileachd, do Sgìre Nis, agus mar sin do Leódhas air fad. Dh’fheumadh neach dol troimh mhionaidean na Cléire airson lorg a bhith aige air meud agus gnè na seirbheis a thug Dòmhnall MacRath do’n Eaglais Shaoir.

Bha e ’na dhuine caomh, toilichte agus bàigheil ris an t-sluagh, agus aig a’ cheart am fallain, tarraingeach ’na theagasg; agus b’e tomhas a’ cheangail a bha aige ris an t-sluagh nach d’iarr e riamh am fàgail, agus bha caoidh anabarrach air feadh na sgìre nuair a chaochail e aig aois thri fichead bliadhna ’s a ceithir deug. Cha robh MacRath Beag, mar theireadh muinntir Nis ris, cho iomraiteach ri MacRath Mór mar shearmonaiche; ach bha e cheart cho measail mar aodhair a bha dìleas do’n treud, agus fialaidh ris na bochdan, nach robh tearc anns an latha sin.

Bha e feumail gu robh e air a shuidheachadh ann an Nis mun d’ghabh Donnchadh Mathanach a’ ghairm gu ruige Geàrrloch, oir bha móran suidheachaidh agus daingneachaidh r’a dhèanamh thall ’s a bhos. Cha robh am Mathanach fada air fàgail nuair thainig Dòmhnall Moireach chum na Cléire, ag iarraidh cead searmonachaidh. Fhuair e sin, agus aig fìor thoiseach na h-ath bhliadhna chaidh a shuidheachadh an coimhthional a’ Chnuic. Bha Mgr. Moireach air leth feumail ann an cùisean an fhoghluim, oir bha e ’na fhear-sgrùdaidh sgoilean aig Comunn nan Sgoilean Gàidhlig, agus airson uine a’ teagasg ann an Sgìre a’ Chnuic.

Shaothraich e mar mhinisteir ann an coimhthional a’ Chnuic airson bliadhna thar fhichead, agus anns an uìne sin bha e trang anns gach ceárnaidh de Leódhas a’ toirt chùisean air adhart far nach robh ministeirean, agus far nach robh ceisteirean agus luchd-teagaisg ach glé ghann.

B’ann mu dheireadh an t-Samhraidh, 1844, a thàinig Mgr. Alasdair MacColla fa chomhair na Cléire gu bhith a’ faighinn cead searmonachaidh. Bha e air a bhith a’ teagasg ann an sgoil an Sgìre Uig, an Leódhas, agus bha an sluagh air leth measail air mar neach


[TD 29]

a bha a’ teagasg na cloinne gu soirbheachail, agus mar Chriosdaidh aig an robh caitheamh-beatha anabarrach cubhaidh.

Cha robh e ach mìos air cead searmonachaidh fhaighinn nuair thàinig feadhainn bho choimhthional Uig chum na Cléire chum a bhith a’ toirt gairm dha mar mhinisteir far an robh e air a bhith a’ teagasg na cloinne. Cha deachaidh a’ chùis na b’fhaide na sin fhéin; agus ged fhuair e gairm gu Steòrnabhagh bliadhna no dhá an déidh sin, cha do rùnaich e coimhthional a ghabhail ann an Leódhas, far an robh an sluagh cho iarrtach air fhaicinn suidhichte.

Faodaidh gu bheil am againn sùil a thoirt ciamar bha cùisean air an toirt air aghaidh anns na sgìrean anns nach robh ministeirean idir, agus có a bha a’ cumail suas an aobhair far nach robh luchd-teagaisg air an suidheachadh. Ni sinn oidhirp air beagan soluis a chur air seo anns a’ chaibdeil a leanas.

Aig an aon am cha tig dhuinn sealladh a chall air cho mór ’s a bha an t-uallach a thuit air guaillean a’ bheagain dhaoine aig an robh uiread r’a dhèanamh air feadh raon a bha cho farsaing. Agus nuair bhitheas sinn a’ labhairt air sgìrean anns nach robh ministeirean feumaidh sinn cuimhne a chumail gu robh coimhthionalan anns an robh ministeirean iomadh uair air am fagail chionn gu robh na ministeirean aca a’ toirt sheirbheisean ann an àitean eile.

Tha sinn a’ creidsinn gu robh sin a’ fàgail barrachd meas aig daoine air an t-Soisgeul nuair chluinneadh iad e, searmonaichean a bhith gann, agus gun Bhiobuill fhathast aig móran de’n t-sluagh, agus cuid dhiubh nach b’urrainn an fhìrinn a leughadh ged bhitheadh na Sgriobtuirean aca.

B’e na h-uireasbhuidhean sin a leasachadh cho aithghearr ’s a ghabhadh dèanamh a bha aig na ministeirean agus aig an luchd-cuidich aca ’san amharc ge b’e dé chosgadh sin dhaibh.


[TD 30]

6 AM FONN AIR ULLACHADH

Faodaidh gun tuigear nas fheàrr mar bha cùisean air feadh Leódhais le sùil a thoirt air ais nas fhaide na bliadhna an Dealachaidh, agus eadhon nas fhaide air ais na 1830, nuair thòisich a’ chonnspoid a’ fàs ni-eigin teth, agus aire dhaoine air a tarraing gu strì na h-Eaglais an aghaidh an riaghaltais.

Cho trath ris a’ bhliadhna 1811 bha Comunn nan Sgoilean Gàidhlig air tòiseachadh a’ cur a mach luchd-teagaisg, agus rinn na daoine a chuir iad a mach obair a ghiùlain toradh anns na bliadhnachan an déidh sin. Bha Mgr. Iain MacLeòid, a Cille Mhoire, a’ teagasg ann an Dail bho Dheas, agus a rithist ann an Gabhsunn, agus bha soirbheachadh spioradail leis an obair aige, ionnas gu faodar a ràdh gur h-e aon de’n mhuinntir a leag an stéidh air an do thog feadhainn eile an déidh sin.

Bha feadhainn eile mar bha Aonghas MacIomhair, a rugadh ann an Sgìre Uig ’sa bhliadhna 1799, a rinn obair mhath bho chaidh a shuidheachadh ’na fhear-teagaisg, agus obair a bha a’ dùsgadh diomb am measg na muinntir aig nach robh móran cùraim de’n t-Soisgeul ann an Leódhas. Thog an t-Urr. Iain Camshron, ministeir Steòrnabhaigh, gearain an aghaidh Aonghais gu robh e a’ dol na b’fhaide na bhith a’ dèanamh a dhleasdanais, le bhith a’ searmonachadh an t-Soisgeil ann an Sgìre a’ Bhac agus anns a’ Chnoc, nuair bu chòir da a bhith ag aoradh an Steòrnabhagh Eadhon nuair thug luchd-riaghlaidh Comunn nan Sgoilean Gàidhlig e fhéin agus Coinneach Ros agus Iain MacAoidh fa’n comhair do Dhun Eideann gu cronachadh fhaighinn chionn gu robh iad a’ searmonachadh an t-Soisgeil, thuirt Aonghas, “Faodaidh sibh mo thuarasdal a stad, ach cha dhùin sibh mo bhilean”. Nuair chaidh am Bac a shuidheachadh mar choimhthional de’n Eaglais Shaoir, air iarrtas an t-sluaigh, b’e Aonghas MacIomhair a chuireadh a fhrithealadh dhaibh.

B’e Coinneach Ros aon eile a rinn seirbheis ionmholta ann an Leódhas roimh am an Dealachaidh, agus an déidh sin. Bha e ’na cheisteir ann an Sgìre nan Loch, far an d’rugadh e, agus a rithist ann an Càrlobhagh. Bha meas mór aig an t-sluagh air, ionnas gu robh móran dhe chàirdean a’ comhairleaachadh dha dol a steach airson na ministreileachd; ach cha d’mheas e gum b’e seo idir a dhleasdanas.

Bha àireamh lìonmhor de ghaisgich eile a rinn obair anns na sgoilean agus am measg an t-sluaigh, obair nach gabh tomhas, ach


[TD 31]

air am faighear beagan de sholus a mhàin le bhith a’ beachdachadh air cho buileach ’s a thainig sluagh Leódhas a mach as an Eaglais Stéidhte aig am an Dealachaidh.

Bha daoine a bha iomraiteach mar mhinisteirean anns an eaglais, mar bha Iain MacRath, Alasdair MacColla, Iain Fionnlasdan agus feadhainn eile air a bhith feumail am measg òige agus aois, agus có d’an aithne na fiachan fo’n robh sluagh Leódhais dhaibh nuair bha cùisean dorch agus duilich.

Anns a’ cheud choinneimh cheist a bha riamh ann an Leódhas, b’e Frangan MacBheathain a dh’fhosgail a’ cheist agus Iain MacRath a dhùin i. Bha sin an coimhthionail Steòrnabhaigh mu’n bhliadhna 1825. Bha MacBheathain ’na fhear-sgrùdaidh ’san am aig Comunn nan Sgoilean Gàidhlig, mar bha MacRath ’na fhear-teagaisg.

Am measg na muinntir a bha airidh air àite urramach an eachdraidh an t-Soisgeil ’san eilean, tha aon fhear nach fhaod sinn fhàgail gun iomradh a dhèanamh air.

Rugadh Fionnlagh Mac an Rothaich ann an Sgìre Bhaile Dhuthaich, an Siorrachd Rois, agus nuair a chaidh iompachadh bha e ’na theine le eud airson anamaibh bochda peacach, ionnas gun tug e barrachd air aon turus chum eileanan Uibhist, Na Hearadh agus Leódhais, a’ searmonachadh an t-Soisgeil.

Is ann an Nis a thàinig e air tir air a’ cheud thurus do Leòdhas, agus a réir aithris, bha an turus sin air a bheannachadh gu mór. B’e Dòmhnall Moireasdan, a bha ’na fhianuis shoilleir iomadh bliadhna ann an Nis, aon de iompachain Mhic-an-Rothaich.

Air a dhara turus gu Leódhas shearmonaich e air mullach Mùirneag, agus o’n bha brath air dol mun cuairt thionail iad as gach ceàrn a dh’èisdeachd an t-searmonaiche iomraitich seo, agus bha iomadh neach ann a theireadh gun d’fhuair iad beannachd airson na sìorruidheachd tre Fhionnlagh Mac-an-Rothaich an latha sin.

Am feasgar a shearmonaich e air Mùirneag rinn e a shlighe gu tigh a’ Cheisteir, Iain MacLeòid, an Gabhsunn. Is ann an sin a ghabh Iain a shnàthad, a chàradh aodaich Mhic-an-Rothaich, nuair bha Iain a’ meas ’na urram gun d’fhuair e seo r’a dhèanamh, agus Fionnlagh a’ toirt taing do’n Tighearn gun d’rinn neach cho urramach ri Iain MacLèoid seo do neach cho neo-airidh ris-san.

Ach ma chaidh aodach Fhionnlaigh a chàradh ann an Gabhsunn, chaidh deise ùr a thoirt da a mach as an ionmhas a bha air a chruinneachadh ann an Dail, le Aonghas Moireasdan, no Aonghas Mac Uilleim, mar theireadh muinntir Dhail ris, a bha ’na charaid dìleas do Fhionnlagh, agus a bha gu tric ’ga chuideachadh anns na seirbheisean aige le bhith a’ treòrachadh na seinn.


[TD 32]

Cha d’fhàg Fionnlagh ceàrnaidh de Leódhas gun bhith ann leis an t-Soisgeul, agus ma bha soirbheachadh aige ann an iomadh àite, bha geur-leanmhainn nach bu bheag air a dhèanamh air leis a’ mhuinntir nach robh idir eudmhor mu chùisean spioradail mar bha Fionnlagh. Nuair chaochail e ann an Deimhidh, an Siorrachd Inbhir Nis, ’sa bhliadhna 1834, bha an t-Urr. Fionnlagh Cook ag aideachadh a thaingealachd airson nach do labhair e facal riamh an aghaidh Fhionnlaigh Mhic-an-Rothaich, rud nach b’urrainn a h-uile ministeir a bha air a’ Ghaidhealtachd a ràdh le fìrinn.

Ged nach do bhuin sinn ach do uachdar na h-eachdraidh aig na ceisteirean agus na maighstirean-sgoile a shaoithrich ’nar n-eilean, bheir am beagan sin fhéin de iomradh beachd air an obair a rinn iad, agus an dòigh anns an d’rinn iad an obair. Bha an iomadh àite de’n dùthaich ministeirean agus luchd-dreuchd a’ saoithreachadh, agus ann an iomadh àite, tre eud féin-spéiseil agus tre fharmad geinn air a cur eadar an cid bhuidheann a bha a’ fàgail fuachd agus mi-rùn aig amaibh a’ tighinn a steach.

Anns a’ mhór-chuid bha obair an t-Soisgeil air a toirt air adhart ann an Leódhas gun mhóran de’n spiorad sin a bhith a’ tighinn a steach, agus sin a’ cur a sholuis fhéin air cho treibhdhireach agus cho dìleas ’s a bha na daoine a bha air ceann an t-sluaigh. B’e an call do’n aobhar, agus an t-aobhar-nàire dhuinne, gum bitheadh an obair aca air a leigeadh air dhì-chuimhne, oir ann a bhith a’ dearmad seo tha sinn a’ dì-chuimhneachadh mathas mór an Tighearn dhuinn tre’n mhuinntir sin a dh’fhuiling anshocair agus cùl-chàineadh chum gum bitheadh an Soisgeul air a ghleidheadh dhuinn.

Aig a’ cheart am feumar a chuimhneachadh nach gabh rud sam bith gleidheadh mur bith e ann airson a ghleidheadh. Agus có a rinn barrachd airson an sìol a chur na rinn Fionnlagh Mac-an-Rothaich. Mu’n am anns an robh e ann an Leódhas tha cunntas sgrìobhte air cho fìor fhada air ais ’s a bha cùisean thaobh èolais air na Sgriobtuirean. Agus cionnas a bhitheadh cùisean ach mar sin?

’Sa bhliadhna 1826, a mach a beagan is dà cheud sgoileir ann an sgoil Bharabhais, bha sia fichead aig inbhe dhaoine, agus móran dhiubh seachad air trì fichead bliadhna. Bha tiodhlac da phaidhir dheug speuclairean air tighinn o’n Bhean-Uasal NicCoinnich, Shìth-phoirt, agus bha fhathast feum air barrachd air fichead paidhir airson sgoileirean a bha aosda, agus am fear-teagaisg ag iarraidh a’ chosgais aca a thoirt as an tuarasdal aige fhéin.


[TD 33]

7 AN SUIDHEACHADH ANN AN LEODHAS

Mar dh’aithris sinn cheana, ged dh’fhalbh na ministeirean a thàinig a mach aig an Dealachadh mun robh ach bliadhna seachad, is e na coimhthionalan as an d’fhalbh na ministeirean a fhuair ministeirean an ùine glé ghoirid an déidh sin, mar bha Nis agus an Cnoc.

Rinn na coimhthionalan eile gluasad air ball gu bhith a’ faighinn chùisean air dòigh. Bha daoine bho Bharabhas, bho’n Bhac, agus bho Stèornabhagh le iarrtais aig a’ Chléir, agus cha b’fhada gus an robh luchd-dreuchd air an suidheachadh anns na h-àitean sin.

Bha Carlobhagh agus Calanais, a bha gus a sin ceangailte ris na Lochan, air an suidheachadh an inbhe coimhthionail ’sa bhliadhna 1844, le Mgr. Coinneach Ros, an Ceisteir, a’ saoithreachadh anns an sgìre sin, mar bha e a’ déanamh ann am Barabhas aig an aon am.

Chaidh inbhe coimhthionail a thoirt do Bharabhas an ath bhliadhna (1845) agus do’n Bhac, far an robh an Ceisteir Alasdair MacFhearchair air a bhith a’ saoithreachadh, mar bha Aonghas MacIomhair ann an Sgìre Uige. Beagan ùine an déidh sin chaidh Domhnall MacPhàrlain a shuidheachadh mar Cheisteir an Sgìre a Bhac an àite MhicFhearchair.

Bha ministeirean gann aig an am, agus ged bha na coimhthionalan ud a’ dèanamh an dìchill gu ministeirean fhaighinn chaidh bliadhnachan seachad mun deachaidh leo anns a’ chùis. Gun teagamh, bha amaibh ann anns an robh an sluagh mall ann a bhith a’ toirt seachad na bha feumail airson an Eaglais a chumail suas, agus bha duilgheadas nach bu bheag aig a’ Chléir thaobh cuid de choimhthionalan bho’n t-sealladh sin.

Anns a’ bhliadhna 1846 chaidh an t-Urr. Iain Caimbeul a shuidheachadh ann an coimhthional Uig, agus neartaich sin làmhan na Cléire gu mór, agus rinn e na b’aotruime an obair a bha cho trom nuair bha ministeirean cho tearc. Rugadh Mgr. Caimbeul an Cnoc na h-Eaglais, faisg air Inbhir Nis, agus chuir e seachad a mhinistreilachd gu léir ann an Uig. Leig e dheth uallach a’ choimhthionail ’sa bhliadhna 1876, agus chaochail e naoi bliadhna an déidh sin aig aois thrì fichead bliadhna ’s a agus seachd deug.

Mar sin bha ministeirean anns na dearbh choimhthionalan anns an robh iad aig am an Dealachaidh, ged nach robh aon de mhinisteirean an Dealachaidh air fhàgail ach Rob Fionnlasdan.


[TD 34]

Bha coimhthional air a shuidheachadh am baile Steòrnabhaigh air an ath bhliadhna an déidh an Dealachaidh, agus an ùine ghoirid chaidh eaglais a thogail, agus iomadh oidhirp a thoirt air ministeir a thoirt do’n choimhthional. Bha iad aig aon am ag iarraidh Alasdair MhicColla, agus a rithist Iain MacRath (MacRath Mór) a bha aig an am ’sa Chnoc Bhàn. Cha tàinig na h-oidhirpean sin gu tairbhe sam bith. Chuir iad an déidh sin gairm chum an Oll. Mhic-an-Tòisich MhicAoidh, a bha aig an am an Dun-omhainn. Dhiult a’ Chléir MacAoidh a leigeadh as, agus fhuair iad fìor bhriseadh-dùil bha an coimhthional mór, agus mar bha iad a’ toirt fa chomhair na Cléire, a rithist agus a rithist, bha àireamh an t-sluaigh na bu lìonmhoire gach Samhradh mar thoradh air obair an iasgaich.

Anns a’ bhliadhna 1849 chuir iad gairm gu Donnchadh MacGriogair, agus chaidh a phòsadh anns a’ choimhthional air a’ bhliadhna sin fhéin. Bliadhna an déidh dha tighinn gu Steòrnabhagh chaidh an eaglais ’na teine, ach chaidh a togail a rithist na b’fheàrr na bha i roimh sin.

Cha d’fhan MacGriogair an Steòrnabhagh ach mu chòig bliadhna. Chaidh e gu ruige an coimhthionail Gàidhlig ann an Sraid an Dòchais, an Glaschu, agus mu dheich bliadhna an déidh sin gu Eaglais an Naoimh Pàdraig, am baile Dhun-Déigh. Ach ged nach robh e fada an Steornabhagh dhaingnich e cùisean anns a’ choimhthional a rinn furasda do’n Chléir an obair aca a thoirt air adhart anns a’ bhaile.

Bha roinn eile de obair na Cléire do’n tug an Eaglais Shaor ann an Leódhas, mar an àitean eile, aire mhionaideach. B’e sin foghlum na cloinne a bha ag éirigh suas ’nam measg. Cheart cho cinnteach ’s a dh’fhag an sluagh an Eaglais Stéidhte dh’fhàg a’ chlann sgoilean na h-Eaglais sin, agus an luchd-teagaisg a thàinig a mach aig an Dealachadh bha iad air am briseadh a mach as an dreuchd, agus an tuarasdal aca air a stad.

Bha fear-teagaisg anns an sgoil ann an Cros, an Nis, a thug a’ chuid a b’fheàrr de bhliadhna air a thuarasdalachadh, agus gun aon sgoileir aige fad na h-ùine sin, ach a’ feitheamh ann an dòchas gun tionndaidheadh an tide-mhara ’na fhàbhar, nuair dh’fhàsadh an sluagh iomnach thaobh an cloinne; agus, mar bha dùil aige-san, gun neach a’ dol a thoirt dhaibh teagaisg.

Ach cha b’ann mar sin a bha. Bha foghlum na cloinne dlùth air cridhe Eaglais an Ath-Leasachaidh, agus lean sin ann an tomhas nach bu bheag ri Eaglais an Dealachaidh anns gach ceàrn de Alba, ionnas gu faodar a ràdh nach robh an Eaglais riamh na b’eudmhoire airson foghluim na bha an Eaglais Shaor aig toiseach a h-eachdraidh.


[TD 35]

Mar bha am fear-teagaisg an Cros air fhàgail gun sgoileirean, bha na sgoileirean ann am Barabhas agus an Sgìre nan Loch air am fàgail gun na fìr-theagaisg. Chaidh Calum MacNeacail, am Barabhas, agus Ailean Ros, an sgìre nan Loch, a thilgeadh a mach as an dreuchd chionn nach d’fhan iad an Eaglais na stàta.

Bha obair mhór r’a dèanamh mun rachadh na cùisean seo a leasachadh, agus thug a’ Chléir an ro-aire do’n chuid seo de’n obair aca, a’ sireadh cead togail far an robh feum air tighean-sgoile, agus a’ strì airson cuideachaidh do’n luchd-teagaisg a bha deònach a bhith a’ cuideachadh le foghlum na cloinne.

Anns a’ bhliadhna 1846 bha iad a’ sgrìobhadh chum an Ridire Seumas Mathanach, Uachdaran Leódhais, agus ’na bhall-Pàrlamaid aig an am ud, ag iarraidh làraich airson sgoilean agus eaglaisean. Bha Seumas Mathanach glé dheònach seo a thoirt dhaibh, ach air chumha nach bitheadh ni sam bith air a theagaisg a bhitheadh a’ cuimseachadh air aimhreit an Dealachaidh a shéideadh suas a rithist.

An am an Earraich, 1847, is ann mar a leanas a bha an cunntas a fhuair a Chléir a thaobh nan sgoilean a bha fo an ùghdarras:—

An Sgire		Am Fear-teagaisg		An Aireamh
Liùrbost		Ailean Ros				34
Cromór		Mgr. MacAoidh			29
Bail-Ailein		Mgr. MacLeòid			34
Uig			Aonghas MacIomhair			82
Barabhas		Calum MacNeacail			27
Cros			Mgr. MacLeòid			57
Carlobhagh		Alasdair MacDhòmhnaill		27
Am Bac		Mgr. Sutharlan			49
An Cnoc		Seòras Corbet				46
Steòrnabhagh		Iain MacAoidh			74

A thuilleadh air na sgoilean sin, bha an cunntas a’ toirt iomradh air dhà dheug de sgoilean Gàidhlig anns an robh dà cheud agus aon deug thar fhichead de sgoileirean; agus bha na sgoileirean sin a’ faighinn steidh teagaisg fhallain anns na Sgriobtuirean agus an Leabhar Aithghearr nan Ceist, comhla ri gu robh cuid aca a’ faighinn Laidinn agus Greugais a thuilleadh air Ard-Chunntas.

Ach cha b’e mhàin an oidhirp a bha iad a’ deanamh gu sgoil fhaighinn do gach sgìre a bha nochdadh an cùraim do fhoghlum na cloinne. Bha e air a chur mar uallach air na ministeirean lorg a bhith aca air eòlas agus air beachdan an luchd-teagaisg mun leigeadh iad le pàrantan an clann a chur fo theagaisg neach sam bith.


[TD 36]

Trì bliadhna an déidh do’n chunntas roimh-ainmichte a bhith air a thoirt seachad chaidh cunntas eile a thoirt a nochdas dé an t-adhartas a bha air a dhèanamh. Chan e nach robh cunntas ann gach bliadhna, ach chì sinn dé an t-adhartas a bha ann thaobh àireamh sgoileirean ann an trì bliadhna.’San Earrach, 1849, bha sia deug de sgoilean Beurla ann, le ochd ceud, trì fichead ’s a ceithir de sgoileirean, agus aon deug de sgoilean Gàidhlig le còig cheud agus trì fìchead agus aon de sgoileirean. Tha seo ag innse ciod an dìcheall a bha air a dhèanamh leis a’ Chléir gu bhith a’ toirt air adhart na cloinne, agus cha robh dad ann air an robh iad cho feumach ’s a bha iad air an t-Soisgeul agus air foghlum chum an togail a mach as a’ bhochdainn anns an robh iad gu spioradail agus gu h-aimsireil.

Chan eil an seo ach beagan de eachdraidh an dìchill a bha air a dhèanamh chum a bhith a’ stéidheachadh foghluim ann an Leódhas leis an Eaglais, ach tha sinn a’ smaoineachadh gu bheil am beagan seo fhéin ag innse an t-seanchais gu léir. Bha an t-eud agus an toil ann gun teagamh s am bith, ach ciamar a chaidh cùisean a thoirt gu buil, an aghaidh gach cnap-starra a bha a’ coinneachadh riu, agus gach duilgheadas a bha anns an t-slighe, chaneil e furasda a bhith a’ tuigsinn.

Is ann nuair a chuimhnicheas sinn gu robh a mach as a’ cheithir cheud mìle a bha ’sa Ghaidhealtachd agus anns na h-Eileanan, trì cheud mìle nach b’urrainn facal a leughadh, ’sa bhliadhna 1811, agus iomadh sgìre ’san latha sin anns nach robh Biobull, a thuigeas sinn ni-eigin de’n t-saothair a rinneadh am measg an t-sluaigh. Tha sinn a’ creidsinn le ar n-uile chridhe gu robh Leódhas cho fada air ais ri aon àite eile a bha ’sa Ghaidhealtachd.

Airson eisimpleir: ged bha sgoil le ceithir fichead sgoileir ann an Uig ’sa bhliadhna 1847, chì sinn am ministeir, Mgr. Caimbeul, a’ sgrìobhadh gu Comunn nam Ban-Uasal Gaidhealach ag innse dhaibh gu robh mu shia ceud de chloinn eadar cóig bliadhna agus cóig bliadhna deug nach robh a’ faighinn foghlum, agus gu robh feum mhór air dà sgoil, ged dhèanadh aon sgoil feum mhór anns an sgìre. Anns an litir aige, bha Mgr. Caimbeul ag radh gum bitheadh e toilichte fear-teagaisg fhaighinn bho’n Chomunn eadhon airson aon bhliadhna.

Mu fhichead bliadhna roimh sin b’e a’ ghearain a bha aig Mgr. MacLeòid, Uig, gu robh aon cheàrnaidh de’n sgìre aige—Sgìre Loch a’ Ròg, mar tha e ’ga ainmeachadh, anns an robh dà fhichead teaghlach aig nach robh sgoil riamh ’nam measg, agus bha e ag iarraidh air a’ Chomunn fear-teagaisg a chur ann agus gun dèanadh iad an dìcheall gu a chuideachadh anns gach dòigh. Tha seo a’ cur soluis air suidheachadh an àite aig an am sin.


[TD 37]

8 A’ LIONADH NAM BEARNAN

Faodaidh sinn sùil a thoirt air mar bha suidheachadh nan coimhthionalan anns na ceud bhliadhnachan de bheatha na h-Eaglais Saoire. Tha e furasda cuimhne a chall air gu robh gach sgìre gun tigh-aoraidh agus gun tigh-còmhnuidh airson ministeir.

Bhitheadh an sluagh ag aoradh far am faigheadh iad fasgadh, agus bha anns gach coimhthional cùbaid dhùinte a ghabhadh cur suas nuair bhitheadh feum oirre, agus a bhitheadh air a pasgadh seachad gu tèarainte eadar sheirbheisean. Chumadh am “bocsa”, mar theireadh iad ris, fasgadh air a’ mhinisteir agus air a’ Bhiobull mur bitheadh an aimsir air leth bagarrach, ach bhitheadh an sluagh gun dìon gun fhasgadh agus, a réir coltais, taingeil nuair gheibheadh iad seirbheis ge b’e dé ’n seòrsa aimsir a bhitheadh ann.

Chaidh comunn a chur air chois leis an Ard-Sheanadh airson tighean-aoraidh agus tighean-comhnuidh do na ministeirean a thogail, agus ann an Leódhas bha an Ridire Seumas MacMhathain na bu chaoimhneile na bha iomadh de na h-uachdarain, ionnas uair no dha, nuair chaidh làraich mhì-fhreagarrach a shònrachadh leis an t-siamarlan aige, chaidh an diùltadh, agus fhuair iad làraich na bu fhreagarraiche.

Ann an coimhthional Nis chaidh tigh-còmhnuidh agus eaglais a thogail a bha air an crìochnachadh ’sa bhliadhna 1846. Bha móran fiodha a’ tighinn air tìr air a’ chladach agus cheannaich Morair Bhraghaid-Albainn de’n fhiodh sin na chaidh anns an eaglais an Dail bho Dheas. Is e sin am fiodh cinn a tha ’san eaglais sin fhathast, agus e an diugh a cheart cho fallain ’s a bha e bho chionn còrr is ceud bliadhna.

B’ann mar seo a bha anns gach sgìre eile mar an ceudna, gu sònraichte far an robh ministeir suidhichte. Bha an sluagh, mnathan cho cinnteach ri fir, a’ tarraing chlach agus gainmhich chum nan làrach airson tighean-aoraidh a chur suas. Far nach robh ministeirean air ceann an t-sluaigh bha na tighean-aoraidh na b’fhaide gun an cur suas, ach cha b’ann chionn gu robh na ministeirean dearmadach air na coimhthionalan a bha bàn. Chan urrainn neach mionaidean na Cléire a leughadh gun uamhas a ghabhail ciamar a chaidh aca air a bhith a dèanamh na rinn iad.

A thuilleadh air seo uile, dh’fheumadh na ministeirean a bhith air chomhairle an Ard-Sheanaidh thaobh a bhith a’ dol a shaoithreachadh an ceárnaidhean eile de’n tìr. ’Sa bhliadhna 1845,


[TD 38]

aig am an t-Samhraidh, bha Rob Fionnlasdan, air àithne an Ard-Sheanaidh, a’ searmonachadh ann an Sgìre Chinn t-Sàile, aig an dearbh am de’n bhliadhna anns am bitheadh e furasda dol bho àite gu àite de’n choimhthional aige fhéin, far an robh siubhal mara agus móintich r’a dhèanamh eadar cuid de na bailtean.

Mar thubhairt sinn cheana, fhuair Barabhas agus am Bac inbhe coimhthionail le chéile ’sa bhliadhna 1845, agus bha Càrlobhagh agus Calanais, mar aon choimhthional, air sin fhaighinn bliadhna roimh sin. A réir mar thuigeas neach, bha beagan de eas-aonachd ann an Sgìre a’ Bhac, ionnas gun d’iarradh riochdairean o’n choimhthional fa chomhair na Cléire chum a bhith a’ reiteachadh an cùisean.

Chan eil iomradh gun tàinig iad chum na Cléire, agus feumaidh gun tàinig iad gu tomhas de aonachd, oir mu thoiseach mìos na Samhna, 1848, rinn iad suas gairm gu Mgr. Alasdair MacColla, agus bha a’ Chléir deònach a’ ghairm a chur air adhart. Cha do shoirbhich leo anns a’ chùis, agus bha bliadhnachan gu dhol seachad an déidh sin mun d’fhuair iad teachdaire dhaibh fhéin.

Rinn iad oidhirp, cinnteach gu leor, gu bhith a’ toirt ministeir do’n sgìre, ach cha robh cùisean soirbheachail ’san am sinn na bu mhotha. Chaidh a’ Chléir do’n choimhthional chum bhith a’ dèanamh suas gairme, agus chaidh ainm Mgr. Eòghainn Mhic Ill-Leathain a chur anns a’ ghairm. Chaidh uiread de na h-eildeirean agus de’n luchd-comanachadh an aghaidh na roghainn seo ’s gun d’dhiùlt a’ Chléir a’ ghairm a dhaingneachadh do bhrìgh meud an eas-còrdaidh a bha am measg an t-sluaigh.

Thog a’ Chléir tri aobharan airson a’ bhacaidh a chuir iad air a’ ghairm. B’iad sin, cho beag adhartais ’s a rinn an coimhthional ann a bhith a’ cruinneachadh na gheall iad a chur suas de airgead airson maoin-beathachaidh nam ministeirean; cho mearachdach ’s a bha na beachdan a bha aig an t-sluagh thaobh a bhith a’ toirt airgid airson cumail suas an aobhair ’nam measg; agus a rithist, cho roinnte ’s a bha an Seisean agus na fir-chomanaich anns an sgìre thaobh roghainn de mhinisteir.

Ann a bhith a’ beachdachadh air na bha air a thional airson maoin-beathachaidh na h-eaglais bha na coimhthionalan gu léir fad air ais, ach bha an t-airgead gann agus luach airgid glé eadar-dhealaichte ris mar tha e an diugh. ’Sa bhliadhna 1849, b’e an t-suim a thionail gach sgìre airson a maoin-beathachaidh:—

Am Bac: £36 15 0; Barabhas: £24 6 5; Carlobhagh: £28 2 0;
Cros: £624 10; Na Lochan: £58 12 4; Steòrnabhagh: £85 3 7½;
Uig: £40 0 0.

Aig an ath Chléir an déidh do’n chunntas sin a bhith air a thoirt seachad chaidh a leagadh mar dhleasdanas air gach ministeir na coimhthionalan a thadhal a réir òrduigh, agus feuman aimsireil


[TD 39]

aobhar Chriosd a thoirt fa chomhair nan coimhthional chum gum bitheadh tabhartas gach sgìre air a mheudachadh. Chan eil e ro shoilleir ciod an toradh a bha air an tadhal a rinneadh air gach sgìre, ach is ann a’ meudachadh a bha tabhartas an t-sluaigh a réir mar bha an comas aca.

Anns an dearbh bhliadhna sin, 1849, tha iomradh air a dhèanamh, le taingealachd do’n Tighearn, air bàrr pailt, agus a rithist airson gun do sguir an galar uamhasach, an teasach mhór, no am buinneadh mór <eng>(cholera)<gai> mar theireadh cuid. Bha a’ phlàigh ud marbhtach air feadh an eilein fhad ’s a sheas i, agus chaidh latha irioslachaidh agus taingealachd a chumail air feadh an eilein chum a bhith ag aideachadh làmh an Tighearn anns a’ chùis.

Bha cion ghoireasan siubhail aig iomadh am a’ deanamh chùisean air leth duilich a dhol bho aite gu àite. ’San dearbh bhliadhna air a bheil iomradh air a dhèanamh an seo (1849) cha robh aon de na bràithrean bho Chléir Leódhais aig an t-Seanadh am Port-Rìgh, agus b’e sin an dara bliadhna a thachair an aon rud. Chuir an Seanadh garg-rabhadh chum na Cléire iad a bhith an làthair air an ath-bhliadhna, no gum bitheadh iad air an smachdachadh a réir riaghailt na h-Eaglais mur bitheadh aobhar math sam bith aca airson fantainn air falbh.

Chuir seo Cléir Leòdhais ann an cùil chumhang nuair thainig am an t-Seanaidh mun cuairt ’sa bhliadhna 1851. Bha a’ Chléir air coinneamh a shuidheachadh air an Di-ciadain mu dheireadh de’n Mhàrt, ach lorg iad gu feumadh iad am bàta a ghabhail air an latha sin, no an Seanadh a chall. Air an làimh eile, bha sin a’ ciallachadh a’ Chléir a bhith, mar a theirear, “marbh”. Sin r’a ràdh, cha robh là sònraichte ann air an robh a’ Chléir a’ dol a choinneachadh, o’n bha an latha ainmichte aca seachad.

Mar a thachair, dh’àithn an Seanadh dhaibh coinneachadh mar Chléir air latha a shuidhich an Seanadh fhéin, agus bha cùisean a rithist air dòigh gu laghail. Ach cha robh e furasda do aìreamh cho beag frithealadh do na dleasdanais a bha cho lìonmhor agus uallaichean a ghìulain a bha cho trom, airson ùine cho fada.

Bho am gu am bhitheadh foghlumaichean a’ tighinn fa chomhair na Cléire, aon chuid ag iarraidh cead tòiseachadh mar oileanaich an talla na h-Eaglais, no a’ criochnachadh agus ag iarraidh cead searmonachaidh. Agus ged bha an Eaglais cho feumach air ministeirean cha robh slighe aithghearr ’ga dèanamh dhaibh idir, ach rannsachadh mionaideach agus sgrùdadh teann an Greugais, an Eabhra agus ann an eòlas nan Sgriobtuirean, a thuilleadh air roinnean eile de fhoghlum.

Ged bha na coimhthionalan a bha bàn a’ sìor oidhirpeachadh air ministeirean fhaighinn cha robh cùisean a’ dol leo. ’Sa bhliadhna 1854 chuir am Bac gairm gu Uilleam MacDhùghaill, a


[TD 40]

bha ’na mhinisteir an Ratharsaidh, an Cléir an Eilein Sgitheanaich, ach chaidh seo ’nan aghaidh mar chaidh oidhirpean eile, agus fhuair an sgìre fior bhriseadh-duìl, oir bha an coimhthional mór agus gun mhinisteir air an ceann fad nam bliadhnachan bho thàinig iad do’n Eaglais Shaoir.

Chuir Steòrnabhagh gairm gu ministeir Thobar Mhuire, an t-Urr. Padraig MacIlleathain, agus dhiùlt Cléir Latharna agus Mhuile a leigeadh as. Ach cha d’ghabh Cléir Leódhais no coimhthional Steòrnabhaigh ris a’ bhinn seo, agus thog iad an cùis chum an Ard-Sheanaidh.

Nuair choinnich an t-Ard-Sheanadh an Dun Eideann, air an naothamh latha fichead de’n Cheitein, 1855, fhuair a’ Chléir cead coinneachadh, agus a rithist thugadh an t-Urr. Dòmhnall MacRath, Nis, an t-Urr. Dòmhnall Moireach, ministeir a’ Chnuic, mar riochdairean bho Chléir Leodhais, agus Alasdair Moireasdan, Eildeir, bho choimhthional Steòrnabhaigh fa chomhair an Ard-Sheanaidh; agus bho Chléir Latharna an t-Urr. Dòmhnall MacGillebhrath, a Cill an Inbhir, agus na Mgrn. Dewar agus Bryce o’n choimhthional.

Ghabh an t-Ard-Sheanadh ri tagar Cléir Leódhais, agus chaidh Mgr. MacIlleathain a chur saor gu gairm Steòrnabhaigh a ghabhail. Mìos an déidh an Ard-Sheanaidh chaidh a phòsadh ri Steòrnabhagh, agus aoibhneas mór araon air sluagh Steòrnabhaigh agus air buill na Cleire gu robh àite falamh eile air a lìonadh.

Bha Mgr. MacIlleathain air a bhith a’ saoithreachadh ann an Ceap Bhreatainn, an Canada, mun tàinig e gu Tobar Mhuire. Cha d’chaill e riamh an ceangal sin r’a cho-luchd-duthcha ann an Canada. Thug e turus eile null thairis mu’n tàinig e do Leódhas, agus a rithist dà bhliadhna mun d’chaochail e thug e sgrìob a null an dùil a bhith a’ slànachadh nam brisidhean a bha ’san Eaglais Chléirich ’san dùthaich sin. Bha e air a bhith tinn mu dhà bhliadhna de a mhinistreileachd an Steòrnabhagh, agus cha b’fheàirrd’ e cho beag ’s a bha de shoirbheachadh le a thurus gu Canada. Chaochail e ’s a bhliadlina 1868, aig aois thrì fichead bliadhna is ochd.

Thainig Cléir Leódhais gu clach-mhìle eile ’na h-eachdraidh nuair thàinig gairm bho choimhthional Bhun-Illidh go Rob Fionnlasdan, nan Loch. Rinn Cléir Leódhais agus coimhthional nan Loch an dìcheall gu a chumail, agus air a’ cheud ionnsaigh dhiùlt iad a leigeadh as, ach thainig orra dealachadh ris nuair thog Cléir Dhòrnaich a’ chùis gu Coimision an Ard-Sheanaidh. Chaidh a phòsadh ri coimhthional Bhun-Illidh air an ochdamh latha de’n Dàmhair, 1856, an déidh seirbheis sheachd bliadhna fichead a


[TD 41]

thoirt do Leódhas, trì deug dhiubh ’san Eaglais Shaoir. Mar dh’ainmich sinn cheana, cha robh e beò ach mu chóig bliadhna an déidh dha Leódhas fhàgail.

Cha d’chaill sgìre nan Loch móran ùine gun ghluasad a dhèanamh airson ministeir. Chuir iad gairm gu Iain MacRath, a bha aig an am an coimhthional Gàidhlig Ghrianaig agus ghabh e ris a’ ghairm ionnas gu robh e air a shuidheachadh an sgìre nan Loch ’sa Chéitein, 1857. Bha an coimhthional taingeil, cha b’ann a mhàin airson gun d’fhuair iad ministeir cho aithghearr, ach gun d’fhuair iad teachdaire cho urramach agus cho foghainteach anns gach dòigh.

B’e an ath mhinisteir a thàinig do Leódhas an t-Urr. Ailean MacArtair. Thàinig e gu Barabhas an 1857, a’ cheud mhinisteir anns a’ choimhthional bho thàinig iad do’n Eaglais Shaoir. Rugadh MacArtair ann an Eilean Mhuile, ’sa bhliadhna 1822, agus b’e Barabhas a’ cheud choimhthional aige an déidh dha fhoghlum a chriochnachadh.

Bha Barabhas, ùine ghoirid roimh seo, air dèanamh aithnichte gu robh dùil aca gairm a chur gu Mgr. Alasdair MacLeòid, Roghart, a bha roimh sin ann an Uig. Rinn MacLeòid aithnichte nach robh math dhaibh gairm a chur thuige, agus shuidhich iad air MacArtair. Dh’fhan e am Barabhas fad a mhinistreileachd, agus chaochail e ’sa bhliadhna 1887, aig aois thrì fichead bliadhna ’s cóig.

B’e Carlobhagh, le Calanais, an ath sgìre a bha air a lìonadh. Bha iad bàn bho am an Dealachaidh, agus ged bha ceisteirean ainmeil aca, a bha dèanamh gach dìchill am measg an t-sluaigh, bha feum aca air ministeir dhaibh fhéin. Anns a’ bhliadhna 1858 chuir iad gairm gu Mgr. Iain MacIlleathain, a bha aig an am an coimhthional Mhuc Carna, agus fhreagair e a ghairm. Bha iad ’gam meas fhéin fortanach, oir cha robh e ach mu dhà bhliadhna am Muc Carna, agus bha aoibhneas orra nuair fhuair iad e suithichte os an cionn; oir bha obair a choimhthionail trom agus an sgìre farsaing. Far a bheil tri choimhthionalan an diugh, le ministeir anns gach aon dhiubh—Carlobhagh, Siabost agus Calanais—cha robh ’san am ud ach aon choimhthional, leis an t-sluagh na bu lìonmhoire agus goireasan siubhail na bu teirce.

Bliadhna an déidh do Charlobhagh ministeir fhaighinn rinn am Bac an ath oidhirp air ministeir a ghairm iad fhéin. Bha iad uair agus uair ullamh gu seo a dheanamh, ach cha b’ann aon uair a chaidh cùisean ’nan aghaidh, agus bha iad aig amaibh air am mi-mhisneachadh.

Bha fear Dòmhnall MacMhaighstir a’ teagaisg sgoile ann an Steòrnabhagh, agus leig e sin dheth agus chaidh e a Dhun Eideann gu e fhéin ullachadh airson na ministreileachd. On bha Dòmhnall


[TD 42]

a’ tighinn gach bliadhna fa chomhair na Cléire gu bhith air a cheasnachadh, agus eòlas math air anns an àite mar Chriosdaidh agus mar fhear-teagaisg, cha robh e idir ioghantach ged bhitheadh am Bac iarrtach air gairm thoirt da nuair fhuair e cead searmonachaidh. Fhuair e a’ ghairm sin ’sa bhliadhna 1858, agus aig toiseach na h-ath bhliadhna bha e air a phòsadh ris a’ choimhthional. Dh’fhàg e am Bac an déidh sheachd bliadhna deug.

Bha an sin gach coimhthional a thàinig do’n Eaglais Shaoir aig am an Dealachaidh le teachdaire, agus bha seo ’na adhartas comharraichte, nuair chuimhnicheas neach cho duilich ’s a bha cùisean dhaibh, agus cho mór ’s a bha an t-saothair a rinn iad airson cùisean a stéidheachadh air na bunaitean a chaidh a leagadh ann an 1843, araon thaobh searmonachaidh an t-Soisgeil, agus a bhith a’ suidheachadh sgoilean agus luchd-teagaisg airson math na cloinne.

Airson eisimpleir, a nochdas an cùram a bha aca de’n chloinn, agus an sèorsa dhaoine a bha ’gan tairgse fhéin airson teagasg ’sna sgoilean, gheibh sinn an cunntas a leanas a thaobh fir-teagaisg a bha a’ dol do sgoil Shiaboist, ’sa bhliadhna 1856. Aig Cléir air mìos na Samhna a’ bhliadhna sin, bha Mgr. Alasdair Grannd fa chomhair na Cléire, le teisteas bho Oilthigh Dhun Eideann agus teisteas bho Chléir Loch Carrainn. “Cheasnaich a’ Chléir e anns na roinnean àbhaisteach de fhoghlum agus anns an eòlas a bha aige air Laidinn agus air Greugais”, agus thainig iad gu co-dhùnadh gu robh e freagarrach airson a bhith a’ teagasg ann an sgoil Shiaboist, agus ghabhadh a steach e mar aon de fhir-teagaisg na Cléire.

Chì sinn an dearbh chùram air a nochdadh le na sgoilean a bha fo chùram Comunn nam Ban-Uasal Gaidhealach, far an robh iad a’ cuimseachadh air na crìochan a leanas a choimhlionadh:—

“Cuideachadh a thoirt do dhaoine òga gu iad fhéin ullachadh airson na ministreileachd, do bhrìgh gu robh ministeirean cho tearc, agus an tir cho feumach orra”;

“Coinneachadh ris an teagasg Phàpanaich a bha fhathast ro bhitheanta air feadh na tire”;

“Agus aodach a thoirt do’n chuid bu bhochda de’n t-sluagh, gu sònraichte chum gum bitheadh iad comasach air an eaglais agus an sgoil a fhrithealadh.”

Chì sinn bho na criomagan sin de chunntais nan sgoilean mar bha iad ag obair gu dìcheallach airson nan crìochan a b’fhèarr agus a b’fheumaile do’n t-sluagh.


[TD 43]

9 GLUASADAN GU AONADH

Shaoileadh duine gum bitheadh cùisean furasda gu lèor aon uair ’s gum bitheadh ministeir anns gach coimhthional, agus sgoilean, le luchd-teagaisg annta a’ fàs lìonmhor anns gach sgìre de’n eilean. Gidheadh bha fhathast nithean ann a bha a’ cur feum air leasachadh.

Glé ghoirid an déidh do MhacRath Mór tighinn gu coimhthional nan Loch, bha e le iarrtas fa chomhair na Cléire gum bitheadh tuilleadh de thighean-aoraidh air an togail. An coimhthional nan Loch fhéin, bha cuid de’n t-sluagh cho fad’ air falbh ri Grabhair, agus loch mara eadar iad agus eaglais a’ choimhthionail. Cha b’e mhàin gu robh e duilich do’n t-sluagh tighinn a dh’aoradh, ach bha cunnart beatha ann ’sa Gheamhradh ri droch aimsir.

B‘e an ath cheum na céarnaidhean iomallach sin a bhith air an suidheachadh mar choimhthionalan iad fhéin. Bho bhith a’ faighinn sheirbheisean bho am gu am thainig Grabhair gu bhith a’ faighinn sheirbheisean suidhichte, agus thug sin an sluagh na bu mhotha gu chéile ionnas gun d’thoisich iad ag iarraidh coimhthionail dhaibh fhéin. Bha MacRath ag aithneachadh gle mhath gu robh e eucomasach do’n t-sluagh seirbheisean a fhrithealadh ann an eaglais a’ choimhthionail, agus a cheart cho eucomasach do mhinisteir sam bith làn-cheartas a thoirt do iomaill a’ choimhthionail.

Mun deachaidh móran bhliadhnachan seachad bha coimhthional nan Loch bàn. Fhuair an t-Urr. Iain MacIlleathain gairm gu Strath Earraig an Siorrachd Inbhir Nis, agus dh’fhag e Carlobhagh ’sa bhliadhna 1863. Is ann air MacRath Mór a shuidhich iad an inntinn, oir bha nì-eigin de lorg aig muinntir Leòdhais gu robh na Lochan tuilleadh ’s trom do MhacRath, agus bha an t-slainte aige a’ tòiseachadh a’ gaiseadh.

Mu bhliadhna an déidh do MhacIlleathain Carlobhagh fhàgail bha Iain MacRath air a shuidheachadh ann, agus ged bha muinntir nan Loch duilich, cha d’rinn iad oidhirp sam bith bacadh a chur air, oir bha iad taingeil nach robh e a’ fàgail Leódhais. Cha b’e gu robh sin fada gun tachairt. Mar dh’innis sinn roimhe, bhris a shlàinte agus dh’fhàg e Carlobhagh an ùine gheàrr, air dha uallach a’ choimhthionail a leigeadh dheth tre euslaint. Ach ged bha an ùine geàrr bha iomadh nì gu àite ghabhail mun do thachair sin.


[TD 44]

Aig ceann na bliadhna an déidh do Mhgr. Mac Rath a bhith air a phòsadh ri Carlobhagh, bha ministeir eile ’ga phòsadh ri coimhthional nan Loch. Chuir iad gairm gu Seòras L. Caimbeul, a bha ann an Cnapadal, an Cléir Dhuin-omhainn agus Inbhir Aora agus shuidhicheadh e air na Lochan mu mheadhon an t-Samhraidh, 1865. Cha robh e air a bhith ann an Cnapadal ach mu dhà bhliadhna nuair thàinig e gu ruige Leódhas, agus dh’fhuirich e deich bliadhna ann an coimhthional nan Loch mun deachaidh e gu Eaglais Earraghaidheal, an Glaschu.

Thug Comunn na Gaidhealtachd air falbh e o’n choimhthional sin chum a bhith a’ searmonachadh bho àite gu àite, agus bha e a’ deanamh na h-obrach sin gus an d’thill e do Leódhas, gu coimhthional Shiaboist, beagan bhliadhnachan roimh Aonadh 1900.

B’ann air a bhliadhna seo, 1865, a thàinig ceathrar oileanach fa chomhair na Cléire airson cead gu dol air adhart do Thalla na h-Eaglais airson foghlum na ministreileachd, dithis dhiubh airson a’ cheud uair. Bha Aonghas MacIomhair ann, dol a thòiseachadh anns an treas bliadhna, agus Alasdair Camshron, a’ tòiseachadh anns an dara bliadhna; agus Eachainn Camshron agus Iain Moireach, a’ tòiseachadh anns a’ cheud bhliadhna de’n fhoghlum aca.

Bha sin fhéin a’ cur soluis air cho eudmhor ’s a bha daoine òga airson obair an t-Soisgeil, gu faic sinn, a rithist agus a rithist, daoine òga a bha a’ teagasg anns na sgoilean ag iarraidh cead gu dol air aghaidh chum obair na ministreileachd anns an Eaglais Shaoir. Aig Cléir na Sultainne, 1865, bha fear Iain MacMhaoilein fa’n comhair, agus aig an ath Chléir, Dòmhnall MacGriogair, le chéile ag ullachadh airson ministreileachd an t-Soisgeil.

B’ann aig an dearbh Chléir sin a thug iad breith air a’ chùis a thainig o’n Chomunn a chuireadh air chois gu bhith a’ beachdachadh air cumhachan aonaidh ri Eaglaisean eile a bha ag iarraidh a bhith a’ sireadh chumhachan aonaidh ris an Eaglais Shaoir.

Is fhiach dhuinn a bhith a’ toirt beachd na Cléire sìos mar chuir iad an céill e anns an fhreagairt a chuir iad chum an Ard-Sheanaidh aig fìor thoiseach na deasbaid seo, a bha fadheòidh dol a dhèanamh uiread de mhilleadh anns an Eaglais.

Is ann mar a leanas a bha am freagairt aca:—

“Ged tha a’ Chléir làn-iarrtach air Aonadh, far a bheil sin air bunaitean Sgriobtuireil, tha iad ag iarraidh:—

An toiseach:
“Gun dèan an Comunn oidhirp air cinnt fhaighinn air beachdan nam buidheann a tha ag iarraidh Aonaidh, thaobh Ceannas Chriosd thairis air an Eaglais agus air an


[TD 45]
Stàta, agus a bheil iad airson a bhith a’ gleidheadh ’nam fallainneachd nam prionnsapalan sònraichte thaobh a’ chuspair sin, a bha ghnàth gabhte le Eaglais an Ath-leasachaidh an Albainn, agus airson na dh’fhuiling an Eaglais Shaor uiread aig am an Dealachaidh, agus nach urrainn i a nis a mheas mar nithean gun bhrìgh.

An dara puinc:
A thaobh an dara puinc a tha air ainmeachadh, gum bu chòir do’n Chomunn làn-lorg fhaighinn air beachdan nam buidhnean eile air teagaisg na Réite, oir tha dùil, an iomadh àite, gu bheil beachd aig na h-Eaglaisean sin air a’ Chuspair seo, nach eil a réir nan riaghailtean a tha sinn a’ leantainn.

An treas puinc:
Gu lorg an Comunn a bheil no nach eil dùil aig na buidhnean sin dealachadh ri, no caochladh a dhèanamh air, Leabhar Aidmheil a’ Chreidimh, no buntainn, ris mar aon de riaghailtean na h-Eaglais.

An ceathramh puinc:
Gum bu chòir rannsachadh a dhèanamh air brìgh a’ chóigeamh puinc, thaobh an tomhais de chòrdadh a tha aig na buidhnean sin mu thimcheall ‘lagha agus cleachdaidh thaobh aoradh follaiseach’.

An coigeamh puic:
A’ gabhail ris cho cudthromach ’s cho feumail ’s a tha e gum bitheadh an Riaghaltas a’ toirt cuideachaidh chum foghluim, agus mar tha an Eaglais seo fo fhiachan a bhith a’ seasamh a’ bheachd gu bheil an stàit fo fhiachan a bhith a’ teagaisg na h-òigridh ann am prionnsapalan a’ Chreidimh Chriosdail, gum bi làn-rannsachadh air a dhèanamh a bheil na buidhnean eile a’ gabhail ris a’ bheachd sin, agus dé cho fada ’s a tha beachd gach uile bhuidheann comasach a bhith, thaobh seo, air an réiteachadh.

An siathamh puic:
Thaobh an t-seachdamh cinn de’n ghnothach, thaobh airgid, maoin agus aitreabhan, agus mar sin air adhart, agus a’ cuimhneachadh air feumalachd Maoin Beathachaidh na h-Eaglais airson minis-


[TD 46]

treileachd Shoisgeulach a chumail suas, agus aobhar Chriosd air feadh Alba, gum bu chòir do’n Chomunn, ann am fìor dhìlseachd, an làn-dhearbh-bheachd a chur an céill nach fhaod na prionnsapalan sin a bhith air an atharrachadh, a’ cuimhneachadh an dlùth cheangal ri còraichean aimsireil na h-Eaglaise Saoire a réir Achd Dlighe na Togalach <eng>(Model Trust Deed),<gai> mar tha sin sgrìobhte ann an Achdan an Ard-Sheanaidh, ’sa bhliadhna 1851.

An seachdamh puinc:
Ann an tuilleadh rannsachaidh thaobh aonaidh nach còir do’n Chomunn àite air bith a thoirt do’n bheachd mar tha ann an cuid de àitean, gu faod nì air bith thaobh Teagasg, Smachd Eaglais no Riaghlaidh Eaglais a bhith air fhàgail mar cheist fhosgailte, oir cha tugadh sin a steach ach eas-còrdadh agus briseadh cridhe am measg bhuidhnean sam bith a dh’aonadh r’a chéile.’

Thig sinn a rithist gu bhith a’ gabhail beachd air na nithean a bha air chùl siud a bhith fa chomhair nan Cléirean, ach is fhiach dhuinn sgrùdadh mionaideach a dhèanamh air na freagairtean a chuir a’ Chléir air ais chum an Ard-Sheanaidh, gu bhith a’ cothromachadh nam beachdan a bha aca air seasamh na h-Eaglaise Saoire.

Cha robh móran de na ceistean a thàinig gu bhith aig fìor bhonn na cùise bliadhnachan an déidh siud nach robh na freagairtean ud a’ beantainn riu, agus cha robh móran de na nithean a bha iad aig an am ud ag iarraidh a bhith a’ gleidheadh nach robh air an leigeadh leis a’ ghaoith bliadhnachan an déidh sin.

Gun teagamh, b’e aon de na h-aobharan gu robh cuid de na ministeirean a bha anns a’ Chléir ’sa bhliadhna 1865 air Leódhas fhàgail fada roimh’n bhliadhna 1900, agus gu robh cuid de na bha anns a’ Chléir air aomadh chum bheachdan a bha eadar-dhealaichte ri beachdan na muinntir a chaidh air thoiseach orra.

Feumaidh sinn sin a chumail air chuimhne mun tuig sinn ceart ciod a b’aobhar do’n atharrachadh inntinn a thàinig air Cléir Leódhais anns an dà fhichead bliádhna an déidh na freagairtean cothromach ud a chur suas chum an Ard-Sheanaidh.


[TD 47]

10 A’ REITEACHADH NA SLIGHE

Gu bhith a’ tuigsinn ciamar thàinig am brath ud fa chomhair nan Cléirean feumaidh sinn sùil a thoirt an taobh a mach de chrìochan Leodhais.

Cha do sheas an t-eud spioradail a bha soilleir aig am an Dealachaidh cho fada ’s a shaoileadh neach. Faodaidh gun tàinig uaill a steach air sàil an t-soirbheachaidh aca, agus cha robh sin gu bhith gun a thoradh fhéin a ghiùlain.

Bha rithist teagasgan nan Teann-Bhreitheach <eng>(Higher Critics)<gai> a’ tighinn a nall as a’ Ghearmailt, agus dh’fhàs e fasanta a bhith a’ cunntadh mar àrd-fhoghlum a bhith a’ reubadh agus a’ stialladh na firinn. Thuilleadh air seo bha mì-shuaimhneas a’ tighinn a steach tre iarrtas a bhith ag aonadh cuid de na buidhnean a bhris bho chéile bliadhnachan roimh seo. Bha riaghladh nam Feartaiceachaidh anns an Eaglais Stéidhte ’na cheap-tuislidh dhaibh fhéin, agus do chàch, agus bu mhiann leo an riaghladh sin a cheannsachadh an tomhais air chor-eigin.

Bha an Eaglais Aonaichte Chléireach <eng>(United Presbyterian Church)<gai> agus an Eaglais Shaor ag iarraidh gu dlùthachadh r’a chéile, agus chum a bhith a’ réiteachadh na slighe bha cuid ullamh gu bhith a’ tilgeadh Leabhar Aidmheil a’ Chreidimh a thaobh, a bha aig an Eaglais Albannaich mar a creud bho chaidh a tharraing an àirde.

Chaidh Comunn Riaghlaidh a chur air chois a rannsaicheadh cumhachan aonaidh, agus a chomharraicheadh na cnapaibh-starraidh a dh’fhaodadh a bhith anns an rathad orra. Chunnaic cuid de na daoine seo—ann an Comunn Riaghlaidh na h-Eaglaise Saoire—gu robh fhathast iomadh puinc anns an robh an dà Eaglais fada bho chéile.

Bha an Eaglais Aonaichte Chléireach a’ leantainn prionnsapal nan Saorthoileach <eng>(Voluntaries),<gai> ach an Eaglais Shaor, air an làimh eile, a’ dlùth-leantainn ri prionnsapal an Stéidheachaidh, ged thàinig oirre buannachd aimsireil an Stéidheachaidh a leigeadh dhith. Bha prionnsapal an Stéidheachaidh a’ ciallachadh gu bheil an stàta cunntachail do Dhia, agus fo fhiachan cùisean na stàta a thoirt air adhart gu Soisgeulach chum math an t-sluaigh gu h-iomlan.

Bha daoine mar an t-Oll. Seumas Begg, Uilleam Nixon agus Seumas Gibson a’ faicinn nach gabhadh aonadh a bhith eadar an dà Eaglais gun a bhith a’ leigeadh as theagasgan a bhòidich iad a


[TD 48]

bhith a’ dìon agus a’ gleidheadh, ach bha cuid eile anns an Eaglais Shaoir a bha deònach gu leòr air seo a dhèanamh, rud sam bith a chur a mach, no rud sam bith a thoirt a steach, mar thogradh iad fhéin.

Thòisich mearachdan nan Teann-Bhreitheach a’ tighinn a steach, mion air mhion, gus an d’bhris an stoirm ann an Colaisde na h-Eaglaise Saoire Abaireadhain, leis an Oll. Uilleam MacDhonnchaidh Mac a’ Ghobhainn, a chaidh a bhacadh bho bhith teagasg, ach cha deachaidh a’ mhearachd aige a chur á bith. Bha feadhainn eile cuideachd ag èaladh air falbh bho theagasgan Leabhar Aidmheil a’ Chreidimh, a bhòidich iad a bhith a’ leantainn, agus a dh’aidich iad a bhith a’ creidsinn.

Ri linn an tadhail aig Moody agus Sankey do’n dùthaich mu 1873 agus 1874, dh’fhàs an sluagh èolach air dòighean Soisgeulachaidh Ameireagaidh. Bha laoidhean agus innealan-ciùil agus gach gnathas aoraidh a tharraingeadh an sluagh air an cleachdadh; ach bha gu lèor de na teagasgan air an robh cudthrom air a leigeadh roimh sin a nis air an dearmad gu mór.

Cha b’e eachdraidh ionmholta no suidheachadh ro spioradail, mar sin, a bha aig an Eaglais Shaoir ’sa cheathramh mu dheireadh de’n naothamh linn deug. Bha móran de fheallsanachd na h-Eòrpa air àite fhaighinn ’sna h-Oilthighean aice, agus an àite a bhith ag urramachadh na fìrinn, b’e reuson an duine an t-slat thomhais a réir an robh gach nì air a bhreithneachadh. Air a shon sin, na saoileamaid idir gur h-e daoine gun fhoghlum a bha a’ seasamh airson fìrinn an t-Soisgeil, agus a chuid a bha ’nan aghaidh a mhàin foghluimte. Bha foghlumaicheann foghainteach a’ seasamh air taobh na fìrinn, agus tha foghlum ionmholta ’na àite fhéin, ach cha bhi adhartas spioradail ach far a bheil gràs a’ riaghladh.

B’e sin an suidheachadh a dh’fhàg ceistean a thaobh aonaidh fa chomhair Chléirean na h-Eaglais, mar a chunnaic sinn, agus saòilidh sinn gu robh beachdan na Cléire an Leódhas cothromach agus Sgriobtuireil gu leòr anns na freagairtean a chuir iad suas, ged is iomadh uair a bha iad, agus na h-uile a bha dh’aon bheachd riu, air an càineadh mar dhaoine a bha aineolach agus gun eud thaobh na fìrinn.

Rinn am bàs tanachadh air a’ phrasgan a bha a’ seasamh airson teagasgan bunaiteach na h-Eaglaise Saoire, agus nuair chaidh ionnsaigh a thoirt a rithist air ullachadh gu aonadh ris an Eaglais Aonaichte Chléirich, bha móran air falbh de na curaidhean a bha treun anns a’ chath air taobh na fìrinn.

Anns a’ bhliadhna 1870 chuir an t-Ard-Sheanadh brath chum nan Cléirean ag iarraidh am beachd air na nithean a bha Comunn an Aonaidh air a chur fa chomhair an Ard-Sheanaidh.


[TD 49]

Bha 1871 ann mun deachaidh na ceistean sin a fhreagairt ann an Cléir Leódhais, agus is ann mar a leanas a bha an co-dhùnadh chum an tàinig iad. Ghluais Seòras L. Caimbeul “nach robh e follaiseach gu robh an uiread de chòrdadh, thaobh phrionnsapalan, eadar na h-eaglaisean ’s gum bu chòir dol air adhart le aonadh anns an dòigh anns an saoileadh neach a bha sanas an Ard-Sheanaidh ag iarraidh. Chaidh aontachadh leis a’ ghluasad seo.

Ghluais an sin Iain MacRath (MacRath Mór) nach robh a Chléir a’ lorg nì sam bith a chumadh air ais na h-Eaglaisean bho bhith ag aonadh, cho fada ’s a bha na cumhachan aonaidh air an gabhail a stigh, ach do bhrìgh na roinnean duilich a bha ’nam measg thaobh na cùise seo, nach robh e iomchuidh dol air adhart leis an aonadh air an robh iad a’ cuimseachadh. Chaidh aontachadh leis a’ ghluasad seo mar an ceudna.

Nuair ghabhadh cunntas na bha air gach taobh cha robh le MacRath Mór ach a mhàin Calum MacRisnidh a’ Chnuic, agus le Caimbeul an trìuir mhinisteirean eile a bha an làthair, agus an ceathrar eildeirean: Seòras Caimbeul, nan Loch, Iain Caimbeul, Uig, Dòmhnall MacMhaighstir, a’ Bhac, agus na h-eildeirean, Murchadh MacLeòid, nan Loch, Aonghas MacLeóid, a’ Bhac, Alasdair MacLeòid, a’ Chnuic, agus Iain Caimbeul, a’ Barabhas.

Bheir an suidheachadh sin a bha anns a’ Chléir mu 1870 agus 1871 ni-eigin de bheachd dhuinn mar bha cùisean air feadh na h-Eaglais, ach a mhàin nach robh a h-uile neach deònach dol an aghaidh an aonaidh ge b’e de na roinnean a bheireadh sin mun cuairt ann an Cléir, no ann an coimhthional, no eadhon ann an teaghlaichean. Bha na rothan air an cur air ghluasad le feadhainn a bha suidhichte air nach rachadh stad a chur orra.

Bha cuid eile, tha sinn a’ creidsinn, a bha a’ meas gur h-e math a thigeadh a mach as an t-slànachadh a bha iad an dùil a dhèanadh an t-Aonadh air na brisidhean a bha anns an Eaglais ann an Alba, ach b’iad sin a bha air am mealladh.

Am measg nan eildeirean air feadh Leódhais bha daoine a bha fallain ’sa chreidimh, mar chì sinn anns an leabhran Làithean Ceisde an Leódhas, a chaidh a sgriobhadh mu’n bhliadhna 1881 le maighstir sgoile a bha ann an Dail bho Dheas, an Nis. Gidheadh bha cuid dhiubh gun fhoghlum, agus mar sin gun eòlas mionaideach air na ceistean a bha aig freumh nan gluasad a bha air feadh na h-Eaglais an Alba.


[TD 50]

11 AN SUIDHEACHADH ANNS A’ CHLEIR

Anns na bliadhnachan anns an robh mì-shuaimhneas an aonaidh air feadh an àite bha na caochlaidhean àbhaisteach a’ dol air adhart anns a’ Chléir, mar dh’fheumas a bhith a’ tachairt co-dhiù.

Dh’fhàg Mgr. Dòmhnall Moireach coimhthional a’ Chnuic aig fìor thoiseach na bliadhna, 1867, agus mar sin chaill iad aon a ghabh cuibhreann mhór de uallach na h-obrach anns a’ Chléir bho’n latha a thàinig e gu Leódhas. Bha e ’na sgrìobhaiche aig a’ Chléir agus bha e air leth eudmhor thaobh chùisean an fhoghluim anns an Eilean. Is ann gu coimhthional an Tairbeirt, ann an Cléir Bhaile Dhubhthaich a chaidh e. Shaoithrich e an sin airson fichead bliadhna, gus an d’leig e dheth an t-uallach an 1886, agus chaochail e mu thrì bliadhna deug an déidh sin.

Bha coimhthional a’ Chnuic bàn mu thrì bliadhna an déidh do Mhgr. Moireach fhàgail. Aig a’ cheud choinneimh coimhthionail bha naoi duine deug de’n luchd-aidich ag iarraidh Mgr. Calum MacRisnidh, ministeir Shrathaidh, a thaghadh, ach bha naoi eile de’n luchd-aidich ag iarraidh ministeirean eile a chluinntinn. Thainig riochdairean bho’n dà bhuidheann chum na Cléire, agus bha an t-eas-cordadh cho mór ’s gun d’dhiùlt a Chléir gairm ullachadh gus am faigheadh iad cùisean ni-eigin réidh anns a’ choimhthional.

Goirid an déidh sin choinnich a’ Chléir a rithist ann an coimhthional a’ Chnuic, agus aig a’ choinneimh sin chaidh ainm MhicRisnidh a thogail a rithist, agus mar an ceudna ainm Alasdair MhicColla, a bha aig an am an coimhthional Dhiùrinis, ’san Eilean Sgitheanach. Bha ochd thar fhichead de’n luchd-comanaich le MacRisnidh, agus tri duine deug dhiubh le MacColla, agus dhiùlt am buidheann beag air chor sam bith a bhith aon-sgeulach anns a’ chùis.

Dhiult a Chléir a’ ghairm a dhaingneachadh, agus mhol iad do’n choimhthional oidhirp a dheanamh air sìth a thoirt mun cuairt le neach-eigin eile a thaghadh a bhitheadh air a roghnachadh le gach taobh. Dh’iarr am buidheann mór anns a’ choimhthional tuilleadh uìne gu bhith a’ beachdachadh air a’ chomhairle a thug a’ Chléir dhaibh, agus fhuair iad sin.

Rinneadh cùisean na bu doirbhe do Sheisean a’ Chnuic le Dòmhnall MacLeòid, am fear-teagaisg anns an sgoil, a sgrìobh litir anns a’ phàipeir-naidheachd <eng>Northern Ensign,<gai> a cur nithean a leth


[TD 51]

’na Cléire nach robh fìor, ach a bha a’ togail mì-chliù air a’ Chléir. Dhiùlt e a chionta aideachadh, aon chuid do’n t-Seisean no do’n Chléir, agus rinn an litir call nach bu bheag do Aobhar Chriosd anns an sgire.

Roimh dheireadh na bliadhna thàinig a rithist muinntir a’ Chnuic chum na Cléire. A’ mhuinntir a bha a’ roghnachadh MhicRisnidh ag innse nach robh iad ullamh gu ùmhlachadh do’n Chléir, agus an roghainn aca fhéin a leigeadh as, agus ag iarraidh beachd a’ choimhthionail a dhearbhadh le gairm a dhèanamh suas gu MacRisnidh, agus lorg fhaighinn ann an sgrìobhadh air dé an àireamh a bha leis.

Bha an taobh eile deònach umhlachadh do’n Chléir nam bitheadh ainm MhicRisnidh air fhàgail a mach agus roghainn ùr air a dhèanamh. Cha ghéilleadh taobh seach taobh, agus rùnaich a’ Chléir coinneachadh anns a’ Chnoc, chum gum bitheadh inntinn an t-sluaigh air a dèanamh soilleir le bhith a deanamh suas gairme chum ministeir a roghnaicheadh iad. An aghaidh an rùin sin chaidh gluasad gun togadh a’ Chléir a’ chùis chum Seanadh Ghlinn Eilge, ach chaidh an gluasad sin a thilgeadh a mach.

Air an latha shuidhichte chaidh a rithist ainm MhicRisnidh a ghluasad, agus aontachadh leis; ach chaidh ainm MhicColla a thogail mar an ceudna. Bha naoi thar fhichead de’n luchd-aidich, agus dlùth air ceithir cheud de’n luchd-leanmhainn le MacRisnidh; agus trì duine deug de’n luchd-aidich agus dlùth air dà cheud de’n luchd-leanmhainn le MacColla. Bha còrr air trì cheud de’n luchd-leanmhainn nach d’rinn roghainn de fhear seach fear. Dhiùlt a’ Chléir a’ ghairm a dhaingneachadh, agus an aghaidh sin rùnaich Alasdair MacLeoid, eildeir, a bhith a’ togail na cùise gu Seanadh Ghlinn Eilge. Faodar a bhith cinnteach gu robh an eas-aonachd agus am mì-rian anns an sgire a’ dèanamh call do’n aobhar air feadh an eilein air fad.

Nuair choinnich a’ Chleir an ath am, bha trì duine fichead de bhuill a’ choimihthionail agus seachd ceud agus dà fhichead ’s a h-ochd de’n luchd-leanmhainn ag iarraidh MhicRisnidh, agus ceithir deug de na buill agus dà cheud agus dà fhichead ’s a dhà de’n luchd-leanmhainn ag iarraidh fear Mgr. Drummond, nach robh fhathast air a shuidheachadh ann an coimhthional. Cha tigeadh am buidheann beag fhathast as am beachd, agus ann an solus an duilgheadais dhiùlt a’ Chléir tighinn gu co-dhùnadh gus an coinnicheadh iad ann am mìos na Màirt. Nuair choinnich iad chaidh a’ chùis a chur leis a’ Chléir fa chomhair Seanaidh Ghlinn Eilge, maille ri tagar bho’n da bhuidheann anns a’ choimhthional.


[TD 52]

Mhol an Seanadh oidhirpean na Cléire, agus thug iad breith, ag àithne do’n Chléir dol air adhart le gairm gu Mgr. MacRisnidh, a bha a’ mhór-chuid ’sa choimhthional cho iarrtach air fhaighinn mar mhinisteir.

Nuair chaidh iad air adhart, mar dh’àithn an Seanadh, ’san t-Samhradh, 1869, chuir trì fichead ’s ceithir deug de’n luchd-aidich an ainm ris a’ ghairm, agus ochd ceud agus trì fichead de’n luchd-leanmhainn. Chuir Iain MacAoidh, Deacon, an aghaidh na gairme, airson nan aobharan a leanas: Nach bitheadh e oideachail do’n choimhthional e tighinn ann chionn an àireamh mhóir a tha ’na aghaidh; agus a rithist, gu robh Mgr. MacRisnidh ro aosda airson ceartas a thoirt do choimhthional cho mór ri coimhthional a’ Chnuic. Lean seachd duine deug de na buill agus dà cheud de’n luchd-leanmhuinn Iain MacAoidh ’san eas-aonta seo, ach dhaingnich a’ Chléir a’ ghairm, agus nuair a dhùin e stigh rithe shuidhich iad a phòsadh ris a’ choimhthional air a’ chóigeamh latha deug de’n Lùnasdal.

Cha robh an trioblaid aca seachad le sin. Cha robh an àireamh iomchuidh de’n Chléir an lathair. B’e Mgr. Iain Caimbeul agus Mgr. Domhnall MacMhaighstir na bha ann, agus gun eildeir Cléire idir, ach chaidh iad air adhart leis an t-seirbheis. B’fheudar dhaibh an déidh sin cead an t-Seanaidh fhaighinn airson pòsadh MhicRisnidh a mheas laghail agus mar an ceudna òrdugh an t-Seanaidh gus a’ Chléir a chruinneachadh chionn mar bha cùisean. Tha e ’na cheist carson nach d’choinnich buill na Cléire gu léir. Bha air aithris an déidh sin gu robh aon dhiubh tinn, bha fear eile air a bhacadh le drochaid air an rathad a bhith air tuiteam le tuil, agus bha an comanachadh gu bhith aig aon eile air an t-seachdainn sin. Co-dhiù, ghabh an Seanadh na nithean sin mar aobhar dligheach gu leòr agus dhaingnich iad na bha air a dhèanamh.

An déidh do Mhgr. Pàdraig MacIlleathain bàsachadh, ’sa bhliadhna 1868, thug coimhthional Steòrnabhaigh barrachd air aon oidhirp air ministeir a thoirt do’n bhaile, ach uair an déidh uair fhuair iad briseadh-dùil. Anns a’ bhliadhna 1872 chuir iad gairm gu Mgr. Seumas Greenfield, a bha air a bhith a’ saoithreachadh ann an Canada, ach a bha nis ann an Cléir Ghlascho a’ saoithreachadh mar bha feum air.

Chaidh a shuidheachadh an coimhthional Steòrnabhaigh air an t-seachdamh latha deug de’n Ghiblin, 1872, agus shaoithrich e an sin airson dà bhliadhn’ thar fhichead, nuair a leig e dheth uallach a choimhthionail. Chaochail e cóig bliadhna an deidh sin aig aois thrì fichead bliadhna ’s a h-ochd.

Leig Iain MacRath dheth uallach Charlobhaigh, air do’n Ard Sheanadh, air iarrtas na Cléire, beagan cuideachaidh a ghealltainn da, a dhèanadh còmhnadh leis ’na aois, oir bha a shlàinte air


[TD 53]

briseadh. Goirid an déidh dha fàgail chuir muinntir Charlobhaigh gairm gu Ruairidh Ros, mac do Choinneach Ros a bha ’na cheisteir iomadh bliadhna an Sgire nan Loch agus an Càrlobhagh. Bha e aig an am ’na mhinisteir ann an coimhthional Uibhist agus Bharraidh.

Ghabh e ris a’ chuireadh a fhuair e o’n sgìre ’san d’rugadh e, agus chaidh a shuidheachadh ann an Càrlobhagh ’sa bhliadhna 1875. Cha robh a chuairt ann an Càrlobhagh fada, oir mun robh ach beagan is sia mìosan air dol seachad d’fhàs e tinn, agus chaochail e. Bha e mu aois dhà fhichead bliadhna agus aon nuair a bhàsaich e.

Bha iarrtais air tighinn bho Steòrnabhagh a’ nochdadh gu robh cuid dhiubh a’ meas gum bu chòir coimhthional Beurla a bhith air a shuidheachadh anns a’ bhaile, oir bha móran de luchd Beurla anns an àite, gu sònraichte aig am an iasgaich, nuair bhitheadh uiread de choigrich ann. Chuir còrr air dà cheud duine an ainm ris a’ ghuidhe sin, agus thainig riochdairean uatha agus muinntir eile bho Sheisean a’ choimhthionail Ghàidhlig a thagradh chùisean air gach taobh.

Thug a’ Chléir breith fadheòidh gum bitheadh coimhthional Beurla air a shuidheachadh, agus an aghaidh na breithe sin thog Mgr. Greenfield gearain, agus dh’innis e gu robh e a’ toirt na cùise chum an t-Seanaidh, a bha gu coinneachadh am Port-Rìgh. Chaidh Dòmhnall MacRath, Iain Caimbeul agus Domhnall MacMhaighstir a shonrachadh airson taobh na Cléire a dhìon aig an t-Seanadh.

Nuair choinnich an Seanadh thilg iad a thaobh binn na Cléire, sheas iad taobh Mhgr. Greenfield agus an t-Seisein, agus dh’àithn iad do’n Chléir toiseachadh a rithist aig toiseach na cùise.

Chuir riochdairean na Cléire an céill nach gabhadh iad ri binn an t-Seanaidh, ach gun tugadh iad a’ chùis fa chomhair an Ard Sheanaidh an Dun Eideann, agus chaidh Dòmhnall MacRath, Nis, a shonrachadh airson a’ Chléir a dhìon aig cùirt an Ard-Sheanaidh.

Chuir an t-Ard-Sheanadh a thaobh binn Seanadh Ghlinn Eilge, sheas iad a’ Chléir, agus mheas iad iomchuidh gum bitheadh coimhthional Beurla air a shuidheachadh an Steòrnabhagh.Thachair sin le ùghdarras an Ard-Sheanaidh ’sa bhliadhna 1876, agus cha robh iad fada an déidh sin gus an robh eaglais air a togail airson feum a’ choimhthionail Bheurla.

Mar dh’ainmich sinn, chaidh Carlobhagh fhàgail bàn le bàs Mhgr. Ruairidh Ros, agus aig an am sin chaidh coimhthional nan Loch fhàgail bàn mar thoradh air Seoras Liuthais Caimbeul a bhith air gairm a ghabhail gu Eaglais Earra-Ghaidheal, an Glascho, an déidh a bhith deich bliadhna ann an Leódhas. Mar sin bha Carlobhagh agus na Lochan le chéile gun mhinisteir, agus an dà choimhthional farsaing agus an obair trom.


[TD 54]

Aig a’ Chléir air a’ cheathramh latha fichead de mhìos na Samhna, 1875, bha na coimhthionalan le chéile fa chomhair na Cléire, ag iarraidh na slighe ullachadh gu gairm a chur gu teachdairean. Bha na Lochan air a dhèanamh aithnichte gu robh iad air roghainn a dhèanamh de Eachainn Camshron, agus Càrlobhagh de Ruairidh MacRath.

Choinnich a’ Chléir an coimhthional nan Loch air an naothamh latha de’n Dùbhlachd, 1875, agus ann an coimhthional Chàrlobhaigh air an deicheamh latha de’n mhios, agus chaidh gairm a chur chum an dá mhinisteir a dh’ainmich sinn.

Chaidh Mgr. MacRath a phòsadh ri Càrlobhagh air an treas latha fichead de’n Ghearran, 1876. Bha an t-Urr. Alasdair MacCoinnich, Eaglais an Tolbooth, Dun Eideann, agus an t-Oll. Gustavus Aird, Sgìre Chraoich, an làthair, agus cha b’e mhàin gu robh iad air an cunntadh an co-chomunn ris a’ Chléir an latha ud, ach b’e Mgr. MacCoinnich a thug an earail do Mhgr. MacRath, agus b’e an t-Oll. Aird a labhair ris a’ choimhthional, nì a shaoileadh neach glé neónach nan tachradh e ann an aon d’ar coimhthionalan an diugh.

Dà mhìos an déidh sin chaidh Mgr. Eachainn Camshron a shuidheachadh ann an coimhthional nan Loch. Bhuineadh Mgr. Camshron do Ard Ghabhar, an Earra-Ghaidheal, agus chaidh a bhaisteadh anns an Eaglais Phàpanaich. Nuair chaidh a chur air leth chum na ministreileachd chaidh a shuidheachadh ann an Cill Fhinnein, an Earra-Ghaidheal, agus bha e an sin cóig bliadhna mun tàinig e gu Leódhas. Bithidh an t-ainm aige air chuimhne ann an eachdraidh na h-Eaglaise Saoire an Leódhas airson aobhair a chì sinn mun tig sinn gu deireadh ar seanchais.

Is ann an Sgire Loch Carrain a rugadh Ruairidh MacRath, a chaidh a shuidheachadh ann an Càrlobhagh, agus b’e sin a cheud choimhthional aige.

Bha e mar sin ann an coimhthional Chàrlobhaigh mu shia bliadhna deug nuair thàinig an Achd Mhìnich a mach, agus chì sinn gu b’e aon de’n fheadhainn a chuir an ainm ris an diultadh a rinn a’ Chléir atharrachadh sam bith a dhèanamh air na ceistean suidheachaidh anns an Eaglais. Chuir e mar an ceudna ainm ri gearain na Cléire nach robh e dligheach no laghail na ceistean atharrachadh idir. Tha sinn a’ togail sin gu bhith a’ nochdadh cho ioghantach ’s a bha e gur h-e aon de’n mhuinntir a chaidh leis an Aonadh seachd bliadhna an déidh sin.


[TD 55]

12 COIMHTHIONALAN URA AIR AN IARRAIDH

Is ann aig deireadh na bliadhna 1875 a ghearain Mgr. Caimbeul, Uìg, gu robh oidhirp air a dèanamh leis an Eaglais Stéidhte gu muinntir Uig a thoirt air ais a mach as an Eaglais Shaoir. Bha an sgeul a dol mun cuairt gu robh aon de mhinisteirean na h-Eaglaise Saoire an Glascho air an Eaglais fhàgail le rùn dol do’n Eaglais Stéidhte ann an Sgìre Uig, agus de thriùir eildeirean gu robh aon air ceann a’ bhrisidh a bha ’n seo, agus aon eile a’ diùltadh tighinn gu coinneamhan an t-seisein. Dh’iarr Mgr.Caimbeul luchd-cuidich chum obair an t-seisein aige a thoirt air adhart, agus shònraich a’ Chléir ceithir eildeirean gu a chuideachadh.

Aig fìor thoiseach na h-ath bhliadhna dh’iarr araon Mgr. Dòmhnall MacRath, Nis, agus Mgr. Caimbeul, Uig, cead na Cléire gu fear-cuidich fhaighinn, chum gu leigeadh iad dhiubh cudthrom uallaich nan coimhthionalan aca. Ghuidh a’ Chléir air an Ard-Sheanadh an cead seo a dheònachadh agus mar an ceudna an cuideachadh aimsireil a bhitheadh an leithid a’ faighinn o’n mhaoin a bha air a chur air leth airson ’nan Aosda agus nan Anfhann am measg nam ministeirean. Cheadaich an t-Ard-Sheanadh na dh’iarr iad, agus bha iad le chéile airidh air sin, oir thug iad seirbheis fhada agus dhìleas do’n Eaglais Shaoir.

Bha coimhthional Beurla Steòrnabhaigh air cead fhaighinn ministeir a ghairm, agus rinn iad roghainnn de Dhòmhnall Iain Màrtainn, a bha air a phòsadh ris a’ choimhthional air an aonamh latha deug de’n Lùnasdal, 1876.

Rugadh Mgr. Màrtainn ann am Mùideart, ’sa bhliadhna 1847, agus b’e Steòrnabhagh a’ cheud choimhthional aige, agus shaothraich e ann airson bliadhna thar fhichead. Anns an uine sin bha e air leth dìcheallach ann a bhith a’ cur air adhart Comuinn Stuamachd anns a’ bhaile, agus nithean eile a bha e meas a bha airson leas na h-òigridh anns a bhaile.

Cha robh Mgr. Màrtainn ach air aìte a ghabhail anns a’ Chléir nuair thainig gairm gu Mgr. MacMhaighstir, ministeir a’ Bhac. Bha a’ ghairm sin bho choimhthional Chille Daltain, ann an Cléir Ile,agus cha b’fhada gus an robh e air a shuidheachadh an sin.

Mu’n dearbh am aig an d’fhalbh e chaochail MacRath Mór, athair-ceile MhicMhaighstir, agus bha bròn nach bu bheag am measg sluagh Leódhas gu robh saighdeir cho treun air a ghairm air falbh as am measg.


[TD 56]

Mu chóig seachdainean an déidh bàs Iain MhicRath chaochail Dòmhnall MacRath ann an Nis, air a’ chóigeamh latha deug de mhìos na Samhna. Bha e trì fichead bliadhna agus ceithir deug, agus ma bha daoine ann do’n robh muinntir Leódhais fo fhiachan do’n Tighearn, b’e Dòmhnall MacRath aon dhiubh. Am measg nan Niseach bha e air ainmeachadh mar MhacRath Beag, do bhrìgh gu robh Iain MacRath ’san Sgìre roimhe, ach bha meas anabarrach air mar shearmonaiche a bha a shaothair gu mór air a beannachadh leis an Tighearn, bho thòisich e a’ teagaisg sgoile air a’ Chnoc agus ’na mhinisteir ann an Nis ’sa bhliadhna 1844. Bha e ann dà bhliadhna dheug thar fhichead.

Rinn a’ Chléir oidhirp air fear-cuidich fhaighinn do Mhgr. Caimbeul, Uig, a réir cead an Ard-Sheanaidh. Chuir iad gairm gu Mgr. Dòmhnall MacDhòmhnaill, ach dhiùlt e a’ ghairm sin. Aig an aon am chuir coimhthional a’ Bhac gairm gu Mgr. Iain MacIlleathain, a bha air a bhith an Càrlobhagh cóig bliadhna roimh sin, agus a bha nis an coimhthional Srath Fheargaig, an Cléir Inbhir Nis. Thàinig e air ais do Leódhas mar sin ’sa bhliadhna 1877, ach cha d’fhan e ach trì bliadhna nuair ghabh e gairm eile gu coimhthional Shisgein, ann an Eilean Arainn, agus am beagan ùine an déidh sin, 1885, bha e air ais anns Na Hearadh.

Bha sgìre Nis fhathast bàn, agus b’e a’ cheud roghainn aca Seòras L. Caimbeul, a bha roimhe ’sna Lochan, agus a bha nis ann an Glascho. Chuir triùir eildeirean, cóignear dheaconan agus trì fichead is seachd deug de’n luchd-aidich an ainm ris a’ ghairm, ach bha a’ chuibhreann seo cho beag an coimeas ri àireamh a’ choimhthional ’s nach daingnicheadh a’ Chléir a’ ghairm.

Tha e soilleir gu robh roinnean agus troimhe-chéile ann an Nis toiseach na bliadhna mu dheireadh a bha Dòmhnall MacRath beo, oir chuir e dh’ionnsaigh na Cléire a dh’iarraidh cuideachaidh do bhrìgh na trioblaid a bha aige anns a’ choimhthional. Chan eil a’ Chléir a’ dèanamh soilleir dé ghnè thrioblaid a bha ann, ach feumaidh gu robh cùisean duilich an réiteach nuair thàinig air cuideachadh na Cléire iarraidh. Thug a’ Chléir breith gum bitheadh Ailean MacArtair, Calum MacRisnidh agus Dòmhnall MacMhaighstir air an suidheachadh mar bhuill de Sheisean Nis airson cùisean a chur air dòigh. Bhitheadh e furasd a thuigsinn nach cuidicheadh sin le taghadh ministeir do’n choimhthional beagan is bliadhna an déidh sin.

Glé ghoirid an déidh sin chuir a’ Chléir tagar chum a’ Chomuinn a bha a’ coimhead thairis air cuisean na h-Eaglais anns a’ Ghaidhealtachd, a’ guidhe orra soisgeulaiche a chur gu coimhthional Nis gun dàil sam bith.

Anns a’ bhliadhna 1877 chuir Seisean nan Loch iarrtas chum na Cléire ullachadh a dhèanamh chum a bhith a’ roinn na sgìre ’na dà


[TD 57]

choimhthional. Bha an sluagh a’ fàs lìonmhor, an sgìre farsaing agus duilich ionnas gu robh e eucomasach do aon mhinisteir ceartas a thoirt do’n sgìre gu léir. Bha Mgr. Eachainn Camshron an làthair maille ri ceithir eildeirean deug agus ceithir deaconan. Bha iad aontachail gu robh feum air dà choimhthional, agus thug a’ Chléir breith gu feumte lorg fhaighinn bho Chomunn Leudachaidh na h-Eaglais, agus bho Chomunn Chùisean na Gaidhealtachd ciod an cuideachadh ris am faodadh sùil a bhith aca nan tigeadh an roinn seo gu buil.

Gu tighinn air ais a rithist gu coimhthional Nis: roimh dheireadh na bliadhna (1877) ghabh a’ Chléir beachd air suidheachadh “feumach agus cunnartach” a’ choimhthionail, agus rùnaich iad gu feumadh gach aon mhinisteir ’sa Chleir Sàbaid a thoirt daibh ann an Nis.

Air an ath bhliadhna chaidh Comunn Gleidheadh na Sàbaid, Comunn Stuamachd agus Comunn Diadhachd agus Mhodhannan a chur air chois. Nuair chaidh leabhraichean nan coimhthionalan a thoirt a steach air a’ bhliadhna sin tha e sgrìobhte nach robh leabhraichean a’ Chnuic air an cumail anns na seachd bliadhna roimh sin, agus fhuair iad cronachadh garg o’n Chléir nach fhaodadh a’ chùis a bhith mar sin tuilleadh.

Cha bu luaithe a thòisich Bail’ Ailein, Lacasaidh agus Ceòs ag iarraidh a bhith air an suidheachadh ’nan coimhthional na thoisich bailtean na Pàirce—Leumrabhagh, Marabhaig, Calbost agus Cromór—a’ dèanamh aithnichte gum bu mhath leo-san cuideachd inbhe coimhthionail fhaighinn, agus iad a’ tairgse coinneachadh ri gach uallach thaobh airgid a bhitheadh air a leagadh orra airson coimhthionail a chumail suas. Bha àireamh an t-sluaigh anns na bailtean sin air an dèanamh suas, agus bha sia ceud agus leth-cheud duine ann os cionn aois cheithir bliadhna deug.

B’ann ’san Earrach, 1878, a dh’iarr Mgr. MacRath, Chàrlobhaigh, air a’ Chléir a thoirt mu’n airidh Ceisteir a shuidheachadh ann an Siabost a fhritheileadh do Shiabost agus do Bhragair. B’e Siabost ceàrnaidh de choimhthional MhicRath fhéin, ach bha an sgìre ro fharsaing gu fìor cheartas a thoirt dith.

Air a’ bhliadhna sin, mu mheadhon an t-Samhraidh, chuir muinntir Nis gairm gu Mgr. Gilleasbaig Peutan, a bha ’na mhinisteir anns a’ Chóigich, an Cléir Loch Carrainn. Chuir ceithir fichead agus naoi deug de’n luchd comanaich agus corr air seachd ceud de’n luchd-leanmhainn, an ainm ris a’ ghairm, agus le sin bha tomhas mhór de aonachd ’san sgìre thaobh Mhgr. Peutain.

Nuair thainig Cléir Loch Carrainn gu bhith a’ beachdachadh air a’ ghairm bho choimhthional Nis, rinn Mgr. Peutan aithnichte nach robh e airson a’ Chóigeach fhàgail, agus dhiùlt Cléir Loch Carrainn a’ ghairm a chuir ’na làmhan. Thuirt na riochdairean bho


[TD 58]

Leódhas, Mgr. Greenfield, Steòrnabhaigh, Mgr. MacRath, Chàrlobhaigh, agus Mgr. Dòmhnall Moireasdan, eildeir á Nis, gun tagradh iad a’ chùis fa chomhair an t-Seanaidh, ach thuit iad air falbh bho’n tagradh gun a chur air aghaidh.

Faodaidh gu faic sinne an diugh neònach cho tric ’s a bhitheadh ministeirean air an tagradh fa chomhair nan Cléirean aca a thaobh gairme, agus na ministeirean a’ diùltadh, no a Chléir a’ diùltadh an leigeadh as. An diugh, ma leigeas ministeir gairm air adhart mar seo cho fada ri bhith air a thagradh aig a’ Chléir, bithidh làn-dùil gun gabh e ris a’ ghairm, agus is tearc a chuireas a Chléir bacadh ma bhios am ministeir fhéin toileach air falbh.

Tha sinn de’n bheachd gum b’e aon de na h-aobharan airson seo na coimhthionalan a bhith a’ fàs lìonmhor agus na ministeirean a bhith fhathast tearc. A rithist, bha dlùth-cheangal eadar cuid de’n t-sluagh agus na ministeirean a bha ’gam beathachadh ionnas nach robh iad ullamh gu dealachadh riu gun dìcheall a dhèanamh gu an cumail.

Bha seo air fhaicinn gu soilleir nuair thàinig a’ ghairm gu Mgr. Fionnlasdan bho choimhthional Bhun-illidh, ’sa bhliadhna 1856. Chuir mìle, ochd ceud agus ochd deug thar fhichead, eadar luchd-comanaich agus luchd-leanmhainn, an ainm ri gearain chum na Cléire, ag iarraidh gun leigeadh leis na Lochan fhàgail. Dh’aindeoin gach dìchill thug Cléir Dhornoich agus coimhthional Bhun-illidh an cùis fhéin gu buil.


[TD 59]

13 COIMHTHIONALAN AIR AN SUIDHEACHADH

Chunnaic sinn mar bha ceàrnaidhean de choimhthional nan Loch ag iarraidh an sgìre a bhriseadh suas agus tuilleadh ’s aon choimhthional a bhith ann, agus an lorg sin, dh’fhaodadh a’ cheist a bhith ag éirigh, carson a bha daoine cho iarrtach a nis air tuilleadh choimhthionalan a bhith ann, agus tuilleadh mhinisteirean?

Bha uair nach robh ach na ceithir sgìrean an Leódhas air fad—Uig, na Lochan, Barabhas agus Steòrnabhagh; agus b’ann ùine ghoirid roimh’n Dealachadh a chaidh coimhthional Nis a ghearradh a mach á Barabhas, agus an Cnoc a mach a sgìre Steòrnabhaigh. Faodaidh gum bi sinn a’ smaoineachadh gur h-ann leisg a dh’fhàs daoine ionnas nach bu deòin leo dol fada a dh’éisdeachd an t-Soisgeil. Ach nuair theid sinn air ais air an eachdraidh chì sinn nach b’e sin a bh’ann idir.

Ann an làithean Iain MhicRath, air na Lochan, is e cuid de’n ghearain a bha aige nach robh sluagh taobh deas Loch Eireasort (sgìre na Pàirce, an diugh) a’ tighinn do’n eaglais ach glé thearc, agus móran nach robh a’ tighinn idir; agus nach cluinnte mar sin an Soisgeul ach nuair a b’urrainn do’n mhinisteir dhol a null do na bailtean sin.

A rithist, tha sinn a’ creidsinn gur h-e seo an t-aobhar gum bitheadh air aithris gu tric gum bitheadh mìltean de dhaoine a’ cruinneachadh anns na coimhthionalan air Sàbaid comanachaidh. Bhitheadh an àireamh a’ coimhead fada na bu lìonmhoire chionn nach robh iad a’ faicinn uiread cruinn ach a mhàin aig comanachadh fhéin.

Tha sinn a’ creidsinn gum b’e aobhar a bhith ag iarraidh tuilleadh choimhthionalan gu robh barrachd de dhaoine ag iarraidh an t-Soisgeil, agus mar sin bha iad ag iarraidh mhinisteirean agus thighean-aoraidh.

Mar sin, chaidh, ’sa bhliadhna 1878, bailtean taobh deas Loch Eireasort a dhaingneachadh mar ionad searmonachaidh, agus air an ath bhliadhna chaidh an suidheachadh mar choimhthional a dh’fhaodadh ministeir a ghairm. Chaidh eaglais a chur suas agus dicheall a dheanamh gu coinneachadh ris gach uallach fo’n deachaidh iad a steach nuair fhuair iad cead a bhith ’nan coimhthional leo fhéin.

Is ann mu dhà bhliadhna an déidh sin, 1881, a chaidh Ceann a’ Loch a thogail gu ìre ionad searmonachaidh. Mar chunnaic sin,


[TD 60]

rinn sluagh Bhail’ Ailein, Lacasaidh agus Cheòis aithnichte gum bu mhath leo a bhith air leth, agus chaidh bailtean Cheirseadair agus Thàboist a steach fo’n uallach maille riu, agus a rithist Airidhbhruaich, ged nach d’rinn muinntir Airidh-bhruaich an inntinn soilleir aig na ceud choinneamhan.

Mu bhliadhna an déidh do Cheann a’ Loch a bhith air a thogail gu ionad searmonachaidh, fhuair iad inbhe coimhthionail. Bha an t-iarrtas aca air a bhith fa chomhair na Cléire aig deireadh na bliadhna 1879, le ainm còrr air sia ceud duine bho na bailtean a dh’ainmich sinn; agus bha am ministeir, Mgr. Camshron, làn-aontachail leis a’ ghluasad seo, ach bha esan ag iarraidh na h-eaglais, nuair rachadh a togail, ann am Bail’ Ailein, agus an sluagh ’ga h-iarraidh aig Drochaid Lacasaidh.

Shuidhich an sluagh gu h-aon-sgeulach air an làrach ann an Lacasaidh, agus sin far an deachaidh an eaglais a thogail fadheòidh. Bha aig an am àireamh mhór de’n luchd-comanaich ann an coimhthional nan Loch anns a’ chearnaidh seo de’n sgire, agus tha sinn a’ creidsinn gur h-e sin a b’aobhar gu robh iad cho eudmhor gu coimhthional fhaighinn dhaibh fhéin.

B‘e an t-suim airgid a gheall iad a thogail mum faodadh iad ministeir a ghairm ceithir fichead nota agus ceithir deug, agus le seo bha araon a’Chléir, agus Comunn a’ Mhaoin Beathachaidh ann an Dun Eideann, riaraichte. B’e ceithir fichead nota agus ochd a gheall coimhthional na Pàirce a thogail.

Bha coimhthional Nis, no Chrois, bàn bho chaochail Dòmhnall MacRath ’sa bhliadhna 1876, agus ged rinn iad barrachd air aon oidhirp airson ministeir fhaighinn, cha robh cùisean a’ dol leo. Agus tha e soilleir gu robh tomhas de mhì-rian agus de eas-aonachd anns an sgìre eadhon roimh bhàs Mhgr. MhicRath, oir, mar chunnaic sinn, dh’iarr e mun d’chaochail e an Seisean a neartachadh le cuideachadh bho’n Chléir. Thuilleadh air seo, tha aire na Cléire air a tarraing, uair agus uair, gu “suidheachadh cunnartach” a’ choimhthional.

Chan eil e air a dhèanamh glé shoilleir leis a’ Chléir dé an troimhe-chéile a bha ann, ach tha mì-rian a’ tighinn am fradharc air a shon sin, ann an gnìomhachadh an t-seisein.

Mu’n bhliadhna 1853 chaidh Mgr. Coinneach Mac-a-Phearsoin, a bhuineadh do Steòrnabhagh, atharrachadh bho Ghabhsunn gu Lional, mar mhaighstir-sgoile, agus ri ùine bha e ’na cheisteir, agus bho chaochail Mgr. MacRath is ann air ann an tomhas mhóir a bha uallach nan seirbheisean anns a’ choimhthional.

Tha e glé shoilleir gu robh Mgr. Mac-a-Phearsoin a’ gabhail riaghladh a’ choimhthionail ’na làmhan fhéin, agus gur h-e na daoine a bha air àireamh a’ bhuidhinn aige-san a bha a’ cunntadh


[TD 61]

anns a’ choimhthional, agus is ann as na roinnean sin a dh’éirich, bliadhnachan an déidh sin, na brisidhean a thàinig anns an sgìre. Faodaidh sinn nì no dhà a thogail a sheallas gu soilleir mar bha Mac-a-Phearsoin agus a’ chuideachd aige a’ gabhail uachdranachd thairis air a’ choimhthional ann an doigh nach robh ag oibreachadh chum aonachd.

An toiseach, chithear fhathast bho mhionaidean an t-seisein ’sa choimhthional sin mar bhitheadh e air ainmeachadh, cha b’e idir gum bitheadh an seisean a’ coinneachadh gu bhith a’ suidheachadh eildeir Cléire, ach gum bitheadh an seisean a’ coinneachadh chum a bhith a’ suidheachadh Choinnich Mhic-a-Phearsoin ’na eildeir Cléire. Mar sin, bha an rud air a shuidheachadh mun coinnicheadh an seisean idir, agus bu doirbh a bhitheadh cùisean do’n neach a bhitheadh an aghaidh nan nithean a rùnaicheadh Mac-a-Phearsoin agus na companaich aige.

Bha rithist rud eile àbhaisteach gu lèor ann an seisean Nis, is e sin gum bitheadh an seisean a’ coinneachadh mar bu trice an Lional, agus dithis no triùir de na deaconan a’ suidhe anns an t-seisean, gu sònraichte Seumas Fionnlasdan agus Calum Dòmhnallach, ach gu tric gun aon eildeir bho cheann eile na sgìre.

Nuair chaidh a’ cheud ghluasad a thoirt fa chomhair na Cléire gu bhith a’ toirt Mhgr. Donnchadh MacBeatha ’na mhinisteir do’n sgìre, cha b’ann an coinneimh coimhthionail idir a chaidh a thaghadh. ’Sann a chaidh a thaghadh le buidheann Choinnich Mhic-a-Phearsoin. Cha robh coinneamh coimhthionail air bith idir ann ach thàinig Coinneach Mac-a-Phearsoin agus Dómhnall Moireasdan, eildeir, agus Seumas Fionnlasdan agus Calum Dòmhnallach, Deaconan, a dh’iarraidh air a Chléir Mgr, MacBeatha a thoirt thuca mar mhinisteir!

Cha b’urrainn a’ Chléir dol air adhart leis a’ chùis mar sin, agus chaidh coinneamh coimhthional a shuidheachadh agus ceannsuidhe an t-seisein, Mgr. Iain MacIlleathain, ministeir a’ Bhac, air a ceann. Gun teagamh sam bith bha meas mór aig an t-sluagh air Mgr. Donnchadh MacBeatha, a bha a’ saoithreachadh ’nam measg aig an am. Bha obair an Nis air a beannachadh gu mór, agus cosnadh air leth aige air an t-sluagh.

Cha robh e air cead searmonachaidh fhaighinn bho Chléir sam bith, agus mar sin dh’fheumadh a’ Chléir ùghdarras fhaighinn bho’n Ard Sheanadh mun dèanadh iad nì sam bith a thaobh MhicBeatha. Fhuair iad an t-ùghdarras sin bho’n Ard-Sheanadh anns an t-suidheachadh neo-àbhaisteach seo. Bha Mgr. MacBeatha air cuairt fhaighinn an Talla na h-Eaglais, agus air neart sin fhuair Cléir Leódhais cothrom cead searmonachaidh a thoirt da, agus a


[TD 62]

shuidheachadh ann an Nis, ach a mhàin air chumha nach fhaodadh e gairm a ghabhail a mach á Nis ach le aghdarras an Ard-Sheanaidh.

Chaidh Mgr. MacBeatha a phòsadh ri coimhthional Nis air an naothamh latha de’n Damhair (Mionaidean Cleir Leodhais, 8/1/1879) agus a réir aithris bha meas anabarrach aig an t-sluagh air mar shearmonaiche a bha a’ beathachadh na treud, agus thàinig móran fo bhuaidh an t-Soisgeil ri linn a mhinistreileachd. Bha eadhon ri ar cuimhne cuid a’ tighinn air adhart gu bòrd an Tighearn, ag aideachadh gu robh an Soisgeul air a bheannachadh dhaibh ’nan daoine òga fo mhinistreileachd MhicBeatha.

Ann an cùrsa ar beachdachaidh air cùisean thig sinn a rithist gu eachdraidh Nis, ach an dràsda feumaidh sinn dol air ais a thogail bèarna no dhà tha air an t-seanchas againn.

Bha Mgr. Caimbeul, Uig, air cead iarraidh o’n Chléir ùghdarras iarraidh o’n Ard-Sheanadh gu ministeir a thoirt gu Uig mar fhear-cuidich do Mhgr. Caimbeul a bha aosda, agus a’ fàs anfhann. Aig toiseach 1879 chaidh gairm a chur gu Mgr. Donnchadh Moireasdan, a bha air cead searmonachaidh fhaighinn bho Chléir Léodhais beagan ùine roimh siud. Bha sia ceud ainm agus trì, eadar luchd-aidich agus luchd-leanmhainn, ris a’ ghairm, agus ghabh Mgr. Moireasdan ris a’ ghairm gun dàil sam bith.

Is fhiach dhuinn aire a thoirt do’n chùram a bha a’ Chléir a’ nochdadh thaobh nam foghlumach a bha a’ dol troimh an làmhan. Air mìos mheadhonach an t-Samhraidh, ann a bhith ag iarraidh cead searmonachaidh, chaidh Mgr. Moireasdan a cheasnachadh thaobh an eòlais aige an Laidinn, Greugais, Eabhra, Feallsanachd, Diadhaireachd agus Eachdraidh Eaglais, maille ri searmon, òraid agus pàipeir air Cuspair Connsachaidh<eng>(Controversial Subject).<gai>

Mu shia’ miosan an déidh sin nuair bha iad ’ga cheasnachadh roimh a bhith air a shuidheachadh mar mhinisteir, agus air a chur air leth, chaidh a rithist a cheasnachadh ann an eadar-theangachadh Greugais agus Eabhra, Diadhaireachd agus raoin sònraichte de Eachdraidh na h-Eaglais, maille ri searmon agus òraid-mineachaidh, agus sin leis na dearbh dhaoine a bha air a cheasnachadh roimh sin.

Cha robh Mgr. Moireasdan an Uig ach mu ochd bliadhna. Bha e car ùine air a chur a thaobh le tinneas, agus chaochail e ’sa bhliadhna 1887, aig aois dhà fhichead bliadhna is aon. Ach bha a’ mhinistreileachd aige, ged nach robh i fada, air a beannachadh do iomadh neach, araon ann an Uig agus an àitean eile de Leódhas.

Nuair chaidh a shuidheachadh ann an Uig, agus Mgr. MacBeatha air a shuidheachadh an Nis, bha na coimhthionalan uile làn airson ùine ghoirid, ach a mhàin an coimhthional ùr a bha


[TD 63]

air a shuidheachadh an taobh deas sgìre nan Loch, coimhthional na Pàirce. Cha robh cùisean a’ leantainn mar sin ach ùine ghoirid.

Aig an am bha oidhirp ’ga dèanamh airson eaglais a chur suas an Lacasaidh, a bha a’ faighinn inbhe ionad searmonachaidh, agus a bhitheadh am beagan ùine a’ faighinn inbhe coimhthionail. Bha Siabost ag iarraidh tigh-aoraidh a thogail a bhitheadh furasda do’n t-sluagh a fhrithealadh, oir bha Eaglais Chàrlobhaigh fada air falbh bho dhaoine a dh’fheumadh gach ceum de’n astar a choiseachd.

Bha Beàrnaraidh, ann an sgìre Uig, iad fhéin ag iarraidh àite aoraidh ’san eilean sin. Cha b’ann ann an rathad a bhith a’ briseadh air falbh bho na coimhthionalan anns an robh iad a bha na daoine sin idir, oir bha na ministeirean aca ’gam misneachadh airson seo a dhèanamh, agus ’gan trèorachadh mar dhèanadh iad e.

Mu dheireadh na bliadhna 1879, fhuair Mgr. Iain MacIlleathain, ministeir a’ Bhac, gairm bho sgìre Shisginn, ann an Eilean Arainn. Nuair thàinig a’ ghairm fa chomhair na Cléire, agus a chualas an luchd-tagraidh o’n dà choimhthional, thuirt Mgr. MacIlleathain nach robh e cinnteach ciod a bha dleasdanach da a dheanamh, a’ ghairm a ghabhail, no a diùltadh. Mar bha nádurrach, dhiùlt a’ Chléir a’ ghairm a chur ’na làmhan, oir thubhairt e gu robh e ’ga fhàgail fhéin aig toil na Cléire. Nis, saoilidh neach mur h-eil solus aig ministeir gur h-e a dhleasdanas falbh, nach eil rathad eile ann ach fuireach.

Thog riochdairean Cléire Chinn Tìre gearain an aghaidh seo, agus thug iad an gnothach gu Seanadh Ghlinn Eilge, agus fhuair Sisginn Mgr. MacIlleathain mar bha iad ag iarraidh. Chaidh a phòsadh ris a’ choimhthional sin air an ochdamh latha de’n Og-mhìos, 1880, agus mar sin bha beàrna eile air Cléir Leódhais, mar bha a’ tachairt cho tric.

Nuair thàinig a’ Chléir gu bhith ag ullachadh airson ministeir eile a thoirt gu sgìre a’ Bhac, gheall an coimhthional ceud nota ’sa bhliadhna a phàigheadh, agus bha a’ Chléir riaraichte gu leòr ach a mhàin Mgr. Greenfield, Steòrnabhaigh, a bha a’ meas gu robh seo ro bheag bho choimhthional cho mór. Cha d’fhuair Mgr. Greenfield cuideachadh anns an tagar aige, agus fhuair am Bac cead ministeir a’ ghairm.

Is ann air Mgr. Eachainn Camshron, ministeir nan Loch, a leag iad an rùn airson a bhith ’na mhinisteir aca, agus dh’innis e gun gabhadh e ris a’ ghairm sin gun dàil sam bith, agus cha d’chuir e teagamh sam bith, am fianais na Cléire, nach b’e seo a dhleasdanas. Air a shon sin, nuair ghluaiseadh a’ ghairm a chur ’na làimh, dhiùlt cuid eile agus nuair ghabhadh àireamh na bha air gach taobh de’n deasbad, bha aon duine a bharrachd a’ diùltadh a leigeadh as, agus b’e sin binn na Cléire. An aghaidh seo thog Mgr.


[TD 64]

MacRath, Charlobhaigh, a’ chùis dh’ionnsuidh an Ard-Sheanaidh. Nuair thainig am an Ard-Sheanaidh cha d’dhìon Cléir Leódhais a’ bhreith aca fhéin, agus dh’àithn an t-Ard-Sheanadh Mgr. Camshron fhuasgladh bho na Lochan agus a shuidheachadh air a’ Bhac, mar a thachair mu mheadhon an t-Samhraidh, 1881. Tha lorg aig na h-uile aig a bheil ùidh ann an eachdraidh agus ann an soirbheachadh na h-Eaglaise Saoire ann an Leódhas dé an seòrsa ministreileachd a bha aig Mgr. Camshron ann an sgìre a’ Bhac, agus an seasamh treibhdhireach a rinn e nuair dh’fhàg móran dhe a bhràithrean an Eaglais Shaor, agus a chaidh iad a steach do Eaglais eile a bha air bunaitean eadar-dhealaichte.

Aig a’ choinneimh a bh’aig a’ Chléir air a’ cheathramh latha deug de’n Lùnasdal, 1881, chaidh a’ Chléir mu sgaoil gun aon fhacal a ràdh mu choinneimh eile; mar sin bha a’ Chléir “marbh”, ann an cainnt na h-eaglais. B’fheudar dhaibh mar sin coinneamh a ghairm a dh’aon ghnothach airson coinneamh laghail de’n Chléir a shuidheachadh.

Cha robh sin idir cho furasda ’s a tha e an diugh. Mar thuirt sinn iomadh uair, cha robh na ròidean ach bochd, far an robh iad, agus cha mhotha a bha goireasan-siubhail ach fada air ais, agus saoilidh sinn gur h-ann mar sin a b’ioghantaiche a bha e gu robh coinneimhean na Cléire cho tric a’ dol mu sgaoil gun cheann-latha na h-ath choinneimh a bhith air a shuidheachadh.

Mar an ceudna bha ùine nach bu bheag a’ dol seachad mun tigeadh litir bho àite gu àite, agus sin mar an ceudna a’ cumail chùisean air ais seach mar is aithne dhuinne iad. Gidheadh, le gach mì-ghoireas bha iad a’ toirt obair nan coimhthionalan air adhart air dòigh a chuireas tuilleadh ioghnaidh oirnn mar is motha a bheachdaicheas sinn oirre.


[TD 65]

14 COR AN T-SLUAIGH

Is gann gu robh lorg an àitean eile de’n Ghaidhealtachd air na duilgheadasan a bha a’ coinneanchadh ris an t-sluagh air feadh Leódhais anns na bliadhnachan anns an robh spairn air a dhèanamh gu cùisean an t-sluaigh a leasachadh mar a b’urrainn iad. Bha a bhith a solar bith-beò bharr na mara bho chladaichean fiadhaich Leódhais a’ ciallachadh éiginn nach bu bheag, agus aig amaibh call nach gabhadh leasachadh.

Air an ochdamh latha deug de’n Dùbhlachd, 1862, de sheachd eathraichean a dh’fhàg Port Nis, cha d’thill ach dà eathar, chailleadh sgiobaidh nan còig eile, aon duine deug thar fhichead, agus bha sin ’na bhuille ghoirt ann an aon sgìre. ’Sa bhliadhna 1882, air an naothamh latha de’n Chéitein, chaidh eathar eile a chall a mach a Dail bho Dheas, agus cha d’fhuaradh riamh làn-chinnt air aobhar na tubaist.

Trì bliadhna an déidh sin chailleadh dà sgioba eile, iad uile a baile Eóropaidh, agus có thuigeas an diugh dé a bha sin a’ ciallachadh anns an latha ud, bantraichean agus dìlleachdain a bhith air am fàgail gun neach a choisneadh lòn daibh. Cha do sguir an call le sin; chailleadh dà dhuine dheug eile, dà sgioba ’sa bhliadhna 1889 agus sgioba eile ’sa bhliadhna 1900, trì fichead duine ’s a seachd bho’n aon sgìre.

Bha freasdalan duilich eile a’ ruighinn air gach ceàrnaidh de’n Eilean. Mu dheireadh mìos na Samhna, 1881, bha doininn anabarrach ann a rinn call nach bu bheag air feadh Leòdhais. Dh’éirich am muir còrr is fichead troigh na b’àirde na chunnacas muir-làin roimhe, agus bha an stoirm agus an tuil a’ leagadh thighean, agus a’ bàthadh ainmhidhean thall ’s a bhos.

Chaidh seachdainean seachad mun d’fhuaradh lorg air feadh na dùthcha air dé thachair. Chaidh trì cheud, ceithir fichead ’s a seachd de eathraichean a chall eadar Leódhas ’s an t-Eilean Sgitheanach, agus barrachd air dà cheud eile a mhilleadh.

Air an ath bhliadhna, aig a toiseach, agus am mìos an Dàmhair, bha aimsir dhuilich ann a rinn sgapadh air an arbhar, ionnas gun abradh iad mu 1882 “a’ bhliadhna a sgapadh an t-arbhar”. Bha an t-iasgach bochd agus a’ ghainne duilich, agus faodar a thuigsinn nach b’ann furasda a rinn na freasdalan sin obair na h-Eaglais.

Is fhiach aire a thoirt do’n dìcheall a bha iad a’ dèanamh gu cùisean spioradail agus aimsireil na h-Eaglais a chumail ann an òrdugh. Bha móran de bhriseadh Sàbaid air a dhèanamh le


[TD 66]

iasgairean a’ tighinn gu Stèornabhagh air an t-Sàbaid, agus cuid de iasgairean an eilein a’ falbh air an t-Sàbaid gu puirt iasgaich air taobh an ear na dùthcha. Uair agus uair chaidh gearain a dhèanamh air seo, agus oidhirp air bàtaichean aisig fhaighinn air làithean seachdaine, airson an t-Sàbaid a ghleidheadh.

B‘e seo aon de na cuspairean—còraichean agus naomhachd na Sàbaid—a bha air a thoirt fa chomhair an t-sluaigh anns na tadhail a bha air an dèanamh air gach sgìre air feadh an eilein, agus chan eil ceist sam bith nach robh iad air an dòigh seo a’ neartachadh làmhan a chéile, agus ag oideachadh an t-sluaigh leis a’ chleachdadh ionmholta seo.

A rithist, bha iad a’ sìor theagaisg do’n t-sluagh na fiachan fo’n robh iad a bhith a’ cumail suas aobhar Chriosd le am maoin aimsireil. Bha, agus tha, an teagaisg seo stéidhichte anns an fhìrinn, ach tha feum air sin a chumail a ghnàth an cuimhne dhaoine. Chan eil ceist nach robh seo air a dhèanamh, oir bha tighean-aoraidh ’gan togail agus coimhthionalan air an suidheachadh ged bha an sluagh cho fìor bhochd.

Mu’n bhliadhna 1882 thainig iarrtas bho choimhthional airson cuideachadh bho Chomunn na Gaidhealtachd, oir bha iad ann an suidheachadh cho truagh ’s nach b’urrainn daibh cumail air adhart gun chòmhnadh fhaighinn. Thubhairt Mgr. Moireasdan gu robh cuid de’n mhuinntir a b’fheàrr dheth air an Eaglais Shaor fhàgail, agus gu robh cuid de na dh’fhuirich nach robh a’ làimhseachadh airgid bho cheann gu ceann de’n bhliadhna. Bha a’ Chléir ro dheònach air gach cuideachadh a dheanamh, agus sparradh air Comunn na Gaidhealtachd gach oidhirp a dhéanamh á leth Uig.

Nuair chaidh Mgr. Camshron gu coimhthional a’ Bhac chaidh a shuidheachadh mar Mhoderàtor air coimhthional nan Loch, a bha e a’ fàgail. Aig an am sin bha an Eaglais ann an Crosabost ’ga leasachadh, agus cha robh Mgr. Camshron agus an Seisean buileach aon-sgeulach thaobh an leasachaidh a bha air a dhèanamh.

Dh’fhosgladh an Eaglais gun chead Mhgr. Camshron, no gun an comhairle a chur ris air dòigh sam bith, agus do bhrìgh sin thilg e dheth uallach coimhthional nan Loch, a’ cur as an leth gu’n d’rinn iad tàir air a sheasamh mar an neach a bha ag amharc thairis orra. Chaidh seisean nan Loch a chronachadh leis a’ Chléir airson a’ ghnàthachaidh mhì-rianail seo.

Anns a’ bhliadhna 1882 thainig iarrtas bho sheisean Chàrlobhaigh agus bho sheisean Bharabhais ag iarraidh cead eaglais a thogail airson Shiaboist agus Bhragair. Bha cuid anns a’ Chléir nach robh deonach seo thoirt dhaibh, ach nuair rinn iad aithnichte nach robh iad ag iarraidh ach tigh-aoraidh, agus iad cho


[TD 67]

fada bho Chàrlobhagh agus bho Bharabhas, chaidh cead a thoirt daibh, air chumha gun dèanadh iad fhéin an dicheall gu stuth—clachan agus aol—a thoirt chum an làraich. Mar chì sinn, cha robh iad ro fhada—mu dheich bliadhna—nuair thoisich iad ag iarraidh a bhith air am meas mar ionad-searmonachaidh.

Bliadhna an déidh do Mhgr. Camshron na Lochan fhàgail, chuir coimhthional nan Loch gairm gu Mgr. Fionnlagh Greumach, ministeir Shléibhte, ’san Eilean Sgitheanach. Cha d’ghabh Mgr. Greumach ris a’ ghairm, agus b’fheudar do mhuinntir nan Loch sùil a thoirt mun cuairt a rithist airson teachdaire.

Anns a’ bhliadhna 1882 bha cùisean cho duilich, agus a’ bhochdainn cho mór ann an Leódhas ’s gun tug a’ Chléir fainear cor an t-sluaigh a chur ann an sgrìobhadh fa chomhair an t-siamarlain, a’ tarraing aire dh’ionnsaigh na h-airce a bha am measg an t-sluaigh le gainne bìdh do dhuine agus do ainmhidh.

Bha cùisean na b’fheàrr air an ath bhliadhna, oir tha iomradh air a dhèanamh air a’ phailteas a bha air a’ bhliadhna sin, agus air son an robh iad uile cho taingeil. Ach ged bhitheadh bàrr pailt ann cha tugadh pailteas aoin bhliadhna an sluagh gu tur a mach as an dìblidheachd anns an robh iad.

Tha suidheachadh an t-sluaigh air fhaicinn ann gun do chuir coimhthional na Pàirce suas, a chum cead a bhith a’ gairm ministeir, gealladh gun tugadh iad seachad ceithir fichead nota agus sia, dà nota goirid air an t-suim a gheall iad nuair fhuair iad coimhthional. Bha a’ Chléir a’ sparradh orra an dà nota eile a ghealltainn agus iadsan a’ faicinn duilich dol bho cheithir fichead ’s a sia gu ceithir fichead ’s a h-ochd. Chan eil an sin ach rud beag, ach tha e ag innse eachdraidh fhéin.

Anns a’ bhliadhna 1883, thainig buille mhór air an Eaglais Shaoir le bàs dithis a bha air leth dìleas anns gach cath a bha air a chur as leth aobhair Chriosd. B’iad sin an t-Oll. Urramach Seumas Begg agus an Ridire Eanraig Moncrieff. Bha iad le cheile léirsinneach ann a bhith a’ faicinn dé gus an tigeadh na beachdan agus na riaghailtean ùra a bha cuid déidheil air a thoirt a steach do riaghailtean agus do laghan na h-eaglais. Gu cinnteach dh’fhìreanaich na nithean a thachair an déidh am bàis gur h-iad a bha ceart ’s nach b’e an fheadhainn a bha ’gan càineadh agus a faighinn coire dhaibh.

Is anns an Earrach, 1883, a chaidh athchuinge bho Chléir Leòdhais chum an Ard-Sheanaidh a’ guidhe air an t-Seanadh innealan-ciùil a thoirmeasg ann an aoradh follaiseach na h-eaglais. Bha an athchuinge air a tarraing suas mar a leanas:

Do bhrìgh gu bheil e soilleir bho theagasg an Sgriobtuir agus bho Leabhar Aidmheil a’ Chreidimh gur h-ann le gràs a mhàin a tha slàinte a’ pheacaich, tha diadhachd a’ pheacaich, na


[TD 68]

prionnsapalan air a bheil e air a shocrachadh, na dòighean air a bheil e air a thoirt gu buil, agus na dearbh dhòighean anns a bheil e ’ga chleachdadh fhéin, a’ tighinn bho Dhia, agus air fhoillseachadh leisan dhuinne;

Agus do bhrìgh ged bha ceòl le innealan ann an aoradh an t-Seann Tiomnaidh air òrdachadh leis an Tighearn, gidheadh tha e gu tur gun àite ann an teagasg an Tiomnaidh Nuaidh, ann an ceangal an lagha ris an t-Soisgeul, ann am ministreileachd nan Abstol aige, no ann an eachdraidh na h-Eaglais airson iomadh linn bho thoiseach a h-eachdraidh;

Agus do bhrìgh gu robh ar n-Eaglais fhìn aig am an Ath-leasachaidh gu buileach air a glanadh bho seo, agus bho’n am sin gus a nis a’ casaid an aghaidh ciùil innealan mar nì tha mì-sgriobtuireil, agus mar sin ’na aoradh féin-thoile, agus ag àithne mar theagaisg beachdan dhaoine;

Agus do bhrìgh airson sin, agus airson aobharan eile, gu bheil eaglais sam bith a tha a’ ceadachadh ciùil innealan ann an aoradh follaiseach, a’ cur easurram air Dia, a’ dèanamh call do fhìor dhiadhachd, agus a’ deanamh croin do òrdugh, do shìth agus do shoirbheachadh na h-eaglais;

Airson nan aobhar sin tha Cléir na h-Eaglaise Saoire an Léodhas gu h-iriosal a’ guidhe air an Ard-Sheanadh gun àite no misneachadh sam bith a thoirt do’n iomairt a tha an ceart-uair a dol air adhart ag iarraidh innealan ciùil a thoirt a steach ann an aoradh follaiseach na h-Eaglaise Saoire.

Is ann leis an Urr. Eachainn Camshron a bha an athchuinge air a tarraing suas agus air a gluasad, agus dh’aontaich a’ Chléir gu toileach seo a chur chum an Ard-Sheanaidh.

Bha móran de bhriseadh Sàbaid a’ dol air adhart an iomadh àite, agus bha na ministeirean a’ sìor chathachadh an aghaidh sin aig gach am. Tha iomradh air a dhèanamh ann an Cléir Leódhais air an trioblaid anns an d’fhuair daoine a Loch Carrann iad fhéin mar thoradh air oidhirp a dhèanamh air a bhith bacadh na muinntir a bha ’g iomchair luchdan éisg aig aiseag an t-Stròma, faisg air Loch Carrann.

Bha Cléir Leódhais ann an co-fhaireachdainn ris a’ ghearain aca, ach an aghaidh na dòigh a ghabh iad airson seo a thoirt gu buil, oir bha iad fhéin a’ briseadh an lagha a bhà iad ag iarraidh a bhith a’ dìon.

Nuair chum Comunn na Stuamachd coinneamh mhór am baile Steòrnabhaigh gu bhith a’ sparradh air an t-sluagh a bhith a’ gleidheadh na Sàbaid, chaidh a shuidheachadh gum bitheadh tional air a dheanamh anns gach coimhthional gu cuideachadh le na daoine a Loch Carrann a bha anns a’ phriosan airson na h-oidhirp a rinn iad aig Aiseag an t-Stròma.


[TD 69]

Bha doilgheas na Cleire airson gach brisidh Sàbaid air fhaìcinn nuair chuir iad air chois, ’sa bhliadhna 1881, rùn gum bitheadh gach coimhthional air a thadhal bu bhith a’ sparradh air na h-iasgairean gun a bhith a’ falbh agus a’ tighinn air an t-Sàbaid an lorg obair an iasgaich.

Chaidh a’ Chléir fo ghealladh gu lorgadh iad fhéin a mach bàtaichean a bheireadh luchd-siubhail air an turus gun aiseag Sàbaid a bhith ann idir; agus air an làimh eile gheall iasgairean nan coimhthionalan gun dèanadh iad feum de na bàtaichean sin gun iad a bhith a’ siubhal air an t-Sàbaid.

Is ann anns a’ bhliadhna 1882 a bha Cléir Leódhais agus Cléir Loch Carrainn a’ deanamh casaid ri Oifig a’ Phuist airson litrichean a bhith air an giùlain eadar Gairbhe agus Ulapul air an t-Sàbaid agus, a réir coltais, na dearbh litrichean air an aiseag air an t-Sàbaid gu ruige Steòrnabhagh, nì nach robh a’ Chléir deònach fhulang air chor sam bith.

Ged bha an Soisgeul a’ soirbheachadh bha móran ann, mar tha anns gach linn, a bha ullamh gu leòr saltairt air lagh Dhé airson buannachd aimsireil.

Is e seo aon de na cathan a bhitheas aig an Eaglais gu deireadh ùine, agus cha deachaidh aithrichean na h-Eaglaise Saoire ann an Leódhas as gun an cuid a bhith aca de’n chogadh sin, am measg nan duilgheadasan eile ris an robh aca ri coinneachadh.


[TD 70]

15 SOIRBHEACHADH AN T-SOISGEIL

Mar chaidh aithris roimh seo, bha sgìre nan Loch gun mhinisteir bho chaidh Mgr. Camshron do’n Bhac, agus dhiùlt Mgr.Greumach, Shléibhte, a’ ghairm a fhuair e bho na Lochan. Aig an aon am bha Mgr. MacRisnidh a’ Chnuic a’ fàs aosda, agus dh’iarr e cead o’n Chléir dol dìomhain airson thrì mìosan, oir bha a shlàinte air briseadh.

Fhuair e an cead sin, ach cha robh cùisean glé dhoigheil anns a’ choimhthional ri linn e falbh. Mun robh dà bhliadhna air dol seachad bha e rithist aig a’ Chléir, an turus seo ag iarraidh air a’ Chléir coinneachadh an coimhthional a’ Chnuic chum an troimhe-chéile a bha ann a’ réiteachadh.

Ged bha Mgr. MacRisnidh fhathast a’ fuireach ’san sgìre bha Mgr. Dòmhnall Màrtainn, Steòrnabhaigh, a’ coimhead thairis air coimhthional a’ Chnuic. Nuair choinnich a’ Chléir ann an Garrabost b’e a’ bhinn aca gu feumadh am fear-cuidich a bha ann, Mgr. Siosal, aig an robh cead searmonachaidh, ach nach robh air a shuidheachadh, an coimhthional fhàgail gun dàil; agus chaidh a dhèanamh aithnichte do Chomunn na Gaidhealtachd nach robh iad ’ga iarraidh tuilleadh an taobh a stigh de chrìochan Leódhais ann an seirbheis na h-Eaglais. Faodaidh neach a cho-dhùnadh fhéin a tharraing bho’n bheagan a tha againn de’n eachdraidh, ach a réir coltais bha àireamh de dhaoine ann aig an robh gearain.

Ann am mìos na Màirt, 1884, chuir muinntir nan Loch gairm gu Mgr. Iain Fionnlasdan, a bha ’na mhinisteir anns a’ Chóigich. Sgrìobh Mgr. Fionnlasdan air ais gun iad dol air adhart leis a’ ghairm, agus cha deachaidh a’ chùis na b’fhaide na sin fhéin.

Bha an ceart uair na trioblaidean an coimhthional a’ Chnuic a’ dol air adhart. ’Sa Mhàirt, 1884, chuir Torcuil MacLeòid agus Aonghas MacLeòid gearain chum na Cléire an aghaidh an t-seisein, agus bha na h-eildeirean, Dòmhnall MacLeòid agus Calum MacCoinnich, fa chomhair na Cléire, a’ dìon binn an t-seisein. Chaidh binn an t-seisein a dhaingneachadh leis a’ Chleir, agus ris a’ bhreith sin dh’aontaich iad uile.

Air an ath mhìos an déidh sin bha Calum MacLeòid, aon de na h-eildeirean, fa chomhair na Cléire le gearan an aghaidh seisean a’ Chnuic, agus e air a dhreuchd agus a shochair mar fhear-comanaich a chall. An turus sin is e an seisean a chaidh a dhìteadh, agus dh’àithneadh dhaibh Calum MacLeòid aiseag air ais mar bhall de’n choimhthional agus mar bhall de’n t-seisean.


[TD 71]

Chaidh, aig an dearbh am, cùisean a’ Chnuic a thoirt fainear agus dh’aontaich a’ Chléir fios a chur gu Comunn na Gaidhealtachd gu robh coimhthional a’ Chnuic anabarrach feumach air dhuine freagarrach a chur ann a chumadh suas na seirbheisean, agus sin gun dàil sam bith.

Nuair choinnich a’ Chléir ann an Garrabost chum gairm a chur gu ministeir mar fhear-cuidich, dhùilt an seisean aontachadh le seo ged bha Mgr. MacRisnidh ’ga iarraidh. Bha an coimhthional air taobh an t-seisein, agus dh’fhág a Chléir a’ chùis mar sin, oir cha robh rian dol air adhart an aghaidh beachd an t-sluaigh.

Choinnich a’ Chléir an coimhthional nan Loch ’sa Ghearran, 1885, agus chaidh gairm a chur gu Mgr. Iain MacDhùghaill. Rugadh Mgr. MacDhùghaill an Cnoc an Lìn, an Uibhist a Tuath, ’sa bhliadhna 1851, agus nuair chaidh gairm nan Lochan thuige, bha e fhathast gun a bhith ann an coimhthional.

Chaidh a phòsadh ri sgìre nan Loch air an treas latha deug de’n Chéitein, 1885, agus shaothraich e an sin gus an tàinig am briseadh air an Eaglais ’sa bhliadhna 1900, nuair chaidh e a steach leis an Aonadh, ged nach do lean móran de’n choimhthional e.

Aig an am bha coimhthional Cheann a’ Loch ag iarraidh ministeir dhaibh fhéin, agus thachair gu robh an t-Urr. Iain Dòmhnallach, a bha air a bhith ’na mhinisteir ’san Eaglais Chléirich an Canada, ag iarraidh a steach do’n Eaglais Shaoir. Chuir Cléir Leódhais iarrtas chum an Ard-Sheanaidh gach cùis a réiteachadh le cead a thoirt dhaibh a ghabhail a steach, agus gun chur mar chumha orra bliadhna de fheitheamh a bhith ann chionn gu robh Ceann a’ Loch iarrtach air gairm a thoirt da.

Chaidh a shuidheachadh an Ceann a’ Loch ’san t-Samhainn, 1885, agus bha e an sin airson aon bliadhna deug; b’e sin làithean a mhinistreileachd gu léir, oir chaochail e ’sa bhliadhna 1896 aig aois dhà fhichead bliadhna agus a h-aon deug.

Air an dearbh bhliadhna ’san deachaidh Mgr. Dòmhnallach a shuidheachadh an Ceann a’ Loch, chaochail Mgr. MacRisnidh, a’ Chnuic, agus Mgr. Caimbeul, Uig. Bhà iad le chéile ’nan teachdairean foghainteach agus dìcheallach ann an obair an t-Soisgeil air feadh na Cléire uile, cho cinnteach ri bhith dichiollach ’nan coimhthionalan fhéin. Thaobh MhicRisnidh, bha toiseach a mhinistreileachd ann an Garrabost duilich agus anshocair, agus chunnaic sin gu robh crìoch a mhinistreileachd duilich agus buaireasach mar an ceudna.

B’e Mgr. Caimbeul, Uig, a b’fhaide a bha air bith ’sa Chléir. Thàinig e gu Uig a’ bhliadhna an déidh an Dealachaidh, agus mar sin bha e ann nuair bha cùisean doirbh da-rìreadh. Bhris buidheann air falbh o’n choimhthional, agus chaidh iad air ais do’n Eaglais Stéidhte ’sa bhliadhna 1875; agus bha an trioblaid sin ’na


[TD 72]

dhoilgheas mór dha, mar dh’fhaodas sinn a thuigsinn. Cha d’lagaich sin a cheangal ri Uig, agus ged leig e dheth làn-uallach a’ choimhthionail ’sa bhliadhna 1878, bha a thlachd ann an cùisean na sgìre gun lughdachadh cho fada ’s a bha sin comasach dha.

Anns a’ bhliadhna 1886 chuir coimhthional na Pàirce, no coimhthional Ghrabhair, mar theirear aig amaibh, gairm gu Niall M. Moireasdan. Rugadh Niall Moireasdan an sgìre nan Loch, agus fhuair e cead searmonachaidh bho Chléir Leódhais beagan ùine mun deachaidh a’ ghairm a chur thuige. Dhùin e stigh ris a’ ghairm agus dh’ullaich a Chléir air a shuidheachadh. Ghabh e a’ ghairm air an dara latha deug de’n Iuchar agus chaidh a phòsadh air an t-seachdamh latha fichead.

Bha coimhthional a’ Chnuic fhathast bàn; ged rinn iad oidhirp air ministeir fhaighinn goirid an déidh bàs MhicRisnidh, cha deachaidh leo. Goirid an déidh do Mhgr. Moireasdan a bhith air a shuidheachadh an Grabhair chuir muinntir a’ Chnuic gairm gu Mgr. Seòras MacLeòid, a bha mar an ceudna air cead searmonachaidh fhaighinn uìne ghoirid roimhe seo. Ghabh e ris a’ ghairm agus chaidh a shuidheachadh ’san Dùbhlachd, 1886. Dh’fhan esan mar an ceudna an Garrabost gus an tàinig am briseadh ann an 1900, agus chaidh e do’n Eaglais Aonaichte.

Cha robh a’ Chléir làn glé fhada nuair thàinig beàrna tre bhàs Mhgr. MhicArtair, Bharabhais. Chaochail e air a’ cheud latha de’n Iuchar, 1887, an déidh a bhith deich bliadhna fichead ann an coimhthional Bharabhais, an aon choimhthional anns an robh e riamh. Is ann an Eilean Mhuile a rugadh Ailean MacArtair, ach thug e a shaothair gu léir do Leódhas. Cha robh e ach cóig thar an trì fichead nuair a chaochail e.

Tha dearbhachd shoilleir air tomhas an t-soirbheachaidh a bha aige am Barabhas air fhaicinn ann gun do thog ceithir duine fichead fianais anns a’ choimhthional a’ bhliadhna mun do chaochail e, barrachd air na bha ann an aon choimhthional an Leódhas air a’ bhliadhna sin, ach a mhain coimhthional nan Loch, far an robh dùsgadh anabarrach air a bhith bliadhna no dhà roimh sin, agus thog trì duine deug thar fhichead fianais ann ’sa bhliadhna ud, 1886.

Goirid an déidh bàs MhicArtair, am Barabhas, chaochail Donnchadh Moireasdan, Uig. Bha e air a chur a thaobh le tinneas àireamh mhìosan, agus, mar a dh’innis sinn cheana, cha robh e ach aois dhà fhichead bliadhna agus aon nuair a chrìochnaich e a thurus.

Is ann chum an Urr. Niall Moireasdan ’sa Phàirce a chuir muinntir Bharabhais gairm, agus ged nach robh e air a bhith anns a’ Phàirce ach mu dhà bhliadhna, ghabh e an cuireadh a fhuair e bho Bharabhas. Cha mhotha a rinn a’Chléir no muinntir na Pàirce


[TD 73]

oidhirp sam bith gu a bhacadh, agus chaidh a shuidheachadh am Barabhas beagan roimh cheann na bliadhna an déidh bàs MhicArtair.

Mu dheireadh an t-Samhraidh, 1887, bha slàinte Mhgr. Greenfield, Steòrnabhaigh, air briseadh, agus thàinig air cead iarraidh a dhol dìomhain airson beagan ùine. Fhuair e an cead sin o’n Chléir, obair a leigeadh seachad airson thrì miosan chum gun cuidicheadh sin e air ais gu slàinte.

Goirid an déidh do Mhgr. Niall Moireasdan a dhol do Bharabhas, thòisich cuid de mhuinntir Bhragar, a bhuineadh do choimhthional Bharabhais, ag iarraidh sheirbheisean bho Mhgr. Moireasdan ann an tigh-aoraidh Shiaboist—a bhuineadh fhathast do choimhthional Chàrlobhaigh. Cha b’urrainn am ministeir seo a thoirt daibh agus chaidh tagar chum na Cléire, an aghaidh a’ mhinisteir. Ghabh a’ Chléir taobh Neill Mhoireasdain, ’s cha deachaidh a’ chùis na b’ fhaide na sin fhéin.

Rinn coimhthional na Pàirce oidhirp gu ministeir a thoirt do’n choimhthional, agus a’ cheud ghairm a mhiannaich iad a thoirt cha deachaidh leo, gu Mgr. MacAoidh, Tiriodha, agus chuir iad an ath ghairm gu Mgr. Eachainn Ceanadach, agus chaidh cead searmonachaidh a thoirt dà, agus a shuidheachadh ann am mìos mheadhonach an t-Samhraidh, 1889.

Bho’n bhliadhna 1884 bha an t-Urr. Seòras L. Caimbeul, a bha deich bliadhna an coimhthional nan Loch (gu 1875), air a chur a mach as a dhreuchd do bhrìgh sgainneal àraidh a bha air a thogail air. Chuir Cléir Leódhais tagar chum an Ard-Sheanaidh, mar rinn, Cléir Ghlascho mar an ceudna, air taobh an iarrtais a rinn e fhéin mar an ceudna, a bhith air aiseag air ais gu a dhreuchd. Fhuair e iarrtas, oir bha a ghiùlain agus a chleachdadh am feadh a bha e air a chur a thaobh air leth cubhaidh, agus ann an spiorad macanta. B’ann aig an Ard-Sheanadh ’sa bhliadhna 1890 a ghabhadh air ais e.

An déidh bàis an Urr. Donnchadh Moireasdan chuir Uig gairm gu Mgr. Nicol Caimbeul, an Ard na Murchanan, agus dhùin Mgr. Caimbeul a stigh ris a’ ghairm sin, agus chaidh a shuidheachadh an Uig air a’ chóigeamh latha fichead de’n Dùbhlachd, 1889.

Bha rithist a’ Chléir làn, ach mar bu trice a thachair, cha do sheas cùisean fada mar sin. Chaochail an t-Urr. Donnchadh MacBeatha, ann an coimhthional Nis, ’san Damhair, 1891, dà bhliadhna dheug bho’n dearbh latha air an deachaidh a phòsadh anns an sgire.

Ged bha comharran soilleir air beannachadh an Tighearn air a sheirbheis an Nis, bha trioblaid agus anschocair gu leòr aige ’san sgìre fad a mhinistreileachd. Bha móran leis a bha cho dìleas da ’s


[TD 74]

gu robh an t-ainm aige beò ’nan cuimhne iomadh bliadhna an déidh dha an saoghal fhàgail agus cuid dhiubh a’ meas nach cual iad Soisgeulaich riamh coltach ris.

Bha cuid eile ann, an dearbh fheadhainn aig an robh toiseach ann a bhith a’ tighinn chum na Cléire gu fhaighinn mar mhinisteir do sgìre Nis, a bha nàimhdeil ’na aghaidh agus a’ dèanamh gach innleachd gu cùisean a dheanamh duilich. Chì sinn, ’sa chaibdeil a leanas, ciamar thachair seo.


[TD 75]

16 AN SUIDHEACHADH AN SGIRE NIS

Bliadhnachan mun deachaidh Mgr. MacBeatha do Nis bha Gabhsunn air fhàsachadh, cuid de’n t-sluagh sgapte air feadh Leódhais, no eadhon thar chuain gu Canada agus àitean eile.

Bha eaglais a’ choimhthionail ann an Dail bho Dheas, co-ionnan astar bho Ghabhsunn agus bho Phort Nis. Nuair dh’fhàsaicheadh Gabhsunn bha an eaglais aig iomall na sgìre, ach aig an aon am tigh-aoraidh ann an Cros agus tigh-aoraidh an Lional, far an robh cudthrom sluagh na sgìre. Bhitheadh seirbheisean da uair air latha na Sàbaid ann an eaglais Lionail, agus glé thric an ceisteir Coinneach Mac-a-Phearsoin, aig an robh a dhachaidh ann an Cros, a’ cumail nan seirbheisean.

Ri ùine tha e soilleir gu robh Coinneach Mac-a-Phearsoin agus na companaich aige ag amharc orra fhéin mar riaghlairean a’ choimhthionail. Bhitheadh gu minic an Seisean a’ coinneachadh an Lional le dithis no triùir dhe na deaconan còmhla riu.

Mu’n bhliadhna 1888 thòisicheadh ag iarraidh eaglais sgìre a thogail far an robh meadhon na sgire a nis, ann an Cros. Bha e soilleir gum b’fheàrr leis a’ mhuinntir a bhitheadh ag aoradh ann an Lional cùisean fhàgail mar bha iad. Agus b’e na dearbh dhaoine a bha air thoiseach ag iarraidh Mhgr. MhicBeatha, a thòisich a rithist, mar a thubhairt sinn, a tionndadh ’na aghaidh; agus nì a bha neonach, cha b’e Nisich a bha ann an cuid de’n mhuinntir aig an robh toiseach anns na cùisean sin idir.

Air an naothamh latha de’n Dàmhair, 1890, thug Cùirt nan Deaconan ann an Nis breith gum bitheadh tional air a dhèanamh airson cuideachadh le cosgais togail na h-eaglais ùir ann an Cros; ach cha robh aon neach aig a’ Chùirt an latha sin de’n mhuinntir a bha a’ togail ceannairc an aghaidh a’ mhinisteir.

Air an t-seachdamh latha deug de’n Dùbhlachd, choinnich Cùirt nan Deaconan a rithist, an uair sin gu bacadh a chur air a’ mhuinntir a dh’ainmich tional airson cosgais mhór a dheanamh ri eaglais Lionail, ged nach robh ùghdarras Cùirt nan Deaconan ac idir airson an tional sin ainmeachadh.

Chaidh a dhèanamh soilleir gur h-ann aig a’ chùirt a bha ùghdarras thairis air togalaich a’ choimhthionail, agus nuair bhitheadh eaglais Chrois air a togail gum bitheadh leasachadh sam bith air a dhèanamh air tigh-aoraidh Lionail a bhitheadh a dhìth air.


[TD 76]

Aig an dearbh choinneimh sin chaidh a shuidheachadh “gum bitheadh riaghladh agus cumail suas tigh-aoraidh Lionail gu h-iomlan fo ùghdarras an t-seisein agus cùirt nan deaconan, agus nuair a bhitheadh an eaglais ùr air a togail nach bitheadh seirbheis mhadainn ann an Lional air latha Sàbaid, gun sin a bhith air ainmeachadh gu follaiseach, agus nach fhaodadh seirbheis a bhith anns an tigh-aoraidh sin ann an còmh-stri ri na seirbheisean follaiseach suidhichte a bhitheas air an cumail an eaglais a’ choimhthionail”. Chaidh gabhail ris a’ ghluasad seo, a tha a’ cur soluis air dé chleachd a bhith a’ gabhail àite ann an Lional.

Thubhairt Mgr. MacBeatha nach faigheadh an fheadhainn a bha air ceann an aramach a bha ’na aghaidh anns a’ choimhthional “bàs a’ chinn-adhairt”, mar theireadh iad—sin r’a radh, nach faigheadh iad bàs anns an leabaidh. Agus is e aobhar smaoinich da-rìreadh an dearbh fheadhainn do’n do thachair sin gu robh iad fa chomhair na Cléire ag iarraidh a thoirt thuca mar mhinisteir, agus thachair e do bhean Mhic-a-Phearsoin mar an ceudna.

Thuit ise ann an clais an rathaid faisg air a dachaidh ann an Cros. Chaidh Calum Dòmhnallach, a’ Adabroc, agus Murchadh MacAoidh, a Lional, a bhuachailleachd chaorach gu Eilean Rònaidh, agus fhuair an dithis aca bàs an sin. Tha sinn a’ creidsinn le ar n-uile chridhe nam bitheadh an Eaglais Shaor Chléireach ann beagan bhliadhnachan roimh sin, nach b’ann an Eilean Rònaidh a bhitheadh iad. Bha lorg aig gach aon duine anns an sgìre gur h-ann chionn nach robh cùisean doigheil eadar iad fhéin agus am ministeir, agus an fheadhainn a bha dìleas do’n mhinisteir, a theich iad.

Thachair nithean duilich eile an Nis air an dearbh bhliadhna a chaochail na daoine ud an Eilean Rònaidh, a’ bhliadhna 1885. Chaidh am bata Dun Alasdair air na creagan an cladach Sgiogarstaidh, agus b’e sin cuideachd bliadhna a’ bhathaidh ann an cladach Chunndail far an d’fhuair aìreamh de iasgairean Nis bàs am fianais nan càirdean a bha ’gam faicinn bho thìr.

Thuilleadh air an fheadhainn a dh’ainmich sinn, chaochail Coinneach Mac-a-Phearsoin agus gus an latha ’n diugh chan eil cinnt càite no cionnas a fhuair e bàs. Chaidh e còmhla ri nighean leis a bha pòsda an Gabhsunn, agus aon latha dh’fhalbh e mach as an tigh agus cha d’thill a tuilleadh. Bha an naidheachd air a h-aithris nach fhaca neach ciod an taobh a chaidh e, agus iad ag amharc air a’ ghnothach mar nì neo-ghnàthach, mar gum bitheadh e air dol suas mar chaidh Eliah.

B’e fìrinn na cùise gur h-ann chum na mara a bha aghaidh nuair dh’fhág e an tigh, agus tha cuimhne mhath againn fhathast air an neach a chunnaic an sealladh mu dheireadh dheth. Bha i òg ’san


[TD 77]

latha sin, ach phòs i rithist brathair-athar dhomh, agus bha i beò gu aois mhath.

Bha sin ceathrar de’n mhuinntir thaobh an dubhairt MacBeath nach bitheadh bàs a’ chinn-adhairt aca. B’e Seumas Fionnlasdan fear eile thaobh an robh sin fìor. Bha e air a bhith tinn, ach fhuair e a shlàinte air dhòigh ’s gu robh e dol a mach as an tigh, agus thuit e marbh astar beag air falbh bho a dhorus.

Bha Seumas Fionnlasdan beò nuair chaidh an Achd Mìneachaidh a ghabhail leis a’ chuid mhóir de Ard-Sheanadh na h-Eaglaise Saoire, ’s a bhliadhna 1892, ged bha na daoine eile a dh’ainmich sinn air bàsachadh roimh sin.

Nuair bha eaglais Chrois ’ga togail thàinig air Cùirt nan Deaconan, mar thuirt sinn a cheana, a chur an cuimhne comunn obrach a bha a’ leasachadh eaglais Lionail, nach b’ann aig buidheann mar sin, ach aig na cùirtean, a bha riaghladh chùisean.

Cheart cho luath ’s a bha eaglais Chrois crìochnaichte, chuir an dearbh bhuidheann fear-togail bho eaglais Lionail a rùsgadh a chinn bharr eaglais Dhail, gun ordugh seisein no cùirt dheaconan; agus cha robh iad idir air an dòigh.

Thachair sin ’san Fhoghair, 1893, agus b’e Seumas Fionnlasdan a bha aig cùirt nan deaconan le gearain nach d’fhuair iad ceann eaglais Dhail airson eaglais Lionail a leasachadh. Chaidh a’ chùis na aghaidh agus shuidhicheadh gum bitheadh eaglais Dhail air a dèanamh beag, agus air a fàgail dìreach mar tha i fhathast.

Faodar a’ cheist a chur, ma bha dùil aig Seumas Fionnlasdan a dhol do’n Eaglais Shaoir Chléirich, nach b’ioghantach a bha e dlùth air deireadh 1893 cho iarrtach air eaglais Lionail a chàradh. Cha robh e tuilleadh aig cùirt ann an Cros, agus nuair dh’fhalbh e do’n Eaglais Shaoir Chléirich thug e leis a’ mhór-chuid de mhuinntir Sgiogarstaidh, agus dh’fhalbh beagan eile de chàirdean nan daoine a bha an aghaidh MhicBeatha

Chì sinn anns an leabhar a sgrìobh an t-Urr. Tormod MacPhàrlain, mu Dhòmhnall Iain Màrtainn, gu bheil MacPhàrlain a’ labhairt air Mgr. MacBeatha cho tàireil ’s is urrainn e, agus gun aobhar air sin ach gum buineadh MacPhàrlain fhéin do Sgiogarstaidh, far an d’àraicheadh athair.

Chan e tuairisgeul no faoin-sgeulachd tha an seo idir, ach an cunntas a tha sgrìobhte ann am mionaidean an t-seisein agus cùirt nan deaconan aig coimhthional Nis, agus faodaidh gach duine a bheachd fhéin a thoirt air a’ chùis, agus cha b’e Nis an aon àite anns an d’rinn am buaireadh slighe a steach do’n Eaglais Shaoir Chléirich.


[TD 78]

17 AN ACHD MHINICH

Faodaidh sinn beachd nas mionaidiche a ghabhail air dé bha air chùl nam brisidhean a thainig air an Eaglais Shaoir. Anns a’ bhliadhna 1891 chuir an t-Ard-Sheanadh chum nan Cléirean puincean Achd Mìneachaidh <eng>(Declaratory Act)<gai> chum gun tugadh na Cléirean seachad am beachd do’n Ard-Sheanadh air an ath bhliadhna. Chaidh an Achd Mineachaidh seo a ghabhail aig an Ard-Sheanadh, ged bha àireamh de mhinisteirean agus eildeirean ’na h-aghaidh.

Nis, tha Achd Mìneachaidh a’ cuimseachadh air mìneachadh a dheanamh. Cha chòir do Achd Mìneachaidh lagh ùr a thoirt a steach, no atharrachadh a dhèanamh air seann lagh. Ach gu cinnteach bha coire aig móran ’ga fhaighinn do’n mhìneachadh fhéin, a bha an t-Achd seo a’ dèanamh air cuid de theagasgan bunaiteach na h-Eaglaise Saoire.

Chathaich cuid ’na h-aghaidh do bhrìgh sin, agus thug iad dùbhlan do’n mhuinntir a bha ’ga h-iarraidh, nochdadh càit an robh Leabhar Aidmheil a’ Chreidimh an aghaidh nan Sgriobtuirean, ach cha deachaidh an dùbhlan sin a fhreagairt riamh.

Chaidh deasbad nach bu bheag a dhèanamh anns an Ard-Sheanadh ’sa bhliadhna 1893, a’ bhliadhna an déidh gabhail ris an Achd leis a’ mhór-chuid de bhuill an t-Seanaidh, ach dh’aindeoin gearain agus tagar cha deachaidh a tilgeadh a mach idir. Chuir móran an céill an eas-córdadh ris an Achd, agus dh’fhag dithis mhinisteirean, an t-Urr. Domhnull MacPhàrlain, Ratharsaidh, agus an t-Urr. Dòmhnall McDhòmhnall, Sìlteig, an Eaglais Shaor agus chuir iad air chois an Eaglais Shaor Chléireach. Thainig àireamh de’n t-sluagh a mach maille riu, gu sònraichte anns a’ Ghaidhealtachd.

Ged dh’fhalbh iad sin cha do sguireadh a chur an aghaidh an Achd chronail ud. Anns a’ bhliadhna 1894, a rithist, bha oidhirp eile air a dhéanamh, ach dhiùlt an t-Ard Sheanadh cùisean a chur ceart. Air a’ bhliadhna sin rinn an t-Oll. Rainy dìcheall gu bhith a’ sealltainn nach robh anns an Achd ach Achd faothachaidh, agus nach bitheadh duine fo chomain a bhith dùinte stigh rithe mur bu deòin leis fhéin.

Riaraich seo cuid, ach cha tug e riarachadh sam bith do’n phrasgan a bha a’ faicinn ciod a bha air chùl an Achd a bhith a’ faighinn àite. Nam bitheadh i air a’ daingneachadh ’na lagh, bhitheadh i an aghaidh nan laghan air an robh an Eaglais Shaor air


[TD 79]

a bonntachadh; mar sin, bha rùn air a’ bhuidheann bheag seo an Achd a thilgeadh a mach.

Gun teagamh, cha b’urrainn fhathast neach sam bith a bhith air a phòsadh ri coimhthional anns an Eaglais Shaoir gun na dearbh cheistean a fhreagairt a bha air am freagairt bho thùs ’san Eaglais Shaoir, agus gun ainm a chur ris a’ Bhonn-Aontaich no<eng>“Formula”.<gai>

Mu bhliadhna an déidh do’n Achd Mhineachaidh a bhith air a gabhail a steach, ghabh aon de’n dà mhinisteir a chuir air chois an Eaglais Shaor Chléireach gairm gu Ratharsaidh. Nuair bha e air a phòsadh ris a’ choimhthional chuir e ’n céill gu robh e air a phòsadh gun cheangal sam bith ris an Achd Mhìneachaidh. Agus bha sin fìor gu leòr, oir cha b’urrainn e aig an am ud cothrom a ghabhail air an Achd Mhineachaidh ged dh’iarradh e. Bha na h-aon cheistean ri am freagairt, agus an t-aon Bhonn-Aontaich ann ris am feumadh e ainm a chur.

Anns a’ bhliadhna 1894 rinn an t-Oll. Rainy oidhirp eile air nochdadh nach robh anns an Achd Mhìneachaidh ach achd faothachaidh, airson an fheadhainn aig an robh duilgheadas leis na ceistean suidheachaidh, ach nach robh i a’ ceangal dhuine sam bith fo a cumhachan mur bu toil leo.

Is e an t-aobhar airson a bheil sinn ag ainmeachadh seo, gu bheil móran anns an Eaglais Shaoir Chléirich a tha gus an latha ’n diugh a’ ciallachadh gu robh na daoine a dh’fhuirich anns an Eaglais Shaoir air am pòsadh ri coimhthionalan fo chumhachan an Achd Mhìnich, rud nach robh fìor. Bha iad a’ freagairt nan dearbh cheistean, agus air an suidheachadh fo na h-aon chumhachan, ri Mgr. MacPhàrlain ann an 1893.

Bha Comunn Dìonaidh na h-Eaglaise Saoire <eng>(Free Church Defence Association)<gai> air ath-nuadhachadh, agus thoisich iad air craobh-sgaoileadh nam beachdan a thug orra a bhith an aghaidh an aonaidh ris an Eaglais Aonaichte Chléirich.

Aig a cheart am bha móran trang ag ullachadh airson an aonaidh sin a thoirt gu buil. Anns a’ bhliadhna 1895 shuidhich iad nach bitheadh ceumannan aonaidh air an cumail air ais na b’fhaide, agus thòisicheadh a’ cabhagachadh chùisean chum an dà eaglais a thoirt gu chéile.

Bha a’ chuid a bha dìleas do theagasgan stéidheil na h-Eaglaise Saoire, agus a bha a’ diultadh a fàgail, a’ sìor chur an céill nuair bhitheadh na ceisdean agus na bòidean suidheachaidh air an atharrachadh, nach b’ann air stéidh na h-Eaglaise Saoire a bha iad a’ seasamh idir, ach ann an Eaglais eile, ge b’e dé a b’ainm dhith, no có bha ’ga dèanamh suas. Chaidh firinn na cuìse sin a dhearbhadh gu soilleir fadheòidh.


[TD 80]

Bha na daoine a bha suidhichte air fantainn anns an Eaglais Shaoir a’ sìor chathachadh airson fìrinn nam bòidean a ghabh iad orra. Aig Achadh-na-Sìne ann an Siorrachd Rois, chuir iad iad fhéin fo bhòidean as ùr teagaisgean na h-eaglais aig am an Dealachaidh a leantainn gu dìleas, agus na sochairean aca fhéin mar mhinisteirean anns an Eaglais Shaoir a sheasamh air a h-uile cor. Bha an coinneachadh sin aig Achadh-na-Sine anns a’ Ghiblin, 1900.

A rithist agus a rithist bha am buidheann beag sin a’ nochdadh gu soilleir gu robh na cumhachan aonaidh a’ dèanamh eadar-dhealachadh eadar seasamh na h-Eaglais aig am an Dealachaidh agus an seasamh a bha gu bhith aice dùinte stigh ris an Eaglais Aonaichte Chléirich.

Aig an Ard-Sheanadh, ’sa Chéitein, 1900, ghluaiseadh an rùn gum bitheadh Achd an Aonaidh air a gabhail a steach, agus gum bitheadh an t-aonadh fhéin air a thoirt gu buil gun tuilleadh dàlach. Chuir an fheadhainn a bha an aghaidh an aonaidh an aghaidh a’ ghluasad sin mar an ceudna, ach chaill iad a’ chùis sin mar an ceudna, oir bha àireamh cho mór de bhuill an Ard-Sheanaidh ’nan aghaidh.

B’e an t-Urr. Cailean Bannatyne a rinn an gluasad an aghaidh Achd an Aonaidh, agus thubhairt e gu robh esan a’ leantainn nan teagasgan a bhà iad a’ bòideachadh a leantainn anns an Eaglais Shaoir ’sna bliadhnachan a chaidh seachad. Cha robh e an aghaidh aonaidh nam bitheadh aonadh ann a bhitheadh a réir nan teagasgan sin a bhòidich iad a leantainn.

Dh’aontaich Mgr. Gilleasbaig MacNiallghais leis a’ ghluasad sin, ag rádh, tha a’ cheisd air a cur ris a’ bhuidheann bheag againn, càit a bheil sibh a’ dol? Chan eil sinn a’ dol a dh’àite sam bith; tha sinn anns an Eaglais Shaoir, agus anns an Eaglais Shaoir tha sinn a’ fantainn.

Chaidh an t-aonadh a thoirt gu buil aig an Ard-Sheanadh air an deicheamh latha fichead de’n Dàmhair, air a’ bhliadhna sin. Air an latha sin mar an ceudna thagair am buidheann beag còraichean na h-Eaglais, ach bha iad air am meas mar dhaoine ceannairceach agus gun tuigse leis a’ chuideachd mhóir a bha air an taobh eile.

Bha an sgoltadh a nis glan eadar am beagan a dhiùlt aonadh, agus a’ chuid a chaidh leis, agus bha am beagan sin a’ cur an céill gu robh an fheadhainn eile ann an Eaglais eile, a bha suidhichte air cumhachan eadar-dhealaichte, le atharrachadh teagaisg, agus le neo-shuim do theagasgan a bha ’nam bunaitean anns an Eaglais a dh’fhàg iad.

Nuair dh’fhalbh a’ chuid de bhuill an Ard-Sheanaidh a bha a’ dol a dh’aonadh ris na Cléirich Aonaichte chum an aonaidh sin a thoirt gu buil, dh’fhan a’ chuid a bha a’ leantainn na h-Eaglaise


[TD 81]

Saoire, ann an talla-cuil (chaidh an talla mor a dhiúltadh orra) agus shuidhich iad an t-Ard-Sheanadh-an ainm na h-Eaglaise Saoire-leis an Urr. Cailean Bannatyne ’na Cheann-suidhe, agus an t-Urr.Ceanadach Camshron mar sgrìobhaiche.

Shuidhich iad coinneachadh an ath latha, ag amharc orra fhéin, mar a b’iad gu cinnteach, Ard-Sheanadh dligheach na h-Eaglaise Saoire, ged nach robh ach sia thar fhichead de na ministeirean a’ fantainn anns an Eaglais Shaoir.

Chruinnich iad a réir an rùin, ach nuair ràinig iad an talla bha na dorsan glaiste orra, agus dà mhaor-sìthe ’gan cumail a mach mar gum b’ iadsan a bhitheadh air an Eaglais Shaor fhàgail, no mar gum bitheadh iad air cionta a dhèanamh. Chunnaic iad an sin ciod ris am faotainn anns an Eaglais Shaoir fhàgail, no mar gum bitheadh iad air cionta a dhèanamh. Chunnaic iad an sin ciod ris am faodadh dùil a bhith aca bho’n fheadhainn nach fhuilingeadh bacadh a chur air na rùintean suidhichte aca fhéin, bitheadh iad ceart no ceàrr.

Shuidhich iad an Seanadh air an t-sràid, agus thog iad orra gu talla eile ann an Sràid na Ban-righinn, far an do chum iad coinneamhan an Ard-Sheanaidh gus an robh obair an t-Seanaidh air an crìochnadh.


[TD 82]

18 ULLACHADH GU BHITH AG AONADH

Feumaidh sinn fhathast pilleadh air ais gu bhith a’ faicinn ciamar chaidh leis a’ mhuinntir a chum air adhart aobhar na h-Eaglaise Saoire, ach feumaidh sinn an dràsd sùil a thoirt air mar bha cùisean a’ dol ann an Cléir Leódhais.

Dh’fhàg bàs Dhonnchaidh MhicBeatha beàrn anns a’ Chléir, agus rinneadh oidhirp gu h-aithghearr airson am beàrna seo a lionadh, ged bha nithean deatamach eile fa chomhair na Cléire aig an am. Agus chan fhaod dearmad a dhèanamh ainmeachadh gu robh beachd na Cléire air an Achd Mhìneachaidh air a thoirt seachad leis a’ Chleir ’sa Ghiblin, 1892. B’e am beachd sin nach aontaicheadh iad idir leis an Achd Mhineachaidh. Cha robh neach anns a’ Chléir a bha ag iarraidh an Achd a ghleidheadh.

Aig toiseach na h-ath bhliadhna chuireadh air na Cléirean leis an Ard-Sheanadh beachd a thoirt air Achd thaobh nan Ceistean agus a’ Bhonn-Aontachaidh <eng>(Act anent Questions and Formula).<gai>

Chuir Mgr. Camshron, a’ Bhac, an céill an rùn a leanas, mun deachaidh beachdachadh air an Achd idir: “gu robh esan, ’na ainm fhéin, agus an ainm neach sam bith a dheònaicheadh am beachd sin a leantainn, a gabhail comhphàirt de’n deasbad seo gun bhith air dòigh sam bith a leigeadh dheth, no a’ lughdachadh, a chòraichean, no ag aideachadh gu robh aig an Eaglais Shaoir, còir no ùghdarras a bhith ag atharrachadh nan riaghailtean aice le caochladh sam bith a dhèanamh ann an roimh-ràdh nan ceistean, anns na ceistean fhéin, no anns a’ Bhonn-Aontaich leis a bheil an Eaglais Shaor a gabhail a steach innte luchd-dreuchd a tha fo chomain ùmhlachd a thoirt do na riaghailtean aice agus nach eil còir aice, dh’aindeoin Achd Mìneachadh a thugadh a steach, an aghaidh tagar a’ bheagain a bha a’ diultadh atharrachadh sam bith a dhèanamh air na laghan a bha ’nan riaghailtean suidhichte anns an Eaglais, na riaghailtean sin atharrachadh; agus nach fhaoidte bhith ag amharc orra mar a dèanamh dochann do chòraichean sam bith a bhuineadh dhaibh mar mhinisteirean anns an Eaglais Shaoir”.

Chuir built na Cléire an ainm ris an rùn seo mar a leanas: Eachainn Camshron, am Bac; Seumas Greenfield, Steòrnabhagh; Iain Dòmhnallach, Ceann-a’-Loch; Niall Moireasdan, Barabhas; Seoras MacLeòid, an Cnoc; Iain MacDhughaill, na Lochan; Eachainn Ceanaideach, a’ Phàirce; Ruairidh MacRath, Carlobhagh, ministeirean; agus Alasdair MacThòmais, am Bac;


[TD 83]

Alasdair MacIllinnean, a’ Phàirc; Calum MacLeòid, an Cnoc, agus Raghnall Dòmhnallach, Càrlobhagh, eildeirean.

Chaidh a rithist a ghluasad gu robh a’ Chléir fada an aghaidh an Achd a bha a’ dol a dh’atharrachadh nan ceistean. Dh’aontaich iad uile leis a’ bheachd sin, agus mar sin b’e am binn-san nach bitheadh na Ceistean no am Bonn-aontaich air an atharrachadh idir. Is e a bha ioghantach gun tàinig an latha anns an deachaidh an àireamh bu mhotha dhiubh an aghaidh seo ann an ùine cho goirid.

B‘ann air an naothamh latha fichead de’n Mhàirt, 1893, a chaidh Siabost agus pàirt de Bhragair a thogail gu inbhe ionad searmonachaidh le cead an dà sheisein, Chàrlobhaigh agus Bharabhais. Mu bhliadhna an déidh sin chaidh an togail gu làn-inbhe coimhthionail, agus air an ath bhliadhna, 1895, fhuair iad an t-Urr. Seòras L. Caimbeul mar mhinisteir.

Anns a’ bhliadhna 1893, an déidh oidhirp no dhà a dhèanamh air ministeir fhaighinn, chuir muinntir Nis gairm gu Dòmhnall M. MacDhòmhnaill, a rugadh ann an sgìre Uig, agus a bha air cead searmonachaidh fhaighinn ùine ghoirid roimh sin bho Chléir Leódhais. Ghabh e ris a’ ghairm agus chaidh a shuidheachadh an Nis. Nuair thàinig am an aonaidh dh’fhàg e an Eaglais Shaor agus lean prasgan de’n choimhthional e. Dh’fhan e an sgìre Nis gus an d’chaochail e an déidh ministreileachd barrachd air leth cheud bliadhna a chur seachad ann.

Leig Mgr. Greenfield, Steòrnabhaigh, dheth uallach a’ choimhthionail ’sa bhliadhna 1894, agus chaochail e cóig bliadhna an déidh sin. B’e an t-Urr. Pàdraig MacDhòmhnaill a thàinig gu coimhthional Gàidhlig. Stéornabhaigh an déidh Mhgr. Greenfield, agus chaidh esan do’n Eaglais Aonaichte ann an 1900.

Dh’fhag Iain MacDhòmhnaill coimhthional Cheann-a’-Loch an 1896, an déidh a bhith ann aon bliadhna deug, agus b’e Iain MacAoidh a thàinig ann an déidh sin agus a dh’fhuirich ann gus an tàinig an t-aonadh a rinn uiread de bhriseadh air coimhthionalan Leódhais.

Dh’atharraicheadh an t-Urr. Dòmhnall Iain Màrtainn gu coimhthional an Obain ’sa bhliadhna 1897, an déidh bliadhna thar fhichead a thoirt an coimhthional Beurla Steòrnabhaigh. Bha am meas a bha aig an t-sluagh air air a chumail air chuimhne anns an ainm a thug iad air an eaglais ùir a thog iad, Eaglais Chuimhneachain Mhàrtainn, an t-ainm a tha oirre gus an latha ’n diugh. B’e an t-Urr. Iain S. MacDhòmhnaill a thàinig ’na àite air a’ bhliadhna sin fhéin.


[TD 84]

Dh’fhag Mgr. Neacail Caimbeul coimhthional Uig air an dearbh bhliadhna sin, air dha gairm a ghabhail gu Tairbeart na Hearadh. Thainig Mgr. Dòmhnall MacArtair, a rugadh faisg air Inbhir Nis, gu Uig, a’ bhliadhna mun do ghabh an t-aonadh àite.

Tha e soilleir gu robh na beachdan a bha air an seirm air feadh na dùthcha a chuid ’s a chuid a toirt an dreach fhéin air beachdan nam ministeirean ann an Cléir Leódhais. Chunnaic sinn mar chuir iad gu h-aon-sgeulach an aghaidh atharrachadh sam bith a dhèanamh air laghan agus riaghailtean anns an Eaglais, gu robh iad gu tur ’na aghaidh. Ach nuair thàinig latha an dearbhaidh cha d’fhuaradh a sheas fior dhìleas ach aon fhear, Mgr. Camshron a bha air a’ Bhac.

Bha an àireamh a dh’fhan dìleas do na bòidean suidheachaidh aca cho tearc ’s gu robh móran a’ meas nach bitheadh Eaglais Shaor ann an ceann dheich no fhichead bliadhna, agus bha móran a bha cho eudmhor aig am an Achd Mhìneachaidh nach robh idir ullamh, nuair thainig an stoirm, a dhol chun a’ ghrunna comhla ris an luing, a bha iad an dùil a bha an call aice cho cinnteach. Gun teagamh, chuir iad iarrtas chum an Ard-Sheanaidh ’a ràdh le ùghdarras ’gu robh a’ mhuinntir a bha dol leis an Aonadh a’ toirt leo do’n Eaglais ùir còraichean na h-Eaglaise Saoire gun atharrachadh.

Dà bhliadhna mu’n do ghabh an t-Aonadh àite thàinig aithris chum na Cléirean o’n Ard-Sheanadh, thaobh an Aonaidh. Dh’innis Mgr. Camshron, a’ Bhac, gu robh e a’ dol a ghluasad an aghaidh na h-Aithris o’n Ard-Sheanadh.

Aig an ath Chléir, mun d’rinn e an gluasad, rinn e Casaid (no <eng>Protest<gai>) air bhonn nach robh e an comas Cùirt sam bith de’n Eaglais Shaoir, atharrachadh a dhèanamh air cumhachan stéidheachaidh na h-Eaglais a bha an luchd-dreuchd anns an Eaglais Shaoir fo bhòidean a’ thagar, a ghleidheadh agus a dhìon’.

Ghluais e an sin gu robh e a’ cur an aghaidh an Aonaidh, air na cumhachan a bha ann an solus nan Ceistean agus a’ Bhonn Aontaich. B’e an t-eildeir aige Alasdair MacThòmais a dh’aontaich leis a’ ghluasad aige, agus lean Alasdair MacIllinnein, Dòmhnall MacLeòid agus Tormod Dòmhnallach iad.

Ghluais an t-Urr. Pàdraig Dòmhnallach gu robh iad ag aontachadh le aithris an Ard-Sheanaidh, agus deònach gum bitheadh an t-Aonadh air a thoirt gu buil chionn gu’n robh prionnsapalan na h-Eaglaise Saoire air an dìon leis na cumhachan a bha anns an Aithris’. Dh’aontaich Iain MacCoinnich, eildeir, a Steòrnabhagh, agus lean na h-Urramaich Ruairidh MacRath, Niall Moireasdan, Iain MacDhùghaill, Seòras MacLeòid, Dòmhnall M. Dòmhnallach agus Iain S. Dòmhnallach, seachdnar mhinisteirean; agus Torcuil MacLeòid agus Calum MacIlleathain,


[TD 85]

eildeirean. Bha mar sin deichnear gu léir an aghaidh a’ chóignear a sheas dìleas do’n Eaglais Shaoir. Ach air a shon sin, cha b’urrainn duine a ràdh nach do chathaich iad gun lagachadh airson nan nithean a bha luachmhor ’nan sealladh.


[TD 86]

19 DEALACHADH NAN ROIDEAN

Bha cuisean glé dhorch air an àireamh bheag a dhiùlt an Eaglais Shaor fhàgail, agus chum an dèanamh na bu duirche fhuair iad, an ùine gheàrr, litir bho fhir-lagha na h-Eaglaise Saoir Aonaichte, ag innse dhaibh nach cuireadh iad cus cabhaig orra a mach as na tighean-aoraidh aca, ach nach robh sin a’ ciallachadh idir nach b’ann leis an Eaglais Aonaichte a bha na h-aitreabhan uile a bhuineadh roimhe sin do’n Eaglais Shaoir.

Bha cuid a bha air sgur a shaothrachadh agus a bha a’ faighinn cuideachadh bho mhaoin na h-Eaglais, a bha air an gearradh dheth nuair chualas gu robh iad a fantainn dìleas do’n Eaglais Shaoir, mar gum bitheadh iad air an Eaglais fhàgail. Cha robh h-aon dhiubh air fhàgail an teagamh sam bith ciod an sèorsa déiligeadh ris am faodadh sùil a bhith aca anns a’ chonnspoid a bha air thoiseach orra.

Ràinig cuibhreann de’n troimhe-chéile seo air coimhthionalan Leódhais mar air coimhthionalan eile anns na lean an sluagh an Eaglais Shaor. Bha gu leòr de’n t-sluagh a chaidh a steach do’n Eaglais Aonaichte làidir de’n bheachd gum bitheadh na tighean-aoraidh leis an taobh bu treise, gu sònraichte ma chaidh ministeir a’ choimhthionail leis an aonadh.

Bha cùisean cho duilich an sgire Nis ’s gun d’òrduich am Morair Balfour, Runair na h-Albann, agus Mgr. Guthrie (an déidh sin Morair Guthrie), Siorraidh Rois agus Chrombaidh, long-chogaidh a chur gu ruige Port Nis, agus aig an aon am réiseamaid shaighdeirean fo uidheam ann an Gearasdan Sheòrais, deiseil gu dol gu Nis, airson muinntir na h-Eaglaise Saoire, a bha a’ dleasadh na h-eaglaise, a chasg.

B’e Mgr. Ceanadach Camshron a thàinig gu Nis a choimhearlachadh dhaibh gun dùbhlan a thoirt do na maoir-shìthe, agus ghabh iad a chomhairle ionnas nuair ràinig na maoir-shìthe sgìre Nis cha d’choinnich duine riu airson am blàr a chur ris an robh dùil aca. Chan eil ceist sam bith nach deachaidh Nis glé fhaisg air dòrtadh fala a bhith ann, oir bha e duilich leis a’ chuid mhór de shluagh na sgìre a bhith smaoineachadh gun cailleadh iad an tigh-aoraidh eireachdail a thog iad ùine ghoirid roimh sin.

Chaidh gach sgillinn de’n mhaoin a bhuineadh do’n Eaglais Shaoir àicheadh air na ministeirean a dh’fhuirich anns an Eaglais Shaoir, agus chaidh a dhèanamh glé shoilleir dhaibh gum bitheadh iad a’ call gach dachaidh agus gach tigh-aoraidh a bha aca roimh am an aonaidh.


[TD 87]

Anns an Dùbhlachd, 1900, thòisich a’ chùis lagha a bha fo ainm Bannatyne an aghaidh Overtoun. Chaidh a’ chùis gu Cùirt an t-Seisein Shìobhalta an Dun Eideann agus bha daoine ag éisdeachd le ro-aire cionnas a bhitheadh a’ bhinn air a toirt a mach, agus dùil aca gum bitheadh an cogadh gu léir do’n bhuidheann leis am bitheadh a’ cheud bhatal. Cha robh ministeirean na h-Eaglaise Saoire de’n bheachd sin idir, oir bha lorg aca ciod a dhèanadh Dun Eideann riu.

Bha móran de dhaoine inbheil Dhun Eideann air dol leis an aonadh, agus b’e am bonn tagraidh aca gun deachaidh an Eaglais Shaor a steach maille ris an Eaglais Aonaichte Chléirich gun aon lide de atharrachadh a dhèanamh air na bunaitean aice.

Cha d’leig Bannatyne agus a chuideachd buille as am beachd. Ged bha iad tearc ann an àireamh agus bochd thaobh maoin shaoghalta bha muinghin aca á ceartas an aobhair a bha iad a’ seasamh. Thog iad a’ chùis chum an Dara Roinn de Chùirt an t-Seisein. Bha triùir mhorairean os cionn an t-suidhe sin, agus a rithist thug iad binn an aghaidh na h-Eaglaise Saoire. B’e am beachd nach d’atharraich a’ mhuinntir a chaidh do’n Eaglais Shaoir Aonaichte ni sam bith ach nì a bha làn-chòir aca atharrachadh, agus mar sin nach robh còir aig a’ mhuinntir a dh’fhan ’san Eaglais Shaoir air nì sam bith a bhuineadh do’n bhuidheann sin roimh am an aonaidh.

Mar bha nàdurrach, bha dùil aig an Eaglais Shaoir Aonaichte, agus aig an Oll. Rainy, a bha cho dicheallach a’ cur an aonaidh air chois, gu sguireadh an fheadhainn eile a nis a thagradh an còraichean, ’s iad air call dà uair cheana.

An àite sgur is ann a thog iad an cùis gu Tigh nam Morairean, an Lunnainn. Dh’fhosgail a’ chùirt an sin air a’ cheathramh latha fichead de’n t-Samhainn, 1903, agus chaidh i air adhart airson dhà sheachdain. Bha seisear Mhorairean os cionn an t-suidhe sin—Halsbury, Shand, MacNaghten, Lindley, Seumas Hereford agus Alverstone; ach chaochail Morair Shand agus is ann ’na àite a shuidh Alverstone.

De’n t-seachdnar a dh’ainmich sinn chaidh cóignear air taobh na h-Eaglaise Saoire, gun ach dithis air an taobh eile. Mun robh a’ chùis seachad chaidh leth-cheud mìle nota a thairgse do’n Eaglais Shaoir airson a h-obair a thoirt air adhart, air chumha gun tarraingeadh i air ais o’n chùis lagha. Cha ghabhadh iad sin, oir bha làn mhuinghin aca nach d’fhàg iad an Eaglais, no na còraichean a bha dligheach dhaibh mun tàinig an troimhe-chéile seo mun cuairt.

Thugadh binn a mach gun d’dhealaich a’ mhuinntir a chaidh leis an aonadh ri bunaitean na h-Eaglaise Saoire mar bha i air a suidheachadh ann an 1843. Bha Prionnsapal an Stéidheachaidh air


[TD 88]

aideachadh leis an Eaglais aig an am sin, agus chaidh sin fhàgail ’n a cheist fhosgailte ’san Eaglais ùir. Bha rithist an Achd Mhìneachaidh an 1892 a’ nochdadh atharrachadh beachd air Leabhar Aidmheil a’ Chreidimh, agus mar sin, air iomadh nì eile.

Nuair fhuair am prasgan beag ud binn air a toirt a mach gur h-ann leo a bha maoin agus togalaichean na h-Eaglaise Saoire, fhuair iad tarraing analach de shaorsa. Gun teagamh, cha b’urrainn iad feum a dhèanamh de na bha leo, agus chaidh Coimision Rìoghail a chur air chois gu bhith a’ roinn a mach maoin agus thighean far an robh an sluagh air an roinn.

Cho luath ’s a bha ’nan comas chaidh an Achd Mhìneachaidh a thilgeadh a mach, agus mar thoradh air sin phill àireamh de mhinisteirean nan Saor Chléireach air ais do’n Eaglais Shaoir. ’Na ’m measg bha Mgr. (a rithist an t-Oll.) Iain MacLeòid, Mgr. (a rithist an t-Oll.) Iain R. MacAoidh, agus feadhainn eile. Bha iad ’nan oileanaich nuair a lean iad an Eaglais Shaor Chléireach air tùs. Chaidh an Coimision Rìoghail air adhairt a’ roinn, mar thubhairt sinn, agus aig amaibh cha robh na coimhthionalan buileach riaraichte air an roinn a bha iad a’ dèanamh. Bha iomadh deasbad theth mu thimcheall có bu chòir a leithid siud no leithid seo de eaglais fhaighinn, ach ri ùine shìthich cùisean sìos mar fhuair gach coimhthional comas air eaglaisean a chur suas far an robh feum orra.

Ann a bhith a’ beachdachadh ciod an t-eadar-dhealachadh a rinn an t-aonadh agus na bha ’na chois, cha leig sinn a leas ach sùil a thoirt air cridhe nan ceistean a fheumar a fhreagairt nuair a bhitheas ministeirean ’gan suidheachadh anns an Eaglais Shaoir agus ann an Eaglais Shaoir Aonaichte.

Tha a’ cheist seo air a freagairt ’san Eaglais Shaoir: “A bheil thu gu treibhdhireach ag aideachadh agus a’ creidsinn uile theagasgan Leabhar Aidmheil a’ Chreidimh... a bhith ’nam fìrinnean a tha ann an Sgriobtuirean an t-Seann Tiomnaidh agus an Tiomnaidh Nuaidh, agus a bheil thu ag aideachadh seo mar aidmheil do chreidimh fhéin?”

Anns an Eaglais Shaoir Aonaichte: “A bheil thu gu treibhdhireach ag aideachadh teagasg na h-Eaglais seo air a cur sìos an Leabhar Aidmheil a’ Chreidimh..?”

Tha eadar-dhealachadh mór eadar an dà nì sin, teagaisg Leabhair Aidmheil a’ Chreidimh, agus teagasg na h-Eaglais, anns an Leabhar, a dh’fhaodas atharrachadh bho bhliadhna gu bliadhna.


[TD 89]

20 AN STOIRM AGUS AM FEATH

Choinnich Cléir Leódhais air an ochdamh latha deug de’n Dùbhlachd, 1900, agus cha robh de mhinisteirean an làthair ach an t-Urr. Eachainn Camshron agus an t-Urr. Iain Dòmhnallach a bha aige ’na fhear-cuidich anns a’ Chléir. Bha eadhon leabhraichean na Cléire air falbh, oir bha sgrìobhaiche na Cléire air dol an taobh a chaidh a’ chuid mhór de chàch.

Chaidh Mgr. Camshron a chur ’na Cheann Suidhe air a’ Chléir, agus Mgr. Dòmhnallach ’na sgrìobhaiche, agus b’e a’ cheud nì a rinn iad an Tagar agus a’ Chasaid a rinneadh an 1842 a chur sìos anns na mionaidean aca, gu bhith a’ foillseachadh gu soilleir càit an robh iad ’nan seasamh.

Chuireadh air chois gum bitheadh na seirbheisean ràitheil air an cumail air adhart anns na coimhthionalan mar bha iad air an cumail anns na bliadhnachan a chaidh seachad, ged bha na ministeirean cho tearc ’s a bha iad. Thuilleadh air a’ choimhthional mhór aige fhéin, bha air uallach a’ Chamshronaich coimhthionail Chrois, Bharabhais, Shiaboist agus Chàrlobhaigh, agus air uallach Iain Dòmhnallaich, Steòrnabhagh, an Cnoc, na Lochan, Ceann-a’-Loch agus a’ Phàirc.

Cha robh iad ro fhada gun bheagan cuideachaidh fhaighinn, agus bha feum air. Air an naothamh latha deug de’n dara mìos, 1901, bha iarrtas bho Mhgr. Eachainn Ceanadach, ministeir na Pairce, ag iarraidh air ais do’n Eaglais Shaoir, an déidh beagan sheachdainean. Chaidh an t-iarrtas aige a chur gu Dun Eideann, a’ cur an céill togradh na Cléire a ghabhail a steach.

Ghabhadh a steach e, ach bha cuid de’n t-sluagh, a réir aithris, nach tug maitheanas da chionn gun d’fhalbh e. Nuair ghabhadh a steach e ghabh e uallach Steòrnabhaigh, a’ Chnuic, Cheann-a’-Loch agus nan Lochan.

Aig an aon am bha iad a’ lorg a mach agus a’ suidheachadh cheisteirean anns na coimhthionalan a bha bàn, agus nuair a bheachdaicheas sinn air an t-seirbheis a rinn na daoine sin is ann a chì sinn na fiachan fo’n robh an Eaglais Shaor dhaibh anns na làithean ’san robh cùisean duilich.

Aig fìor thoiseach 1902 chaidh gairm a chur bho Shiabost agus bho Chàrlobhagh gu Mgr. Neacail MacNeacail, Gairbhe, air chumha gum fritheileadh e air an dà choimhthional gus am bitheadh dòigh air ministeir fhaighinn do’n dà sgìre. Chaidh a


[TD 90]

Shuidheachadh ’sa Mhàirt, 1902, agus chuireadh air-san an sin cùram Chrois, Bharabhais, agus Bheàrnaraidh.

Air a’ cheathramh latha de’n Mhàirt, 1903, thàinig sparradh chum na Cléire bho’n Ard-Sheanadh, gu robh an Achd Mhìneachaidh air a tilgeadh a mach gu tur, agus gu cinnteach cha robh a’ Chléir duilich gu robh an Achd a rinn uiread de chron ann an Alba air a glanadh gu buileach a mach as an Eaglais Shaoir.

Ged chaidh am fasgnadh sin a dhèanamh cha tug e gu chéile na buidhnean a chaidh air leth bho thainig an Achd a steach. Sgriobh Mgr. Niall Camshron, aig an Eaglais Shaoir Chléirich, ’sa bhliadhna 1899, “Mur cuir iad a mach an Achd Mìnich, agus gach nì calldach a thugadh a steach do’n Eaglais, agus a tha an Achd seo, mar shlabhraidh iarainn, a’ ceangal mu’m muineal, chan urrainn iad an Eaglais a ghlanadh; agus ma nì iad seo, de an t-eadar-dhealachadh eadar an seasamh aca agus an seasamh a rinn sinne?” Chuir iad a mach an Achd Mhìnich, agus ged thill cuid de na Saor Chléirich air ais, cha do thill Mgr. Camshron, ach is minic a labhair e mar gu robh an Achd Mhìnich ’san Eaglais Shaoir fhathast, agus nithean olca eile air nach gabhadh càineadh gu leòr a dhèanamh.

Anns a’ bhliadhna 1904 rinn an t-Urr. Eachainn Ceanaideach aithnichte do’n Chléir gu robh dùil aige coimhthional na Pàirce fhàgail mu am an ath choinneimh Cléire. Cha d’fhàg e air a shon sin gus an ath bhliadhna, nuair fhuair e gairm gu Sròn-an-t-Sìthein, ann an Cléir Latharna, an 1905.

Nuair rinn Barabhas aithnichte gu robh iad a’ dol a chur airson ministeir dh’iarr a’ Chléir air Nis dol a steach maille riu, do bhrigh gu robh ministeirean gann. Cha dèanadh Nis seo idir agus chuir Barabhas gairm gu Mgr. Ruairidh MacCoinnich, agus chaidh a phòsadh ri Barabhas ’sa bhliadhna 1904.

B’ann ’sa bhliadhna sin, air a’ cheud latha de’n t-Sultuine, a thugadh a mach bìnn ann an Tigh nam Morairean, an Lunnainn, air taobh na h-Eaglaise Saoire, agus air taobh an t-seasaimh a rinn a’ mhuinntir a dhiùlt dol air ais air na bòidean suidheachaidh do’n d’gheall iad, aig toiseach am ministreileachd, a bhith dìleas.

Thàinig mar an ceudna an t-Urr. Calum MacLeòid, á Ceap Bhreatuinn, an Albainn Nuaidh, gu Ceann-a’-Loch, agus aig fìor thoiseach na h-ath bhliadhna thainig an t-Urr. Seòras MacAoidh gu coimhthional Steòrnabhaigh. Bha mar sin aon is aon de na coimhthionalan air an lìonadh, ged chaidh iomadh latha seachad mun d’fhuair iad uile ministeir.

Leig an t-Urr. Eachainn Camshron dheth uallach coimhthional a’ Bhac ’sa bhliadhna 1907, oir bha a shlàinte air briseadh. Bha a bhràithrean anns a’ Chléir agus an sluagh a fhuair beannachd bho a theagasg, duilich nuair thàinig air fàgail, ach taingeil airson na


[TD 91]

seirbheis a rinn e do aobhar Chriosd, agus do’n Eaglais Shaoir ann an Leódhas, ann am ministreileachd aon bhliadhna deug thar fhichead.

Is fhiach dhuinn beachd a ghabhail air an ioghantas a bha ann gun do lean àireamh cho mór de’n t-sluagh anns an Eaglais Shaoir, nuair chaidh uiread de na ministeirean do’n Eaglais Shaoir Aonaichte, agus sin an aghaidh gach brosnachaidh a rinneadh air an t-sluagh gu dhol leis an fheadhainn a bha a’ gealltainn soirbheachaidh anns an Eaglais Shaoir Aonaichte a mhàin.

Anns a’ Ghiblin, 1900, nuair bha aithris o’n Ard-Sheanadh fa chomhair na Cléire, agus Mgr. Camshron ’ga dhiùltadh mar ni a bha mì-laghail gabhail ris, bha cuid dhe na daoine a bhà air tùs an aghaidh an Achd Mhìnich a nis ullamh gu leòr air a ràdh gu robh bunaitean agus còraichean na h-Eaglaise Saoire air an dìon. Cha robh iad idir a’ faicinn nach robh dad air atharrachadh thaobh an Aonaidh ach na beachdan aca fhéin, agus bha iad glé dhiombach airson gu robh cuid ann a bha a’ diùltadh a bhith air am mealladh. Chaidh eadhon iarrtas bho Chléir Leódhuis, mar a chunnaic sinn, gum bitheadh an t-Ard-Sheanadh ag ràdh le ùghdarras gu robh a’ mhuinntir a bha a’ dol leis an Aonadh a’ toirt leo, gun lughdachadh, gun bhriseadh, gach còir is sochair a bha aca anns an Eaglais Shaoir roimh ’n Aonadh.

Eadhon aig taghadh nan riochdairean airson an Ard-Sheanaidh a bha a’ dol a thoirt an Aonaidh gu buil, rinn Mgr. Camshron casaid an aghaidh na cùise, a’ cur an céill gu robh an gnothach uile mì-laghail, agus an aghaidh bonn-suidheachaidh na h-Eaglaise Saoire.

Bha corraich na muinntir a bha deònach a bhith ag aonadh, an aghaidh na muinntir a bha a’ diùltadh an Eaglais Shaor fhàgail, air a nochdadh glé shoilleir thaobh coinneimh a bha ann am baile Steòrnabhaigh gu bhith a’ mìneachadh nan ceistean comh-cheangailte ris an Aonadh. Aig a’ choinneimh sin bha Mgr. MacCullach, Glascho; Mgr. Mac a’ Bhreatannaich, Loch Aillse; Mgr. Dòmhnallach, Ratharsaidh; agus Mgr. Caimbeul, a bha aig an am ann an Sgìre Chraoich.

Chionn nach d’fhuair càirdean an Aonaidh air na ceistean fhaighneachd bu mhath leo fhéin a chur, mheas iad a’ choinneamh mar nì maslach. Ghearain iad nach éisdeadh cuid de’n t-sluagh riu fhéin, agus gu robh brisidhean anns na coimhthionalan a bha a’ dèanamh call nach bu bheag air feadh an Eilein. Cha robh iad idir a’ faicinn nach robh iad feargach ach ris a mhuinntir a dh’fhan far an robh iad, agus gur h-e iad fhéin, a dh’atharraich am beachd, agus a chuir suarach am bòidean, a thug a steach an dearbh chonnspoid air an robh iad a nis a’ gearain.


[TD 92]

Air an làimh eile, ma bha dìomb na muinntir sin neònach, bha e cheart cho nèonach a bhith a’ faicinn giùlain, agus a’ cluinntinn càinidh, na muinntir a dh’fhàg an Eaglais Shaor ’sa bhliadhna 1893.

Anns an leabhar Eachdraidh-beatha an Urr. Dhòmhnall MhicPhàrlain, tha air a ràdh gur h-e an t-aon dòigh air an Eaglais Shaor a ghlanadh, lagh a thoirt a steach a chuireas a mach an Achd Mhìnich agus na nithean eile a thàinig a steach ’na cois. Ach nuair chaidh an Achd sin a chur a mach, tha an dearbh leabhar ag innse dhuinn nach b’e prionnsapal, ach maoin an t-saoghail seo, a chum anns an Eaglais Shaoir na ministeirean a dhiùlt a dhol leis an Aonadh.

Thaobh Mhgr. MhicCoinnich, Inbhir Nis, tha an dearbh leabhar ag radh: “Cha deachaidh aige air faighinn a steach do’n bhuidheann sin (an Eaglais Aonaichte) agus mar sin dh’fheumadh e fuireach (’san Eaglais Shaoir) agus feumaidh gu bheil seo ’na ìsleachadh leis, chionn gum b’e a rùn dol do’n Eaglais Mhóir”. Cluinneamaid fhathast briathran MhicCoinnich nuair sheas e fa chomhair an Ard-Sheanaidh: “Chan ann an aghaidh an Aonaidh a tha sinn, ach an aghaidh nan cumhachan Aonaidh...” Cha b’urrainn da an cothram a leigeadh seachad gun a chur an céill gu soilleir gu robh e air taobh prionnsapalan na h-Eaglais Saoire ’nan iomlanachd, agus gu robh e deònach a bhith a’ seasamh airson nam prionnsapalan sin mar bha iad air an teagasg dha bho òige le daoine a bha nis air dol gu an sonas siorruidh. Thugadh gach duine beachd air a shon fhéin air dé cho fior ’s a tha an fhianais a thaobh MhicCoinnich, agus sin a mhàin airson nach dh’fhàg e an Eaglais Shaor.

A bhàrr air seo uile, mar thubhairt sinn, chuireadh a leth na muinntir a sheas dìleas do’n Eaglais Shaoir gur h-e togalaichean agus maoin a bha iad a’ sireadh. Dé na togalaichean a bhitheadh a dhith orra nam bitheadh iad uile air dol leis an Aonadh? Bha cuid dhiubh a chaill am maoin, araon ministeirean mar bha Mgr. Noble, Luirg, agus Mgr. Auld, Olrig, agus ceisteirean mar bha Mgr. Fearchar Mathanach, a chaill an cuideachadh airgid a bha iad a’ faighinn o’n Eaglais, chionn gun dhùilt iad dol leis an Aonadh.

Gidheadh, dh’aindeoin càinidh a bha a’ tighinn orra bho gach taobh bha daoine ann a dh’fhan dìleas do phrionnsapalan an Ath-leasachaidh, agus sin chionn gu robh iad dearbhte gu robh na prionnsapalan sin air an stéidheachadh air an fhirinn. Chan ann an spiorad féin-fhìreanta, no ann an rùn na bhith a’ togail roinnean, bu chòir dhuinn a bhith a’ cumail cuimhne air na nithean seo, ach chum a bhith a’ dùsgadh ar taingealachd agus a’ meudachadh ar cùraim de na nithean a bhuineas do’n chreidimh a thugadh aon uair do na naoimh.


[TD 93]

Mun tàinig an t-Aonadh eadar a’ mhór-chuid de’n Eaglais Shaoir agus an Eaglais Aonaichte Chléirich, bha an fheadhainn a bha ag iarraidh gu fantainn dìleas do’n Eaglais Shaoir agus do am bòidean suidheachaidh air an càineadh agus air an coireachadh mar dhaoine a bha a’ bacadh soirbheachadh an t-Soisgeil agus a’ roghnachadh cuibhrich nach robh a réir na fìrinn. Lean am beachd sin am measg na muinntir a chaidh do’n Eaglais Shaoir Aonaichte.

An déidh an Aonaidh sgrìobh an t-Urr. Iain Kelman nach b’urrainn neach leantainn ris an Eaglais Shaoir gun a bhith a’ làn-ghabhail ri beachdan Erastianach, agus gun a bhith a’ leigeadh dheth a chòir air Soisgeul gràidh Dhé a shearmonachadh gu saor do na h-uile dhaoine. Faodaidh gach aon breith a thoirt air a’ bheachd sin air a shon fhéin.

Goirid an déidh binn nam Morairean air taobh na h-Eaglaise Saoire chuir an Eaglais Shaor Aonaichte fa chomhair na Pàrlamaid na cumhachan air an robh i a’ dol a ghnàthachadh na gheibheadh i o’n Choimision de airgead agus de aitreabhan na h-Eaglaise Saoire. B’e na cumhachan sin gum bitheadh comas aice a bunaitean suidheachaidh atharrachadh, agus gum bitheadh seo air a dhèanamh leis na cùirtean aice mar thogradh i fhéin.

Chithear cho neo-chinnteach ’s a tha a leithid sin de bhunait a dh’fhaodas atharrachadh bho bhliadhna gu bliadhna, an crochadh air beachd na muinntir a bhitheas anns a’ chùirt. Ach rinn an t-atharrachadh seo cinnteach nach bitheadh iad a rithist air an glacadh mar bha iad ann an 1900, agus rinn e mar sin comasach iad air cùrsa a thogail taobh sam bith bu mhath leo gun an còraichean aimsireil a chall.

Ghabh Eaglais na h-Alba cothrom air na cùisean eaglais a bha fa chomhair na Pàrlamaid gu bhith a’ faighinn a dòigh fhéin bho’n Riaghaltas. Fhuair i cead a bunaitean suidheachaidh atharrachadh ionnas gu robh an t-slighe fosgailte dhi gu bhith a’ gluasad gu aonadh ris an Eaglais Shaoir Aonaichte.

Chaidh an ceangal aice ri Leabhar Aidmheil a’ Chreidimh a lagachadh, oir bha na h-Achdan Mìnich a thugadh a steach, agus na ceistean suidheachaidh a bhith air an atharrachadh, a’ fagail gu faodadh neach dreuchd a ghabhail anns gach eaglais gun a bhith a’ gabhail ri teagasgan Leabhar Aidmheil a’ Chreidimh.

Tha iad ag aideachadh a bhith a’ creidsinn brìgh nan nithean a bhuineas do’n Chreideamh, ach chan eil cinnt sam bith dé na nithean tha sin. Cha ghabh iad a bhith air an comharrachadh oir faodar an atharrachadh le cùirtean nan eaglaisean sin bho bhliadhna gu bliadhna. Mar sin tha na riaghailtean aca farsaing gu leòr gu fasgadh a thoirt do gach mearachd a dh’fhaodas tighinn a steach.


[TD 94]

Dh’aon a’ mhór-earrann de’n Eaglais Shaoir Aonaichte ri Eaglais na h-Alba ’sa bhliadhna 1929, mar thoradh air na dorsan a chaidh fhosgladh tre atharrachadh nam bonn-suidheachaidh aca, mar a chunnaic na daoine a dhiùlt gabhail ris an Achd Mhìnich an 1892, agus a bha ag innse gur h-e sin an toradh duilich a thigeadh an lorg a bhith ag atharrachadh nam bunaitean. Tha e nis eucomasach mearachd a chronachadh far nach eil cinnt ciod e mearachd ann an solus lagha na h-Eaglais, agus cha bhi leasachadh air cùisean gus an tig na h-eaglaisean air ais gu riaghailt na fìrinn, an aon riaghailt a tha an Spiorad Naomh a’ dol a dh’urramachadh.


1 Eachdraidh Beatha an Urr. D. MacPhàrlain. Le D. Peutan. T.d. 49.


[TD 95]

21 CUIMHNICHIDH SIBH AN T-SLIGHE

Tha e iomchuidh a bhith ag amharc air ais air eachdraidh na h-Eaglais agus air eachdraidh ar dùthcha chum a bhith a’ faighinn buannachd na teagasg a dh’fhaodar a’ bhith a tarraing bho gach duilleig de’n eachdraidh sin. Mur dèanar seo chan eil móran tairbhe ann a bhith a’ lorg agus a’ rannsachadh dé a ghabh àite, agus carson. Ach ma bheir sinn sùil air ais, chì sinn gu bheil cuid de nithean a’ seasamh a mach gu soilleir do’n fhiach dhuinn aire a thoirt.

An toiseach, bu chòir da a bhith aithnichte dhuinn gur h-e doilleireachd spioradail a dh’fhàgas Eaglais sam bith mì-dheònach a bhith a’ cur aonta ri Aidmheil Creidimh. Tha nì-eigin ceàrr nuair their daoine nach toigh leo a bhith fo dhaorsa do Aidmheil sam bith a dh’fhaodas duine no buidheann sam bith a tharraing suas. Agus mar tha e ’na chomharr air dorchadas spioradail tha e mar an ceudna ’na chomharr air aineolas thaobh ciod a tha Creud no Aidmheil a’ ciallachadh.

Mar sin, nuair tha daoine a’ meas Aidmheil creidimh mar chuibhrich faodar a chreidsinn gu bheil na dearbh dhaoine sin ullamh gu dhol taobh sam bith, oir chan eil fior lorg aca ciod a tha iad a’ creidsinn, no a bheil iad a’ creidsinn idir.

Rinn athraichean an Ath-leasachaidh soilleir gu leòr ciod anns an robh fallainneachd Aidmheil sam bith a’ co-sheasamh, ’nam beachd-san, oir thairg iad Creud sam bith a chur ceart far an robh eas-còrdadh ris na Sgriobtuirean. Is e nì calldach a bhith a’ meas Aidmheil sam bith ceàrr a tha a réir na fìrinn, agus gun ceàrr ach beachd dhaoine fhéin.

A rithist, tha nì eile do’m bu chòir dhuinn aire a thoirt. Is e sin, cho mór ’s an tha an call a dh’fhaodas reachd no riaghailt sam bith a dhèanamh ma tha am fiaradh is lugha ann air falbh bho’n fhìrinn. Mar a leigeas an sgàineadh is lugha a steach de uisge na bheir am bàta chum a’ ghrunna, bheir laghan a shaoileas neach cho neo-chiontach call mór air an aobhar mur bi daoine air am faiceal thaobh na cainnte anns am bi gach lagh agus achd air an tarraing suas.

Tha sinn a’ creidsinn gur h-ann bliadhnachan an déidh an ceum a thoirt a chunnaic iomadh neach ann an Alba càit an deachaidh iad bharr na slighe. Ach nuair théid neach astar air an t-slighe—eadhon air slighe cheàrr—chan eil e furasda pilleadh air ais chum a’ chùis a cheartachadh.


[TD 96]

Chan eil ann ach aon dóigh air an gléidh daoine an cùrsa anns na nithean sin, is e sin a bhith a’ toirt gach rùin agus gach beachd gu slat-thomhais na fìrinn. Anns gach raon de ar beatha agus de bheatha na h-Eaglais tha seo a’ fantainn gun atharrachadh. Gach nì nach eil a’ laighe stigh ri teagaisg nan Sgriobtuirean, ge b’e cho coltach ’s a tha e ri toradh gliocais, tha e calldach ann an Eaglais Dhé. ’S iomadh uair a chaidh fìrinn na cùise sin a dhearbhadh ’san Eaglais Albannaich, ach a réir coltais tha iad tearc a tha a’ suidhe sìos gu bhith a’ beachdachadh air na rabhaidhean a gheibheadh sinn bho eachdraidh ar dùthcha.

Bu mhath dhuinn mar an ceudna a bhith a’ toirt fainear nach eil lìonmhorachd dhaoine a’ cunntadh nì sam bith ann an sùilibh Dhé, cho fada ’s a tha soirbheachadh aobhair anns an t-saoghal a’ dol. Tha Esan a’ fantainn dìleas do’n riaghailt a thug E Fhéin seachad ’na fhacal, agus cha téid e a thaobh o’n riaghailt sin, ni mo a bhitheas an Eaglais air a togail suas air dòigh sam bith eile.

Tha móran de nithean eile mar sin bu mhath dhuinn a bhith a’ toirt fainear, agus nuair a bheir sinn fainear iad, a bhith a’ cuimhneachadh air an fhacal a tha ag radh: “Ma’s aithne dhuibh na nithean sin is beannaichte sibh ma nì sibh iad”. Aig a’ cheart am, nuair a nochdas sinn gach dìlseachd do na teagaisgean bunaiteach a fhuair sinn bho na gaisgich a chog air an son gu dìcheallach, bu chòir dhuinn a bhith a’ rannsachadh a bheil fìor eud diadhaidh a’ co-choiseachd an eòlais againn. Chaidh cuid eile a mach gu cogadh agus iad riaraichte gu robh àirc an Tighearn aca, ach gun lorg aca air Tighearn na h-àirc. Bu mhath dhuinn nach b’e mì-fheum a dhèanadh sinn de’n dìleab a dh’earbadh ruinn, ach gur h-ann a bhitheadh sinn gu mór air ar n-irioslachadh airson nan nithean matha a fhuair sinn bho làimh an Tighearn, ionnas gum bitheadh sin ag obrachadh eud annain gu bhith cùramach umpa, agus iarrtas gun aiseagadh sinn iad fallain, glan do’n ath ghinealach mar fhuair sinn fhéin iad uatha-san a chaidh romhainn. Ma nì sinn sin gu treibhdhireach chì sinn ar dleasdanas mar ar sochair.


[TD 96]

SEARMONAN TAGHTA LE CUID DE FHIUGHALAICH AN DEALACHAIDH A BHA AN EILEAN LEODHAIS

<eng>(Selected Sermons by Disruption Worthies in Lewis)<gai>


[TD 96-130]
[Beurla]


[TD 131]

CLAR-CURA I


[TD 132]

CLAR-CURA II

Cead Searmonachaidh							A’ Bhliadhna
MacRath, Dòmhnall									1843
MacColla, Alasdair									1844
Moireach, Dòmhnall									1844
MacDhòmhnaill, Murchadh								1851
MacLeòid, Iain									1855
Rose, Uilleam										1862
Grannd, Alasdair									1862
MacIomhair, Aonghas									1868
Ros, Ruaraidh										1868
MacGriogair, Domhnall								1870
MacRath, Alasdair									1871


[TD 133]

Moireasdan, Murchadh								1871
MacPhail, Calum									1872
Moireasdan, Donnchadh								1878
MacNeacail, Dòmhnull Iain								1879
MacBeatha, Donnchadh								1879
Moireasdan, Niall									1886
Ceanadach, Eachainn									1889
MacAsgaill, Alasdair									1891
MacLeòid, Calum									1892
MacAoidh, Iain									1893
MacIlleathain, Murchadh								1895
MacLeòid, Dòmhnall									1897
Moireasdan, Ruairidh									1898
MacCoinnich, Ruairidh								1899

Bha móran eile de oileanaich fo churam na Cléire ri cùrsa an fhoghluim aca, ach a fhuair cead searmonachaidh bho Chléirean eile.


CLAR-CURA III

Coimhthionalan na Cléire

AM BAC: Inbhe coimhthionail an 1845.
Ministeirean:
Dòmhnall MacMhaighstir, 1859-1876.
Iain MacIlleathain, 1877-1880.
Eachainn Camshron, 1881-1907.

BARABHAS: Inbhe coimhthionail an 1845.
Ministeirean:
Ailean MacArtair, 1857-1887.
Niall M. Moireasdan, 1888-1900.

CARLOBHAGH: Inbhe coimhthionail an 1844.
Ministeirean:
Iain MacIlleathain, 1858-1863.
Iain MacRath, 1864-1871.
Ruairidh Ros, 1874 (sia mìosan).
Ruairidh MacRath, 1876-1900.

CROS: Thàinig am ministeir leis a’ choimhthional do ’n Eaglais Shaoir an 1843.
Ministeirean:
Iain Fionnlasdan, 1843 (cóig miosan).
Domhnull MacRath, 1844-1876.
Donnchadh MacBeatha, 1879-1891.
Dòmhnall M. MacDhòmhnaill, 1893-1900.

CEANN A’ LOCH: Inbhe coimhthionail an 1882.
Ministeirean:
Iain MacDhòmhnaill, 1885-1896.
Iain MacAoidh, 1896-1900.

AN CNOC: Thàinig am ministeir leis a’ choimhthional do ’n Eaglais Shaoir an 1843.
Ministeirean:
Donnchadh MacMhathain, 1843-1844.
Dòmhnall Moireach, 1845-1866.
Calum MacRisnidh, 1869-1885.
Seòras MacLeòid, 1886-1900.


[TD 134]

NA LOCHAN: Thàinig am ministeir leis a’ choimhthional do’n Eaglais Shaoir an 1843.
Ministeirean:
Rob Fionnlasdan, 1843-1856.
Iain MacRath, 1857-1864.
Seòras L. Caimbeul, 1865-1875.
Eachainn Camshron, 1876-1881.
Iain MacDhùghaill, 1885-1900.

A’ PHÀIRC: Inbhe coimhthionail an 1879.
Ministeirean:
Niall M. Moireasdan, 1886-1888.
Eachainn Ceanadach, 1889-1905.

SIABOST: Inbhe coimhthionail an 1894.
Ministeirean:
Seòras L. Caimbeul, 1895-1900.

STEORNABHAGH (Gàidhlig): Inbhe coimhthionail an 1844.
Ministeirean:
Donnchadh MacGriogair, 1849-1854.
Pàdraig MacIlleathain, 1855-1868.
Seumas Greenfield, 1872-1899.

STEORNABHAGH (An coimhthional Beurla): Inbhe coimhthionail an 1876.
Ministeirean:
Dòmhnall I. Martainn, 1876-1897.
Iain S. MacDhòmhnaill, 1897-1900.

UIG: Thàinig am ministeir leis a’ choimhthional do’n Eaglais Shaoir an 1843.
Ministeirean:
Alasdair MacLeoid, 1843 (sia mìosan).
Iain Caimbeul, 1846-1885.
Donnchadh Moireasdan, 1879-1887.
Neacail Caimbeul, 1889-1897.
Domhnall MacArtair, 1899-1900.
