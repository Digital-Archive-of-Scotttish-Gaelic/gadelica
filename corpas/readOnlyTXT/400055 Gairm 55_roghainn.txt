[TD 201]

Air An Spiris

SAOILIDH sinn uaireannan gu bheil na Gaidheil ro dheiseil gu gearain a dhèanamh, gu h-àraidh mu rudan beaga gun seagh. Agus is dòcha gu bheil rud ann an nàdur an duine, chan ann a-mhàin anns a’ Ghaidheal, a tha a’ toirt air a bhith a’ targadaireachd air daoine eile.

Tha connsachadh de’n t-seòrsa so an déidh ceann a thogail a thaobh Bòrd Leasachaidh na Gaidhealtachd ’s nan Eileanan. Ged a tha sinn leisg gu connadh a chur ris an teine sin, ’s fheudar aideachadh gu bheil imnidh oirnn. Bha imnidh oirnn nuair a chuala sinn ainmeannan luchd a’ Bhùird, agus gu h-àraidh nuair a chunnaic sinn nach robh aon làn-Ghaidheal, no Eileanach bho thaobh an iar na dùthcha, anns an àireamh. Dh’fhàs an imnidh na bu mhotha nuair a leugh sinn mu’n Bhutlineachd a bha gu bhith an Gleann Comhann. Agus a nis tha móran còmhraidh ann mu bhaile-mór air còrsa an ear Siorrachd Rois. An e sluagh na Gaidhealtachd a tha ag iarraidh a’ bhaile so, ’s mur h-è, có tha ga iarraidh? Agus mura bheil sluagh na Gaidhealtachd ga iarraidh, an tig orra a ghabhail an àite na rudan a thà iad ag iarraidh?

Tha sinn fìor thaingeil gu bheil am Bòrd a’ dèanamh ullachadh gu bàtaichean-iasgaich a chur ann an tairgse nan Eileanach, agus is cinnteach gun togar tighean-guillachd anns na h-Eileanan a chum an t-iasg a reothadh ’s a chur gu bùird na rìoghachd ann an dòigh a thaitneas ri daoine. Tha obraichean eile de’n t-seòrsa so a bheireadh làn theachd-an-tìr do na Gaidheil faisg air an dachaidhean fhéin, agus chan eil teagamh nach ionnsaicheadh sinn rud no dhà bho na h-Eireannaich anns an dòigh so.

’Se sin a’ chiad ni bu chòir a bhith air aire a’ Bhùird: leas nan Gaidheal anns na ceàrnaidhean Gaidhealach. Mura faic sinn blàth de’n t-seòrsa so air obair a’ Bhùird, cha bhi ann ach brath eile. Tha sinn a’ smaoineachadh gu bheil Fear-cathrach a’ Bhùird, agus fear no dhithis de na bheil còmhla ris, a’ tuigsinn so glé mhath, agus gheibh iad gach cuideachadh bho’n t-sluagh ma chuireas iad an tuigse so an gnìomh.


[TD 203]

NA BUIDSICHEAN
Le
TORMOD DOMHNALLACH

DE nach deanadh na bana-bhuidsichean? B’ urrainn iad, ma b’ fhìor, iad féin a chur ann an iomadh riochd airson obair a dheanamh na bu sgiobalta. Bha e air a chreidsinn gu coitcheann gun toireadh té gun saothair an toradh bho ’n a’ chrodh agus gun tàladh maighdeann theòma le cleas no dhà, gràdh òganaich do a h-ionnsaigh féin ann an tionndadh na boise. Mar thoradh air an cumhachd tàlaidh, nach do dh’ fhàgadh againn òran cho briagha ’s a tà air a sheinn anns a’ Ghàidhlig:—

“Thàinig an gille dubh ’n raoir do ’n bhaile so.” ’Se seann bhana-charaid nach maireann a dh’ innis dhomh sgeul an òrain cheudna ’s mi air chéilidh oirre, iomadh bliadhna mun do dh’fhàg mi Eilean a’ Cheò.

BANACHAIG DUBH OSCAIG

Bha banachaig aig tighearna eilein nach eil fada air falbh, a thuit ann an trom ghràdh air a maighistir. Bha dearbh chinnt aice air do ’n duine so a bhith pòsda agus gaol a chridhe aige air a bhean dhligheach, nach rachadh aice air ’aire a tharraing a chaoidh. Chuir i roimpe co-dhiù, gu feuchadh i is chaidh i far an robh bana-bhuidseach thapaidh a bha ’fuireach dlùth do ’n chaisteal a shireadh cuideachaidh.

Air dhi fàth a turais innse, thubhairt a’ chailleach rithe: “Feith thusa air cùl an doruis mhóir, ann an ciaradh an fheasgair, gus an cluinn thu do mhaighistir a’ tighinn. Nuair a shaoileas tu a bhitheas e dìreach anns an dorus, thoir leum ’na choinneamh agus pòg e fo ’n àrd-dorus. Bi làn chinnteach gun glac thu e fo ’n àrd-dorus.”

Air do ’n bhanachaig a’ chomhairle fhaotainn, chuir i roimpe nach cuireadh i dàil anns a’ chùis agus an la ’r-na-mhàireach, ghabh i an cothrom.

Am beul an anamoich, am feadh ’s a bha tighearna an eilein a’ tilleadh bho ’n t-sealg, bha ise gu foidhidinneach a’ feitheamh air cùl an doruis is cho luath ’s a chual i e ’tighinn, thug i grad leum ’na choinneamh a’ toirt sgailc phòige dha fo ’n àrd-dorus. Ach ma thug, nach


[TD 204]

ann a bhuail saighead a’ ghaoil anns a’ mhionaid sin féin, cridhe a maighistir air a leithid de dhòigh is nach toireadh e sùil, ach sùil fhuar, air a bhean féin. Cha robh dhìth air idir a faicinn, cha b’ fhiach ’s cha b’ fhiù ach a’ bhanachaig is bho ’n oidhche ud, theann an tighearna air deanamh innleachd airson gu faigheadh e cuidhteas i is an ceangal pòsaidh a bhristeadh.

Dé rinn e air oidhche àraidh, nuair a fhuair e gun deach a bhean a chadal, ach gun do dh’ fhalbh e far an robh a sgalag agus gheall e duais mhath dha nan rachadh e a chadal do sheòmar na ban-tighearna nuair a shaoileadh e a bhitheadh i air gabhail mu thàmh ach a bhith cinnteach gun solus a thoirt leis airson nach aithnicheadh ise nach e a fear pòsda a bha ann.

Dh’oibrich an innleachd mar bu mhiann le fear an tighe. Cho luath ’s a thuit bean an tighearna ’na cadal, chaidh an sgalag a-stigh ri a taobh is an ceann ùine gheàrr, lean a companach e. Fhuair e gu soilleir a fàth a bha e ag iarraidh, dhùisg a’ bhan-tighearna ás a suain le uabhas nach bu bheag is chaidh an ceòl air feadh na fidhle. ’Se bha ann ach gum b’ éiginn do ’n deagh chéile dealachadh ris le cridhe tùrsach, briste. Rinn i na b’ urrainn dhi airson a duine fhaotainn air ais, theann i ri deanamh òran molaidh dha ach bu dìomhain gach oidhirp mar a tà an rann a’ cur an céill:

“Is mise tà tìnn le goirteas mo chinn,
ged rachainn do ’n chill cha till mo leannan rium.”

Choisinn a’ bhanachaig làmh agus cridhe an tighearna agus bho sin a-mach, ’s e Banachaig Dhubh Oscaig a theirte rithe anns an dùthaich mun cuairt. B’ e Oscaig ainm an ionaid de ’n eilein do ’m buineadh i.

NA TRI CAIT GHLAS

Bha gille òg air latha foghair ag amharc airson chaorach a-muigh anns a’ mhonadh ann an Dun-bheagan. Mu thoiseach an fheasgair, thuit siabach de uisge trom agus air dha fàs car sgìth de bhith siubhal na mòintich chuir e roimhe gun tilleadh e dhachaidh. Mar a bha e cumail air adhart, ’sann bu truime bha an dìle a’ cinntinn gus mu dheireadh gum b’ éiginn dha deanamh air bothan àirigh a bha dlùth, airson fasgadh a ghabhail gus an tigeadh an turadh.

Chaidh e a-steach do ’n a’ bhothan. Fhuair e torradan de mhòine ann an oisean agus air dha lasadair a chur ri beagan fhòidean, bha iad a’ gabhail gu briagha, ann am beagan mhionaidean, air teis meadhon an ùrlair.


[TD 205]

Le solus lasair nan caoran, thug e fa-near gu robh seid de fhraoch tioram thall ri taobh a’ bhalla is gun an còrr smaoin a thoirt, ghrad chaidh e nùll agus shìn e air an t-seid.

Mun robh e gann deich mionaidean ’na laighe, dé a chunnaic e tighinn a-stigh ach cat mór, colgarra glas. Thug an cat sùil eagalach air car tacain is e ’na sheasamh anns an dorus. An sin chaidh e nùll gu socrach agus shuidh e air a’ chagailte.

An ceann mionaid no dhà, thàinig an dàrna cat a-steach a thug sùil a cheart cho fiadhaich air agus shuidh e ri taobh an fhir eile air oir na lic. Leis a’ choltas mhi-nàdurra a bha air na cait, bhuail an t-eagal a fear a bha air an t-slaod.

Dh’ aithnich e glé mhath nach e rud ceart sam bith a bha san tigh ris ach cha leigeadh an eagal leis gluasad, uime sin leig e air gun robh e ’na throm chadal.

An ceann tiotan beag, thàinig an treas cat mór glas a-stigh a shuidh air taobh eile an teine mu choinneamh chàich. Thug iad sùil air a’ chéile is bho chach a’ chéile air an òganach, an sin thòisich an sgiamhail a b’ oillteil eatorra. Cha b’ e sud a’ chuid a b’ uabhasaiche. Theann a h-uile cat air at is air sìor at gus mu dheireadh gun do dh’ fhàs gach aon dhiubh uiread ri gamhainn.

Cha b’ urrainn do ’n a’ ghille bhochd cumail air féin na b’ fhaide leis an eagal agus ghlaodh e mach àird’ a chlaiginn: “A DHIA GLEIDH SINN!” Mun gann a bha na facail a-mach ás a bheul, thionndaidh na cait ’nan trì mnathan. Dh’ aithnich e gach té dhiubh oir bhuineadh iad do ’n aon sgìre ris féin.

Mhionnaich is bhòidich an triùir aca nan innseadh e do dhuine beò, dé a chunnaic e, nach bitheadh e oidhche na b’ fhaide air thalamh, gu marbhadh iad e is nach biodh dol ás aige.

Chaidh bliadhnachan seachad agus chaochail dithis de na buidsichean. Shaoil leis an òganach nach biodh e ann an cunnart sam bith ged a dh’ innseadh e an sgeul oir bha e de ’n bharail nach b’urrainn do sheann sgrait móran de chron a dheanamh ’na h-aonar is dh’ innis e do a mhàthair facal air an fhacal mar a thachair.

Beagan mhìosan an déidh dha so tachairt, nach ann a chaidh màthair fear ar sgeòil agus a’ bhuidseach far a chéile gu salach. Nuair a bha an trod aig àirde, thilg an dàrna té air an té eile gach nì mar a dh’ aithris a mac mu ’n àirigh, ach ma chuir so stad air a’ chath, cha do chuir air a mhì-run.


[TD 206]

Goirid an déidh a’ bhlàir, thàinig air an diùlnach falbh mu thràth cadail gu baile an taobh eile na sgìreachd air cheann gnothaich shònraichte. Gun smaoin a thoirt mu chailleach no mu bhòchdan, rinn e ri monadh ’na ònrachd. Turas na bochdainn, bha an àbharsair ri shàil! Chan fhaca an duine truagh ceann-uidhe, dachaidh no màthair; fhuaireadh ’na chorp fuar e anns a’ mhadainn, air a reubadh ’s air a sgriabadh gu bàs aig a’ chat. Tà Càrn a’ Ghille, a thogadh mar chuimhneachan air an tachartas oillteil ri fhaicinn fathast ri taobh an rathaid a tà lùbadh sìos gu Bhaternis, geàrr astar bho Bheul Atha nan Trì Allt.

AN COMHLAN POSAIDH MI-RATHAIL

Dh’ fhalbh còmhlan pòsaidh bho ’n Taobh Sear san Eilean Sgitheanach, air latha briagha geamhraidh, a-null gu sgìre Shnitheasort, a tha mu chóig no sé de mhìltean air taobh an iar a’ mhonaidh. Is ann a’ coiseachd a bha iad, chionn cha robh slighean no uidheaman giùlain mu chòrr mór is ceud bliadhna air ais, cho pailt ’s a ta iad anns an àm so. B’ e ministear Shnitheasort a bha dol gam pòsadh.

Thachair gun robh caileag eile anns an tìr aig an robh gaol a cridhe air fear na bainnse agus nuair a chunnaic i gun robh e dol a phòsadh, rinn i guim ri bana-bhuidseach airson gach bacadh a chur air a’ chùis.

Mun do dh’ fhàg iad an dachaidh, shuidh an còmhlan sìos aig biadh. Bha anns a’ chuideachd fear na bainnse, am fear coimhideachd, caraid do ’m b’ ainm Lachlainn Màrtainn, bean na bainnse agus a’ bhean choimhideachd. Air dhaibh cruinneachadh mu ’n bhòrd, thachair nì a chuir gnèith de annas is de eagal orra, bhrist na sgianan a bha air na truinnsearan ’nam pìosan, ged nach robh làmh duine ’nan rathad.

Cho luath ’s a chrìochnaich iad am biadh rinn iad air Snitheasort. A’ dìreadh an àird’ ri guala na beinne, thòisich seòrsa de chreutairean coltach ri abhagan glas air ruith mu ’n casan ’s a’ cur maille orra.

Ràinig iad Snitheasort ceart gu leòr ach a’ tilleadh dhachaidh bho ’n phòsadh, thuit ceò dòmhail le cur sneachda. Anns a’ bhad, dh’ fhàs fear na bainnse gu tìnn mar gum buaileadh gréim e agus an taobh a-stigh de leith uair, chaochail e.

Cha robh ann ach gum b’ éiginn do ’n fhear coimhideachd falbh thun a’ bhaile a b’ fhaisge orra airson dhaoine. Dh’ fhàg e a charaid Lachlainn Màrtainn, Gaidheal cho deas ’s cho sgoinneil ’s a bha anns an Eilein, a’ faire a’ chuirp. Leis cho fiadhaich ’s a dh’ fhàs a feasgar, chaill e an t-slighe an duatharrachd a’ chathaidh.


[TD 207]

Mu dheireadh thall, ràinig e. Chruinnich fir a’ bhaile maille ris a shealltainn airson a’ chuirp.

Mun do ràinig iad an àite, fhuair iad tàire eagalach a’ dol troimh lòin is aibhnichean a bha ga chuartachadh is gach aon diubh air at an àird’ le tuil.

Cha robh sealladh ri fhaicinn de Lachlainn Màrtainn. Cho luath ’s a shoilleirich a’ mhadainn lean iad na lorgan aige. Bha coltas air an talamh mun cuairt gun robh cuideigin ri strì ’s ri gleachd gharbh ann. Fhuaireadh corp Lachlainn Mhàrtainn air bruaich loch deagh chuairt bho ’n aon a bha e faire, bha meòirean a dhà làimh an sàs ann an gréim bàis ann am bearradh na bruaich. Thugadh fa-near bho ’n t-suidheachadh anns an robh an corp, gun d’fhuair e anacothrom ’s gun deach e troimh thàire mhóir mun tug e suas an deò. Thubhairt fear na coimhideachd nach innseadh e gu latha a bhàis na nithean a chunnaic e.

Chaidh aig an dithis mhnathan, a’ bhanntrach agus a’ bhean choimhideachd air an dachaidh a ruigheachd gu tèaruinte.

Rinneadh cumha fada do Lachlainn Màrtainn bho am bheil sinn a’ cur sìos aon cheithreamh:

Tà an teaghlach air fàs tana
Ann am Màriseadair thall,
’Se bhith ’g ionndrainn Lachlainn
Dh’ fhàg iomadh rosg cho mall;
A’ chraobh a bha ’s a’ ghàrradh
Bu dìreach dh’ fhàs bho bonn,
Gun ghearradh sìos gu làr i,
’S dh’ fhàg sin a làrach lom.

Cha do dhìochuimhnich iad riamh am bàs duilich so air Taobh Sear Eilein a’ Cheò. Bu tric a chuala mi na seann daoine ag innse na sgeul anns na tighean céilidh. Tà cuimhne mar an ceudna air ann an Eilein a’ Phrionnsa, far an deach feadhainn de na fir a chaidh maille ris an fhear choimhideachd a shireadh Lachlainn Mhàrtainn agus fear na bainnse. Chithear dà chàrn chloiche gu ruig an latha an diugh a-muigh anns a’ mhonadh a’ comharrachadh an dà àite anns an d’ fhuaireadh na cuirp. Cha deach móran riamh seachad orra gun chlach a chur ann an urram air na cùirn.

TUARASDAL AN DROCH-FHEAR

Bho chionn ceud gu leith bliadhna air ais, thachair do ghille òg agus do dhithis nigheanan a mhuinntir Stafainn a bhith fàgail baile Phort-


[TD 208]

Righeadh mu àird’ fheasgair an dùil ri coiseachd dhachaidh troimh ’n a’ mhonadh bhuan, fhireachail, a tà eadar an dà àite agus an tighean a ruigheachd nan rachadh aca air greis mhath roimh mheadhon oidhche. Cha robh rathad mór ann san latha ud no guth air gum bitheadh.

Cha bu luaithe dh’ fhàg iad am baile na shéid a’ ghaoth bho ’n iar le uisge trom agus mun geàrr a bha iad ach dà mhìle air an turas, dhrùidh air gach aon diubh gun a’ chraicinn. Leis cho fìor fhiadhaich ’s a dh’ fhàs an oidhche, thubhairt iad á beul a chéile nach biodh e glic dol na b’ fhaide air adhart gun fhios ciamar a rachadh aca air dol troimh staingean is garbh bhotaichean mòintich agus thar aibhnichean is lòin a bha air at thar an amaraichean le tuil.

Mu leith mhìle uatha chunnaic iad solus ban-fhigheadair a bha a’ fuireach an sud bho na bu chuimhne leotha. Chuir iad rompa gun cuireadh iad seachad an oidhche ann am fasgadh an tighe. Cha robh air a sin ach sin féin.

Cho luath ’s a ràinig iad an dorus, thug a’ chailleach cuireadh fial dhaibh dol a-steach. Bha brathadair mór de theine mòine chruaidh dhubh a’ gabhail gu gasda air teis meadhon an ùrlair. Anns a’ bhad, chuir bean an tighe air dòigh leabaidh do na caileagan an ceann shuas an tighe agus air dhaibh gabhail mu thàmh, thug i a-nuas an aodach aca gus a thioramachadh. Mar an ceudna, rinn i leabaidh do ’n òigear an ceann shìos an tighe.

Cha bu luaithe fhuair esan a chiad sealladh de ’n chaillich, na ghabh e seòrsa de amharus gu robh rudeigin mì-chneasda fuaighte rithe. Fad na h-oidhche, cha b’urrainn dha an smuain so fhuadach bho inntinn agus air dha gréim cho mór a dheanamh air, chaidh an cadal clì.

Mu mheadhon oidhche, co-dhiù, lìonadh an ionad anns an robh e laighe le solus mi-nàdurra a bha tighinn troimh sgàinidh na còmhla agus thar bàrr a’ bhalla-tarsainn. Bhuail ’na inntinn gur ann a bha an tigh a’ dol ri theine is mur a h-éireadh e gu grad, gum biodh na bha ’na bhroinn agus gach neach ’nan smàl.

Thug e duibh-leum a-mach ás an leabaidh, chaidh e gu clis am pàirt de aodach is rinn e air an dorus casruisgte. Ach ma rinn, bu mhór a ghabh e de oillt is de uamhas nuair a chunnaic e thall air cùl na beairt-fhighe, coltas an droch-aoin a’ còmhradh ris a’ chaillich. Chuir cùisean a leithid de stad ann agus nach amaiseadh e air ceum a thoirt ás a’ bhad no guth a ràdh. Chual e beagan de ’n t-seanachas a bha eatorra. “Thà mi nis” ars an deamhan, “bho chionn fichead bliadhna ’na mo sheirbhiseach dìleas agad. Cha robh gnìomh no cuideachadh a


[TD 209]

dh’ iarr thu a riamh orm nach tug mi dhuit. Gheall is bhòidich thu mo phàidheadh an ceann an fhichead bliadhna agus thàinig mi a-nochd a dh’ iarraidh mo dhuais, nì a dh’ fheumas tu a thabhairt dhomh.”

Bha a’ chailleach ann an imcheist airson mionaid, gu dé a bheireadh i dhà. An sin, chaidh i null agus rug i air com’eart (giorrachadh airson combheart, <eng>corset<gai>) té de na caileagan. “Bheir mi dhuit mar dhuais,” fhreagair ise, “a chiad làn a théid anns a’ chulaidh so.” A rèir coltais, thug an tuarasdal a làn riarachadh do ’n droch-aon agus le gealltanas a thoirt do ’n bhan-fhigheadair gum biodh e cho dìleas ’na sheirbhis anns na bliadhnachan ri teachd agus a bha e, ghrad chaidh e ás an t-sealladh.

Chuir am fleasgach roimhe nach caidleadh e. Chuir na chunnaic ’s na chual e a leithid de sgàth ’s de fhiamh air ’s nach do dhùin a shùil a chuid eile de ’n oidhche. Nuair a bhrist a’ mhadainn, bha e sgeadaichte ’na làn aodach a’ feitheamh air cùl an doruis gus an tigeadh an nighean a-nuas.

An ceann ùine gheàrr, thàinig i thun an teine a dh’ iarraidh pàirt de a h-aodach. Am feadh ’s a bha a’ chailleach a’ sìneadh dhi a’ bhad sin mun d’ rinn i an gealltanas oillteil do ’n droch-fhear, thug am fleasgach grad leum a-null agus spìon e a’ chom’eart ás a làmhan.

Shaoil a’ chaileag gur ann ri fealla-dhà a bha e agus rinn i ionnsaigh gu a com’eart a thabhairt bhuaithe. Leum esan thun an doruis. “Thig a mach an so,” ars e féin, “agus chì thu dé tà mi a’ dol a dhèanamh a chum do bheatha a shàbhaladh.”

Choisich a caraid gu seann chraoibh mhóir a bha a’ fàs fa chomhair an tighe, shuain e a’ chom’eart timcheall na craoibhe agus thug e ceum a-mach bhuaithe. Ann am prioba na sùla, chaidh a’ chraobh an àird’ ’na lasraichean teine anns na speuran.

Ghlac an droch-fhear, gun teagamh, a’ chiad làn a chaidh anns a’ chom’eart, ach cha robh aige ach a’ chraobh. Fhuair an nighean bhochd a bha an impis dol á cochall a cridhe leis an eagal, gu tèaruinte dhachaidh gu bhith toirt a beannachd cho fad ’s bu bheò i airsan a theasairg i.

[Sanas]


[TD 213]

BALGAM DHE’N TE RUAIDH
le
CEITEIG M. NICGHRIOGAIR

MURA bheil sibh an ceartuair ’s an cupa tì ’nur làimh, tha mi air mo mhór mhealladh ma tha fad sam bith bho chuir sibh uaibh e.

Chan eil sin ’na iongnadh. Tha e coltach leamsa gu bheilear ag òl ceud ’s ceithir fichead ’sa dhà dheug de mhìltean cupa tì a h-uile mionaid de ’n latha ann am Breatann a-mhàin.

Chan annasach, mar sin, ged a bhiodh ainm againn air feadh an t-saoghail airson déidh na tì, ach a rèir nam pàipear-naidheachd tha na h-Ameireaganaich cuideachd air fàs glé mheasail oirre agus cuid aca a’ tréigsinn a’ chofaidh air a sgàth.

Tha còrr is trì cheud bliadhna on a thòisich malairt na tì nar rìoghachd, ’s nach iomadh strùbag a rinn na cailleachan o ’n uair sin! ’S beag a tha chùram orra co-dhiù dh’ fhàs an tì an Ceylon no ’n Assam no ’n Souchong, ’s tha mi cinnteach nan cainteadh riutha gu bheil cuid de thì nas truime air an losgadh-bràghad na seòrsachan eile, nach cuireadh sin casg sam bith orra.

Tha fios aig a’ mhór-chuid mu ’n tannin anns an tì—ach có a shaoileadh gum biodh stuth eile innte le ainm cho annasach ri theine? Cuireadh sibhse Gàidhlig air sin ma thogras sibh!

Ach is suarach na stuthan sin seach na bithean ionmholta eile a dh’ aidicheas sinn uile a tha ’san tì. Tha blàths innte ’s co-chomunn, sunnd is mùirn, càirdeas is comhfhurtachd.

Co-dhiù thig deagh naidheachd no droch fhios, co-dhiù th’oirnn subhachas no dubhachas, bheirear làmh air a’ phoit tì agus theid a h-uile gnothach a chur air dòigh gu cuideachdail. ’S coingeis ceann no cridhe goirt, tha furtachd dhaibh le chéile ann an tomhas air choreigin san tì.

Mo bheannachd, ma tha, air an fhear a rinn a’ chiad drùdhag tì còrr math is ceithir mìle bliadhna air ais! ’S beag a bha dhùil aig


[TD 214]

an Fhear-Riaghlaidh Sìonach, Shen Nung, gu robh e a’ tòiseachadh fasain ùir a mhaireadh cho fada, an latha a thuit duilleag thì gun fhios do ’n uisge theth a bha e a’ dol a dh’òl.

Nuair a bhlais e air an deoch ’sann a chòrd i ris cho math ’s gun do rinn e tuilleadh.

Is toimhsibh dé ’n t-ainm a bh’ aig air an tì—bha char, mar is tric a theirear rithe sa’ Bheurla nis.

Ach ’s dòcha gur h-ann a bha Shen Nung a’ fiachainn ri ràdh ach “teàrr”! Ma bha dad de shuab aige ris na bodaich as aithne dhuinne cha b’ fhiach leis an tì mura biodh i cho dubh ris an teàrr co-dhiù.

Ach tha ’n t-àm sgur. Tha ’n coire sad-ghoil ’s cha do ghoil coire riamh san tigh so nach do rinneadh balgam dhe ’n tè ruaidh.


[TD 217]

MARAICHEAN LAMHCHAIREACH
Le
SEUMAS MACTHOMAIS

NACH tric a chuala sinn nach eil agus nach robh na Gàidheil a riamh cho sgoinneil no cho làmhchaireach airson an teachdan tìr a chosnadh ri iomadh sluagh eile. Ma tha gus nach eil sin fìor an diugh, gu cinnteach cha robh e fìor a thaobh nan Leòdhasach aig an àm air eil mi dol a dhèanamh iomraidh an nochd. ’Sann a bha iad fhéin agus na cinn-iùil aca ’nan cùis-fharmaid airson cho gnìomhach ’s a bha iad agus cho fad-sheallach ’nan oidhirpean.

’Sann mar mharaichean a dhearbh na Leódhasaich an tapachd is an gleusdachd air tùs. Nuair nach robh innealan iasgaich ann ach eathraichean no bàtaichean beaga fosgailte cha b’ urrainn iad druim a’ chuain a thadhal. Aig an àm-sa ’se Loch an Ròg an t-àit iasgaich a bh’ aca sa’ gheamhradh, agus ’sann ris na Suainich a bha iad a’ reic a’ chuid mhór de ’n sgadan a bha iad a’ marbhadh, agus sin gu tric air prìs shuarach gu leòr. O mheadhon an ochdaimh linn’ deug sgaoil obair an iasgaich gu mór agus roimh dheireadh na linne sin cha robh bàgh no geotha ceithir thimcheall a’ chladaich, dlùth air oitir iasgaich, nach robh làn eathraichean a’ feitheamh na tìde-mhara. Bha an t-iasg glas—an trosg ’s a’ langain—air a shailleadh ’s air a thiormachadh air a’ mhol no air na creagan gus an tigeadh soitheach a dh’ fhalbhadh leis gu ruige Eirinn no Abhainn Chluaidh. B’ e so obair Faoillich is obair earraich nan iasgairean. Ach am mìosan an t-samhraidh gu deireadh Lùnasdail bha iad an sàs an iasgach a’ sgadain.

Càit an robh an sgadan a’ faighinn margaidh? Bha air taobh eile a’ Chuain a Tuath. Bha na mìltean bharaillean de sgadan saillt air an reic an Lochlainn ’s san t-Suain, agus an dùthchannan eile a’ Bhaltaic, a thuilleadh air na bha dol do ’n Olaind, do ’n Fhraing, do ’n Spàint agus á sin gu dùthchannan eile a’ Mhuir-Mheadhoin. Lean so


[TD 218]

fad ceud bliadhna is còrr. Mar a bha na h-innealan iasgaich a’ dol am feabhas, agus am margadh a’ fosgladh suas bha meud na malairt a’ sìor fhàs.

Anns a’ bhliadhna 1792 chuireadh air bòrd an Steòrnabhagh còrr air sia mìle baraille sgadain agus trì fichead ’s a ceithear tonna éisg. Ach anns a’ bhliadhna 1870 reiceadh agus chuireadh thar chuain suas ri sia ceud deug mìle baraille sgadain, agus mu thrì ceud mìle beathach éisg. Chan ann diamhain a bha daoine mus do thachair sin. Aig aon àm bha dlùth air ceithir mìle fear an sàs anns an obair gun guth air na trì mìle is còrr de na caileagan a bha làimhseachadh an éisg air tìr.

Ach ’se cheist a bha romham an dràsda:
Cionnus a bha toradh na saothrach so air a ghiùlain thar chuain, agus có bha ris a’ mhalairt so fad nam bliadhnachan?

Nuair a thug uachdaran Leódhais, fear de Chloinn Choinnich, na tacannan a bha air màl aig na tuathanaich mhóra ás an làmhan agus a roinn e am fearann air an tuath chuir cuid de na tuathanaich sin an cuid airgid ann an obair an iasgaich. Thòsich iad a’ ceannachd an éisg o na h-iasgairean agus ga chur air falbh. Chaidh móran eile de na tuathanaich gu ruige Carolaina, ach chan eil ar gnothaich ris na h-eilthirich sin aig an àm.

A thuilleadh orra so bha ceannaichean Steòrnabhaigh a’ cur ùidh anns an obair, agus ’s iadsan gu sònruichte na cinn iùil. An toiseach bha iad an crochadh air soithichean bathair a bh’ aca air iasad, ach mar a fhuair iad air an casan bha iad a’ ceannachd an cuid luingis—soithichean beaga is móra—aon chrannach, dà chrannach, agus trì chrannach. Aig àm an iasgaich bha loch Steòrnabhaigh beò leotha, a-mach ’s a-steach fo làn aodach, no aig làimrig a’ gabhail luchd ùr air bòrd.

Fad bhliadhnachan cha robh port-iasgaich eile air cladaichean an iar Alba ach Steòrnabhagh ’na aonar. ’Sann anns a’ bhliadhna 1776 a shuidhich ceannaichean á Liverpool agus ás an Eilean Mhanainneach puirt-iasgaich an Eilean Mhàirtin an Loch Bhraoin agus aig Loch an Inbhir, mar a rinn buidheann á Inbhirnis ann an Geàrrloch.

Bha trì soithichean fichead Leódhasach a’ giùlain bathair a Steòrnabhagh gu dùthchannan céine anns a’ bhliadhna 1786, agus cóig bliadhna fichead an déidh sin bha dà fhichead soitheach ’s a ceithir an sàs. ’S iomadh fear á Inecleit agus á Sandbhig a fhuair eòlas na mara anns na soithichean seòlaidh sin. Cha robh ceàrnaidh de ’n t-saoghal mhór nach


[TD 219]

do thadhail iad leotha. Agus cha b’ e gaothan garga no sruthan toinnte a-mhàin a bha ’nan cunnart dhaibh.

Aig àm cogadh Napóleoin bha soithichean cogaidh na Frainge a’ cur dragh orra. Ghlacadh aon diubh leis na Frangaich an sealladh a’ bhàigh, agus fad sheachdainean cha mhetrigeadh an sgiobair bu neo-mhathaiche gu muir le eagal an nàmhaid. Aig an àm-sa chuireadh an sùil an Riaghaltais gunnachan móra a chur aig bun loch Steòrnabhaigh airson am baile a dhìon, ach chaidh ceud bliadhna seachad mus tàinig na gunnachan. Ged nach eil cuimhne againn cuin a thàinig iad tha lorg mhath aig cuid a tha gam éisdeachd iad a bhith ann. Nach iomadh gille grinn le ’thubaid ghorm m’ a ghuaillean, le ’bhonaid cruinn sparrte m’ a dhosan, agus le ’bhriogais teann mu mheadhon a chuir a-steach drile aig a’ Bhataraidh am Buaile na Creige geamhradh an déidh geamhraidh, oir b’ e so aon de na prìomh ionadan anns an rìoghachd airson balaich an <eng>“Reserve”<gai> oileineachadh agus an t-ionad ás an d’fhalbh an àireamh a bu mhotha. Ach chaidh mi seachad air mo sheanachas.

Bho mheadhon an ochdaimh linn’ deug gu meadhon an ath linne bha soirbheachadh nach bu bheag aig sluagh an Eilein. Cha b’ e iasg a-mhàin a bha fàgail Steòrnabhaigh ach math an fhearainn mar an ceudna, oir bha an sluagh chan ann a-mhàin neo-eisimeileach air tìrean eile airson an teachd-an-tìr ach bha iad comasach móran a bha fàs riutha fhéin a reic. Bha iad a’ cur air falbh crodh riabhach, snàth lìn, clòimh, aodach phlaideachan, craicinn chaorach, itean, agus uisge-beatha á deugachadh de thighean-staile. Bha na goireasan so a’ ruighinn uile rìoghachdan na Roinn Eòrpa far am buaileadh sròin soithich air laimrig, deas is tuath, agus ’se sgiobair Leódhasach a bha air stiùir gach aoin diubh.

Gun teagamh bha soithichean eile a’ tadhal a’ phuirt gu minic aig aon àm, soithichean seòlaidh á Sasuinn agus á Eirinn air an slighe air ais ’s air adhart gu Lochlainn is Ruisia.

Dh’ fhàs Steòrnabhagh o bhith ’na chlachan beag le ’thighean tughaidh gu bhith ’na bhaile-mór, agus mu fhìor thoiseach an naoidheamh linn’ deug bha iomadh ceannaiche anns a’ bhaile gu math air a dhòigh le dachaidhean ùra, seasgair. Cha b’ fhiach fear mur biodh soitheach no dhà aige air cuan.

Goirid an déidh do ’n Ridire Seumas MacMhathain oighreachd Leódhais a cheannachd rinn e iomadh leasachadh, agus ’nam measg bha an t-Slip a thog e air a’ Mhol a Deas airson soithichean a thogail,


[TD 220]

[Sanas]


[TD 221]

’s an càireadh mar a bhiodh feum air. Thug so togail ás ùr do sheòladaireachd fad dhà fhichead no leth cheud bliadhna.

Chaidh móran shoithichean eadar bheag is mhór gu sàl o’n àit oibreach-sa, agus bha feum air luchd-ceàird de gach seòrsa airson soithichean a dheilbh, ’s an togail, ’s an uidheamachadh. Air uairean chìte long á tìrean céine, ás a’ Ghearmailt, á Ruisia, no á Lochlainn ’na laighe air tìr ga calcadh no ga càireadh le saoir an àite. Faodaidh gu bheil fear no dithis beò fhathast a chunnaic té dhiubh so, no a chuala iomradh ’nan cloinn air an othail agus an t-saothair a bha ’n cois na h-oibreach. Faodaidh gu bheil fìor sheann laoch ann a chunnaic na saoir air closach luinge a’ sparradh nan gàdan iaruinn troimh na rangan, no a’ lìomhadh nan slat, no fir lùth-chasach, làmhchaireach anns na cruinn a’ cur beartan an òrdugh.

Lean togail is càireadh shoithichean an so gus na thionndaidheadh ceum air cheum, o longan fiodha gu soithichean iaruinn, agus o innealan seòlaidh gu steamaran. Tha stéidh an t-Slip an sud fhathast, ach tha eachdraidh na thachair oirre air dol air dìochuimhne.

Sheòl soithichean a thogadh air a’ Mhol a Deas uile chuaintean an t-saoghail. Chaidh soitheach Dhomhnuill Cùbair fodha le luchd iaruinn mu New York. Chaith e fhéin na bliadhnachan mu dheireadh a bha e air muir a’ seòladh mu chladaichean an iar Africa a’ giùlain ola a’ chruinn-phailme. Bha barrachd air aon soitheach aig Caiptean Daibhidh, mar a theirte ris, agus nuair a leig Caiptean Seumas seachad am muir agus a shuidhich e dhachaidh an Steòrnabhagh bhiodh e toirt biadh geamhraidh a-steach mar gum biodh e fhathast air bòrd. Bha esan a’ cumail air chuimhne na nithean sònruichte a thachair le bhith gan ceangal ris na cuairtean a thug e fhéin. “Thachair sin,” theireadh e, “nuair a bha mi leis an <eng>“Scottish Thistle”<gai> am Marsailles, agus rinneadh so air a’ chiad turas a thug mi gu Bahia an Ceann a Deas Ameriga, agus sud a rìs nuair a bha mi leis a’ Pherl ann an Leghorn.”

’S iomadh turas ànradhach a thug Iain Mac Iain Mhic Ruairidh Mhóir eadar Sìna is Sasunn leis an trì-chrannach “Steòrnabhagh” a’ strì ri soithichean seòlaidh eile ach có aca bu luaithe a ruigeadh cala leis a’ chiad luchd tea gach bliadhna. ’Se so soitheach a bha ro ainmeil ’na latha air feadh an t-saoghail airson a luathas agus a tapachd ri aghaidh fairge a dh’ aindeoin muir no gaillionn. Nan ceadaicheadh ùine bu ghlan an seanachas a dh’ fhaoidte dhèanamh air saothair is adhartas nan seann sgiobairean agus luchd seilbh nan luingis. Bha Clann MhicIomhair, Na Moireastanaich, Clann MhicLeòid agus


[TD 222]

Mhic Gill’ Eathain uile ris an obair, ach ’se oidhche air chéilidh a dh’ fheumte airson an eachdraidh innse gu coimhlionta.

Thug adhartas is ealain rìoghachd na doimhne o gach beart-seòlaidh a bha an urra ri seòl is soirbheas, agus thug iad aig an aon àm an casan bho na seòladairean gleusda, sgiobalta nach meataicheadh roimh aghaidh cruadail no gaillinn.

’Se sealladh annasach da rìreadh a th’ ann long thrì-chrann fhaicinn fo aodach an diugh, agus ma chithear idir té dhiubh faodar a bhith cinnteach gur e coigreach a’ chuain a th’ann. Is fhada nis o phaisg loingeis Steòrnabhaigh na siùil àrda airson an uair mu dheireadh. Mar a dh’ fhàg iad fhéin na curaichean beaga agus na h-eathraichean fosgailte air an cùl chuireadh iad fhéin gu tur air chùl leis an rathad iaruinn a cheangail port ri port, agus leis na steamaran móra, luatha nach cumadh fèath no doineann ri laimrig.

Na sgiobairean a thill gu bhith cur seachad an làithean deireannach air chluainidh far na thòisich iad cha robh iad gun buaidh a bhith aca air na dh’ éisd riutha. Is mór an deargadh a rinn na bha aca ri aithris gu tric air inntinn na h-òigridh. Bhrosnaich iad le naidheachdan na chunnaic ’s na chuala, agus na thachair riutha anns gach àite thadhail iad iomadh òganach sgairteil gu bhith siubhal nan cuaintean.

Ged a sguir togail shoitheach an Steòrnabhagh anns an linn a dh’ fhalbh cha do sguir togail eathraichean air feadh an Eilein. Bha na sgothan Niseach airson nan lìon mhóra gan togail nar là fhéin. Cha robh port iasgaich ri mo chiad chuimhne anns nach fhaighte iad, eathraichean tapaidh, sàbhailte, ach trom r’ an tarraing air mol. Ach dh’ fhalbh sin mar a dh’ fhalbh an còrr, agus mur tig iasg chon an doruis an diugh air chuibhleachan bidh duine ás aonais. Rinn na tràlairean dubha sin. Nach mór am beud ach mar a thubhairteadh, ’S iomadh càil a chì am fear a bhios fada beò.

[Sanas]


[TD 223]

A’ GHAIDHLIG RIOGHAIL ANN AN STABAILL AN RIGH
le F. G. MACTHOMAIS

’S E Dòmhnall Iain MacAoidh a smaoinich an toiseach air Meadhon Craobh-sgaoilidh Gàidhlig a chur air bhonn. Chuireadh Comhairle air chois, agus dh’fhàgadh an urra riuthasan an rud.

Chan eil a’ Chomhairle so fo stiùireadh A’ Chomuinn, ach tha Fear-stiùiridh A’ Chomuinn ’na bhall de’n Chomhairle againn, gus nach bi an dà bhuidheann an sàs anns an aon obair.

Tha móran de dhuilleagan gan ullachadh air iomadach cuspair Gaidhealach, le fear-eòlach an sàs anns gach duilleig. Tha mu thrì fichead dhiubh sin ri’n ullachadh. Bithidh na duilleagan air an reic ris an t-sluagh, air prìs bhig. Ri tìde, tha dòchas againn gun teid leabhraichean beaga a chur ri chéile asda.

Tha sealladh de dheilbh ga uidheamachadh le Seumas McGeoch: deilbh a tha a’ foillseachadh caitheamh-beatha nan Gaidheal.

Bha sinn fortanach faisg air mìle nota fhaighinn bho Bhòrd Leasachaidh na Gaidhealtachd. Tha an tigh aig Cuil-lodair (Stàbaill an Rìgh) ga chur air dòigh le pàirt de’n airgead so; pàidhidh e cosgais na ciad bhliadhna cuideachd. Agus bithidh sùil againn ri cuideachadh bho dhaoine thall ’s a-bhos a thuilleadh air a sin.

Anns an tigh so, bithidh sinn a’ reic dhuilleagan is chairtean-postachd, clàir agus teupaichean, cairtean le ealdhain Cheilteach agus deilbh eile, le sgrìobhadh an Gàidhlig is am Beurla. Cuiridh gach nì a reiceas sinn ri ìomhaigh na Gaidhealtachd. Tha dùil againn na stuthan so a reic ás leth daoine agus Comuinn thall ’s a-bhos—ma bhios na stuthan freagarrach agus ma chuireas iad thugainn iad, gheibh sinn reic orra.

Mar as motha bheir sinn na Gaidheil agus an cànan gu aire an t-sluaigh, ’sann as fhasa bhitheas e an tuilleadh cuideachaidh


[TD 224]

iarraidh air luchd-riaghlaidh. Ma nì sinn prothaid ás an reic so, ’se so na rudan a tha dùil againn a dhèanamh:

(1) Leabhraichean is clàir Ghàidhlig fhoillseachadh.

(2) Duaisean gach bliadhna a thoirt seachad do luchd-sgrìobhaidh sgeulachdan agus dràma. Bu mhath leinn tuilleadh eadar-theangachaidh fhaicinn bho chànanan eile gu Gàidhlig. Bu mhath leam fhìn sgeulachdan fada Gàidhlig fhaicinn gan clo-bhualadh le còmhdach bog orra <eng>(paper-backs)<gai>—sgeulachdan ùra, ùpraid James Bond, agus móran sheòrsachan eile.

(3) Rannsachadh ann an cor nan cànan beaga an dùthchannan eile, agus brosnachadh làidir a thoirt seachad ach am biodh làn aithne air a thoirt do’n Ghàidhlig anns an dùthaich so.

(4) Rannsachadh ann am mith-cheòl na Gaidhealtachd. Tha rannsachadh ga dhèanamh anns a’ chuspair so gun teagamh, ach tha ro bheag a’ tighinn am follais.

(5) Oideachadh Gàidhlig anns na sgoiltean a neartachadh. Dh’fhaodamaid duaisean a thoirt seachad airson sgrìobhadh ann an leabhraichean bliadhnail nan sgoiltean.

(6) Brosnachadh a thoirt do luchd-ealdhain Gàidhlig—dealbhadairean, snaidheadairean, luchd-deilbhe.

(7) Textaichean Gàidhlig a chuideachadh, a thaobh foillseachaidh.

Tha dùil againn cuideachd meadhonan nas lugha a chur air chois air feadh na Gaidhealtachd.

Cosgaidh so móran airgid, ach aon uair ’s gum bi Stàbaill an Rìgh ann an làn uidheam, can ann an dà bhliadhna, shaoilinn gum biodh mu £1,500 anns a’ bhliadhna a chòrr againn gus sgapadh air feadh nam meadhonan eile, agus gus brosnachadh a thoirt do ghnothaichean ealdhain ’s a leithid sin.

’Se là dubh a bh’ann an Cuil-lodair do na Gaidheil. Ach thagh sinne làrach a’ chatha sin gus tòiseachadh air ìomhaigh a’ Ghaidheil ath-nuadhachadh, ’s a sealltainn do’n t-saoghal, oir tha mu 80,000 de shluagh a’ tadhal an àite gach bliadhna.

Tha mi de’n bheachd gu bheil fìor chothrom an so againn gu rud feumail a dhèanamh do’n Ghàidhlig. Is fhada bho bha còir aig A’ Chomunn a leithid a ghabhail os làimh, oir bithidh againn an so meadhon tre am faodar innse do’n t-saoghal mu’n Ghaidhealtachd.

[Sanas]


[TD 225]

BARDACHD LEODHAIS
Air a deasachadh leis a’ Bhard Bhochd

(2) SEORAS MOIREACH (neo Moireasdan)
Air a bheil mar cho-ainm Am Breitheamh
(á Tolastadh bho Thuath)

(1) CRUINNICH IAD SO

Nasgan, is beannag, is buarach,
Osanan, cuaran, is cliabh;
Criathrar is cutag is loinid,
Caman, prais dhath, cuibhle shnìomh.

Séis, agus slabhruidh, is croman,
Being, maide-frasaidh is sùist,
Imideal, is sgùil, agus greideal,
Tairsgeir. is sleaghag, is crùisg.

Lion-mór, lion-beag, agus feabhladh,
Falmadair, cnagan, is lonn;
Cuinneag, is ciosan, is dealgan,
Buailtean, is spaid is cas-chrom.

Làmp ann am bròg, ’s leabaidh dhùinte,
Craiceann an ròin air an làr,
Clàr do bhuntàt air an ròstadh,
Brochan mhin eòrna, ’s deoch-bhàn.

Pasg shìoman fraoich, ’s shìoman connlaich,
Corran gu sgathadh nam bun;
Clobha a rinneadh an ceàrdaich,
‘Duff’ ann an currac, ’s bréid dubh.

Stòl trì-chasach is cathair,
Daraich ’s i dubh aig a’ cheò;
Cleòca nam ban agus bonaid,
Geansaidh no dhà, ’s peitean mór.


[TD 226]

Fàlas gu sgaoileadh na deathaich,
Spiris nan cearc agus stiall,
Uinneag gun ghloinne san tughadh
Fodha gu leth ann am feur.

Asaid, is pùlais, is peàrdan,
Làmpa rinn ceàrd, ’s botunn mhór;
Sgrìoban a thogadh na lìn dhaibh,
Cragan de ìm, ’s ola ròin.

Bìobull is Leabhar Cheiste màthar,
Leabhar ’An Buinean, ’s MhicChéyne;
Bonaid nam bodach is bil air,
Gleoc ann am bucas leis fhéin.

Puta de chraiceann nan caorach
Crochaid air taobhan no spàrr;
Praisean trì-chasach, ’s cùil mhònach,
Greallag, poit smeuraidh, is gràip.

Samhla caillich ’s i fighe,
Seann bheart fhiodha le spàl;
Cnocan bh’ aig ban-bhuidseir paisgte,
Cabhal, is spearrach ’n eich bhàin.

Dreasair le truinnsearan craobhach,
Thàinig á Sealtuinn no Bhruaich,
Thàinig á Wick no á Sasuinn
’N cisteachan nighean thar chuan.

Lasaibh-se teine le cridhe,
Caoranan dubha ’nan smàl;
Sradagan ’g éirigh gu tughadh,
’G éirigh gu subhach an àrd.

Còmhlan gasda mu thimchioll,
Bodaich le sgeulachdan gleusd;
Oigridh gu éisdeachd is tuigse
Eachdraidh nam fear a bha treun.


[TD 227]

Iarraibh-se leth-chrun air srainnsear
Thig ás an Fhraing no an Spàin;
Thig ás an Eadailt no Sasuinn
Dh’ fhaicinn nan eilean mar bhà.

Their iad: “<eng>Gott in Himmel<gai>,” ’s “<eng>Begorra<gai>,”
“<eng>Some Joint<gai>,” ’s “<eng>Egad Sir<gai>,” ’s “<eng>Mon Dieu<gai>,”
“<eng>Yo no tengo<gai>,” carson bha iad “<eng>staying<gai>”
Mar so, “<eng>dirty dogs<gai>,” a la cù?

Ach sibhs’ ’illean cruinnichibh na leth-chruin,
Facail mar so cha dean cron,
Gabhaidh sibh carbad do ’n bhaile,
’S anns an tigh staile te coin.


(2) SIN AN T-EARRACH

Ma chì thu cailleach le dronnag is tuill innt’
Falbh le sgoinn fo chliabh agus gràp’
Ma chì thu bodach le briogais làn bhréidean
Falbh le dréin a chur a’ bhuntàt,—sin an t-earrach.

Ma chì thu each caol peallach o gheamhradh,
Balach ’na cheann is sruth ás a shròin;
Ma chì thu crodh mar chunnacas le Phàro
Crùibte ri gàrradh ’g ithe nam bròg,—sin an t-earrach.

Ma chì thu gille le ceumannan aotram
Cròdhadh nan caorach aig a bheil uain;
Ma chì thu Anna le beannag is còta
Nighe nam bòtunn ’s i dol thar chuan,—sin an t-earrach.

Ma chì thu sgiobadh le spaid agus tairsgeir
Cladhach gu calma meadhon a’ bhlàir;
Ma chì thu ’m barr-fhad, ’s an corr-fhad ’s an caoran
Sgaoilt air an raon aig deireadh an là,—sin an t-earrach.


[TD 228]

Ma chì thu todhar gach taobh air an téid thu,
Mionaichean éisg measg inneir is smùr;
Ma chì thu lòn uaine ’n deireadh na bàthcha
As am bi fàileadh leagadh an cù,—sin an t-earrach.

Ma chì thu topag ag éirigh ’s ag éirigh
Seinn air an sgéith le caithream sna neòil;
Ma chì thu ’n t-uan òg a’ riagail mu mhàthair
Deoghal gun thàmh no deocadh an fheòir,—sin an t-earrach.

Ma chì thu ghrian ’s a’ chlach-mheallain tigh ’nn còmhla,
Fuachd agus faoilleach, ciùineas is blàths;
Ma chì thu an geamhradh ’s an samhradh ri còmhstrith,—
Mun cuir sinn culaibh ri dùbhlachd na Màirt,—sin an t-earrach.

Ma chì thu gort, agus ganntachd, is gàgan,
Cruaicheannan àrd agus niosgaidean leòint;
Ma chì thu gach duine ’s a shùil ris an t-samhradh
Crith agus greann air feitheamh a’ bhlàiths,—sin an t-earrach.


(3) CLADH MHICHEIL—AN TOLASTADH BHO THUATH.

Cladh Mhìcheil shìos ri taobh na mara,
Cladh Mhìcheil shìos an glaic an t-sàil,
’Sann ann a dh’ iarrainn sìorruidh cadal,
Nuair thig orm cabhaig ’s neart a’ bhàis.

Tha gathan òir na gréin sa’ mhadainn
A’ laigh ort dlùth bho shlios na h-Aird;
Is guth a’ chuain gu buan air gainneamh
Ri cluais gun aithne luchd ar gràidh.


[TD 229]

Biodh e ’na shamhradh fhlùr is theillean,
Biodh e ’na gheamhradh sneachd is gaoith,
’Na aimsir buain no aimsir curachd
Bidh smuain gach duin’ ort là ’s oidhch.

Tha tuilleadh bliadhn’ thar bliadhn’ ag imeachd
An t-slighe nach imich iad nas mò,
Gu laighe ’n tathaich Cnoc nan Curran
Ri duan an t-sruthain ’s a’ chuain mhóir.

An Réidhlig Mhìcheil taobh na mara,
’Sann ann tha marbh ar baile tàmh;
’Sann ann a dh’ iarrainn cuideachd laighe,
’S sin fàth mo ghuidhe is mo dhàn.


(4) CUMHA A’ GHUGA

Ann an 1955 cha robh cead aig na Nisich airson greis a dhol a Shùlasgeir air tòir a’ ghuga; b’ e Seumas Stiùbhart, Rùnaire na Stàit aig an àm.

Nam bu leam fhìn thu
Dheanainn do sgrìobadh:
Nam bu leam fhìn thu
Dheanainn do smàladh:
Hó-ro leagainn thu,
Thogainn thu, leagainn thu,
Hó-ro leagainn an
Slachdan ort dàna.

Mar a b’ e Stiùbhart
Ghoilinn san t-sùith thu,
Mar a b’ e Stiùbhart
Ghuileadh do mhàthair
Hó-ro ghugabhain
Ugabhain, ghugabhain,


[TD 230]

Hó-ro ghugabhain
’S reamhar mu ’n mhàs thu.

Nam biodh e ceadaichte,
Ceadaichte, ceadaichte,
Mar biodh e seacharan
Bheirinn thar sàl thu
Bheirinn thu Sgiogarstaidh
Shaillinn san tub ann thu,
Aillidh nan gugachan,
Nighean deagh mhàthar.

Chuirinn a Ghlaschu thu
’S mach do America,
Paisgte mar eireag
Gu tighean ar càirdean,
Hó-ro ’s beag orm,
’S beag orm, ’s geig orm,
Hó-ro ’s beag orm
Laghan gun stàth annt.

Bidh mi le salainn,
Le salainn ’s mi falamh dhiot,
Bidh mi le salainn
Ag ithe bhuntàta
Hó-ro ghugachain
’S falamh mo thubaichean
Hó-ro ghugachain
’S duilich leam t’ fhàgail.

Nam bu leam fhìn thu
Dheanainn do bhìdeadh,
Nam bu leam fhìn thu
Dheanainn do shàthadh;
Hó-ro dh’ fheannainn thu,
Sgoiltinn thu, ghearrainn thu,
Hó-ro bheannaichinn
Leis a’ bhuntàt thu.


[TD 231]

(5)

Anns a’ bhliadhna 1956 bha móran iomraidh anns na pàipeirean mu atharrachadh a’ Chalendar, bho dhà mhios dheug gu trì miosan deug, is sguabadh so air falbh bliadhna na leum, is an cothrom a bha aig seann chlannighean air tairgse pòsaidh a thoirt do na fir. Tha am ‘Breve’ a’ toirt a chomhairle fhéin do sheann chlannighean na bliadhna so.

Mhaighdean ghlas nam fiaclan fada
Dh’ fhuirich foighidneach bho thùs,
Tog do leabaidh, deansa imeachd,
Bheir mi cuireadh dhut as ùr.

Ged a bhiodh an aghaidh preasach,
Ged a bhiodh do chasan caol,
Ged a bhiodh do ghruag air giorradh
’S bochd an rud nach fhaigh fear maol.

Ged a bhiodh tu gann sa’ bhroilleach,
’S beag ri ghearradh air do mhàs,
Ged a bhiodh beag reuban stais ort
Beir air fear mun tig am bàs.

Ged a bhiodh do shròin ’s do smigeid
Tighinn gu chéile leis an aois;
Ged a bhiodh an amhaich sgàineach
Na creid sgàthan ’g eil e fìor.

Dh’ fhaodadh gu bheil buidhre cluais ort,
Gu bheil tuaileas air do shùil,
So an t-àm gu fàgail cala,
’Na do chabhaig, tog na siùil.

Ged a bhiodh tu deathar odhar,
’S guth do bhodhaig mar an sgian,
Gheibh thu ìocshlaintean a’ mheallaidh
Nì cho geal thu ris a’ ghrian.

Cha toir mi dhut tuilleadh earail,
Dean do dhìcheall—so an uair;


[TD 232]

’S mór as fheàrr dhut fear na plaide
Anns an leabaidh leis an fhuachd.

So an t-àm dhut, so a’ bhliadhna,
Bidh thu dheth mun tig an còrr,
Mus cuir lagh ás caithris oidhche
Faigh do chuibhrig mu fhear pòsd.


CIANALAS
Le AONGHAS I. MACDHOMHNAILL (á Loch nam Madadh).

BHA mi ’nam leth dhùisg. Chuir mi car dhiom fhéin ’nam leapa agus chithinn gathan na gréine a’ tighinn gu fann throimh ’n uinneig. Gheibheadh sinn a Rubha na Mònadh a bhuain an diugh. ’S dòcha gu faigheadh sinn cuairt a Loch-E-Phort feasgar, a dh’ iasgach. Chan fhaigheadh, ’se reothart a bha ann agus bhitheadh e car cunnartach a thaobh na boghaichean a bhith fodha. O bhalaich, ’se reothart a bha ann gun teagamh. ’S dòcha gun do rùisgear a’ Cheàrdaich Ruadh òirleach na dhà eile air ais. Dh’ fhaodadh gu faighinn cnàimh, no bìdeag de shoitheach, no eadhon uaigh an aghaidh a’ bhearraidh. Dh’ fheumainn an gunna a thoirt leam cuideachd, bha na coineanaich òga air fàs a nis agus bhitheadh iad gu math blasda.

Dh’ fhalbh glag a’ ghleoc a bha air a’ bhòrd bheag ri taobh mo leapaidh ri srann a theab mo chur ás mo bheachd. Nuair a chunnaic mi nach robh e ach leth uair an déidh a cóig, leig mi leis ruith gu cheann ris a’ chuthach a bha orm. Mum bitheadh fios agam có bu choireach a leithid tachairt bhithinn air car a chur dhe leapa fiach an tuigeadh e gu robh mi cheart cho éibhinn ris fhéin. “Leth uair an déidh a cóig” ars mise rium fhéin, “gheibh mi trì uairean cadail fhathasd.”

Dh’ fhaodadh Uilleam a’ bhó a bhleoghainn an diugh, rinn mise an dé e. Leis a sin thuit mi seachad a rithis. Bha sinn a’ cluich ri gàire air cùl Sgoil Cheann a’ Bhàigh. Bha mi crathadh làmh a’ mhaighstir sgoile ’s e ràdh gu robh e an dòchas gun d’ rachadh gach nì gu math dhomh. Rinn mi blaigh dùsgaidh agus chuimhnich mi nach bithinn a’ tilleadh do ’n sgoil ud tuilleadh. Cha bhithinn ’nam aon de ’n chòmhlan thoilicht’ ud tuilleadh.


[TD 233]

Leig mi leam agus dhùisg mi gu sgiobalta ’s mo mhàthair gam chrathadh. “Greas ort” ars ise, “’s e sia uairean. Chan eil agad ach leth uair.” Theab mo chridhe spreadhadh. Leth uair eile. Bha an latha air tighinn. Cha robh mi idir cho toilichte ’s a bha mi riamh an dùil a bhithinn. B’ fhada bho thuirt mi leam fhéin gur e bhitheadh math faighinn air falbh agus gu faotainn a’ rud a thograinn fhéin a dhèanamh.

Tha a’ ghrian fhathasd a’ deàrrsadh gu fial air Uibhist a Tuath. Tha mi ’nam sheasamh mu choinneamh na h-uinneig a’ coimhead a-mach agus a’ ceangal mo léine aig an aon àm. Tha mi a’ coimhead gu mionaideach air na chì mo shùil. Tha an Cuan Siar cho liath ’s gu bheil e doirbh am fàire fhaicinn mu choinneamh adhar a tha gun sgòth. Tha gach stuagh ri cìrean beag geal a’ ruith gu socair chum a’ chladaich agus a’ sluaisreadh suas gu réidh air a’ ghainmhich ghlan ghlas a tha mar chearcall air taobh an iar Uibhist. Eadar a’ ghainmhich ’s am bearradh tha mìltean de mhol a’ deàrrsadh sa’ ghrian, mar bhile de dh’ airgead gun stùr. Tha na machraichean ìosal gorm a’ toirt ’nam chuimhne gach feasgair a ruith mi air am feadh, a’ cruinneachadh crodh a’ bhaile. Tha cuimhn’ agam cho pongail ’s a bhitheadh torann nan stuagh ’nam chluasan nuair a bhithinn gan iomain gu socair air ais do ’n chuidhe. Cluinnidh mi an dràsda cuideachd e, mar gum bitheadh fonn nas binne na chuala mi riamh. Tha na h-achaidhean bhàrrthrom a’ claonadh bhuam gu oir an ear na machraichean. Tha chuid mhór dhiubh air abachadh ’s gun air a bhuain ach corra stràc. Tha gach dias a’ luasgan gu socair fo chumhachd gach oiteag aotrom, a tha tighinn bho ’n deas, agus a’ deàrrsadh ann an còta de bhraoin a’ cur fiamh an òir air gach pàirce.

Am meadhon nan achaidh tha locha bheag chruinn agus faileas an adhair ’na gnùis. An diugh tha i cho liath ’s gu bheil i mar sheud luachmhor air a càradh ann am fortan de dh’ òr. Air taobh thall na locha tha an dachaidh far an d’ rugadh ’s a thogadh mi. Tha a h-aghaidh do ’n ear agus sin an taobh is léir do m’ shùil. Tha an tobhta a’ nochdadh nas gile na ’s àbhaist anns a’ ghréin a thaobh gu bheil na sglèatan iad fhéin a’ deàrrsadh fo thrusgan de dhealt. Tha dà uinneig mhór gu h-àird ann, dhà gu h-ìosal agus aon sa’ cheann a thogadh a-mach ás do ’n deas. Tha an dath uaine a tha air an dorus aghaidh de ’n aon fhiamh ’s a tha an réidhlean beag a tha mu choinneamh air a chuartach le balla cloiche. Deas de ’n tigh tha badan de chraobhan a


[TD 234]

b’ àbhaist a bhith fasgadh a’ ghàrraidh-càil bho ghaoth luath an Earraich.

“Dé tha thu a’ ciallachadh” ars àsan. “Bheil for agad gu bheil am bàta a’ seòladh ann an leth uair.” Cha robh sannt agam air móran bidhe ann agus bha mi a’ crathadh làmhan luchd an tighe ann an ceann cairteal na h-uarach.

Sheall mi air ais nuair a bha an carbad a’ siubhal thar ghualainn Beinn a’ Chlochain. Chunnaic mi “Crois Moraig” a’ dol ás mo shealladh. Dh’ fhairich mi rudeigin a’ sracadh ás mo chom. Rudeigin a bha ceangailte le dachaidh m’ òige le bann nach gabhadh brise. Nuair a ghluais am bàta bho chithe Loch-na-Madadh bha na bha ’nam chom dem’ chridhe a’ brùchdadh mar gum bitheadh sgeir-thonnan a’ briseadh air an àm gaillinn. Mar bu lugha bha Uibhist a Tuath a’ fàs air fàire an àird an iar ’sann bu dhlùithe a bha sgàth dhorcha dhubhachais a’ dùnadh mun cuairt orm, agus ’sann bu thruime a bha m’ aigne a’ fàs. Bha Eabhal sìor fhàs beag agus bhà mo shùil oirre gun charachadh mar sùil duine a’ leantainn ciste a aon ghaoil gu bonn na h-uaghach. Mu dheireadh bha bàrr Eabhal mar chnoc mhaide air ghualainn stuagh, fada, fada air falbh. Mean air mhean chaidh e ás an t-sealladh buileach agus uidh air n-uidh bhris na deòirean a-mach orm. Bha fios agam gur e cianalas a bha orm. Bha mi tuigsinn a nis dé a bha ann.

Bha am feur sa’ Chaol uaine cuideachd ach chan fhaiceadh mo shùil bilean a bha cho uaine ris a’ bhilean bu thruaighe a bha an Uibhist. Bha fraoch air beanntan na Gàidhealtachd ach cha robh e cho àgh ris an fhraoch a bha còmhdachd eilean m’ àrach nas mò. Cha robh ’nam chluais ach srann charbad agus gleadhraich an t-sluaigh. Ciamar a bhithinn beò air Tìr Mór? O chiall nach robh mi air ais air taobh eile a’ Chuain Sgìth.

Chunnaic ciaradh an fheasgair mi an Inbhir-Nis agus bha gach nì gu math chun an uair sin. Cha robh mun cuairt orm ach soluis agus daoine a bha coma ged a phronnadh iad mi. Cha chluinninn mo ghuth fhéin os cionn gach fuam is sgread. Bha mi ràdh leam fhéin gur e nèamh a bha anns a’ Chaol, ri taobh so, dona mar a bha e.

Bha mo cheann air mo chluasaig agus mo shùilean dùinte. Chithinn Uibhist a Tuath fhathasd mar a chunnaic mi i sa’ mhadainn. Chan fhaca mi riamh i cho grinn ’s cho dathach gus an tàinig an latha a sgar mi bhuaipe. Cha robh mi tuigsinn carson nach fhaca mi Uibhist bho chionn fhada mar a chunnaic mi an latha ud i. Carson nach do mhiosaich mi na bha agam uaireiginn mar bu chòir dhomh?


[TD 235]

Ciod thuige nach fhada bho dhùisg mi ás mo chadal shuaimhneach? An dùisg dad eile an duine ach bròn agus brise cridhe? Bha mi faireachdainn mar shìlean gainmhich am meadhon fàsaich. Mar chlosnaich sa’ Chuan Shiar. A-nochd bha uallach air m’ inntinn airson a’ chiad uair ’nam bheatha. Bha mo bheatha ’nam làmhan fhéin agus saoghal mór farsaing, an-iochdmhor romham. Dé bha dol a thachairt dhomh?

Cha b’ urrainn dhomh smuaintinn air nì eile ach mo dhachaidh agus chan fhaicinn air cùl mo shùilean dùinte ach mo dhachaidh. Bha mo dhachaidh mar rionnag anns an adhar air oidhche dhorcha stoirmeil. Thuit mi ’nam chadal a’ coimhead na rionnaig sin mar a b’ àbhaist dhomh tuiteam ’nam chadal a’ coimhead nan rionnag throimh ’n uinneig nuair bha mi ’nam phàisde.

Tha ceithir bliadhna agus còrr bho ’n là ud a nis. Cha do dhìochuimhnich mi fhathasd cho troimh-chéile ’s a bha mi a’ faireachdainn, cho cianail ’s a bha mi agus cho beag ’s a bha mi gam fhaicinn fhéin ann an saoghal mór nan sràid ’s nan solus. Cha dhìochuimhnich ri m’ mhaireann. Ar leam uairean nach eil an cianalas orm tuilleadh ach ’s doirbh dhomh mo chùl a chur ri m’ dhachaidh gach uair a dh’ fheumas mi, agus is aotrom mo cheum a’ tilleadh gu acarsaid a’ Chaoil gach uair a thig làithean féille mun cuairt.

Is lìonmhor na h-uairean smuaireanach. Is tric mo smuaintean a’ triall air sgiathan siùbhlach, lùthmhor na h-inntinn, thar raointean is gharbhlaich, thar ghlaicean is bheann, thar chaochain is chaolais, gus an teàrn iad sìos air Uibhist a Tuath—nead mo smuain—far am faic mi dachaidh mo ghaoil is m’ òige mar ugh beag bòidheach a’ laighe gu sìtheil ’na cuaich. Is tric fonn an òrain—

[Sanas]


[TD 236]

“Seall thall thar an aiseag, am fasgadh nan craobh
Am bothan beag glan ud, ’s e gealaicht’ le aol”

a’ ruith far mo theanga gun fhoir gun aire, a’ toirt ’nam chuimhne gu bheil an cianalas orm fhathasd.

Bithidh an cianalas gam leantainn lem’ mhaireann, agus cha bu mhath leam àicheadh, gus an dèan mi mo rathad a-null air ais thar tonnan torrach a’ Chuain Sgìth ’s gun dùileam tilleadh tuilleadh bho ’n iar. Gus am bì mo dhachaidh dheireannach far am faic mi gach là an làrach far an do chaith mi na làithean geala bu shona a b’ aithne dhomh mum b’ fheudar dhomh mo chùlaibh a chur ri na bha prìseil, luachmhor dhomh anns an t-saoghal so. An uair sin ruithidh mo làithean gu ceann mar ruitheas sruthan bho mhòintich gu sàl—gun uallach, gun chùram, gun aithreachas agus gun chianalas. An uair sin tillidh an inntinn aotrom ghuanach a b’ aithne dhomh an àm camhanaich mo là air ais do m’ bhodhaig. Triallaidh mo ghrian gu socair ’na cùrs fhéin do ’n iar, ’s théid i fodha mean air mhean ’na ball flannach fanndhearg air fàire fhoiseil chiùin, tràth roimh ciaradh mo là. ’S théid mi air turas eile. Turas air nach bi cianalas orm ann.

[Sanas]


[TD 237]

AIR A’ BHUS
Le IAIN MAC A’ GHOBHAINN

INNISDH mi dhut dé bhios a’ cur an eagail as motha orm. Tha mi ’n dòchas nach dean thu gàire. Tha sin gu math. Chan eil thu deanamh gàire. Uill, cha mhór gun creid thu e . . . . ach, ’s e an rud a chuireas an t-eagal as motha orm a bhith ann am bus, ’nam aonar, air an oidhch’ (timcheall air da-r-eug) a-muigh air an dùthaich, an déidh am baile fhàgail (can, baile Ghlaschu).

Tha mi ceart gu leòr an dràsda oir tha uimhir air a’ bhus. Tha té an sin dìreach mu m’ choinneamh air an taobh eile. Tha i rudeigin aosd ceart gu leòr ach tha i ann co-dhiù.

’S tha balach is nighean shìos aig an dorus, còmhla ri chéile. Chan eil <eng>conductor<gai> air a’ bhus, oir tha e anmoch, ’s chan eil móran airgid ri fhaighinn a-steach.

Ach, innsidh mi dhut, chan eil eagal orm anns a’ bhaile mhór idir.

Tha tighean an sin, ’s fuaim, ’s tha na sràidean geal is buidhe le soluis, is drungairean air na cabhsairean, is sanasan-reice móra ri ’m faicinn.

’Sann a bhios mi faireachdainn eagalach nuair a dh’ fhàgas sinn na soluis air ar cùlaibh ’s a theid sinn a-mach do ’n dùthaich fo na craobhan dubh-dorch a tha fliuch le dealt.

Mar a h-eil duine air a’ bhus ach mi fhìn ’s am fear-stiùiridh tha mi air chrith oir chì mi a cheann mar chlaigeann gun fheòil anns an sgàthan mu a choinneamh is bidh mi smaoineachadh nach freagradh e mi ged a dh’ iarrainn air stad. Cuideachd, tha am bus mar bhocsa làn de sholuis bhuidhe, ’s chan eil fuaim sam bith ri chluinntinn is sinn a’ leantainn oirnn fo na craobhan.

Is am fear-stiùiridh ’na shuidhe aig a’ chuibhle cho dìreach ’s cho àrd is aodach dubh air. ’S ged a bhruidhninn ris cha fhreagradh e mi: tha fhiosam nach freagradh e mi oir ged a tha a bhial làn fhiaclan tha fhios am nach eil teanga aige.

’S an dealt a’ tuiteam air mullach a’ bhus, ’s duilleagan nan craobh a’ suathadh ri na h-uinneagan, mar mheòirean, mar làmhan uaine.


[TD 238]

’S tha eagal orm smaoineachadh dé an rìoghachd gu bheil mi dol a-mach ás a’ bhaile mhór, troimh an dorchadas ’s an t-sàmhachd.

Sin mar a bhios mi nuair a bhios mi ’nam aonar ach an nochd tha an triùir ud còmhla rium air a’ bhus, am boireannach, ’s a’ nighean ’s am balach.

Ach dé ’s coireach gu bheil iad sàmhach? Tha am balach ’s a’ nighean a’ sealltainn air thoiseach orra. An e fuil a th’ air a sheacaid leathair.

’S am boireannach. A bheil a sùilean dùinte?

’S dé ’s coireach gu bheil thusa cuideachd cho sàmhach, is cho dìreach? A bheil thu ’g éisdeachd rium?

Dé ’s coireach nach fhaic mi d’ aodann anns an sgàthan?

Stad am bus. STAD AM BUS.

Tha cus dealt air na h-uinneagan. Tha am bùrn a’ tighinn a-steach air mullach a’ bhus. Tha mi air chrith mar na duilleagan.

STAD AM BUS!

STAD AM BUS!

STAD
AM
BUS!


[TD 239]

[Dealbh]
Baidhisbheinn, faisg air Geàrrloch


[TD 243]

AN TIGH A THOG CALUM
le MAIRI NICAMHLAIDH

THA iomadh cur seachad annasach aig muinntir na tuatha gus na h-oidhcheanan fada geamhraidh a chur seachad a bharrachd air “céilidh is bualadh eòrna” mar a bha aig balaich Iain Ruaidh anns an òran. Ach chan eil móran, fiùths an Leódhus, a rinn cur-seachad de thigh a thogail dhaibh féin. Aon fhear a rinn so, is e Calum Mac an Rothaich agus saoilidh mi gur e an rud a tha ga chur air leth gu buileach gun do rinn e gach nì leis fhéin, agus air a cheann fhéin, eadar obair le peann is obair le òrd agus spaid. Aon rud a-mhàin a dh’ fhàg e aig luchd-ceàird. B’e so wèirichean agus solus an dealain a chur an sàs.

Tha an tigh aige a nis deiseil—tigh ris a faod e ràdh le fìrinn agus moit a thigh fhéin.

Is e obair latha Chaluim a bhith falbh troimh Leódhus is na Hearadh ás leth an S.S.P.C.A.—neo an “<eng>Cruelty<gai>” mar as fheàrr a dh’aithnichear e. Tha obair latha mar as tric seachad mu shia feasgair agus is ann air feasgar brèagha Sultuinn anns a’ bhliadhna 1959 a chuir e a chiad spaid as an talamh a cheannaich e os cionn Lacasdail.

Is e àite air leth bòidheach agus taitneach a thagh agus a cheannaich e. Chuireadh an sealladh o’n ionad sin spionnadh is misneachd an duine inntinneach is èasgaidh. O’n làrach anns an do thòisich e ruamhar tha fàire cho brèagha is a th’air druim an eilein air fad. Chì sibh Bàgh Steòrnabhaigh agus tha am baile mór mórchuiseach sin mar gum bitheadh fo sàil bhur cois. Chì sibh sìos gu ruig an Rubha agus meur na fairge a tha a’ cumail na Bacaich air an taobh thall. Chì sibh a’ ghrian a’ deàlradh air a’ ghainmhich agus air na h-itealain lainnireach a tha cromadh gu Mealbost aig crìoch an turais á Glaschu is Inbhirnis. Chì sibh a-null taobh na Loch agus suas gu Uig. Ach mus mealladh Calum na bha so o sheòmair bha rud roimhe.

Ghlan e an làrach agus lìon e e, agus an sin shìn e air na ballachan a thogail de na bleocaichean sement agus gainmheach. Gach feasgar mus tigeadh beul na h-oidhche dheigheadh faisg air da fhichead bleoc an sàs. An uair sin chuir e a mullach air, agus na sgliatan. Uinneagan an uair sin, agus o sin a-mach cha robh a’ chùis cho doirbh leis. A nis, a dh’aindeoin droch thìde cha


[TD 244]

[Sanas]


[TD 245]

robh bacadh air obair a-stigh agus dh’fhaodadh obrachadh na b’ fhaide le solus làmpa. An sin agus mar sin chaidh na ballaichean a-stigh a dhèanamh de phlasdair agus goireasan an t-seòmar-ionnlaid a chur ’nan àite. Le obair an dealain a-mhàin, mar a thubhairt mi, ghabh e stiùireadh is cuideachadh gu bhith cinnteach so a bhith sàbhailt. An còrr rinn e fhéin, leis fhéin.

An sin thainig Calum is Màiri a bhean leis a triùir chloinne Catrìona, Iain is Fiona a dh’fhuireach do’n tigh nach robh fhathasd deiseil. Bha an cidsin fhathasd gun ghoireasan, ach rinn iad a’ chùis greis leis na seòmraichean eile. A nis gu pàipear air na ballaichean agus àirneis. Bha e nis na b’fhasa do Chalum tuiteam a-steach ’na leabaidh leis an sgìos na roimhe so. Agus bha Màiri an làthair gu móran cuideachaidh a dheanamh air. Cha b’fhada gus an robh an t-àite aca gu snasail, grinn, goireasach.

So an ìre aig an robh iad an uair a chunnaic mise iad an samhradh so chaidh. Agus bha taobh muigh nam ballaichean a’ nochdadh an saothair a cheart cho cinneach ris na bha stigh. Tha leas mór aca gach taobh, le balla gus na craobhan is na flùraichean maoth a dhìon. Tha lianag uaine air beulaibh an tighe air a dèanamh réidh is mìn.

Sud agaibh sgeulachd tigh Chaluim—air a h-innse—gun ach beagan de shannt—le te nach tog fonn—neo fiùths pàtran geansaidh ceart. Dh’fhaighnich mi dheth gu dé a’ chomhairle a bheireadh e do dhuine a ghabhadh os làimh an aon saothair. Thubhairt e gur e a’ chiad àithne a bha aige dha fhéin gach nì a bhith còmhnard—mar a nochdadh leis an ‘<eng>Level<gai>.’ Bha tuilleadh aige r’a ràdh mu sgil, is eòlas, is foighidinn. Bha feum orra uile. Nì eile—na tog tigh a chaoidh le bheulaibh gu’n Iar-dheas. Cuir màs làidir gun uinneag neo fosgladh do’n àirde sin ma tha thu son tigh dìonach blàth a bhith agad.

Chuir sgeulachd Chaluim ’nam chuimhne obair luchd an fhògarraidh an Canada a b’ fheudar cruadal a sheasamh gu tighean agus bith-beò a chosnadh. Ach is e bha annsan dheth duine a bha socair gu leòr ’na obair—fear a dh’ fhaodadh an oidhche a chur seachad le chasan anns an luath agus a shròin ’na phàipear naidheachd nam b’e sin a thoil. An àite sin ghabh e deuchainn nach bu bheag os làimh. Rinn e saor is clachair is “pluimear” dheth fhéin—agus rinn e cuideachd na cuisdeanan chum cosgais na bha so a chumail sìos cho fada is a b’urrainn. Chùm e an gnothaich a bha so cheart cho còmhnard ris na ballaichean. Mar eisimpleir, fhuair e na h-uinneagan air faisg air leth-phrìs á àite an Sasuinn. Chan eil e airson móran a ràdh mu’n taobh so de’n ghnothaich, ach a-mhàin gu bheil e comasach do a leithid fhéin tigh teaghlaich a thogail gu math air taobh stigh £2,000 le bhith coimhead gu geur


[TD 246]

son prìsean nas nàdurraiche agus a’ dèanamh na h-obrach e fhéin.

A thuilleadh air na rinn Calum, tha dùil aige barrachd a dheanamh mar a leigeas àm is sporan leis. Thog e ballaichean an tighe nas àirde gus a faodadh e dà sheòmair eile a chur ris an tigh—shuas staidhre. Mu thràth tha na làir aige stigh.

A thaobh Màiri a bhean. Dé a beachd-se air an obair a chùm an duine aice gach feasgar fada o’n tigh san robh iad san àm?

An toiseach, canaidh i fhéin, cha tug i móran spéis do’n ghnothaich. Ach mar a bha piseach a’ tighinn thuig i gur e gille mu ghnothaich a bha aice agus a nis tha i anabarrach mór ás an tigh aca fhéin—mar is còir dhi.

Cha robh gruaim oirre a riamh neo feagal gun deanadh a céile cus agus gu sàraicheadh e e fhéin, oir, tha i ag ràdh, bha e eòlach air obair chruaidh agus bha e ’na bheachd aige fhéin gur e amaideas a bh’ann obrachadh thairis air neart corporra.

Bu toigh leam crìochnachadh le bhith beachdachadh air cho fìor mhath is a rinn an duine so an Leódhus; ma tha pòsadh buadhan inntinn agus buadhan làmhachais idir ann, tha iad an so, saoilidh mi. Ach feumaidh mi aideachadh nach e Leódhusach idir a tha an Calum Mac an Rothaich—ach leth-Uibhisteach is leth-Hearach. Cha mhisde e sin, tha e coltach. Is math a rinn e.

[Dealbh]


[TD 247]

FAIRE UR A’ NOCHDADH

(Earrann air a bheil dreach na h-oige—fo iuil Cairistìona Dick)

An ràithe so:—
(1) Còcaireachd, le C.C.D.
(2) Maise Gnùis, le Ealasaid Nic a’ Rothaich
(3) Bùtha Littlewoods, le Iain MacNèill
(4) Fasanan Ura, le Eithne NicNeacail
(5) Clann an Latha ’n Diugh, le Cairistìona Dick


Cocaireachd
le C. C. D.

AIG an àm so dhe’n bhliadhna tha na gàrraidhean làn rùbarb agus mar a bheil gàrradh agaibh fhéin ’s ainneamh duine nach aithne cuideigin a bheir dhà stàc no dhà no eadhon làn bara. An dug sibh riamh fa-near cho fialaidh is a tha daoine mu’n rùbarb? Nach e bhiodh math nam biodh iad cho còir mu na sùbhan làir. Ach co-dhiù cha chuir sinn cùl ris a rùbarb fhéin. Agus dé ’s fheàrr na pìos aran ùr agus sìneadh math dhe’n <eng>jam<gai> air. So agaibh stiùireadh a bhiodh mo mhàthair a’ cleachdadh.

7 puinnd rùbarb
7 puinnd siùcar
¼ punnd dinnsear leasaichte
1 unnsa freumh dinnsear

1. Glan a rùbarb agus geàrr e ’na bhideagan mu òirleach a dh’fhaid.

2. Bog e leis an t-siùcar agus an dinnsear fad ceithir uaire fichead no nas fhaide ma thogras sibh.

3. Bheir chun a’ ghoil e agus leig leis goil 30-35 mionaid no gu fàs e tiugh.


[TD 248]

[Dealbh]

4. Bheir dheth an craicionn, no an sgùm, cuir ann an cnogain e agus cuir cinn air na cnogain.

’S t-samhradh so chaidh bha ban-Ameireaganach a’ fuireach dha no tri mhìosan as a’ bhaile againn. Mar chuimhneachan air na càirdean a rinn i air a turas bha i ag iarraidh oirnn uile stiùireadh-còcaireachd Albanach a thoirt dhi a chuireadh i gu feum nuair a rachadh i dhachaidh. Thug mise dhi stiùireadh air mar a dheanadh i aran-coirce agus thug ise dhòmhsa stiùireadh air mar a bhiodh i deanamh pie rùbarb. Cha dug mi do dhuine fhathast e nach do rinn mór mholadh air. So agaibh e.

Lìnigeadh de Thaois (Ni so trì soithichean)

1 chupa geir (ìm no margerine)—8 ùnnsa.
3 cupaichean flùr—12 ùnnsa.
1 spàin-tea de shalann.
¼ cupa bainne—na fhliuchas taois.

Lìonadh (Aon soitheach)

1 chupa rùbarb (air a ghlanadh is air a ghearradh).
2 ugh, ½ cupa bainne, 2/3 cupa siùcar air am bualadh còmhladh.
Cuir ann a rùbarb agus rùsg orainsear air a sgrìobadh.

Lìnig soitheach meudachd 9 òirlich leis an taois agus dòirt ann an lìonadh.

Bruich anns an àmhainn aig 425° airson 15 mionaid. Cuir sìos an àmhainn gu 350° agus bruich e airson 30 mionaid eile no an còrr ma dh’fheumas e e.

Riaraich fuar no teth e. Ma tha an t-uachdar pailt riaraich so leis.


[TD 249]

[Dealbh]

Maise Gnuis
Le EALASAID NIC A’ ROTHAICH

O CHIONN glé bheag a bhliadhnaichean air ais cha toireadh tu dà mhionaid air t’aodann a chur air dòigh airson a dhol a-mach. Cha bhiodh as a’ bhaga nuair sin ach bocsa phùdair, dath bhilean, peansail shùilean agus ma dh’fhaoidte, dath ghruaidhean. Ach chan ann mar sin a tha an diugh. Tha atharrachadh mór air tighinn air Maise Gnùis agus air mar a bhithear ga chleachdadh.

Dh’fhalbh an latha nuair nach fhaigheadh tu ach phùdar soilleir is phùdar dorcha. Gheibh thu nis dath a tha freagarrach airson a h-uile craiceann. Tha bruisean air tilleadh a rithist ach chan ann airson phùdar a-mhàin mar a bha iad aon uair ach airson dath-bhilean, dath-shùilean, agus dath-ghruaidhean. Tha so a’ ciallachadh gum bi an dealbh nas mìne agus gu saoil duine nach eil thu a’ cleachdadh Maise Gnùis idir!

Tha e nas fhasa cuideachd an stuth a thoirt dhìot. Chan eil leisgeul sam bith agad a nis a bhith ga fhàgail air an t-searadair nuair a nigheas tu t’aodann. Gheibh thu pasganan beaga air am fliuchadh le cungaidh-taiseachd agus tha iad air leth feumail nuair a bhios tu air falbh o’n tigh.

Tha <eng>‘Sprays’<gai> cuideachd air tighinn gu mór am fasan aus gheibh thu iad airson stuth-ghruaig, stuth-fallais, agus fàileadh-cùbhraidh. Chan fheum thu nas motha a bhith giùlan ultach de chnogain glaine nuair a bhios tu falbh o’n tigh oir gheibh thu nis soithichean aotrom ‘plastic.’

’Se th’ann a bhith a’ cur air dòigh t’aodann an diugh ach obair latha agus leis na bheil ann de sheòrsaichean stuth, chomhairlichinn dhut faighneachd dha na nigheanan a tha reic a’ mhaise-gnùis dé an stuth as freagarraiche ort fhéin agus dé an dòigh as fhearr air a chleachdadh. Tha iadsan air an treunadh ris an obair agus ma bheir thu feart orra cùnaidh e móran airgid dhut.


[TD 250]

Butha Littlewoods
le IAIN MAC NEILL

MU’N àm so ’n uraidh, cha robh dad a bharrachd gnothach agamsa ri Littlewoods, a’ bhùtha mhór sin ann an Glaschu, na bh’ aig na mìltean luchd-ceannach eile bhios gan tathaich, ach an diugh, tha mi ’nam bhall dhe’n chomunn sin, cho fad’s gum bheil mi a’ cur seachad m’uairean obrach anns a’ bhùth-mhòr aca air Sràid Argyll.

Aig toiseach na bliadhna dh’fhàg mi Oifis a’ Ghovernment far an robh mi ’g obair on dh’fhàg mi sgoil ceithir bliadhna roimhe so agus thòisich mi anns a’ bhùtha so, a tha reic marsantachd dhe’n h-uile seòrsa—o phunnd ìm gu ruige na fasanan as ùire ann an aodach bhoireannach.

Bha mo chàirdean de’n bheachd gun robh mi ás mo chiall a’ cur mo chùl ri obair shocair earbsach Oifis a’ Ghovernment agus a’ cur m’aghaidh ri strìth is ùpraid na Marsantachd ach mun teid mi nas fhaide, feumaidh mi aideachadh gur e gabhail ri luchd-obrach Littlewoods an ceum a b’fheàrr a ghabh mi riamh.

Chan e cosnadh beò-shlaint a-mhàin a tha san obair so, ’se th’ann ach dòigh-beatha. Tha móran a’ tuigsinn gu bheil an obair trang, cruaidh agus anshocrach ach chan eil iad ach tearc na tha tuigsinn gu bheil gàirdeachas is toil-inntinn ’na chois cuideachd. Bha so air a nochdadh dhòmhsa o chionn ghoirid nuair a thainig tuil air a’ bhùtha againn air Sràid Sauchiehall. Bha an làr a b’àirde dhe’n togalach ’na lòn gu doimhneachd sia òirlich. Mar a thuigeas sibh bha móran ri dhèanamh gus a’ bhùtha thiormachadh agus a’ mharsantachd a shàbhaladh. Bha h-uile duine o’n fhear a tha os cionn gnothaich sìos chun a nighean as lugha a bhios a’ deanamh na tea agus a’ postadh na litrichean a’ greimeachadh ri pucaidean, mopaichean, sguaban, bruisean, a’ cur dhiubh am brògan is an stocainnean, agus a’ grunnachadh air feadh an ùrlair a’ tiormachadh a làir is na sgeilpichean mar a b’fheàrr a dhèanadh iad. Fhads a bha sinn ris a so, bha gach neach a’ seinn ’s ri fealla-dhà agus an àite a bhith air ar cumail sìos leis an ùpraid a bha romhainn ’sann a ghabh sinn ris le sunnd is dùrachd gum biodh a’ bhùtha tioram cho luath is a ghabhadh e dèanamh. Bha bhùtha air a fosgladh a rithist do luchd-ceannach ann a sia uairean a thìde cho sunndach is a tharraing sinn còmhla. ’Se glé bheag dhe’n


[TD 251]

[Dealbh]
Ag ionnsachadh an ceàird


[TD 252]

fheadhainn a thainig a-stigh a thuig gun robh tuil air a bhith ann oir bha’n t-àite rithist cho gleansach ri prìne.

Ged nach saoileadh sibh e is iomadh rud éibhinn a bhios a’ tachairt anns a’ bhùtha, mar a tha chailleach bheag a bhios a’ tighinn a-stigh a h-uile latha agus a’ seinn òran no dhà, ag innse sgeulachd a bheir gàire oirnn agus a’ falbh a-mach an uair sin gun dad a cheannach. Aon latha thainig gille beag far an robh mi nuair a bha a’ bhùtha trang a’ radh gu robh a mhàthair air rud gòrach a dheanamh—bha i air esan a chall agus le deòir ’na shùilean dh’iarr e orm a lorg dhà.

Dhèanadh sibh gàire cuideachd nan toireadh sibh cuairt dha’n <eng>“Lost Property Office”<gai> againn. Chitheadh sibh meatagan dhe’n h-uile seòrsa, adaichean, còtaichean, seacaidean agus móran rudan eile mar sin ach chitheadh sibh cuideachd botul uisge-bheatha is taosg math fhathast ann, pìob-mhór Eireannach, cromag, airgead ás gach ceàrn agus eadhon leabhar àraid <eng>“Aids to a Better Memory”<gai>—’S fheudar nach eil móran feum ann.

Tha rudeiginn daonnan a’ tachairt thall ’s a-bhos agus tha móran aig an fheadhainn a tha ’g obair a so ri ionnsachadh o chéile agus tha dhleasdanas fhéin aig gach fear is tè. Tha dà cheud luchd-reic ann, nigheanan òga tha so gus an luchd-ceannach a thig a-stigh dha’n bhùtha a chuideachadh ach tha luchd-obrach ann nach bithear a’ faicinn uair sam bith. Nigheanan a bhios a’ deiseachadh marsantachd gus a chur roimh’n phost a dh’àitean leithid Uibhist, Barraidh, Leódhus, agus an t-Eilean Sgitheanach. Tha nighean eile ann cuideachd, a-mach ás an t-sealladh, agus ’se dleasdanas-se a bhith milleadh gu buileach marsantachd sam bith nach eil air leth ceart, os nach bi air a reic ach a rud as fheàrr. Tha’n te bheag tha so trang anns a rùm bheag aice fhéin fad o’n làr-reic, a’ sracadh bhagaichean, a’ toirt geansaidhean is dreasaichean ás a chéile, a’ fosgladh cnogain measan is feòil a bh’air am bruthadh air an t-slighe eadar an tigh-obrach is a’ bhùtha. Tha bùidsearan againn cuideachd a’ gearradh na feòladh agus a’ faicinn nach bi sgath air a reic ach na pìosan as fheàrr agus a dh’innse na fìrinn tha sinn a’ reic a leithid a dh’fheòil agus gu robh mi fhéin aon latha nuair a bha sinn air leth trang air mo chur gu gearradh shiospainean—agus chan fhaca sibh riamh siospainean mar sud. Bha feadhainn chaol ann is feadhainn reamhar agus eadhon feadhainn trì-chearnach. Bidh lath’ is bliadhna ann mun cuir iad ris an obair ud a rithist mi!

A bharrachd air a bhith cur marsantachd dha na h-eileanan bidh móran Ghaidheil cuideachd a’ tighinn a-stigh dha’n bhùtha agus tha e cur iongnadh gu leòr orra nuair a bhruidhneas mi Gàidhlig riutha. Tha e ’na annas dhaibh a bhith tachairt ri eileanach ag obair ann am bùtha mhór a-measg Shasunnach agus muinntir Ghlaschu.


[TD 253]

[Dealbh]
A’ leigeil an anail

Feumaidh mi aideachadh nach eil móran colais aig Littlewoods ris a’ Cho-op ann an Uibhist far am bithinn a’ dol a dh’iarraidh gnothach do Pheigi piuthar-mo-mhàthar. ’S beag a bha dhùil agam nuair a bha mi ’nam ruith cas-ruisgt’ dha’n Stòr, a’ cunntais rium fhéin dé ’n gnothach a bh’agam ri fhaighinn air eagal ’s gun dìochuimhnichinn e, gum bithinn fhathast a’ coiseachd an ùrlair ann am bùtha mhór an teas meadhain baile mór Ghlaschu. Ach sin agaibh an saoghal agus an aon ghearain a th’agam ’se gu feum mi a neist brògan a chleachdadh!


Fasanan Ura
le EITHNE NIC NEACAIL

THA na sanasan-reice aig an àm so làn de naidheachd mu dheidhinn “Velvon,” an stuth ùr aig I.C.I. airson brògan gu h-àraidh, ach airson bagaichean agus nithean eile cuideachd. A thaobh brògan, tha dealachadh mór eadar “Velvon” agus an stuth a th’againn mar thà—cha ghabh e cearb no làrach sam bith, agus tha e gu math làidir. ’Se muilleanan de ròineagan beaga a th’ann an uachdar an stuth so, dlùth agus mìn, a tha a’ toirt a neart dhà. Ma dh’fhàsas e salach, tha e soirbh r’a ghlanadh le bùrn siabann, agus cha drùidh sin air, o chionn ’s gu bheil “Velvon” dìonach. Chan fhàg té, cofaidh dubh no leann làrach air “Velvon.” <eng>The R. J. Draper<gai>, Clarks agus Norvic a-measg nam buidheann a tha a’ reic brògan ann am “Velvon” aig an àm so.


[TD 254]

[Dealbh]
1. ’Se so <eng>“Slipper”<gai> ann am “Velvon” le cloimh-chaorach air an taobh a-stigh. Le R. J. Draper, No. 2601, ann an donn, agus tha e a’ cosg mu £2.5.11

[Dealbh]
2. ’Se so bòta le <eng>“elastic”<gai> mu’n bheul, agus cloimh-chaorach a rithist air an taobh a-stigh. Le R. J. Draper, No. 1524, ann an gorm, tha e a’ cosg mu £3.19.9

[Dealbh]
3. ’Se so eisimpleir de na beusan aig “Velvon”—bha a’ bhròg so air a cur fo pholl, agus tha i a nis air a glanadh fo’n spùta.

[Dealbh]
4. ’Se so bròg le cùl fosgailte, le strap agus putan ann am pàtent dubh. Le Norvic, “Olivia,” ann an gorm, tha i a’ cosg mu. £2.19.11


[TD 255]

[Dealbh]

Clann an Latha ’n Diugh
Le CAIRISTIONA DICK

Arrochybeg, Di-Ciadain.

A Mhòrag chòir,

Móran taing dhut airson do litir. Tha mi fhéin is am bàbaidh ùr a nis air tighinn dhachaidh ás an Ospadal agus mun tòisich mi air na badain smaoinich mi gum b’fheàrr dhomh do litir a fhreagairt air neo bidh là eile air a dhol seachad. Tha Ceit is Màiri ’na làn dòigh leis a’ bhàbaidh—’sann a tha e an cunnart gum bi e air a phliùsgadh le coibhneas.

“Mhamaidh an toir mi nuas am bath?”

“Cha toir fhathast, a Mhàiri. Tha Seonaidh na ’chadal.”

“O chan eil, tha Ceit a’ toirt dheth a sheacaid.”

“O, mo chreach! Fàg am bàbaidh tha sin.”

“Chan eil mi ga thogail idir.”

“Fhalbhaibh a-mach greiseag gus an crìochnaich mi an litir agus cuidichidh sibh mi an uair sin.”

“Mhamaidh tha an t-acras ormsa.”

“Cheit, chan eil thu ach air do bhreacast a ghabhail.”

“O chan eil. Ghabh mi mo bhreacast nuair a dh’éirich mi.”

“Chan eil cho fad o’n uair sin. Fhalbh a-mach. Cuiribh oirbh còtaichean.”

Tha mi duilich gur e inc uaine tha agam a nis. Chan eil fhiosam cà deach am peann a bh’agam a’ tòiseachadh. Nach cianail mar a bhios an uair a’ ruith!


[TD 256]

“Mhamaidh tha dadaidh a’ tighinn is tha an t-acras ormsa. A bheil àm dìnneir ann?”

“Thu fhéin ’s an t-acras. Feumaidh gun do dhìochuimhnich dadaidh rudeigin. So a nis, tha Seonaidh a’ rànaich.”

“Hello dadaidh. Dé dhìochuimhnich thu?”

“Cha do dhìochuimhnich dad.”

“Thuirt mamaidh gun do dhìochuimhnich thu rudeigin.”

“Dé chuir thusa dhachaidh aig an àm so dhe’n mhadainn?”

“Dé tha thu ciallachadh. a bhoireannaich, an àm so dhe’n mhadainn?”

“Chan eil thu ach air falbh.”

“Thod! Tha mise air tighinn dhachaidh gum’ dhìnneir.”

“Chan urrainn gu bheil e an uair sin mar tha. Càit an deach a’ mhadainn? Chan iongnadh Ceit a bhith fannachadh.”

Uill a Mhòrag tha greiseag o’n a thòisich mi air an litir so. Tha trì fiaclan aig Seonaidh agus—

“Dé tha thu ’g iarraidh a Cheit? Tha mi fiachainn ri litir a sgrìobhadh.”

“Tha am pana air an teine a’ goil fairis agus tha Màiri air tuiteam dhan abhainn agus tha Seonaidh slaodadh ris a’ phram agus tha bhò air faighinn a-stigh dh’an ghàrradh agus tha i ’g ithe chàil. Faigh mi ubhal?”

“O, mo chreach!”

“Mhamaidh, phut Ceit dha’n abhainn mi. Tha mi uileag fliuch.”
“
Càil do bhòtanan?”

“Bha iad fliuch ’s thug mi dhìom iad is dh’fhalbh iad leis an t-sruth. Bithidh iad shìos as a locha a nis. ’S dòcha gum bi iad air na h-iasgan. An teid dadaidh a dh’iasgach? Seall a lòn mór a tha mi dèanamh air an ùrlar.”

“Trobhad a so ’s gun cuir mi dhìot an t-aodach fliuch tha sin. Cheit, trobhad thusa ann a so. Carson a phut thu Màiri dha’n abhainn?”

“Cha do phut mise idir i. Leum i fhéin a-stigh. ’Se ròn a bh’innte. Tha Seonaidh air tuiteam ás a’ phram. Chan eil e rànaich idir.”

“O, mo chreach!”

“Tha dadaidh a’ tighinn dhachaidh.”

“Agus am buntàta fhathast as an iomaire!”

“Uill a Mhòrag tha mi faicinn as a phàipear gum bheil sibh fhéin air nighean eile fhaighinn. Meallaibh ur naidheachd. Tha Seonaidh a nis air choiseachd agus—

“Mhamaidh tha Seonaidh ag ithe na dìtheanan buidhe agus tha Màiri a’ dòrtadh uisge ’s poll air an nigheadaireachd. So dadaidh a’ tighinn.”


[TD 257]

Tha mi dol a chrìochnachadh na litir tha so an turas so ged a thuiteadh na cabair. Nach uabhasach mar a tha an ùine ruith. Tha Seonaidh a nis anns an sgoil agus saoilidh mi gur ann an dé fhéin a thainig sinn dhachaidh ás an ospadal! Chan fhada gus am bi té bheag agaibh fhéin—

“Mhamaidh, a mhamaidh cà bheil thu? Fhuair sinn dhachaidh tràth ás an sgoil. Cha robh an dìnneir math idir. Tha an t-acras oirnn.”

“Tha toll air mo stocainn.”

“Dh’fhalbh putan bhar mo chòta.”

“O, mo chreach!”

Feuch a Mhòrag nach bi thu fada gun sgrìobhadh agus thoir dhomh do naidheachdan air fad.

Le meas mór agus ann an cabhag,
CRIOSAIDH.

[Sanas]


[TD 263]

A’ BHREUG A B’ FHEARR A CHUALA MI RIAMH
Leis A’ BHARD BHOCHD

“NACH iongantach idir,” bha Coinneach ag ràdh nuair a dh’ fhosgail mi an dorus aige, nach do sgrìobh bàrd a riamh le fios dhòmhsa rann no dàn a’ moladh a’ mhailóidean no an trumb, is gum b’ iad sin innealan ciùil an duine bhochd bho ’s cuimhne le duine a tha so.”

“Mar a thuirt thu,” ars Aonghas Ruadh, “tha sin da rìribh iongantach, agus gu h-àraidh a thaobh na trumba. Tha mi cinnteach gur iomadh bàrd a thug treannaich oirre an làithean òige. Nuair a bha mise dol do ’n sgoil cha robh balach ás aonais tè sgillig, is dh’ aithnicheadh tu le buille ga do shùil có aige a bha a’ chearrag a réir dé am pluic air am biodh rìochag sgiollaidh bho oir a’ bheòil gu bun na cluaise.”

B’ e àm taghadh Pàrlamaid a bha ann agus feumaidh mi aideachadh cur e ceum air ghàg a bha agam chun an tigh chéilidh air an ionnaraidh ud, oir bha mi do ’n bheachd gum biodh adhaircean nam fear an sàs mu phoilitics is gum bithinn air mo ribeadh a-steach ann an argumaid a bhiodh eucomasach do Sholamh fhéin a réiteach. Le sin is mi bha toilichte gur ann air cuspair eile a bha na seòid a-mach nuair a nochd mi steach.

Bha Coinneach ’na shuidhe ris a’ bhòrd is a’ cur thairis air a shocair duilleagan leabhair a bha air a bheulaibh. Thug mi amharc fo ’n t-sùil air an leabhar is chunnaic mi gur e <eng>An Anthology of English Verse<gai> a bh’ aige. “Tha leabhar agam ann an so,” ars esan, “a fhuair mi an dé air iasad, cruinneachadh de bhàrdachd taghte ás a’ Bheurla, agus tha beagan dhàn ann air innealan ciùil, an fhidheall, an t-òrgan, agus <eng>cymbals<gai>, ge bith dé tha sin. Ach tha aon ann a tha còrdadh rium anabarrach math—is e sin a thug an trtunb gu mo chuimhne—agus is e an t-ainm a th’ air <eng>The Banjo<gai>.

“Banjo”, arsa Scotaidh, “An e sin an t-inneal ciùil air am bi balaich an fhuilt fhada ri cluiche nuair a bhios iad a’ fiachainn ri seinn? Mas e a nàbuidh cha leig thu leas cantainn rium-sa gu bheil ceòl a sin.”


[TD 264]

“Tha fios aig a chula duine a tha so nach aithnicheadh tusa Gille Caluim air a chluiche gu snasail bho fhuaim bara-cuibhle air rathad cladaich, ach tha am bàrd Beurla tha so ag innse nach eil staid duine an cogadh no sìth, an dubhachas no subhachas nach brosnuich am Banjo fo làmhan eòlach.”

“Breugan móra,” arsa Scotaidh. “Eadar e fhéin is a’ phìob mhóir! Is ged nach cuala mise am port ris an canadh iad rabhailidh bho dh’ fhàg mi am Mailisi tha deagh chuimhne agam air an spionnadh a dh’ fheumadh e chur annainn gu math tràth sa’ mhadainn. Ach thusa, chan eil oiteag gaoithe a thig bho dheas nach lùb thu leatha, ’s tha thu nise deanamh dìmeas air ceòl do dhaoine fhéin airson Banjo! Tha an aon cheòl ann am Banjo ’s a th’ ann an <eng>Electric Drill<gai> fear an rathaid—bragadaich gun chiall. Dé gheibh thu bho Banjo ach sin!

Fhreagair Coinneach ’s e ri toirt sùil air pàipeir a bh’ air a’ bhòrd “Gheibh thu, a rèir a’ bhàird so, is a rèir a’ ‘Bhanjo’ fhéin, is tha mise dol leotha:

Na h-òrain tha cho dlùth dhuit fhéin a-mhàin;
Na mith òrain bheir air deòirean ruith rid’ ghruaidh;
Na dàin a dhùisgeas gàire dhut is cràidh—
Bheir mi reub air teud do chridhe bhith ga luaidh;
Le fleadhachas, le faoineas, is deagh rian,
Ràbhartan, mì-stiùireachd is mì-stuaim,
Is a’ chleasachd ni do thréigsinn is tu shìos,
Chun na smuain a loisgeas dórainneach do chliabh.

Le mo phlunka-lunka-lunka-lunk!
So dhut dòrlach fa chomhair sòlasan a thréig,
Mus dùisg an eirmse thug dhut buaidh aithn’ air cionta do mhì stuaim
Agus—aithreachas nan aithreachas ’na dhéidh.

“Sin e dìreach,” dh’ eubh Scotaidh, “Plunka-plunka-plunka—is tha ’n còrr man na ràbhartan air an robh e bruidhinn.”

“Có sgrìobh sin?” arsa mi-fhìn gu Coinneach a chumail feir druim Scotaidh.

“Sgrìobh fear ris an abrar Rudyard Kipling nach maireann,” fhreagair e. ’Se Sasunnach a bh’ ann, ach saoilidh mi gu faigh mi blas an t-seana Ghaidheil air cuid de na sgrìobh e.”


[TD 265]

“Kipling,” ars Iain Mòr, “mas math mo chuimhne-sa cha chreid mi nach e Dòmhnullach a bha ’na mhàthair, is tha fios aig an t-saoghal gu robh sàir bhàird a-measg nan Dòmhnullach. Seall air Bàrd Bharbhais. Có aig a tha fios nach e an fhreumhag a lean esan.”

“Sin agad e,” arsa Coinneach. “Tha mi fhìn do ’n bheachd nan rachadh rannsachadh a dheanamh air sìnnsireachd nam bàrd mhóra Bheurla gu faighte sruth de fhuil a’ Ghaidheil anns gach aon. Seall air Shakespeare fhéin; nach d’ fhuair e a bhreith is àrach air crìochan na Cuimrich is co aige tha fios nach robh fuil bàird mhóra nan Cuimreach a’ ruith ’na chuislean bho thaobh a mhàthar. Is dé th’ anns na Cuimrich ach Gaidheil.”

“O seadh!” arsa Scotaidh, “is ai-ai!! Co aige tha fios a réisde nach e sruth de fhuil nan ceàrdan a tha mar mheadhon air thusa bhith cur ri chéile na rabhdan a tha faomadh bhuat.”

“Có thug dhut an leabhar sin?” dh’ fhoighnich mi-fhìn gu aire Choinnich a thoirt bho Scotaidh.

“Fhuair mi e bhon a’ mhaor sìthe, am poiliosman ùr a thàinig a so bho chionn mìos no dhà. ’Se Eireannach a th’ ann, duine tuigseach, fileanta ’na chànan fhéin. agus duine aig a bheil móran leabhraichean an Gàidhlig is am Beurla. ’Se deagh fhear ciùil a th’ ann cuideachd, is tha e ealanta air a’ bhocsa ciùil, air an fhidhill, is air an fheadan. Chunnaic mi aige seòrsa do phìob mhór nach fhaca mi riamh roimhe, pìob le aon dos, is chluich e móran phort oirre dhomh a chuir mo chas gu breabadh. Thuirt e rium gur e seòrsa na pìoba bha sud màthair na pìoba móire againn fhìn, is thug e dhomh beul aithris a thaobh sin mus fìor e. “Tha na h-Eireannaich,” ars esan, “mar eileanaich an Taobh Siar, fad shiùbhlach?” is dh’ innis e dhomh gum b’e Eireannach, mìltean bliadhna air ais a thug á tìr nan Iùdhach an nì leis na rinneadh a’ chiad fheadan. Thug e dhomh a sgeula sin ann am briathran cho taitneach ’s gun do bhrosnuich e mi a cur sìos ann an ranntachd mar a b’ fheàrr a thigeadh agam air.”

Stad e a bhruidhinn is sùil gach fear a bha stigh air.

“Siuthad,” arsa Scotaidh, “leugh e. Tha fios againn nach leisg leat breug aithris an rosg no ranntachd.”

“Cha leugh,” thuirt Coinneach, ’s e sìneadh pàipeir thugam-sa—“leugh thusa dhomh e is tuigidh mi le chluinntinn an ann air an teine as airidh e.”

Ghabh mi am pàipeir, is e so na chunnaic ’s na leugh mi:


[TD 266]

ISEBEL

Isebel, ’se Isebel,
A’ bhàn-righinn aig Righ Ahab,
Bu chuimir is bu sgiobalt i,
’S bu mhireagach a gàire i;
Ach Iehu, fear nach mealladh i,
Gun thilg e chun na sràid i,
Is dh’ ith na coin a’ chlosach aic’
Ach cnàimh nan cas ’s nan làmhan.

Ach Eireannach air allaban,
Gun thog e na chaidh fhàgail,
Is thug e sàbhailt dhachaidh iad
Mar annas ás an àite;
Fo bhuaidh a geas ’s a meal-shuilean,
’S gu ceòl a thoirt do chàirdean,
Bu shnasail rinn e feadanan
A luirginnean na bàn-righ ’nn.

O Isebel, O Isebel,
Ged ’s cian nan cian bho bhà thu
Aig cuirmean-ciùil an Is-a-rel
Gam mealladh le do ghàir-ghuth,
Bidh d’ iargain-ciùil-sa maireannach
Cho fad ’s a ghleusar màl-phiob,
Is òigridh danns an tallachan
Ri ceòl tigh’nn ás do chnàmhan.

“Well,” arsa Scotaidh, “’Se sin a’ bhreug a b’ fheàrr a chuala mi riamh, agus a charaid, ’se beatha chaol a bhios agad-sa is aig a’ mhaor-sìthe dheth ma chluinneas ministeirean na sgìre an seòrsa soisgeul a th’ agaibh.

[Sanas]


[TD 271]

CHA DHIOCHUIMHNICH MI CHAOIDH
Le MURDAG NICILLEATHAIN (á Càrlabhagh)

BHA e anmoch mas do ràinig mi dhachaidh, agus mar bu trice thachradh nuair bu sgìthe bhiodh daoine, cha tàinig a’ bhó leatha fhéin an oidhche ud idir, agus b’ fheudar dhòmhsa falbh air a tòir. Cha robh fhios agam ro mhath dé an taobh a ghabhainn, agus bha e air fàs cho dorch agus nach bu léir dhomh leth-cheud slat air thoiseach orm. Co-dhiù, shaoil mi gum b’ fheàrr dhomh gabhail a-mach romham, agus dh’ fhalbh mi ’nam dheann a-mach na cnuic. An dràsda agus a rithist bheireadh caora mo char asam, ach sgeul cha robh air a’ bhoin bhric.

Ghabh mi mach seachad air ceann an locha, agus dhìrich mi ’n àirde cliathaich cnoc beag no Cloiche. Ach sgeul cha robh air beathach cruidh! Thug mi sùil timcheall, ach dé bu mhath dhomh. Cha robh càil ri fhaicinn air slios Bhualabhail Mhóir, agus cha robh beathach beò air a’ ghlas allt ach dhà no trì chaoraich. Dé fo shealbh a dhèanainn? Cha robh math a dhol dhachaidh ás a h-aonais, agus air an làimh eile nan gabhainn suas gu crìoch na Dùine cha robh fhios nach ann a bha i ann an slag air choireigin air mo thaobh shìos. Ruith mi a-null gu Airde Beag, agus thug mi sùil eile timcheall orm, ach dé bu mhath dhomh? Bha e dubh dorch a nis, agus mur turchaireadh gun tiginn oirre gun fhios bu cho math dhomh a dhol dhachaidh.

Ach rinn an smuain sin mì-shuaimhneach mi. Cha robh càil a dh’ fhios nach e rud a bha ceàrr air a’ bhoin, agus nach b’ urrainn di coiseachd dhachaidh. Air an làimh eile, ’s math dh’ fhaoidte gun laigh i a-muigh, agus ma laigh ’s iongantach gur e a-nochd an oidhche a lorgainn-sa i. Shuidh mi sìos air cloich, a’ reusonachadh dé b’ fheàrr dhomh a dhèanamh. Bha mi dìreach an impis éirigh agus a dhol dhachaidh, nuair a chuala mi grùsdaich am bad-eigin. Thug mi sùil timcheall, ach chan fhaicinn dad. Dh’ éisd mi mionaid, agus nuair nach cuala mi smid, thòisich mi ag éigheachd, “Trobhad a bhó bhreac, trobhad, trobhad!”


[TD 272]

Ach cha tàinig a’ bhó bhreac. “O uill” arsa mise leam fhìn, “cha lorg so a’ bhó, agus cha toir e mise dhachaidh. Tha e cho math gluasad taobh-eigin.” Rinn mi airson éirigh, agus dìreach nuair a bha mi tionndadh airson falbh chuala mi nuallan air mo chùlaibh, agus bha ’n caillteanach an sin.

Rinn mi uiread de thoileachas rithe, agus gun dhìochuimhnich mi cho diombach agus a bha mi dhith bho chionn dà mhionaid. Ghabh mi steach leatha, a’ còmhradh rithe ’s ga clapan gus an do ràinig mi ceann an locha. Bha e dorch, ach bha a’ ghealach ag éirigh agus b’ e oidhche bhrèagha Shamhna a bha ann; gidheadh nuair a thàinig mi gu ceann an locha thòisich mo mhisneach a’ falbh agus mo chridhe a’ meatachadh; oir tha buaidh àraid aig a’ mhuir agus aig na lochan orm, buaidh a tha gam tharraing agus ’gam fhuadachadh aig a’ cheart àm. Bidh goirrseachadh orm gun sguabadh na tuinn mi a-mach do na doimhneachdan, agus gun chothrom agam mi-fhìn a shàbhaladh; ach a-nochd cha robh gin a thonn ann a dhèanadh sin. Gidheadh bha e a’ coimhead cho oillteil ’s cho dorch fo shoillse na gealaich agus gun chuir e eagal agus crith orm. Cha b’ e sin a-mhàin, ach chuala mi aig m’ athair uaireigin, gun deach duine a bhàthadh ann, an déidh dha a thàbhoradh fhaicinn.

[Sanas]


[TD 273]

Ghreas mi orm ach am faighinn seachad air. Ach bha eagal a nis air a thighinn a-steach agus ged a bha làthaireachd na bà ’na chuideachadh dhomh, ’sann a bha i ann an seagh ’na crois dhomh, oir chan fhaighinn air greasdainn orm mar bu mhath leam. Cha robh faoin-sgeulachd a chuala mi bho rugadh mi nach robh tighinn gu m’ inntinn, agus cha robh fiù acain na bà nach robh toirt orm clisgeadh. Ach bha ceann an locha am fagus, agus thòisich mi a’ glacadh misnich. Ach cha do lean e fada. Dìreach nuair a bha mi a’ co-dhùnadh nach robh creutair air thalamh cho faoin rium no cho gealtach rium, chuala mi sgriach eagalach a’ tighinn a-nuas a-measg nan cnoc, agus bu ghann a bha Mac Talla air a thogail na chuala mi lachan amaideach, mì-nàdurrach a’ tighinn bho ’n aon àirde. Thàinig fuar-fhallus a-mach tromham, agus dh’ aithnich mi air a’ bhoin gu robh rudeigin a’ cur dragha oirre. Cha b’ e sin càil a b’ fheàrr.

Co-dhiù, ghabh mi orm sùil a thoirt suas taobh Beinn Iomhair, oir ’sann bho ’n àirde sin a bha ’n othail mhì-nàdurrach a’ tighinn. Ach obh, obh, ma thug, b’ fheàrr dhomh nach robh sùilean a riamh ’nam chlagann. Theab mi dhol á cochull mo chridhe leis an eagal; oir shuas am fìor mhullach na beinne bha craos de theine dearg ’s na lasraichean ag éirigh suas do ’n adhar. Bha mi gus mo thachdadh leis an eagal. Agus có nach bitheadh? Bheireadh an cridhe bu chalma buille na bu luaithe aig an t-sealladh ud. Agus cha b’ e sin bu mhiosa! Cha mhór nach mionnaichinn gu robh creutairean beòtha air choireigin timcheall air.

Tha e air aithris gun tig gnìomhachas a bheatha fa chomhair duine nuair a tha e a’ dol a choinneamh a’ bhàis. Agus sin dìreach mar a thachair dhòmhsa. Bha gach gàire amaideach agus fanoideach a rinn mi air an latha a chaidh seachad gam bhioradh chun an smiora. Bha aithreachas gu cinnteach a’ lìonadh mo chridhe airson nan cothroman a leig mi seachad, ach bha ’n t-eagal cho mór, agus gu robh e a’ cur sgàile air a h-uile faireachdainn eile. Smaoinich mi air m’ athair agus air mo mhàthair, agus an t-àmhghair a bhiodh aca, agus gu cinnteach cha do dh’ ath-leasaich sin mo shuidheachadh. Bhòidich mi an uair sin nam faighinn dachaidh sàbhailte, nach dèanainn ceannairc, no nach abrainn facal greannach riutha tuilleadh. Ach dé bha sin a nis. Agus air ball, thàinig ràn agus sgiamhail agus gàireachdainn bho na deamhnan gu h-àrd air a’ bheinn. Bha a’ ghal a nis air làmh-an-uachdair fhaighinn orm, agus chuir mo sgiamhail agus m’ éigheachd a’ bhó fo ’n chaoch. Thòisich i a’ nuallaich, agus a’ cabhagachadh dhachaidh.


[TD 274]

Cha robh e ’n comas dhomh dad a dhèanamh ach a leantainn, ag ochanaich ’s a’ caoineadh, agus mo chasan cho beag lùths agus gun robh iad a’ tuisleachadh air na tomanan. Chan eil fhios agam air domhain dé thug orm mo shùil a thogail a rithist suas chun na Beinne. Chanadh duine gur ann a bha mi a’ fiachainn ri mi fhìn a chràidh na bu mhotha, nan gabhadh sin a bhith. Ma dh’ fhairich thu riamh dé a bh’ ann a bhith air do chuairteachadh air gach làimh le cumhachdan an dorchadais, tuigidh tu mar a dh’ fhairich mise. Oir shuas ann an sud, an teis meadhon an teine, bha duine ’na shuidhe, a’ coimhead sìos le fiamh gàire an uilc air na creutairean beaga dubha a bha a’ danns air a bheulaibh. Cha chreid mi nach do chaill mi mo mhothachadh airson mionaid (agus an cuireadh tu umhail orm?), oir b’e an ath rud a bhuadhaich orm briathran an òrain a bha iad a’ gabhail. Agus theab mi mo mhothachadh a chall a rithist nuair a bhuadhaich brìgh a h-uile dad a bh’ ann orm.

Thòisich mi a’ gal a rithist agus a’ gàireachdainn aig a’ cheart àm. Agus cha b’ urrainn dhomh sguir. O, an t-saorsa a lìon mo bhith, agus an t-aoibhneas a lìon mo chridhe nuair a chuala mi agus a ghabh mi a-steach brìgh nam facal ud: “Cuimhnich, cuimhnich, an cóigeamh latha de ’n t-Samhna!” Ruith mi agus mi fhathast a’ gal, ’nam dheann dhachaidh. Bha a’ bhó air an geata a ruighinn mar a bhà, agus bha m’ athair an sin ga fhosgladh dhi agus e gam choimhead mar nach biodh scot agarn, agus cha robh sin agam a bharrachd. Bha m’ inntinn air a gluasad gu ìre a bha cus air mo shon. Ach fhuair mi seachad air, agus nuair a chaidil mi cha robh an còrr a ghuth air. Cha do dhìochuimhnich mi a riamh e, gu tà, agus cha mhotha a leig càch leam a dhìochuimhneachadh, gu h-àraid iadsan a bha mi a’ meas ’nan deamhnan. Agus, nuair a bhruidhneas duine air Guy Fawkes, ma chì thu m’ aodann-sa a’ fàs dearg na leig guth ort, oir ged a tha mi ga innse dhut-sa an dràsda cha bu chaomh leam fios a bhith aig an t-saoghal gu léir air.

[Sanas]


[TD 275]

IARRAIDH AIR!

[Dealbh]

Ma chì sibh fear de’n choltas so, faighibh gréim air.

Theich e á Glaschu le eallach-càr de leabhraichean Gàidhlig, agus tha e ’na bheachd am fàgail anns na h-Eileanan.

Ma gheibh sibh gréim air,
thoiribh tea làidir dha, agus stapag,
agus aran-eòrna le pailteas gruth is uachdair,
agus an uair a bhios e an sàs ann a sin,
thugaibh na leabhraichean bhuaithe.

(Nuair a thig an ceannaiche-siubhail so chun an doruis agaibh, tha sinn an dòchas gun ceannaich sibh leabhar no dhà bhuaithe, agus gun toir sibh sìnteas bliadhnail dha do “Ghairm,” no do Chomunn nan Text Gàidhlig, no do Chomunn Gàidhlig Inbhir-Nis.

Bithidh e siubhal eadar Ceann Bharraidh is Rubha Robhanais air an t-samhradh so. Tha e a’ togail na Gàidhlig—bruidhnibh a’ Ghàidhlig ris.

’Se Raghnall Dubh as ainm dha.)


[TD 280]

GU H-ARD AIR AN ARADH
Le MAIREAD NICASGAILL.

BHA mi fhéin de ’n làn bheachd an uair a chaidh an saoghal a dhealbh gur ann do dh’ Adhamh a rinneadh e—nach robh ann an Eubha ach deireadh smuain a shad an dealbhadair a-steach a chionn ’s nach robh Adhamh cho sona ’s a dh’ fhaodadh e bhith. Cha robh guth a robh Eubha bhochd sona no nach robh. Is dòcha gun canadh <eng>psychologist<gai> gur e nach robh i sona bu choireach gun deach i air àrainn an ubhaill sa’ chiad àit.

Mar sin dheth, bha mi cuideachd de ’n bheachd gur ann aig sliochd Adhaimh, aig na fir, a bha an latha dheth. Ach an t-saorsa a bha aca! Cha robh aca ri nigheadaireachd: fàsgadh stocainnean cloimhe ’s dungarees, ’s fallas a’ ruith sìos a sròine. Cha robh aca ri breth cloinne no cur suas ri ’n tungannan fad latha. Cha robh aca ri fuireach a-stigh bho cheann latha gu ’n cheann eile—bhitheadh coinneamh neo rudeigin cudthromach gan gairm-san a-mach air ionnairidh. Cha robh diofar ged a ruitheadh iadsan an déidh caileige fhads nach deigheadh a’ chaileag ás an déidh-san; cha robh e gu diofar dhaibhsan gun géilleadh do chuid de chleachdaidhean a bhatar a’ meas ceart, ach bha e gu diofar do na boireannaich an cùl a chur ri cuid de na cleachdaidhean sin. Bha e ceart gu leòr do na fir falbh a shiubhal an t-saoghail ach cha robh do na boireannaich. Bha e ceart gu leòr do na fir beachdan a thoirt seachad agus daoine a sparradh gu an gnothaich—ach cha robh do na boireannaich. Bha e air leth math do na fir a bhith a’ falbh a’ siubhal mhòintich is bheann, ach cha robh e freagarrach no ceart do bhoireannach—suidheadh ise a-stigh umhaill, a’ figheadh, a’ fuaigheal ’s ag éisdeachd.

Bha mi fhéin air a thighinn chon a’ cho-dhùnaidh gun d’fhuair Adhamh ’s a chompanaich an ìre mhath os cionn “na staid thruaighe gus an tug an leagadh (nach àlainn am facal e) an ceanna-daoine,” ach gu robh neòil mhath dheth ag iadhadh os cionn Eubha ’s a peathraichean chun an latha ’n diugh.


[TD 281]

“Dé eile ach iadsan,” bhithinn ag ràdh fo m’ anail, ’s m’ fhiaclan lìonta a’ dìosgail air a chéile leis an ainmeinn. Mar a thubhairt a’ chailleach eile, bha mi fhéin a’ meas nach robh e idir “fér,” agus chan eil math dhomh innse dé a bha mi a’ meas an uair a chaidh a ràdh rium ’s mi falbh gu coinneamh a bhathas a’ cumail san sgoil airson taghadh na Pàrlamaid: “Cha bhi boireannaich a’ dol a sin ann.” Tha thu a’ bruidhinn air fearg coilich—ged a thuig mi gur e a bha a’ bruidhinn ach Labour mu choinneimh Liberealaich.

Bha mi cuideachd a’ meas nach robh càil a chòir aig na fir am beachd so a bhith aca orra fhéin, agus nach robh càil de chòir againne a bhith a’ leigeil dhaibh leithid sin de bheachd a bhith aca. Sheallainn-sa dhaibh!

Thàinig an t-Earrach is àm peantadh nan uinneag is thòisich mi orra. “Nach b’ uabhasach am peant a thaghadh boireannach—có riamh a chualas a bhith a’ cur dath Creamola air uinneig ach boireannach—carson nach robh peanta snog, coltach, mar dorch-dhonn neo dorch-uaine a’ dol orra?” Cha robh math dhòmhsa fiachainn ri uinneagan shuas an staidhre a dhèanamh, oir cha bhitheadh boireannach a’ dol air àradh agus a’ peantadh ann—ach san Ruis. Ged bu mhath le m’ athair air falbh mi iomadach uair, cha robh e airson gum bithinn cho fada air falbh ri Siberia, oir ged is e boireannach a bh’ annam, b’ aithne dhomh dràibhigeadh—agus aig àm na mònach bha so a’ cunntadh. “Gu tà,” bhòidich mi, “peantaidh mi na h-uinneagan shuas an staidhre.” Dé bhiodh an sin co-dhiù. Fhuair mi an àradh agus chaidh a cur ris a’ phàirt sin de ’n tigh a b’ ìsle agus suas leam, canastair peanta dath Creamola anns an dara làimh agus bruis anns an làimh eile.

Cha robh fhios agam a riamh chuige sud an dlùth dhàimh a bha eadar tigh-croite an Leódhus agus togalach nan iomadh làr an New York. Air gach ceum air an àradh, ’s an talamh a’ dol nas fhaide air falbh ’s an canastair a’ fàs nas truime ’s a’ bhruis a’ fàs nas coltaiche ri sguaib thainig e thugam gu robh dà ghlùin orm a bha faireachdainn mar nach robh iad airson a dhol na b’ fhaide air adhart, agus ceum mar a bheirinn-sa ’sann bu chruaidhe, dìriche a dheigheadh an dara glùin, a’ fiachainn ri marbhadh a’ chrith a bha anns an tè a bha a’ gluasad.

A’ chiad uinneag mu dheireadh thall, agus cha bhitheadh Columbus cho toilichte a’ bualadh a choise air tìr Ameireagaidh ’s a bha mise a’


[TD 282]

cur mo làimhe air an uinneig chruaidh ud—gus an do sheall mi sìos, agus chaidh mi rag, gun de lùths ’nam ghàirdean a thogadh a’ bhruis.

“Cha bhi boireannaich . . . . .” Bha sud fhéin gu leòr, agus ghluais mo ghàirdean ’s a’ bhruis agus chaidh an uinneag a pheantadh no a lèacradh—no is dòcha gur fheàrr dhomh a ràdh gun do dh’ atharraich a dath, ma bhitheas tu fada gu leòr air falbh bhuaipe. Ach tha fhios agamsa a nis dìreach mar a bhios robot agus Dalek a’ faireachdainn an uair a tha iad a’ gluasad.

Ach bha na bu mhiosa ri thighinn. Chaidh an tigh againne a thogail ris a’ bhruthaich agus mar a tha thu a’ dol sìos a’ bhruthaich tha bunait an tighe ag éirigh suas, agus boireannach a tha a’ peantadh feumaidh i a dhol nas àirde anns an àradh an ath phìos a tha i a’ dol a pheantadh.

Tha e móran nas fhasa rud a dhèanamh an uair nach eil fhios agad air na gàbhaidhean. Ach an dara turas suas an àradh, an déidh an àradh a chàireadh ann am meadhon na h-aon chraoibh ròis a rinn a’ chùis air samhradh guineach Leódhuis, bha làn bheachd agam dé an àirde aig a robh fèithean mo ghlùinean a’ dol rag agus mo dhruim a’ dol mar bhòrd agus mo ghàirdeanan a’ dol a dhiùltainn sàbhailteachd mo chuirp fhàgail.

“Leig cudthrom do chorp air an àradh,” dh’ eubh m’ athair. Nis, chan e sin an cudthrom beag, agus tha mi creidsinn gur e dòigh inntinn a’ bhoireannaich (aidichidh mi e mu dheireadh) a bha a’ meas gu robh e na b’ fhasa do ’n àradh mo chudthrom a ghiùlain air mo bhonnan na bhitheadh e nan leiginn mi fhéin pliac fad na h-àradh—na leig thu thu fhéin pliac a riamh le canastair peant dath Creamola agus bruis? Feuch e. “Tuitidh mi an uair sin air mo bheul fodham ’s chan ann air mo bhonnan,” dh’eubh mi. “Ma thuiteas tusa ás a sin, ’s coma dhut ciamar a thuiteas tu,” thàinig a’ chomhfhurtachd làidir.

Chaidh an ath phìos de phìob a’ bhùirn a lèacradh ’s bha a nis an àradh ris a’ phìos a b’ àirde de ’n tigh, ’s bha mis an déidh sparradh orm fhéin nach robh rian aig mo ghàirdeanan rag ’s mo chasan rag am pìos so a chrìochnachadh mura deighinn pliac air an àradh. Suas leam, ach cha b’ ann gu h-aithghearr, neo aighearach, agus bha mi an déidh an teich a chur air m’ athair le mo chorruich, ’s mi faicinn gu robh e a’ faicinn cho lag ’s a bha mi an déidh mo bhòsd.

Dìreach an uair a bha mi air mi fhéin a shocrachadh air an àradh—ma chanas tu socair ri leithid a shuidheachadh ’s eagal ort òrdag no ceann no cas no sùil a ghluasad leth-òirleach—’sann a thàinig fuaim càr, ach có a b’ urrainn sùil a thoirt dé an càr no có a bh’ ann? Bha


[TD 283]

mise nis a’ peantadh mar gum bu ghlaodh e agus gur e fhéin agus a’ bhruis a bha gam cheangal ris an aon tèaruinteachd a b’ aithne dhomh—balla an tighe.

“Dé tha thu a’ dèanamh shuas an sin, am bitheach?” thàinig guth mo bhràthar os ìseal. “’Se Dia fhéin a chuir a so thu,” arsa mise, agus dh’ èalaidh an dara cas sìos agus an tè eile an déidh sin, agus ann an ùine móran nas giorra na thug e bhuam a dhol suas, bha mo bhonnan air a’ chruadhs bheannaicht agus bha a’ bhruis agus poit an dath Chreamola ann an làmhan mo bhràthar. “’S mi tha toilichte do chluinntinn ag aideachadh gu robh thu cuimhneachadh air Dia,” arsa esan. “Bhoill, a bhalaich,” arsa mi fhéin, “an uair a fhuair mise cho àrd ri sud cha b’ urrainn domh cuimhne a bhith agam gu robh càil ann ach E fhéin ’s mi fhéin ’s an canastair peant.”

Bho ’n uair ud, mo thogair mu inbhe nam boireannach—fhads a gheibh mise cuideigin a pheantas uinneagan àrda an tighe dhomh.

Haoi! Có a tha a’ dol a dh’ fhosgladh an doruis dhomh?

[Sanas]


[TD 284]

RANN NA H-UISEIG
(Air fhoillseachadh le CALUM IAIN MACLEOID, Antigonish, Alba Nuadh)

Nuair a bha mi a’ rumastaireachd an là roimhe a-measg nan seann òran a fhuair mi o’n Dotair Fearchar Macrath, nach maireann, Ràtagan, Gleann Seile, thàinig mi tarsaing air “Rann na h-Uiseig” air a sgrìobhadh a-mach gu grinn le fear d’ am b’ ainm, “J. E. MacRury.” Tha sanas aig “MacRury” sgrìobhte aig bun an òrain mar a leanas:—<eng>“Usually sung on the 1st Feby. From Angus MacPhee, crofter, formerly of Isle of Flotta now in Manitoba. Written first Wednesday of January 1878. He committed it to memory when very young from the lips of Donald Ban Mac Iain, or Donald Ban MacPherson who used to recite beautiful pieces from dusk till bed-time, every month of the year. Unfortunately, Donald and his poems are interred in Cladh Mhuire, Nunton, Benbecula, for about fifty years. What a loss to the Celtic Language? I am of opinion that there is a good deal of it lost, for in two lines there are words which do not agree exactly. Angus is about eighty years of age. 25th Nov., 1889.—(Signed) J. E. MacRury.”<gai>

Is dòcha nach eil an t-òran gu h-iomlan air an duilleig so, is mar sin, dh’fhaodadh e bhith gu bheil forfhais aig cuideigin an Albainn air a h-uile mìr dheth.

Air sgiathaibh siùbhlach ann an àird nan speur,
Tha’n uiseag bheusach, bhreacbhallach, chliùiteach,
A’ seinn a ciùil dhuinn le deagh ghleus;
A’ toirt sgeul an Earraich ás ùr dhuinn,
An déidh a ciùrradh le fuachd bhréin;
A’ taisbeanadh maise agus ùmhlachd
Do’n Triùir a tha’n àird nan nèamh,
Mar fhianuis an aghaidh an t-slòigh,
Mar dhearbhadh air glòir nan nèamh.
Tha ribheid a cléibh toirt urraim thar gach ceòl
Truailleachd fhuadain, no gnìomh làmh,
Cha chiùrrar mar sin a h-eòin.


[TD 285]

Craobh mheanganach, dhosrach, o dhuslach na talmhainn,
Mac an duine, tha falbh ann an ceò;
Gun subhailc, neo-bheusach, làn truailleachd,
Tha’n duine fo bhuaireadh mar sgleò.
A Thì phrìseil nam buadhan caomha,
Ceadaich dhuinn aomadh gu ceòl
A sheinn do na Naomhaibh
Tha còmhnuidh an saoghal nam beò,
Far nach fuaraich ar gaol,
’S am maireann ar ceòl;
Peadair, Pòl,
Agus Eòin,
Amen.

[Sanas]
