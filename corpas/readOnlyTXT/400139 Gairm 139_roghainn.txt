[TD 212]

AISLING OTIS
le Iain MacLeòid

’Se cinneadh làidir, cumhachdach a bha ann an Cloinn ’ic an Stràcair latha dhe robh iad, ach bha iad air a dhol às gu mòr ann an Gleann nan Clamhan, an talamh bu dùthchasach dhaibh. ’S iomadh duine bha duilich airson an t-suidheachadh sin, oir bha latha ann a bheireadh iad dùlan dha na Dòmhnallaich fhèin, agus cha robh duine bu mhotha bha faireachadh staid bhochd Clann ’ic an Stràcair ann an sùilean an t-saoghail na Seòras Mòr Mac an Stràcair a bha cumail bùtha ann an Gleann nan Clamhan, oir bha esan a’ dèanamh dheth gum b’ esan an ochdamh glùn fichead bhon Stràcair Mhòr a dh’fhuadaich a-mach an fheadhainn a bha ann an Gleann nan Clamhan roimhe agus a shuidhich a chinneadh fhèin anns a’ ghleann bhrèagha sin.

Cha deach aig Seòras riamh air a dhearbhadh le cinnt gun robh còir aige air suaicheantas agus inbhe ceann-cinnidh Clann ’ic an Stràcair, ach on bha e an dà chuid mòr agus stràiceil agus ’na chomhairliche airson na sgìre, bha a’ chuid bu mhotha de dhaoine toileach gu leòr gabhail ris mar fhear-labhairt agus ceannard Clann ’ic an Stràcair anns an t-saoghal mhòr.

Chuir Seòras roimhe gun cuireadh e air chois taigh-tasgaidh agus àite-cruinneachaidh airson Clann ’ic an Stràcair anns a’ ghleann far am bu dualach dhaibh a bhith. Thòisich e air rannsachadh a dhèanamh air leabhraichean telefon, liostachan bhòtairean agus àiteachan eile far am faigheadh e ainmean Clann ’ic an Stràcair airson litrichean a chur a-mach ag iarraidh airgead airson an taigh-tasgaidh agus a’ toirt fiathachadh dhaibh gabhail ann an Comann Clann ’ic an Stràcair.

Chaidh leis gu math agus an ceann bliadhna bha na h-uimhir de bhuill anns a’ Chomann agus bha airgead an taigh-tasgaidh air tòiseachadh air tighinn a-staigh.

Mar as àbhaist bha na h-Ameireaganaich a-measg an fheadhainn a bu deònaiche dealachadh ri ’n cuid airgid agus bha aon fhear gu h-àraidh, Otis Iain Mac an Stràcair, à Detroit, a bha air leth fialaidh dhan sceama aig Seòras. Bha Otis ’na cheannard air companaidh einnseanaireachd anns na Stàitean agus bha an t-ainm “MacStraker” ainmeil anns an dùthach sin. Bhitheadh Otis an còmhnaidh sgrìobhadh gu Seòras airson fhaighinn a-mach ciamar a bha am proiseact a’ tighinn air adhart, oir dhùisg an sanas


[TD 213]

a chuir Seòras anns na pàipearan-naidheachd Ameireaganach meas mòr ann an cridhe Otis airson a chinneadh fhèin ’s an àite anns am b’ àbhaist dhaibh a bhith.

Mu dheireadh chaidh aig Seòras air innse do dh’Otis gun deach aige air làrach a cheannach airson an togalach a bha fa-near dha agus thug e fiathachadh do dh’Otis a thighinn a-nall agus an t-àite fhaicinn. Cha robh e ro dhòchasach gum b’ urrainn do dh’Otis seo a dhèanamh oir, a-rèir coltais, cha mhòr nach robh e ’g obair a latha ’s a dh’oidhche mar a tha treud dhe na h-Ameireaganaich. Abair ma tha,gun robh Seòras toilichte an uair a fhuair e freagairt bho Otis gun robh e gabhail seachdain far obrach airson tighinn gu Gleann nan Clamhan a dh’fhaicinn an làraich far an robh an taigh-tasgaidh gu bhith air a thogail.

Bha Seòras a’ faicinn seo ’na chomharradh gu math gealltanach gum bitheadh an tuilleadh de dh’airgead Otis tighinn an rathad an taigh-tasgaidh.

Chaidh Seòras fhèin anns a’ chàr aige an coinneamh Otis gu port-adhair Inbhir Nis. Bha e fhèin air a sgeadachadh ann an deise Ghaidhealaich agus rinn e cinnteach cuideachd, gum bitheadh buill coimitidh an taigh-tasgaidh gam feitheamh air làrach an taigh-tasgaidh ’s iad uile a’ caitheamh deiseachan Gaidhealach de bhreacan Clann ’ic an Stràcair.

Dh’aithnich e Otis anns an spot an uair a thàinig e far na plèana. Cha robh sin doirbh, oir bha e air èideadh o mhullach gu bonn ann am breacan Clann ’ic an Stràcair. ’Se duine mòr, foghainteach a bha ann ged a bha e soilleir gun robh e air an taobh thall dhen trì fichead. Cha robh e doirbh dhasan nas motha Seòras aithneachadh agus ann an ùine ghoirid bha iad air an t-slighe gu Gleann nan Clamhan.

An oidhche ud ’s iad ’nan suidhe anns an taigh-òsda, a’ coimhead air a’ ghrian a’ dol sìos air cùl nam beann, chuir Otis an cèill cho toilichte ’s a bha e le làrach an taigh-tasgaidh, cho sona ’s a bha e bhith ann an Gleann nan Clamhan, ’s cho mòr a bha e air a thogail le bhith a-measg a chinnidh fhèin. Rinn e soilleir do Sheòras cuideachd gu faodadh e sùil a bhith aige ri tuilleadh airgid, agus gu leòr dheth, airson na sceama aige.

Rinn Seòras toileachas mòr ris an naidheachd seo, agus, ars esan ri Otis, “Leis a’ ghrant a gheibh sinn bhon Bhòrd Ghaidhealach nì sinn glè mhath!”

Chaidh Seòras dhachaigh gu thaigh fhèin ’na dhuine toilichte an oidhche sin a dh’innse dhan bhean aige cho math ’s a bha cùisean a’ dol. Dh’ innis e dhi cuideachd gun robh e dol a thoirt Otis airson cuairt anns a’ chàr aige an ath latha a dh’ fhaicinn maise na dùthcha.

Ghabh e iongantas nach bu bheag, ma tha, an uair a ràinig e ’n taigh-òsda anns a’ mhadainn agus a chunnaic e tacsaidh aig an doras agus bagaichean Otis gan cur a-staigh ann.

Bha Otis fhèin ann an rùm-suidhe an taigh-òsda ag òl cofaidh, coltas air nach do chaidil e ro mhath agus an deise Ghaidhealach aige coimhead caran loireach a-nise.

Chrath e cheann an uair a chunnaic e Seòras.


[TD 214]

“<eng>Sorry, George<gai>,” ars esan, “<eng>but ah’ve changed ma mind<gai>!”

An uair sin thàinig gruaim nas motha air aodann agus thuirt e.

“<eng>There’s more to this clan business than meets the eye<gai>!”

Agus an uair a bha Seòras dol a bhruidhinn thog e làmh.

“<eng>No discredit to you, George! You acted in good faith. And to show you that ah’m a man of ma word in doin’ the Glen some good . . . Is there an old folks’ home here<gai>?”

Dh’innis Seòras dha gun robh agus, leis an sin, thug Otis a-mach a leabhar seic agus sgrìobh e seic fiach trì mile dolar airson dachaigh nan seann daoine agus le crathadh làimhe do Sheòras dh’fhalbh e anns an tacsaidh agus chan fhaca Gleann nan Clamhan tuilleadh e.

’Se Fearchar Rothach, manaidsear an taigh-òsda, a rinn soilleir do Sheòras dè a b’adhbhar dha na thachair.

Tha e coltach gun cuala Fearchar èigheach a’ tighinn às an rùm-cadail aig Otis feadh na h-oidhche agus gun d’fhuair e Otis ann an droch staid an uair a chaidh e staigh. Bha Otis ’na shuidhe suas anns an leabaidh ’s an solas aige air. Bha boinnean fallais a’ braonadh a-mach air a mhalaidh agus bha e soilleir gun robh e air dùsgadh à seòrsa de throm-laighe.

Dh’iarr e air Fearchar suidhe ri taobh na leapa aige agus dh’innis e dha dè chunnaic e ’na chadal.

Chunnaic e Gleann nan Clamhan air latha fliuch, ceòthach. Bha e soilleir gum b’ann ann an linn a chaidh seachad a bha e oir, ’s e tugha a bha air a’ chuid bu mhotha de na taighean agus cha robh feansa, no rathad ri fhaicinn. Chunnaic e fear air each agus bha fhios aige gur e Mac an Stràcair a bha ann. Bha fear eile ruith ri thaobh agus grèim aige air cruipean an eich. Thug e ’n aire gun robh am fear seo air a chasan rùisgt’ ’s gun robh a chasan salach leis a’ pholl ’s air an scriabadh leis an fhraoch. Ged nach robh am fear seo ach mu leth aois fhèin bha Otis a’ dèanamh seòrsa de dh’aithne gun chuimhne air. Chaidh an dithis an toiseach gu taigh-òsda. Dh’aithnicheadh duine gur ann air an aon làrach ris an taigh-òsda anns an robh Otis a bha e,
ach ’s e togalach fada ìseal air a thughadh a bha seo.

Thug Otis an aire gun robh slat gheal tarsainn air an doras agus bha fhios aige gun robh seo a’ ciallachadh gun robh uaislean a-staigh agus nach fhaodadh duine cumanta sam bith a dhol a-staigh. Shuidh an duine cas-rùisgte air suidheachan a bha ri balla an taigh-òsda. Bha logaidh sìos air a mhalaidh leis an uisge ’s leis an fhallas agus bha a bhreacan bog fliuch. Dh’fhairich Otis a-rithist gun robh rudeigin timcheall air a bu chòir a dhèanamh aithnichte dhasan ged nach b’urrainn dha greimeachadh air. An deaghaidh greis thàinig am fear mòr a-mach. Bha ’n t-aodann fon bhonaid na bu deirge na bha e dol a-staigh agus thug e dà oidhirp mus d’fhuair e air an each a dh’aindeoin cuideachadh an fhir eile.

B’e taigh aig ceann shuas a’ ghlinn ceann an ath thurais. Thainig boireannach òg a-mach agus chaidh i-fhèin agus Mac an Stràcair a-staigh ann an gaoirdeanan a’ chèile. Dhùin am boireannach an doras agus chaidh


[TD 215]

an seirbhiseach a-null chun na bàthcha. Thug e dheth a bhreacan agus crath e e. An uair a chuir e air a-rithist e laigh e sìos air a’ chonnlaich, ach dh’fhàg e doras na bàthcha fosgailte airson sùil a chumail air an each ’s air doras an taighe. Bha am fear mòr greis mhath anns an taigh ud. An uair a thàinig e mach bha plìon air ’s bha e miaranaich ’s a’ suathadh a shùilean.

’S ann aig taigh mòr sglèata a stad iad an ath thuras. Bha an seirbhiseach a’ fàs gu math sgìth a-nise. Fhuair e bùla lite anns a’ chidsean agus àite-suidhe ri taobh an teine. ’S gann a b’ urrainn dha fuireach ’na dhùisg ’s fad na tìde bha e cluinntinn fuaim hò rò gheallaidh shuas an staidhre.

Bha e meadhon oidhche an uair a chrath cuideigin ’na dhùisg e a dh’innse dha gun robh am fear mòr ag iarraidh a dhol dhachaigh. B’ fheudar dhaibh am fear mòr a thogail dhan dìollaid an turas seo agus dh’fhalbh iad a-mach anns a’ ghaoith ’s anns an uisge, Mac an Stràcair a’
dol o thaobh gu taobh anns an dìollaid ’s am fear eile ’s grèim aige air cruipean na dìollaid le aon làimh ’s aithinne ’na làimh eile.

An uair a ràinig an seirbhiseach an taigh aige fhèin an deaghaidh dha am fear mòr a chur dhachaigh bha na casan aige dol mu seach leis an sgìos. 

An uair a chaidh e staigh fhuair e bhean ’na crùban ri taobh an teine.

Thog i ceann an uair a chuala i e tighinn a-staigh ’s dh’aithnich e air an aodann aice gun robh i ’n deaghadh bhith caoineadh.

“Dè tha ceàrr?”

Dh’èirich i ’s chuir i a gaoirdeanan timcheall air.

“Mac an fhir mhòir. Thug e ionnsaigh air Ealasaid an diugh.”

“Cha do . . . . . ?”

Tha i ceart gu leòr. Tha i ’na cadal an dràsda ach . . . ”Thòisich i air caoineadh a-rithist. “Seo an dàrna turas aige air fiachainn rithe. Dè tha dol a thachairt?”

“An caisean beag grànda ud!”

Chaidh an làmh aige chun na biodaig a bha ’na chrios.

“Tha fhios agamsa dè bu thoigh leam a dhèanamh ris. ’S tha mi seachd searbh sgìth dhe athair cuideachd ged a bha e air dhaltachd còmhla rium.”

Bhuail e dhòrn air a’ bhalla.

“Tha gu leòr a siud dhiubh! Tha sinn a’ falbh sa’ mhadainn. Ge bith dè tha ’n dàn dhuinn ’s e ’s fheàrr na tha sinn a’ fulang an seo!”

Thionndaidh e aghaidh gus an robh Otis a’ faireachadh gun robh e fàir mu choinneamh aodainn fhèin agus an uair sin dh’fhairich Otis am falt ag èirigh air a cheann oir bha e coimhead air aodann fhèin!

Chùm an seirbhiseach a shùilean air Otis agus thuirt e.

“Cuimhnich air mo chasan ’s air mo nàire!”

Ged nach tuigeadh Otis a’ chànain, thuig e brìgh nam faclan.

Thuirt an seirbhiseach na h-aon fhaclan na h-uiread a thursan a’ sìor choimhead ann an aodann Otis agus an uair a dhùisg an èigheach aige fhèin Otis, bha na facalan sin a’ seinn ’na chluasan.

Thug mi drama mhath dha ’s chaidil e gu madainn,” arsa Fearchar. “Tha


[TD 216]

fhios agad fhèin air a’ chòrr. Ach bha e cinnteach gur e shinnsear fhèin a chunnaic e.”

Choimhead e sìos air an t-seic a bha fhathast air a’ bhòrd.

“’Se duin’ uasal a bh’ ann an deaghaidh a h-uile càil,” ars esan.

Ach cha tug na facalan sin mòran comhartachd do Sheòras bochd ’s e faicinn na bruadairean aige fhèin a’ falbh anns an tacsaidh a bha dìreadh na bruthaich a-mach às a’ ghleann ann an solas grianach na maidne.


[Dealbh]


[TD 219]

A’ BHO LIATH
sgeulachd bho Chatrìona NicNèill
(a thogadh ann am Barraigh)

(Nuair a chluinneas mi bruidhinn air a’ chreutair neònach, tha cuid ag ràdh, tha ri fhaicinn ann a Loch Nis, bidh a’ tighinn ’nam chuimhne sgeulachd a chuala mi bho chionn còrr is trì fichead bliadhna — ach chan ann mu chreutair mì-nàdurra a tha mo sgeul.)

Bha ann reimhid croitear agus a bhean, le ’n teaghlach òg, a bha fuireach ri taobh loch mara.

Bha pìos math de dh’fhearann aca, ach mo thruaighe, cha robh an teachd-an-tìr ach bochd, ged a chuir iad gu leòr de chruaidh obair anns an fhearann.

Bha mar gum bitheadh a h-uile rud a’ dol’nan aghaidh. Thàinig an dubhadh air a’ bhuntàta, cha d’fhàs an coirce ach gann, agus air tàillibh sin, cha robh an geamhrachadh aig na mairt-bhainne. Bha an crodh caol is am bainne gann agus tana. Och, bha ’n ganntar a’ coimhead orra san aodann an geamhradh a bha siud.

Co-dhiù, air dhaibh èirigh aon mhadainn, choimhead an duine a-mach air an uinneig agus dh’èibh e air a mhnaoi, “Am faic thusa am mart àlainn tha muigh a siud?” ars esan.

Choimhead ise agus bha ’n sin bò bhrèagha liath ag ionaltradh aig taobh a’ locha.

Cha robh fios co leis a bha i. Chan fhac iad riamh reimhid i ach bha i cho socrach a sin mar gu robh i air a h-eòlas.

Nuair a thàinig àm bleoghainn bha i feitheamh còmhla ris na mairt-bhainne eile, agus bhon a bha i coimhead ann a fìor fheum air, bhleoghainn bean-an-taighe i — agus b’e sin am bainne, agus na torran dheth.

Bha pailteas aig a’ chloinn ri òl dheth agus chuir i pàirt dheth ann a miasan airson ìm a dhèanamh dheth.

An ath latha bha ’bhò an siud mar gum biodh i aig a dachaigh agus ’sann a ghabh an duine ’s a bhean rithe gu taingeil.

Bhon là sin thàinig atharrachadh mòr air crannchur a’ chroiteir. Chan e mhàin gu robh bainne gu leòr, agus gach nì eile ghabhadh dèanamh leis,


[TD 220]

aca, thàinig a fearann gu bhith torach, agus aig àm an fhoghair bha de bhuntàta, eòrna ’s coirce air a ghleidheadh aca nach fhac iad riamh a leithid. Is iad a bha taingeil gun tàinig a’ bhò liath thuca.

Chaidh na bliadhnachan seachad agus is gann gu robh cuimhne nis aig a’ chroitear air a làithean bochda. Cha robh duine san àite bha cho math dheth ris, le crodh is caoirich is maoin gu leòr.

Ach bha ’bhò liath a’ fàs sean. Thug i h-uile mathas a bha innte dhaibh, le laoigh àlainn is gach nì eile. Bha i nis i fhèin ann a feum an cùram-san.

A là bha seo, thuirt an duine ris a’ mhnaoi, “Tha ’n t-àm a’ bhò liath a reic, fad ’s a gheibh sinn fhathast prìs oirre. Bheir mi leam i thun na fèille a-màireach.”

“A dhuine gun iochd,” fhreagair a bhean, “Cinnteach cha dean thu sin an dèis gach mathas a chuir i oirnn?”

“Tud, a bhean,” thuirt esan, “na bi cho gòrach. Chan eil innte ach mart is tha i gun mòran feum tuilleadh.”

Ged a ghuidh is a dh’iarr i air ’inntinn atharrachadh chan èisdeadh e rithe. Cha robh ’n còrr ri ràdh!

Ach aig èirigh na grèine an ath là chualas fuaim neònach. A’ coimhead a-mach air an uinneig chunnaic iad a’ bhò liath am mullach a’ chnuic a b’àirde bha mun cuairt is i geumnaich àird a claiginn.

Bho gach taobh thàinig gach aon dhe ’sliochd, sean is òg, agus nuair a bha iad cruinnichte còmhla dh’fhalbh i air an ceann gus na ràinig iad a loch. An sin choisich i staigh agus le a teaghlach ’na dèidh, chaidh i air an t-snàmh a-mach gus an deach iad à sealladh.

Chan fhacas riamh tuilleadh iad!

Ach cha b’e sin deireadh na sgeula. Cha b’fhada gus an tàinig atharrachadh air cor a’ chroiteir. Cha robh a fogharadh cho math. Bha ’n crodh-bainne caol is am bainne gann.

Bha mar gum biodh a h-uile creutair ag ionndrain na bà liath agus bha neul dorcha thairis air an àite gu lèir.

Thuig an duine sanntach an uair sin ciod e rinn e. Cha tug e riamh buidheachas airson gach mathas a thàinig ’na rathad.

Bha e nis ’na shean duine. Bha ’bheairteas air chall agus thàinig an gliocas ro anmoch.

Càite robh ’bhò liath mhathasach a-nis?

Nach e dhèanadh an toileachadh rithe rithist!


[TD 228]

BEACHDAN AIR FACAIL URA
le Raibeart H. S. Robasdan, Baile Chloichrigh
(air eadartheangachadh le Ailean Boyd)

Cha mhair cànain sam bith san latha a th’ann mas e ’s nach eil i air a h-ùisneachadh ach ann an gnothaichean tradaiseantach, leithid na dachaigh, dreuchdan dùthchail, no ann a bhith sealltainn air an t-saoghal nàdarra a tha mun cuairt oirnn. San latha-an-diugh, tha ceudan de mhìltean de stuthan, dòighean-obrach, aonadan-tomhais, dathan agus iomadh nì eile a tha am feum facail shònraichte a bhith orra.

Tha dà amas fa-near dhuinne. A’ chiad fhear dhiubh sin ’se gun dèanar comasach do dhaoine iomradh a thoirt air rudan ceangailte ri saidheans, teicneolas, eòlas-leighis, innleadaireachd ’s a leithid; rudan air a bheil am mòr-shluagh eòlach. ’Se a th’anns an dàrna h-amas againn gun tèid facail ùra a chruthachadh agus gun tèid aig luchd-teagaisg air an cuid chùrsaichean a chur air dòigh ann an Gàidhlig. Dh’fhaodamaid sealltainn orra sin mar leudachadh air a’ chànain a nì gu h-iomlan i. Tha seo air a choilionadh cheana (no mura bheil, chan eil iad fada bhuaithe) le Afrikaans, Gaeilge, Nunorsk agus <eng>Slovenian<gai>. Chaidh leudachadh farsaing a dhèanamh air Catalan o chionn caigeann bliadhnachan, rud a thog deasbad uabhasach. Chan eil cinnt ann co-dhiù bu chòir don chànain a bhith air a h-uidheamachadh gu h-iomlan air eagal ’s gun cuir i às don Spàinnis anns na h-oilthighean Catalanach. ’Se tha soilleir an ceartuair gu bheil a’ Ghàidhlig am feum a leudachadh agus a h-uidheamachadh gu h-iomlan, san amharc co-dhiù.

Tha an t-uabhas dhuilgheadasan an luib na h-obrach nuair a thatar a’ cur dreach ùir air cànain sam bith, no eadhon nuair a thatar ga cur ri pàipear air a leithid a dhòigh ’s gun tuig agus ris an gabh a h-uile neach. Mar eisimpleir, le <eng>Slovenian<gai> chan eil aca de “na h-academics” ’s gun tèid aca air an gnothach a dhèanamh. Ann an Nirribhidh ’se bha san amharc aca gun rachadh a’ chànain dhùthchasach aca (<eng>Landsmaal<gai>) an àite <eng>Dhano-Norwegian<gai>, beag air bheag. Ach, gu mì-fhortanach, gu dè thàinig às ach gun d’fhan gach cànain leotha fhèin, an aghaidh a chèile gu searbh, sòlaimte.

Thòisich an “<eng>Resource Use Institute<gai>” air liostaichean de dh’fhacail Ghàidhlig a chur ri chèile mu shia bliadhna air ais, agus chaidh gu leòr dhiubh sin a chruthachadh ann an 1986 ’s gun rachadh aca air foillseachadh


[TD 229]

— an dàrna cuid a’ gabhail riutha no an cur an dàrna taobh (no leasachadh a dhèanamh orra). Dh’ionnsaich mi fhìn cuid de na bunaitean a tha an luib na h-obrach seo nuair a bha mi dèanamh cobhair air a’ Phroifeasair David E. Eichholz leis an eadartheangachadh a bh’aige air “<eng>Theopluastus On Stones<gai>.” ’Se an duilgheadas a bu mhotha a bh’anns an obair sin facail a bhuineas don latha-an-diugh fhaotainn do chuid de na facail theicneolach a bh’aig na Greugaich.

Tha na facail a tha ceangailte ri saidheans a’ ciallachadh aon rud sònraichte. Tha na h-uiread de dh’fhacail ann an Gàidhlig agus barrachd air an aon chiall aca. ’Se a’ chiad rud a tha fa-near dhuinn ciall mhionaideach shaidheansail a chur air facal Gàidhlig a th’ann am bith cheana far a bheil an suidheachadh a-mhàin a’ leigeil fhaicinn dhuinn gu dè tha am facal a’ ciallachadh. Tha mòran de dh’fhacail ann an saoghal a’ chompùtair (chan e “coimpiùtair”) den t-seòrsa seo, leithid “biotag” (<eng>bit<gai>), “puing” (<eng>digit<gai>) agus “sgudail” (<eng>garbage<gai>). Ach, mar a bhiodh dùil, chan fhaod leithid a rud a bhith gun chrìoch; air neo cha rachadh aig neach air na bhiodh ann de dh’fhacail a chumail air chuimhne.

’Se an ath roghainn a th’againn facail eadar-nàiseanta a thoirt a-staigh agus dreach Gàidhlig a chur orra (a thaobh litreachadh agus fuaimneachadh). Mar as bitheanta leis a seo, bithear a’ faotainn nam facal ùra sin on Ghreugais, bho Laideann no, air uairean, bho chànainean eile. Seo agaibh eisimpleir no dhà: mearcur (<eng>mercury<gai>), sulfur (<eng>sulphur<gai>), nitrigin (<eng>nitrogen<gai>).

Bidh duilgheadasan a’ togail ceann ann am mèinn-eòlas agus leis na h-eileamaidean. Airson ’s gum bi e follaiseach gur e cànain Eòrpach a th’ann, ghlèidh sinn ainmeannan pearsanta agus ainmeannan àiteannan, ach le crìochnachadh Gàidhlig orra.

Mu dheireadh, tha “<eng>transliterations<gai>” ann on Bheurla. Dh’fhaodte gum biodh e na bu deiseile gabhail ri “coimpiùtair”, “rèidium” agus “potaisidheam”. Ach o nach eil annta sin ach fuaimneachadh na Beurla, tha sinn a’ moladh “compùtair”, “ràidium” agus “cailium”. ’S e “kalium” a bh’ann o thùs, air a riochdachadh le “K”.

Ann an ceimic agus ann am mèinn-eòlas tha na h-uiread de chrìochnachaidhean, leithid “chlorine”, “—ic”, “—ous” agus “—ite”; “boron”, “borate”, “boric” agus “borane”. Chaidh crìochnachaidhean Gàidhlig a chruthachadh airson ’s gum bi iad nas coltaiche ris an dòigh “Continental” na ris a’ Bheurla nuair a tha iad air an ràdh le blas Gàidhlig orra.

Mar as trice, tha sinn a’ gleidheil k, w, v agus z ann an ainmeannan nam mèinnearach, m.e. “kàolinit”, “wurtzit”, “uvàrovit” agus “zòisit”. Leis a sin, tha sinn a’ cumail cho dlùth ’s as urrainn dhuinn don chleachdadh eadar-nàiseanta. Ach ghlèidh sinn “sinc” (ris an do ghabh sinn cheana an àite “zircon”.

Chaidh leantail ris na riaghailtean-litreachaidh Gàidhlig, ach ghabh sinn ri “ametist” mar a th’aca anns an Tiomnadh Nuadh.


[TD 230]

Coltach ri Laideann agus ris a’ Ghreugais, agus làmh ri cuid de chànainean, chan eil an t-uabhas fhacal ann a nì an gnothach airson na deifir dhathan. Ann an saoghal na Gàidhlig, tha an luchd-saidheans am feum fad a bharrachd de dh’fhacail a tha ceangailte ris na dathan agus iad a bhith fada nas mionaidiche ’nan ciall. Bhon a tha ar molaidhean air an stèidheachadh air bunailtean eadar-nàiseanta, ghabhadh leithid “<eng>a subtle shade of greyish red purple<gai>” tionndadh gu Gàidhlig mar “dearg-chòrcair-car-glas”. Mar a bhiodh dùil, tha sinn an dèidh na facail dhùthchasach, leithid “bèis”, “criomsan”, “mòbh”, liath” agus “sglèatach” a thoirt a-staigh cuideachd.

’S iad sin na slatan-tomhais a bu mhotha a bha fa-near dhuinn nuair a bha sinn a’ feuchainn ri facail ùra Ghàidhlig a chur ri chèile. Tha an “<eng>Resource Use Institute<gai>” ag obair an co-bhuinn ri còmhlan ann an Eirinn aig a bheil na h-aon amasan.

[Sanas]


[TD 233]

LITRICHEAN SHEUMAIS (II)
le Dòmhnall Iain MacIomhair

LITIR CHUN A’ BHAIRD

Tha seachdain a-nise cho cheannaich mi do leabhar. Agus leugh mi e bho cheann gu ceann. Co-dhiù, leugh mi leis an dà shùil e, ged ’s dòcha nach do leugh an inntinn e gu tur fhathast. Mar sin, feumaidh mi tilleadh thuige. Feumaidh mi an doimhne a rannsachadh.

’S tha cuimhne agad fhathast air Màiri. ’S iomadh bliadhna a thug thu a’ falbh leatha. Cha do thuig sinn carson nach do phòs thu i, ’s tha amharas agam gun ghabh thu an t-aithreachas.

“’S tusa, Mhàiri, leug mo dhàin,
Màiri a’ chùil dualaich bhàin.”

O, tha. Tha cuimhne agad oirre. Bha i bòidheach gun teagamh.

Bidh tu a’ bruidhinn air cogadh. Carson? Chan fhaca tu cogadh a-riamh. ’S bidh mi a’ smaoineachadh, bho na tha thu a’ sgrìobhadh, gur ann a tha thu a’ bruidhinn air cogadh nach robh fhathast ann. Sgòthan geala ’s iad uile làn de dhaoine, no de phìosan dhaoine. Agus an t-sìorraidheachd mar uaigh mhòir làn de anaman caillte. Chan eil math dhuinn a bhith beò ann an saoghal eu-dòchasach, oir às aonais dòchais thig an saoghal gu cinnteach gu ceann.

Cò a rinn an dealbh air còmhdach an leabhair? Luch a’ ruith às dèidh cait. A bheil an saoghal air a dhol cho bun-os-cionn ri sin? No, a bheil na cait, coltach ris an òigridh, air atharrachadh? Chan eil càil aca an-diugh ach ceòl is mì-mhodh. Cha bhi iad a’ leughadh leabhraichean idir. ’S tha thusa gam faicinn mar chuthagan a’ sireadh neadan, ’s gun neadan idir ann. Chan eil eadhon craobhan ann. ’S tha iad a’ breith nan uighean air an talamh, ’s tha tancaichean mòra Sasannach a’ tighinn ’s a’ cur nan uighean ’nan spealgan. Agus tha thu ag ràdh gun tèid a’ chuthag a-mach à bith, nach bi anns an t-saoghal tuilleadh ach seann dhaoine. ’Se sin a tha thu ag ràdh, nach e? No, an e seo aon de na dàin nach do leugh an inntinn?

Bha liut agad air bàrdachd a-riamh. Bidh cuimhne agad nuair bha sinn san sgoil ’s air mar a bhiodh sinn a’ feuchainn ri rannan a dheasachadh. Bhiodh sinn a’ feuchainn ri luimnich Ghàidhlig agus Beurla a dhèanamh.


[TD 234]

Ach cha robh iad math idir. ’S bha cuid dhiubh rudeigin crosda. A bheil cuimhne agad air air an tè a rinn thusa mu Mhiss Longbottom a bhiodh a’ teagasg saidheans? ’S math nach deach do ghlacadh, no bha i air do mharbhadh.

Tha do leabhar fosgailte agam rim thaobh an-dràsda. ’S tha mo shùil a’ bualadh air Clach a’ Bhreitheanais, ’s chan eil ma ga thuigsinn idir. A bheil a leithid de chloich taisgte an àiteigin ann an eachdraidh? No, a bheil thu a’ feallsanachd ann an solas a tha ’na dhorchadas do chàch?

“A’ chlach na breitheamh air m’ anam
Is cridhe mo shluaigh ’na chadal.”

Dè tha sin a’ ciallachadh? ’S dòcha gu bheil thu a’ bruidhinn air bàs na Gàidhealtachd, agus a’ chlach ’na breitheamh, tron fhianais a tha sgrìobhte oirre, air dìomhanas ar daoine fa chomhair fòirneirt. Chan eil fhios agam. Chuala mi uaireigin gu feum bàrdachd a bhith duilich a tuigsinn mus bi am bàrd air a mheas airidh air inbhe. Ach chan eil mi a’ creidsinn sin. ’S cinnteach nach b’ e sin a bha fa-near dhut ann an Clach a’ Bhreitheanais.

Dè am feum a th’ ann an inbhe co-dhiù? ’Se an cridhe a tha cudthromach. ’Se a tha cudthromach smuaintean agus feallsanachd a’ chridhe. ’S ma tha na smuaintean mòr agus iomchaidh, chan eil feum air inbhe. Chì an dall rud nach fhaic neach eile, ’s mar sin cò a theireadh gu bheil e dall? Bha saoghal dorcha Mhilton làn de sholais agus de ìomhaighean. Ach fhuair esan inbhe cuideachd.

Bidh mise a’ sgrìobhadh uaireannan mar an ceudna. Ach cuid de na tha mi a’ sgrìobhadh, tha mi ga shadail air falbh. ’S an uairsin, feumaidh mi tòiseachadh le peann ùr. Tha ùrachadh mòr ann am peann ùr.

Cuideachd, bidh mi a’ smaoineachadh air cho beag brosnachaidh ’s a fhuair sinn san sgoil. Feumaidh an duine a bhith a’ cruthachadh, ach cha robh iad a’ faicinn sin idir. Thug iad dhuinn na leabhraichean ceàrr. Rinn Dia an duine ’na ìomhaigh fhèin, agus seall air gach iongantas a chruthaich Dia. ’S mar sin nach eil e nàdarrach gum bitheadh an duine ag iarraidh rudan a chruthachadh cuideachd? Tha thusa a’ cruthachadh bàrdachd, a’ deilbh nam briathran ’s gan snìomh. ’S tha thu a’ toirt air daoine a bhith a’ smaoineachadh. ’S tha sin math dhaibh.

Chòrd a’ bhàrdachd mu Eilidh Sheòrais rium. Feumaidh gu robh buaidh mhòr aice ort. ’Sann tearc a chithear cailleachan den t-seòrsa sin an-diugh. Bha iad ag obair cho cruaidh, agus sin air bheag thaing. Tha na seann dhaoine a’ togail orra; chan eil iad idir cho maireannach ris a’ bhàrdachd.

’S toigh leam do dhàin. Ach, a charaid, smaoinich air An Ataireachd Bhuan. Càit a bheil do bhàrdachd a-nise? Càit a bheil na h-òrain eile?

’Se an rud as miosa mu leabhar gu feumar a dhùnadh uaireigin. ’S an uairsin ’s dòcha gun caidil e air sgeilp fad bhliadhnachan. Tha sin muladach. Bu chòir do leabhar a bhith daonnan beò.

Nach crìochnaich mi le facal no dhà a sgrìobh thu fhèin. Tha thu ag ràdh nach eil doimhne no àilleachd anns na rannan a tha thu a’ sgrìobhadh.


[TD 235]

Chan aontaichinn ri sin idir.

Chan fhaodar an leabhar a dhùnadh.
Chan fhaodar leabhraichean a dhùnadh.
Seumas.


[TD 247]

AN AIRIGH SHAMHRAIDH
le Coinneach Mac a’ Ghobhainn

“Leam bu mhiann a bhith air àirigh
Air a’ mhòintich àrd a Leòdhas.”

’Se Uilleam MacNeacail, air a neo ‘Bilidh an Fhiosaiche’ mar a b’fheàrr aithne air, a rinn an t-òran fo bheil an earrainn seo air a togail. ’Se fìor bhàrd a bh’ann am Bilidh, agus a bhàrdachd gu coitcheann a’ toirt cliù agus moladh do Eilean Leòdhais, àite àrach. ’Se sgrìobh òrain mar ‘An teid thu leam a rìbhinn mhaiseach’, ‘Eilean mo ghaoil’ agus mòran eile. Orain a tha a’ toirt taitneas do mhuinntir a bhith dha seinn agus dhan èisdeachd, chan ann a-mhàin le eilthirich, ach cuideachd le sluagh a dh’fhuirich, agus gu sònraichte aig cuid a tha air a thighinn gu beagan aois. Oir tha bàrdachd Bhilidh ri dùsgadh smuaintean agus faireachdainn làidir ann an inntinnean agus cridheachan an t-sluaigh, mu chleachdaidhean agus fasanan a bh’ann ’nan òige, ach a tha nis air a dhol à bith.

Tha e iongantach, nuair a theid daoine air ais gu lathaichean an òige, am-measg na duilgheadasan, gur ann air na rudan matha a bheachdaicheas iad. Tha mar sin samhradh air àirigh ’na phrìomh chomharradh tlachdmhor dhaibh, mar ròs am-measg nan droigheann. Tha seo nàdurrach, oir le obair chruaidh àiteachadh an Earraich seachad, ’se faothachadh a bh’ann don a’ mhuinntir a bha a’ cur seachad an t-samhraidh air an àirigh.

Cha b’e gu robh cofhurtachd air taobh staigh na h-àirigh cho math ris na taighean-baile, ach gu robh saorsa, fallainneachd agus farsaingeachd air a’ mhòintich. Bha na sàibhlean a-nis falamh, dh’fheumadh an talamh-curachd a bhith air a dhìon, agus an crodh a thoirt gu na h-àirighean far am biodh iad beò ri ’g ionaltradh air na slèibhtean gu fàsadh feur an t-samhraidh air na machraichean.

Cha b’e fear àirigh a bh’ann am Bilidh gu coitcheann, ged a bha e eòlach gu leòr air a bhith ga tadhal. ’Se duine sònraichte a bha ’na athair, ‘Am Fiosaiche’. Bha e ’na òige anns na Stàitean Aonaichte, far na phòs e ban-Ameireaganach, boireannach uasal gasda. ’Se Baistich a bha unnta le chèile, esan ’na shearmonaiche anns a’ chreideamh sin.

Thàinig e air ais le a bhean agus teaghlach òg a Nis aig àm a’ Chiad Chogaidh, agus thog e eaglais agus dachaigh aig oir na mòintich


[TD 248]

(‘<eng>Edgemoor Hall<gai>) ann a Lìonal. ’Se togalach fiodha a bha seo. Seachad air a sin, thog e eaglais agus taigh-samhraidh, air a stèidheachadh le clach, fiodh agus sglèat, mu cheithir mìle muigh air a’ mhòintich aig Cuidhsiadar, os cionn nan creagan air taobh na mara. Bha mòran àirighean air an astar seo aig Allt Chuidhsiadar, agus ’se luchd nan àirighean an co-thional a bh’aig an Fhiosaiche.

’Se duine dà-thaobhach a bh’ann, rudeigin trom air an luchd-obrach aige, ach còir air an taobh eile, ri toirt airgead agus aodach dha na bochdan — air chùmhnant gu frithealadh iad na seirbhisean aige. Cha robh rathad air an astar seo idir aig an àm, agus bha gach nì a’ dol a-mach leis an luchd-obraich, eadhon na cearcan ann an cliabh.

Bhiodh cuirm aig an Fhiosaiche agus a bhean do chlann an àite aig àm na Nollaige, anns a faigheadh iad ùbhlan, oraindsearan, aran cridhe agus mìlseagan eile a bha cho annamh ’nam beatha. Bha sgoil Shàbaid dha cumail aig an eaglais shamhraidh agus bhiodh a’ chlann ri coiseachd a sin cuideachd, air sgàth am biadh math a bha iad a’ faighinn, còmhla ri Leabhar Aithghearr nan Ceist agus na Sgriobtairean.

’Se cuireadh gasda bho mo nàbaidh Tormod Mac a’ Ghobhainn a dhol cuairt a-mach chun an Taigh Samhraidh aige air Cuidhsiadar air an t-samhradh a chaidh seachad, a thug mi gu bhith beachdachadh air a’ chuspair seo, agus ri dèanamh beagan rannsachadh air a’ chùis.

Le taing do obair gnìomhachas mar ‘<eng>Job Creation<gai>’, I.D.P. agus eile, theid duine an astar an-diugh air rathad le beagan cofhurtachd, Dh’fhalbh sinn air feasgar brèagha dhan Lùnasdal anns a’ charbad, ri dol timcheall na tuill-phrasach a bha air pàirt dhan a rathad. Stad sinn aig taigh-samhraidh a bha air a togail air tobhtaichean seann àirigh, eadhon le tughadh fraoich air. Chaidh sinn beagan astar tarsainn a’ mhonaidh, le maide làidir ’na ar làimh, ri seasamh ann an taigh a siud ’s a seo air an t-slighe. Bha oidhche thoilichte againn ann an taigh-samhraidh mo charaid. Làmpa ola toirt dhuinn solas. Le teatha bhlasda bho uisge fuarain air a theasachadh air slabhraidh os cionn teine mònach. Bha sàmhchair an àite ri toirt dhuinn blas agus faireachdainn air mar a bha e leth-cheud bliadhna agus còrr air ais.

Chaidh sinn a dh’fhaicinn Taigh-samhraidh agus Eaglais an Fhiosaiche, a tha fhathast cho seasmhach gu h-àrd os cionn na mara a dh’aindeoin a bhith falamh airson iomadh bliadhna. Seo far a faca Bilidh “a muir gun sgìos ri bualadh air na creagan gruamach àrd.”

Thog sinn oirnn dhachaigh ann an ciaradh na h-oidhche, ’s mi faireachdainn mar gu robh mi air tadhal air ais ann an tìm gu saoghal eile.

Ach ri coiseachd tarsainn air a’ mhonadh gu ceann a rothaid far na dh’fhàg sinn an carbad a bheireadh sinn ann an cabhaig gu ar n-àite còmhnaidh, ’se briathran bho bhàrd ainmeil eile a bha air m’inntinn, bàrdachd Màiri Mhòr nan Oran, “Gach bot is poll agus talamh-toll Ri toirt
’nam chuimhne nuair bha mi òg.”

Bha comann aig an dà bhàrd ri chèile, gu minig ri moladh eileanan an àrachd.


[TD 260]

ATH-SGRUDADH (13)

Cruth is pearsantachd am bardachd Uilleam MhicDhunlèibhe
le Crìsdean Whyte

Ciamar a tha feartan a’ bhàird Ilich nochdadh sna rainn a sgrìobh e? Is ciamar a tha an leughadair dealbhadh dhà fhèin an neach air chùl na bàrdachd? Math dh’fhaoite mar dhuine ainteasach is tosdach aig an aon àm: ainteasach thaobh a mhuinntir, a dhùthcha is a dhualchais, tosdach thaobh a stàid fhèin, thaobh na thachair ris mar dhuine suidhicht’ ann an ionad is ann an linn sònraichte.

Am fear a dh’fheuchas ri bàrdachd Uilleim a chur an cèill, b’fheàrr dhà tòiseachadh o na cuspairean a sheachainn am bàrd gu tur. Cha do sgrìobh e òrain-gaoil. Ma thig bean far comhair sna duain mu thimcheall bhlàir is casgraidh, chan eil innte ach bàn-fhogarrach a’ fàgail Manainn is e cuartaicht’ aig na Lochlannaich:

sna h-aosmhoir, mnathan is clann
aiseag gus a’ cheàrn a b’fhaisge dh’Albainn,
Gallamha fo sgèith nan tonn. (77)

No muime Lachainn MhicGilleathain Dhubhairt, a tha caoidh an laoich chaidh a mharbhadh aig blàr Thràigh Ghruineart. Tha i fhèin uabhasach mar laoch:

Seachainn a’ bhean seo, Mhic Dhòmhnaill,
sin Ni’ Mhic Artui a mhuime.
Tha i nis gun eagal duine. (110)

Sna duain tha sgrìobht’ an cumadh chòmhraidhean, chan fhaigh sinn ionndrain boireannaich is a leannan a dhìth oirre, ach Ban-tighearna Ellerslie fo imcheist m’a mac Uilleam Ualas tha teicheadh bho na Sasannaich. Freagraidh Tòmas Learmont i, a’ fàisneachd buaidh cinntich:

Carson a tha thu caoidh?
Tha ’n latha tarraing dlùth
san tionndaidh smachd a’ bhàis
air cinn nam fòirneartach gun bhàigh. (196)

Tha bean a’ bhàird fhèin air a dealbhadh ann an duan mun aoigheachd a fhuair i bho Dhonnchadh Bhlàir, tuathanach an Lòin Bhàin an Ile, ach beagan sgeigeach, oir thogadh i an Siorramachd Pheairt, is b’e sin a’ chiad uair a chaidh i air fairge:


[TD 261]

’S ioghnadh leam fhèin a bhith
air stuadhan lìonmhor nan tonn gorm
fon adhar ’s gun talamh ri m’ bhonn
’s mi fada bho fhonn nan tolm. (156)

Tha “Cuimhneachan Bhràid-Alba” tairgse dhuinn òran banaraich agus “cruth mnatha Gaidhealaich.” San dara dealbh tha MacDhunlèibhe moladh bean a charaid fhèin. Donnchadh Mac an Aba. Ach is tana, neo-ghluasadach na deilbh seo. Choisrigeadh duan sònraicht’ do bhean Mhic an Aba, “Fàilte Mhàiri Nic Neachtain,” anns a bheil am bàrd a’ moladh a “subhailcean àrd” is na rinneadh leotha mar “chùram nam bochd.” Ach chan eil iomradh aige air a’ mhiann, a’ ghràdh no an ionndrain a dhùisgeas bean an cridhe a leannain.

Is ann gu cudthromach a tha Mac Dhunlèibhe sealltainn air an dàimh-phòsaidh, mar ghealladh thaic dha chèile is dìlseachd a mhaireas fad na beatha. An seo tha e bruidhinn ri Arainneach aosd’ a chaill a bhean o chionn ghoirid:

Thuit do thaice o do chùl-sa
nach aisig ùine gu bràth . . .
Dh’fhalbh do choimpir stòlda
a thagh thu òg à measg chàich. (141)

’Sann air an aon dòigh a tha a bhean fhèin a’ stuigeadh a’ bhàird, is e tinn, a leabhraichean a thoirt sìos airson sloinntearachd ullachadh:

Ged tha thu leasganach, crùbach
chunnaic mis’ thu dàna lùthmhor.
Tha mi mar a bha o thùs duit . . .

Chan eil sinn ga faicinn mar bhoireannach beothail ach san tiota a tha i nochdadh mar bhan-clèireach r’a fear is ’na seirbheiseach r’a cheòlraidh:

Cha chosd an duais-sgrìobhaidh planc dhuit:
fòghnaidh dhòmhsa rann mar chàch bhuait. (173)

Mar sin, tha Uilleam MacDhunlèibhe nochdadh sa’ bhàrdachd mar dhuine abaich, a tha air gnothaichean na h-òige fhàgail ’na dhèidh airson cuspairean nas cudthromaiche. Am boireannach as beothaile is as gnìomhaiche a gheibh sinn sa’ bhàrdachd, is i sin a’ cheòlraidh. Faodaidh sinn tuigsinn bho ’briathran fochaideach gur e am pòsadh bu chudthromaiche air an deach dàil: pòsadh a’ bhàird r’a cheòlraidh fhèin:

Nàire dhuits’ a chur uait mi
gus an do liath thu ’toirt fuath dhomh.
Nam biodh tu dìleas ’nad òige
nuair a thairg mi ’n tùs do phòsadh
sheasainn do chùis anns gach dòlas
’s bhearrainn feusagan luchd-fòirneart. (47)

* * *


[TD 262]

Chan e an gaol a-mhàin a tha MacDhunlèibhe seachnadh. Chan eil ach beagan de chràbhachd no de dhiadhachd ri fhaighinn sa’ bhàrdachd. Nuair a chaochail Donnchadh Blàir ann an 1867 (b’e mac an Donnchaidh sin Raibeart Blàir, a dheasaich dàin MhicDhunlèibhe airson a’ chlò dà bhliadhna dheug an dèidh a bhàis), sgrìobh am bàrd marbhrann an cumadh còmhraidh. Coltach ris na marbhrainn eile aig MacDhunlèibhe, chan eil e moladh turas an anama do rìoghachd nas fheàrr, ach a’ caoidh na fàsalachd a dh’fhàg am bàs ’na dhèidh:

Sìnt’ an uaigh dhorcha na tosdachd
tha ’n caomhan bàigheil fo ghlais nam marbh
’s àite falamh aig cagailt an adhraidh. (134)

Nuair a bhàsaich Niall Strachan, ministear Eaglais Coluimchille an Glaschu, is e ’na dhuine òg fhathast, dheachd MacDhunlèibhe marbhrann a tha làn de ionnsachadh crìosdaidh. Ach tha an leughadair a’ tuigsinn gu bheil inntinn a’ bhàird ceangailt’ ris an t-saoghal seo bhos, agus ri ar gnìomhtharran is ar beusan fad ’s a tha sinn beò. Tha rìoghachd a’ bhàis ga beachdachadh mar bhraighdeanas aig tannasgan tiamhaidh, coltach ris an ifrinn Ghreugach, ’na “phrìosan nach fosgail innleachd no èiric” (136). Aig deireadh a’ mharbhrainn chan fhaigh sinn briathran gèillidh no comfhurtachd an dòchais, ach ionndrain do shàsachaidh mnà airson a fear nach tig air ais:

a bhith co tràth air a sgaradh
on fhear len caitheadh i saoghal
’s ged thig mochthràth is anmoch
chan aisig aimsir a gaol dith. (139)

Is moth’ an t-iongnadh nach d’rinn MacDhunlèibhe, sna duain eachdrachail nas fharsuinge a sgrìobhadh leis, “Na Lochlannaich an Ile” is “Blàr Shunadail”, iomradh air manaich no cleachdaidhean crìosdaidh. Chan eil àite airson diadhachd sna sgeòil saothraicht’, ràbhairteach sin, is na Gàidheil a’ cruinneachadh airson na Lochlannaich thilgeil air ais. Chan e a’ chròis-sheunaidh, ach a’ chrois-tàra, a tha losgadh mac-meanmna a’ bhàird:

Ruith mi chrois o Phròaig gu Baile-Nèill
far an do thachair orm
m’fhear-cinnidh nach sireadh cuireadh gu d’sheirbhis,
Donnchadh Mòr Laoirinn.
Bheir e i gun stad, gun fhàillinn
gu sruthan Chlachan an Tàchair:
thuirt e gun toir Muireach na Badaig
mun cuairt i o bhaile gu baile
an ùine gheàrr gu Dùn Chlamhain. (21)

Chan eil sin a’ ciallachadh gu robh MacDhunlèibhe às-creidmheach. Chan fhaigh sinn sna rainn aige ceangal domhain no pearsanta ri Dia, ach aontachadh iomchaidh a-mhàin. Chan abair e dad an aghaidh na h-Eaglaise


[TD 263]

Stèidhichte no a ministearan. Sna bliadhnaichean sin, is an saoghal Gàidhealach a’ dol ’na lèir-sgrios, bha cuid mhòr den t-sluagh a’ sireadh comhfhurtachd am broilleach a’ chreidimh. Faodar a ràdh gun robh a’ chràbhachd neo-mheasarra ’na thoradh air an sgrios a thàinig, ach bha an t-slighe sin dùinte do MhacDhunlèibhe.

Chithear gu furasda gum biodh am bàrd, nan leanadh e teagasg nas sgaraicht’ bho ghnìomhtharran an t-saoghail sin, nan sireadh e fradharc tar-dhìreadhail, a’ call pàirt den ainteas leis am faca is na chàin e milleadh na Gàidhealtachd sna linntean sin. Cha bhiodh e sàsaichte mur rachadh tilleadh air na bha tachairt. ’Se duine glic a bha ann am MacDhunlèibhe: thuig e gun robh sin do-dhèanta, is b’e an toradh eu-dòchas neo-thruaillicht’ is aon-fhillte mar an gaol a bh’aig a’ bhàrd air a chànain is a dhualchas:

Chan fhaigh an dèirceach fasgadh.
no ’m fear astair fois o sgìos
no soisgeulach luchd èisdeachd:
bhuadhaich eucoir, Gaill is cìs.
Tha ’n nathair bhreac ’na lùban
air na h-ùrlair far an d’fhàs
na fir mhòr a chunnaic mise —
thoir am fios seo thun a’ bhàird. (155)

Mì-naomhaich am bàs is am fuadachadh an taigh, gach aon air a dhòigh fhèin. Dh’fhàg am bàs àite falamh aig a’ chagailt, agus tha samhladh an uilc a-nis ’na thuathanach far am biodh na pàisdean chaidh fhuadachadh a’ cluiche.

Tha na marbhrainn a’ caoineadh na chaidh thairis dhinn gu saoghal eile, ach tha caoineadh eile ’g ath-fhuaimneachadh o cheann gu ceann de bhàrdachd MhicDhunlèibhe airson truaighe no anaceartas nach eil ’na binn do gach duine, ach a thug aon chinneadh air cinneadh eile:

Thug na Gaill dhinn ar dùthaich
gun dùil ri a faotainn
’s gu crìochan an t-saoghail
tha sinn sgaoilt’ air ar fògradh. (208)

Tha MacDhunlèibhe bruidhinn air an aon dòigh mu na daoine a bhàsaich is mun chuid chaidh fhuadachadh:

’s tùirseach ìnnseadh an sgeul
a bhitheas ùr do gach àl diubh
anns gach dùthaich am fàs iad
’s nach tòir ùine gu bràth iad
gu tìr na Gàidhlig . . . . . (149)

Nuair a leughas sinn duain-bhlàir MhicDhunlèibhe, a tha cho tric air an dì-mholadh, feumaidh cuimhn’ a bhith againn air an eu-dòchas sin airson an soilleireachadh ’s am mìneachadh. Tha e brùchdadh a-mach aig toiseach “Na Lochlannaich”, ann am briathran a chuala sinn a leithid mar thà o MhacDhunlèibhe. Tha Ile an làtha-an-diugh

’na nochd-làraich fògraidh:


[TD 264]

fuigheall briste gun cheann-fheadhna, gun chòir
mar eòin aonranach a dh’fhàg an ealt,
gun mhaoin, gun seirc, gun teanachdas
o na coimhich gun iochd, ’s gun nì air fhàgail
ach freumh na Gàidhlig san talamh. (2)

Is inntinneach an toiseach seo ann an iomadh dòigh, is e cuimhneachadh na còmhraidhean eadar Oisin is Pàdraig aig toiseach nan duan aosda a chluinneadh MacDhunlèibhe is e ’na bhalach. Faodaidh sinn an gabhail mar shamhladh air an dòigh san do rèitich na manaich Cheilteach o shean am foghlam crìosdail is an dualchas aca fhèin. Bha buaidh aig a’ chreideamh
chrìosdail, is dh’fhaodadh Pàdraig an naomh a bhith coibhneil ris an t-seann phàganach. Anns “Na Lochlannaich”, tha duin’ òg a’ tilleadh o Ghlaschu airson beagan de dh’eachdraidh uaibhreach a chinnidh ionnsachadh mus bi e ro fhada. Tuigear o bhriathran deireannach an t-seanchaidh mar a dh’fheumar an duan a leughadh:

Sìn gu grad a’ chruit a-nuas
’s feuchaidh sinn buaidh na ranntachd
air euchdan Lochlannach is Ileach
a dh’innseas tu fhathast do chàch:
’s bithidh òran no dhà againn do chòrr
mun stad an ceòl ’s nach bi sinn ann (4)

Ag aithris mar a chaidh a’ chòmhrag, tha MacDhunlèibhe làn-shàsachadh na miannan aige fhèin, is e fèin-fhiosrach gur e bruadar a th’ann. Dh’aithris e an aon chòmhrag san leabhar-rosg <eng>Vindication of the Celtic Character<gai>, far a bheil na Gàidheil gan dìtheachadh leis na coimhich bhorb:

<eng>Absolutely surrounded, they resisted to the last man. Only three individuals, of the remaining inhabitants of Islay, escaped the carnage<gai>. (149–50)

Gu dearbh, thug an ainteas seo gaoidean air bàrdachd MhicDhunlèibhe. Bha ’eud, is e seinn mu ghlòir is cliù a mhuinntir fhèin is a’ dìon an còraichean, ga dhalladh a thaobh fìrinnean eadar-dhealaicht’. Cha robh e riamh ann an cogadh, is tuigidh sinn on “<eng>self-smothering noise<gai>” (mar a sgrìobhas Somhairle MacGill-Eain) gur e gnìomhachadh litreachail a tha ’na chuid chòmhragan. Mar is trice tha na rainn a’ fàs liobasda, neo-aireach nuair a tha an casgradh a’ tòiseachadh, is an ruithim a’ call a h-uile pongalachd. Chithear o roinneadh nan duan-bhlàir gun robh tuilleadh cùram aig MacDhunlèibhe ann an deasachadh nam feachd na anns a’ chasgradh fhèin. Tha a’ chòmhrag a’ gabhail nas lugha na ’n treas cuid de “Chath Monadh Bhraca”, na ’n ceathramh cuid de “Na Lochlannaich an Ile”, is na ’n còigeamh de “Bhlàr Shunadail”.

Is dòcha gu meas sinn le barrachd bàigh innleachdan eachdrachail MhicDhunlèibhe ma bheirear aire don t-searmonachadh a tha ’nam bunait. Chan eil teagamh co ris a tha e bruidhinn:


[TD 265]

Eisd a Ghàidheil òig is mòrail gnè,
fhiùrain ghloin den fhreumh gun ghaoid
a chinn san ìr’ a dh’àraich riamh
laoich allail nam miadh còrr (55)
no dè an èifeachd a tha na duain a’ sìreadh:
O Albainn carson
nach faic thu ’n diugh air chòir
dìlseachd nan airidhean feachd
a dh’fhuiling air do sgàth
cruadail, bàs is gleachd?
Carson nach bi thu mar a bha
nach tog thu ’n àird do cheann
nach seas thu rithist mar bu nòs
aig toiseach rìoghachdan na h-Eòrp? (112)

Ach tha MacDhunlèibhe ro fhosgarra mu chogaidhean na linn aige fhèin (bhlàir Alma is Balaclabhal) is iodhal ga dhèanamh leis den Bhàn-Righ Bhictoria sa “Chòmhradh Uaigneach” no sa <eng>Vindication<gai>. Bha a dhìth air daonnachd abaicht’ is geur-bheahcd poileataiceach bàird a bha mòran nas òige, Iain Mac a’ Ghobhainn o Iarsiadar, a tha ’toirt iomradh air:

am batal dèistinneach
le toirm a reubas cluas.
Tha glaodh a’ bhàis ’s na pèine ann
gu nèamh ag èirigh suas
nuair thèid na prionnsan fòirneartach
dhan spòrs’ an cogadh cruaidh
a chosnadh saibhreis eucoraich
an èiric fuil an t-sluaigh.
(“Spiorad a’ Charthannais” 97–104)

* * *

Tha ealdhain MhicDhunlèibhe aithriseach is ùr-ghnàthasach aig an aon àm. Is urrainn dhuinn dà sheòrsa de dhàin eadar-dhealachadh ann an litreacheas nan Gàidheal, ged is tric a mheasgar iad le chèile. Tha fhios aig a’ bhàrd dè is dreuchd dhà, is e comasach air dàn a chur ri chèile cho tric is a dh’iarrar air, gun fhacal air deòntas no analachadh. Gabhaidh e ri cuspairean coitcheann a bhuineas do riaghladh is dìonadh an t-sluaigh. Tha dùil aige ri beathachadh is còmhnadh o na daoine a mholas e, is bheir e rannan freagarrach am malairt thìodhlaicean no onoirean.

An aghaidh sin, ann an òrain a’ mhòr-shluaigh is e a’ bhàrdachd a nì am bàrd. Tha duine no boireannach den phoball ag aithris àgh is cruadal, ga shaoradh fhèin mar seo o na tha e faireachdainn. Tha na h-ùghdairean sin gun ainm gun aideachadh, ach tha an cuid òran a’ fuasgladh tograidhean dìomhair a bha dùint a-mach on bhàrdachd dreuchdail.


[TD 266]

Ann am bàrdachd nan Gàidheal Albannach tha gàrradh eadar an dà sheòrsa ga bhristeadh gu math tràthail, is comaradh den t-seann ghnè duilich ri fhaighinn. Tha e soilleir gun tuigeadh MacDhunlèibhe dreuchd a’ bhàird air a’ chiad dhòigh, is faodaidh siud mìneachadh dhuinn mar a tha e seachnadh cuspairean pearsanta no faoisideach.

A-measg bhàrd an fhicheadamh linn, tha fèin-cheisdeachadh dian MhicGill-Eain, is neo-fhosgaireachd fhìnealta MhicThòmais nas faisg’ air bàrdachd a’ phobaill. Ach chan fhaod iad a bhith gun ainm, is tha an cuid rann gu math tric gan cosg air bruach chùisean nach gabh a ràdh, o nach ceadaichear a ràdh gu follaiseach. Tha Caimbeul Hay nas fhaisg’ air a’ bhàrdachd dhreuchdail, is e dèiligeadh gu cruaidh ri cuspairean coitcheann is dùthchasach. Tha ath-ghairm MhicDhunlèibhe sa’ bhrosnachadh seo:

Is fhèairrde tàir a dìoladh,
Alba ghaoil ó,
b’e ’n troich a ghabhadh dìmeas,
a mhùirneach chaomh ó.
Cha b’àbhaist dhuit bhith cìosnaicht;
is mithich dhuit bhith dìreadh,
mosgail do sheann innsgin,
a Alba ghaoil ó.
(Fuaran slèibh 29)

Tha seirm a dh’aithnichear leinn air na rainn seo mu na fuadaichean:

tha ’n taigh bha aoigheil blàth gun mhullach,
s a’ ghaoth s an t-uisge ann air aoigheachd,
tha ’m baile fuar fo thosd na h-uaghach,
s a dhaoin’ air stuadhan fuar’ an t-saoghail.
(O na ceithir àirdean 26)

Tha an dàn seo, is “Ar Blàr Catha” ’na thiotal ris, a’ diùltadh eu-dòchas MhicDhunlèibhe is a’ toirt ciall ùr ri faclachadh a’ bhlàir. Tha Caimbeul Hay a’ labhairt ris na shàbhaileadh dhinn, ann an Alba is thar chuain:

Is tìom dhuinn sgur de chathan ciana,
ar cùl a thionndadh ris an iarchuan,
s ar n-aghaidh ris an dùthaich sgiamhaich
a dh’earb ar n-athraichean o Dhia ruinn.

Ann an aon àit’ eile tha ath-ghairm MhicDhunlèibhe aig Hay. Chitheadh MacDhunlèibhe ’obair fhèin mar iar-fhacal, seòrsa cainnt deireannach na h-eala “mun stad an ceòl ’s nach bi sinn ann”. A-rèir Hay, is urrainn dhuinn dlùth-leantainn ri òran chaidh a bhacadh:

Blàr-cath’ ar toile, leac ar teine . . .
an talla a fhuair sinn gun cheilear,
is far an cluinnear moch is feasgar
ceòl ar sinnsre is gàire ar seinne;
an leabhar far an sgrìobhar leinne
bàrdachd ùr fo ’n rann mu dheireadh


[TD 267]

a chuireadh leis na bàird o shean ann.
(O na ceithir àirdean 23)

* * *

Is iad fir-chomaradh MhicDhunlèibhe daoin-uaisle Gàidhealach bha fuireachd ann an Glaschu, mar Donnachadh Mac an Aba, a thrèig am <eng>music hall<gai> airson am bàrd altramadh:

Ràinig tu leab’ a’ chruaidh-chàis
dhiùlt thu teach mear na luathghàir
is an iargainn loisgeach ’gam bhualadh:
“Bu tric agam ’s b’annamh uam thu”,
a Mhic an Aba. (126)

Molaidh am bàrd na sgoilearan a bha ga bhrosnachadh is ga chuideachadh, mar an t-Eireannach Eoghan MacCuirrich is Art MacLachainn à Earraghàidheal (Caitligich le chèile):

Mas duin’ thu le stiùradh nàduir
tha ’n comain na tuigs’ a dh’fhàs leat
is thu guidhe gum faigh thu do làn di
ruig do bhràthair Art MacLachainn. (165)

Tha na trì òrain anns a bheil MacDhunlèibhe fàilteachadh Comunn nam Fineachan Gàidhealach an Glaschu a’ buntainn do linn eile, leis cho mòrchuiseach cathachail is a tha iad, gus an cluinn sinn an seirm cràidhteach àbhaisteach:

O Albainn ’s dlùth dhuit cumha bròin:
thig cionta fògradh is anacheart ort,
eugaidh tu ’n tuil fol’ is dheur
airson d’eucoir do d’chùltaice.

Na treibhdhirich bu dìon duit riamh
a sgap thu cian ’s nach till ’ad fhaicinn
no thogail d’èiric do d’nàmh
a reubas tu gu bàs gun aichbheil. (148)

Thug MacDhunlèibhe dà uair taing ann an òran airson clò a thìodhlaicteadh dhà. Gheibh sinn san dara fear dhiubh, “Gleann Da Ruadhail a’ bharraich”, a sgrìobh am bàrd airson càirdean Còmhallach, dealbh beothail den cheàrn sin:

Bhitheadh an t-seabhag san sgàirneach
san do thàrmaich i òg
’s an iolair rìoghail sna speuran
a’ deuchainn rèis ris na neòil,
sruithean fìorghlan nam bradan
a’ ruith gu cladach nan òb
’s mial-chù dianmhor nan sìnteag


[TD 268]

am braise dìreadh air tòir.
(bho làmh-sgrìobhainn an taigh-tasgaidh am Port Charlotte, Ile)

Tha “fios thun a’ Bhàird”, a dheachd MacDhunlèibhe an dèidh gibht de chlò fhaighinn o mhnaoi Dhonnchaidh Blàir, nas iomraitich a-measg ’òrain. Tha e ga cheiltinn fhèin a-rithist — mas fios thun a’ bhàird e, feumaidh neach eile bhith bruidhinn:

Thoir am fios seo thun a’ bhàird
mar a fhuair ’s a chunnaic mise
thoir am fios seo thun a’ bhàird. (152)

Ma dh’fhaoite gur e Donnchadh fhèin, a dh’fhàg an tuathanas sa’ bhliadhna a chaidh an t-òran fhoillseachadh mar <eng>broadsheet<gai>, tha seòladh am fios (“Cha robh mo roinn diubh ’n dè le càch”). Ag innse dhuinn le teòmachd gun choimeas buaidhean an eilein san d’ rugadh e, tha MacDhunlèibhe a’ dlùth-leantainn Mac Mhaighstir Alasdair, ach tha ciall shònraicht aig an tuairisgeul. Mar is coiliont’ an dealbh, ’s ann as motha am bròn. Tha sin a’ mosgladh, is an t-òran a’ dol air adhart, nach eil iomradh air gnìomhachas dhaoine, agus tha an rann “Mar a dh’iarramaid gu lèir” a’ gabhail thuige fhèin fuaim goirt. Is am bàrd ag aithris gu bheil an saoghal ga riaghladh le òrduighean neo-chaochlaideach (“le reachd bith-bhuan”, “dùilean stèidh na cruitheachd”), thig tionndadh an òrain gu lèir (“Tha Ile ’n diugh gun daoine”) mar bhinn gun tilleadh. Tha an dorchadas air tuiteam “Mar gum b’ann a’ caoidh na bha” (a’ caoidh, agus a chaoidh), deireadh an latha, ach deireadh sgeòil is sluaigh cuideachd.

Is e gu bheil stad ga chur air gnàthannan, air bàidhealachd is air treibhdhireas na tuatha, a tha ’na chràdh don bhàrd:

Ged thig ànrach aineol
gus a’ chala, ’s e sa’ cheò,
chan fhaic e soills’ on chagailt
air a’ chladach seo ni ’s mò . . .

Cha chluinnear luinneag òighean,
sèist nan òran air a’ chlèith . . . (154–5)

Tha an cànain air gèilleadh don tosd (“Gun ach ainmhean balbh ’nan àite”). Is teann agus smiorail rainn mar “Chuir a’ chaor’ a bailtean fàs” (ath-fhuaimneachadh ch . . r) is “Bhuadhaich eucoir, Gaill is cìs” (na Gaill a-measg sreatha de dh’fheartan aingidh).

* * *

Ann am “Fios thun a’ bhàird” thug MacDhunlèibhe neart is ciall ùr gu dòigh ` sgrìobhadh oighreachail. Ach bha e ’na ùr-ghnàthadair cuideachd: thàrmaich e seòrsa ùr de dhàn, duan-bhlàir uirsgeulach le grunn de ghuthan. Cha do sheinn na bàird Ghàidhealach gu latha MhicDhunlèibhe ach


[TD 269]

cathannan na linn aca fhèin, anns an robh iad gàbhail pàirt gu math tric. Gu dearbh lean MacDhunlèibhe ri Walter Scott is James Macpherson (air an eadar-theangachadh gu Gàidhlig), ach bha an seòrsa sin de dh’uirsgeul, far a robh na cleasaichean a’ gluasad ann an saoghal gint’ leis a’ mhac-meanmna, agus an gnìomtharra òrdaicht’ ann an sreath iom-fhillteach, teòma, gun eisimpleir am bàrdachd a chànain fhèin.

Is e “Blàr Shunadail” am fear deireannach agus, tha mi smaoineachadh, am fear as soirbheachail de na dàintean seo. Chaidh a sgrìobhadh an dèidh dhà bhith air aoigheachd aig ministear an àite, is chan fhaigh sinn aig an toiseach cumha air staid an dùthchais no brosnachadh catha, ach moladh a’ cheàrn seo de Chinntìre:

A Shunadail a’ chladaich bheàrnaich
ged is corrach glas do shlios
’s ged nach robh thu tric an saothair nam bàrd
man teirig do sgeul creiche ’s blàir
bithidh tu measg chàich ’gad iomradh. (61)

Mar is àbhaist dhà, tha MacDhunlèibhe cur a’ mhòr-chuid den duan ann am beul nan seòid fhèin. Dh’fhairtlich e air na cleasaichean, sreath nan cùisean is nan àitean a cheart-riaghladh san dara cuid: tha mac Rìgh Mhanainn ag aithris cùisean nach b’urrainn dhà faicinn, on a thachair iad an dèidh dhà an t-eilean fhàgail. Math dh’fhaoite nach buail am mì-chòrdadh seo ro neartmhor mothachadh an leughadair, ach tha e rud beag breisleachail. Gheibhear roinnean nas soirbheachail anns a’ chiad earrann den duan, far an innis MacDhunlèibhe dhuinn le àbhachd is daonnachd nach suarach turas sgioba Lochlannach mu chladaichean Chinntìre, is dùil aca a bhith ga làn-spùinneadh an deidh làimhe. Tha mion-chùnntasan pongail ann:

’S ma thig iad ’s gum feòraich iad cò sinn,
tha Gàidhlig Arrainneach aig còig dhinn
is triùir eile a bha ’n Leòdhas ’nan òige. (65)

Gu cinnteach tha e ’na fhealla-dhà do Ghargan a bhith cur an rìgh às a riochd fhèin:

A rìgh Ath Cliath — ort an lùireach!
Glac an taoman ’s aom do chùlaibh.
’S tu nis sgalag a’ bhàta. (67)

Is èibhinn na rainn anns an gabh na beachdairean orra a bhith làn dìlseachd do rìgh na h-Alba:

Dh’iomair iad a-mach gu socair
ag amharc ’nan dèidh, ’s cha b’ann tosdach,
ag iolach ’s am boneidean ’nan làmhan
mar gum b’èibheas dhaibh an t-àit’ ud. (68)

Is an long a’ siubhal gu cabhagach ri tuath, tha na Lochlannaich a’ faicinn gnìomhachas sona an nàimhdean air tìr:

calmaich nan culaidhean breaca


[TD 270]

a chunnaic iad air feadh nan achadh,
’s cuid eil’ air bruthaichean ’s an glacan
a’ trusadh chaorach thun nan cròithean,
’s an crodh aig buachaillean ’s aig òighean
’gan iomain gu h-eadradh do bhuailtean:
na minn a’ mireag air na cluaintean,
eòin na mara ’n cuisle an tràghadh . . . . . (70)

Nach ann mar sin a chitheadh neach iad is e teàrnadh gu talamh ann an itealan?

* * *

Is dòcha gun robh sinn claon nuair a choimeas sinn MacDhunlèibhe ri Mac a’ Ghobhainn. Chuir an Leòdhasach seachad còig bliadhnaichean aig Oilthigh Dhùn-Eideann ach bha MacDhunlèibhe ’na fhèin-fhoghlam is e gleachd ri bochdainn, a’ cosnadh beag de thuarasdal mar thàillear. A-rèir Mhic a’ Ghobhainn, is e a tha anns a’ chogadh eucoir an aghaidh a’ phobaill, air a dhèanamh le prionnsan aig a bheil an aon rùn. Is ann air a’ cheart dòigh a bhitheas a’ chuid as mò de na tha air an làimh chlì phoileataicich an-diugh a’ diùltadh beachdan nan nàiseantach, an Alba is an tìrean eile. Dè a’ chiall a th’aig cànainean no dualchasan eadar-dhealaicht’ mur aithnich rùintean nan clasaichean crìochan eadar-nàiseanta? Dè a’ bhrìgh a th’ann don chinne-daonna gu lèir gearradh às phobaill nach rachadh an àireamh thar 100,000 anmanna? Dè cho cudthromach is a tha maireannachd na Gàidhlig <eng>sub specie aeternitatis<gai>?

Ach tha sinn cinnteach gu bheil seo làn-chudthromach; gu bheil gaol rag gach duine air a thìr is a dhùthchas fhèin ’na neart fhathast neo-shuarach aig deireadh an fhicheadamh linn. Gun teagamh tha ’n gaol-dùthchais ’na phrìomh-analachadh ann am bàrdachd MhicDhunlèibhe, ’na h-iuchair is ’na ciall innte: is measar leinn a luach sa’ mheud as fhiach leinn gaol-dùthchais a’ bhàird, còrr is ciad bliadhna an dèidh a bhàis.

(Sgrìobh mi an dèidh gach às-aithris an taobh-duilleig air am faighear e sna Duain agus Orain, Glaschu, Archibald Sinclair, 1882).


[TD 283]

AN SGEILP LEABHRAICHEAN

<eng>Lines Review<gai>, àireamh 100, air a deas. le Trevor Royle (Am Màrt 1987, M. Macdonald: 64 t.d.; £0.90, còmhdach bog)

’Se fìor adhbhar toileachais is moit a th’ann gu bheil <eng>Lines Review<gai> air an ceud a ruighinn, agus is math cothrom fhaighinn mealadh-naidheachd a chur air na bha an sàs anns an iris agus a chùm a’ dol i o 1952. Bidh e soilleir nach tàinig <eng>Lines<gai> a-mach cho cunbhalach on bhliadhna sin agus a thàinig Gairm, agus bithear an dòchas gu soirbhich leatha sna bliadhnaichean a tha ri tighinn.

Tha iomradh glè thlachdmhor air na bliadhnaichean a dh’fhalbh anns an àireamh seo, far a bheil Hilda D. Spear à Oilthigh Dhùn Dèagh a’ ruith thairis air eachdraidh na h-iris o nochd i ’na <eng>broadsheet<gai> ochd duilleagan aig àm Fèis Dhùn Eideann an 1952, mar urram do dh’Uisdean MacDhiarmaid. Bha esan 60 air a’ bhliadhna sin. Tasdan a bha a’ chiad <eng>Lines<gai> seo a’ cosg; bha ochd dàin le sia bàird innte, bha i air a deasachadh le Ailean Riddell agus bha i air a foillseachadh leis an <eng>Stanley Press<gai>. Ged a bhathar a’ ciallachadh gum biodh i ’na ràitheachan, cha do nochd an dara tè gu earrach na h-ath-bhliadhna, ach bha 16 a dhuilleagan innte, is obair naodhnar bhàrd. Bha i air a clò-bhualadh le Calum MacDhòmhnaill. Nochd an treas <eng>Lines<gai> as t-samhradh an 1953, is i na bu mhotha a-rithist. A-nis, b’e Calum MacDhòmhnaill am <eng>‘Managing Editor’<gai>, agus tha an dreuchd sin aige fhathast. Mar a tha an Dr. Spear a’ ràdh, ’s esan

<eng>the man who more than anyone has been the inspiration,
the guiding light and the mainstay of Lines Review<gai>.

’Sann nuair a nochd an ceathramh tè a chuireadh <eng>Review<gai> ris an ainm, agus sin a’ chiad tè a nochd anns an riochd air a bheil sinn eòlach a-nis.


[TD 284]

[Sanasan]


[TD 285]

On àm sin tha ochdnar luchd-deasachaidh eile air a bhith air an iris, agus tha iadsan air caochladh atharrachaidhean, beag no mòr, a thoirt air na chaidh innte. Uaireannan thathar air cuid mhath rosg fhoillseachadh còmhla ris a’ bhàrdachd, is uaireannan chan eil; uaireannan thathar air an iris a lìonadh le obair aon duine a-mhàin; thathar air barrachd lèirmheasan fhoillseachadh an cuid a dh’àireamhan na an cuid eile. Ach o thoiseach tòiseachaidh gus an-diugh tha <eng>Lines<gai> air cothrom a thoirt do bhàird an cuid bàrdachd a thoirt am follais, ge b’r’ith a bheil iad a’ sgrìobhadh sa’ Bheurla, an Albais no sa’ Ghàidhlig. (Gun teagamh, cha do nochd uimhir dhen dà chànan sin innte, ach ’s dòcha nach robhar a’ cur a-steach uimhir annta.)

Tha an iris seo fhèin ’na deagh eisimpleir air a’ chleachdadh seo, ged a tha barrachd de sheann eòlaich innte na tha dìreach àbhaisteach. Ach tha sin freagarrach gu leòr san t-suidheachadh a th’ann. Mar sin, tha bàrdachd againn o Ghoill is o Ghàidheil (Daibhidh Black, Seòras Brus, Maurice Lindsay, Tormod MacThaoig, Ruaraidh MacThòmais, Edwin Morgan, Iain Mac a’ Ghobhainn), o Eireannaich (Mìcheal Longley agus Iain Montague), o Shasannach (Jon Silkin) agus o Aimeireaganach (Anna Stevenson). Taghadh math, agus tha ochd duilleagan lèirmheasan air leabhraichean ùra aig an deireadh a bharrachd air an eachdraidh a sgrìobh Hilda D. Spear.

Mar a dh’innseadh, tha ise a’ togail ainm Chaluim MhicDhòmhnaill, agus ’se deagh àm a th’ann airson sin a dhèanamh. Chan eil Calum còir fhèin an ceud fhathast, ach bha e 75 sa’ Chèitean. Chaidh an ceann-bliadhna seo a chomharrachadh le taisbeanadh ann an Leabharlann Nàiseanta na h-Alba an Dùn Eideann as t-earrach (o 28 Gearran) a rinn iomradh air a bheatha is air obair, eadar òige am Beàrnaraigh Leòdhais, na lathaichean san RAF san Dara Cogadh agus, às dèidh sin, na rinn e ann an clò-bhualadh is am foillseachadh leabhraichean. Bha iomradh air toiseach na h-obrach seo ann an Gairm (àir. 13), agus ’se obair a bh’innte nach robh furasda a cumail a’ dol uaireannan, às aonais taice mar a tha ri faighinn an-diugh (’sann an 1965 a fhuaradh gealltanas air taic le <eng>Lines Review<gai> o Chomhairle nan Ealain an toiseach). Dhùin an taisbeanadh air 6 Cèitean, ach tha leabhran an taisbeanaidh — <eng>Callum Macdonald: Scottish Literary Publisher<gai> — làn fiosrachaidh, is gheibhear e on Leabharlann Nàiseanta fhathast, air £2.50. Tha e air fhìor dheagh chur ’na chèile, tha dealbhannan ùidheil ann, agus is math as fhiach e a leughadh is a ghleidheadh.

Iain MacDhòmhnaill


[TD 286]

Nuadh-bhàrdachd na Gàidhlig

Maurice Lindsay (Fear-deasachaidh), <eng>Modern Scottish Poetry: an anthology of the Scottish Renaissance<gai> 1925–1985 (Robert Hale. Lunnainn. 250 dd. ISBN 0 0790 2758 3. £12.95. 1986.)
John Blackburn (Fear-deas.), <eng>Hardy to Heaney (Oliver & Boyd<gai>, Dun Eideann. 208 dd. ISBN 0 05 003558 4. 1986).
John Stoddart, <eng>Cerddi Gaeleg Cyfoes (University of Wales Press. Caerdydd.<gai> xii + 162. ISBN 0 0783 0941 0. £3.95 1987).

Anns an leth-cheud bliadhna chaidh seachad tha còmhlan beag de bhàird Ghàidhlig air ainm is cliù a thoirt do litreachas na Gàidhlig a chaidh fad is farsaing. A riamh bho bha Uilleam MacGillFhialain a’ cur a-mach na h-irisean aige, leithid <eng>Poetry Scotland<gai>, tha bàrdachd Ghàidhlig na linne seo a’ dleasadh àite agus urram ann an leabhraichean a tha a’ dèiligeadh ri bàrdachd ann an Albainn, agus chì sinn seo a’ dol air adhart fhathast, ’s a’ leudachadh, anns na trì leabhraichean air a bheil dìreach geàrr-iomradh ga dhèanamh an seo. Tha na h-uiread de dh’eadar-theangachadh gu cànanan Eòrpach eile a’ dol air adhart cuideachd: gu Cuimris mar a chì sinn, agus gu Fraingis, Eadailtis, Gearmailtis, Suainis 7c.

Tha Maurice Lindsay nis air a bhith gabhail beachd air bàrdachd ann an Albainn airson ùine mhòir. Seo an ceathramh deasachadh den leabhar aige, agus tha atharrachadh is leasachadh ga dhèanamh leis gach deasachadh. Tha ceathrar bhàrd aige an seo le dàin Ghàidhlig (aon le Dòmhnall Mac na Ceàrdaich, sia le Somhairle MacGillEain, dhà le Deòrsa Caimbeul Hay, agus seachd le Ruaraidh MacThòmais), agus tha naoi dàin le Iain Mac a’ Ghobhainn aige, ged nach eil gin dhiubh sin an Gàidhlig. Tha Lindsay ag ràdh gur h-e seo an deasachadh mu dheireadh a nì e air an leabhar seo, agus tha e den bheachd gu bheil an ‘<eng>Renaissance<gai>’ seachad, no abaich, no rudeigin, ach chan eil sinn cho cinnteach. Cò chuireas crìochan air obair den t-seòrsa seo?

Tha Iain Blackburn, a bha uaireigin a’ teagasg anns an Oban, air taghadh luachmhor a chur a-mach mar tha, de bhàrdachd, fon ainm <eng>Gallery<gai>, airson feum nan sgoiltean gu h-àraidh, agus tha e a-nis air cur ris an obair sin le <eng>Hardy to Heaney<gai>, far a bheil e fhèin is luchd-sgrìobhaidh eile a’ mìneachadh obair nam bàrd a bh’aige ann an <eng>Gallery<gai>. Chan eil aige an seo ach aona bhàrd Gàidhlig (Ruaraidh MacThòmais) agus ’sann air eadar-theangachaidhean a tha e mach. ’Se an dòigh a th’aig Blackburn anns an earrainn seo a bhith a’ còmhradh ris a’ bhàrd mu dhàin shònraichte agus a’ toirt a bhreith fhèin orra, le beagan mun tradisean Ghàidhlig às an tàinig iad. Ach anns a’ mhòr-chuid de na h-aistidhean tha e fhèin, no fear-sgrìobhaidh eile, a’ mìneachadh na bàrdachd m.e. Blackburn a-mach air bàrdachd Thormoid MhicCaoig no Edwin Morgan no Iain Mac a’ Ghobhainn, Edwin Morgan a’ sgrìobhadh mu William Carlos Williams, Victor Ashton air W. B. Yeats, Iain Currie air Philip Larkin agus Ted Hughes. Is math gu bheil beagan iomraidh air


[TD 287]

bàrdachd na Gàidhlig ann an leabhar a bhios ga chleachdadh air feadh sgoiltean na h-Alba.

Agus a’ dol pìos beag nas fhaide air falbh, tha Iain Stoddart, deagh charaid do Ghairm, air mòran de bhàrdachd Ghàidhlig eadar-theangachadh gu Cuimris. Tha taghadh an seo bho aona bhàrd deug, bho Sheumas MacThòmais gu Fearghas MacFhionnlaigh, agus a’ mhòr-chuid den leabhar air a toirt thairis do bhàrdachd chòignear dhiubh sin (MacGillEain, Hay, MacThòmais, Mac a’ Ghobhainn, MacAmhlaigh). Gheibh na Cuimrich sealladh gu math farsaing an seo air na chaidh a sgrìobhadh, ann am bàrdachd na Gàidhlig, anns an linn seo, agus bu mhath gum biodh beachd cho coimhleanta againne air bàrdachd na Cuimris. Is dòcha gum piobraich seo cuideigin ann an Albainn, oir tha grunnan math anns an dùthaich againn a-nis aig a bheil deagh eòlas air a’ bhàrdachd sin. A bheil laoch ’nam measg cho treun ri Iain Stoddart?

[Sanas]


[TD 288]

Seinnibh dhan Tighearna. Cruinneachadh Laoidhean.
(LAGE/ISBN 0 86209 068 7. <eng>Kevin Mayhew Ltd., The Paddock, Rattlesden, Bury, St. Edmonds, Suffolk<gai>. 1986. £3.00)

Tha faisg air ceud bliadhna a-nise bho chuir Mgr. Ailean Dòmhnallach, bha ’na shagart an Dalabrog ’s an Eirisgeidh, an clò trusadh de laoidhean Caitligeach: Comh-chruinneachadh de Laoidhean Spioradail. Cha robh an sin ach leabhar lom, gun cheòl ’na chois, agus gun iomradh air cò rinn na laoidhean no co às a fhuaireadh iad. A-nise, tha Caitligich na Gàidhealtachd air cruinneachadh eile a chur ri chèile a fhreagras nas fheàrr air feuman na h-eaglais san là a th’ann. Tha am Facal-Toisich aig Mgr. Cailean Mac a’ Phearsain, Easbaig Earra-Ghàidheal agus nan Eilean, a’ leigeil fios dhuinn gum b’e Mgr. Cailean Mac Aonghais, a bha roimhe seo ’na shagart am Barraigh agus a tha nise a’ saothrachadh an Ecuador, a thug a’ chiad làmh air an cruinneachadh a chur ri chèile, agus gun d’fhuaireadh cuideachadh bho àireamh dhaoine, an dà chuid Caitligich is Pròstanaich.

Tha ceithir fichead ’s a còig de laoidhean sa’ chruinneachadh uile gu lèir, air an cur a-mach ’nan seachd roinnean — Dia nan Gràs; Iosa-Pearsa, Cridhe, Sàcramaid; An Spiorad Naomh; Laoidhean Moire agus Laoidhean Eile. Tha còrr is an dàrna leth dhiubh ’nan eadar-theangachaidhean, ’s tha cuid dhiubh sin a’ nochdadh fad agus leud an dualchais a bhuineas dhan Eaglais Chaitligich, a’ cur Gàidhlig air seann fhaclan Laideann, ach thathar cuideachd a’ trusadh a-steach ’s ag eadar-theangachadh laoidhean air a bheil meas aig Crìosdaidhean san fharsaingeachd, mar a tha ‘A Thighearna Dhia’ (‘<eng>How great Thou art<gai>’), a thàinig air tùs às an t-Suain, ‘An Crann-Ceusaidh’ (‘<eng>The Old Rugged cross<gai>’) agus ‘Sòlas na Grèine’ (‘<eng>Morning has broken<gai>’). A-measg na cuid a sgrìobhadh air tùs sa’ Ghàidhlig, tha tè le Sìleas na Ceapaich agus fheadhainn le Mgr. Ailean, le Dòmhnall Iain MacDhòmhnaill, Ruairidh MacDhòmhnaill agus Iain MacLeòid

Tha fuinn ùra a’ nochdadh san leabhar, àireamh dhiubh bho Iseabail T. Dhòmhnallach. Ged nach do chuireadh làmh air na Sailmean meadrach, aig a bheil am prìomh-àite an adhradh nan eaglaisean Pròstanach air Ghàidhealtachd, tha a dhà dhe na Sailmean rosg, 23 is 130, gan cur ri fuinn ùra le Ceana Chaimbeul, agus tha e math leudachadh-ciùil dhen t-seòrsa seo fhaicinn sa’ Ghaidhlig. Tha laoidh-Nollaig bhlasda le Iain MacLeòid, ‘Seall thall tighinn bhon ear’, ga cur ris an fhonn ainmeil aig Iain MacLachlainn ‘An t-Eilean Dorcha’.

Tha an leabhar air a chlò-bhualadh gu grinn, le duilleig leathainn gus an ceòl a ghiùlan, agus air a chòmhdach le leathar-fuadain a th’air a ghreimeachadh le teanchairean stàilinn, air dhòigh ’s nach tuit na duilleagan bho chèile, mar as tric a thachras le leabhraichean-ciùil a tha faighinn mòran làimhseachaidh. Faodar a cheannach bho Mhgr. Calum Mac ’ill Fhialain, Star of the Sea, Bàgh a’ Chaisteil, Barraigh, air £3.00 no £3.50 tron phost. Tha an dà chuid faclan is ceòl ann a bheir togail spioraid do dhuine sam bith aig a bheil miann a bhith seinn dhan Tighearna.

Coinneach D. MacDhòmhnaill.
