[DA 1]

<eng>Sunbeams in Memory<gai>

Casan Searraich


[DA 2]

<eng>This book is dedicated to all those who shared with me the sunlit, Gaelic days of my youth and to all those, at home and abroad, who strive to share our precious language, music and culture with others.<gai>

Gus am bi na casan-searraich nan comharr gu bheil ar dùthaich agus ar cànan a’ sgiathachadh a-mach à rotach dhorch nan linntean.


[DA 3]

CASAN
SEARRAICH

<eng>Sunbeams in Memory

Memories of the Life and Times of<gai>
Calum MacFhearghuis


[DA 4]

Air fhoillseachadh ann an 2014 le Acair Earranta
An Tosgan, Rathad Shìophoirt, Steòrnabhagh, Eilean Leòdhais HS1 2SD

www.acairbooks.com
info@acairbooks.com

Na còirichean uile glèidhte. Chan fhaodar pàirt sam bith dhen leabhar seo no dhen mheanbh-chlàr ath-riochdachadh ann an cruth no ann an dòigh sam bith grafaigeach, eleactronaigeach, meacanaigeach no lethbhreacach, teipeadh no clàradh, gun chead ro-làimh ann an sgrìobhadh bho Acair.

© an teacsa Calum MacFhearguis
© nan deilbh Calum MacFhearguis
© an dealbh-còmhdaich Mairead NicFhearguis

Deilbhte agus dèante le Acair
Dealbhachadh an teacsa Catrìona NicIomhair agus a’ chòmhdaich Mairead Anna NicLeòid

Chuidich Comhairle nan Leabhraichean am foillsichear le cosgaisean an leabhair seo.

Tha Acair a’ faighinn taic bho Bhòrd na Gàidhlig.

Gheibhear clàr catalog CIP airson an leabhair seo ann an Leabharlann Bhreatainn.

Clò-bhuailte le <eng>Hussar Books,<gai> a’ Phòlainn

ISBN/LAGE 978-0-86152-538-6


[DA 5]

<eng>Contents<gai>/Clàr-innse

<eng>Acknowledgements<gai>
Buidheachas VI

<eng>Introduction<gai>
Ro-Ràdh VIII

<eng>Maps<gai>
Mapaichean XVI

1 <eng>The World of my Childhood<gai>
Saoghal na h-Oige 1

2 <eng>School & Education<gai>
Sgoil agus Foghlam 63

3 <eng>The Second World War (1935-45)<gai>
An Darna Cogadh (1935-45) 115

4 <eng>Out of the Slough (1946-1950)<gai>
Direadh As A’ Ghleann (1946-1950) 161

5 <eng>Life in the Lowlands (1954-62)<gai>
Am Machair Gallda (1954-62) 213

6 <eng>BBC (Edinburgh)<gai>
Am BBC an Dùn Eideann 257

7 <eng>Higher Education (1971-89)<gai>
Saoghal Mòr Nan Oilthighean (1971-89) 303

8 <eng>Old Age and Retirement<gai>
Aimsir a’ Bhodaich 359

<eng>Historical Context<gai>
An Suidheachadh Eachdraidheil 414


[DA 6]

[Beurla]


[DA 7]

Buidheachas

Sgrìobh mi an leabhar-sa le cuideachadh agus deagh rùn bho iomadach fear agus tè ach gu h-àraidh na fir agus na mnathan a leanas.

Dòmhnall MacLeòid, Drochaid Dheathain, fiosrachadh air seoladairean Gàidhealach agus cathan mara; An t-oll. Ceana Chaimbeul, An t-Eilean Sgìtheanach, Sgoil Ghàidhlig Ghlaschu; Sìne Gregory, An t-Sròn, portraid oileanaich; Niall MacThòmais, Fair Isle, bàtaichean coimheach a’ cumail sùil-bheachd air Sealtainn; Catrìona Parsons, Antigonish, Gàidhlig Cheap Breatainn; MEM & Dòmhnall MacAoidh, Càrlabhagh, cuideachd Dhòmhnall Iain, mo dheagh charaid; Dr Ann Morgan, Glaschu, iomairteach an aghaidh an tombac; Donnchadh MacPhàil, Ard na h-Ine, ainmean Taobh Loch a’ Ghobhail; Divya Dinakar, Chennai, agus Devika & Simrat Gill, Rugby, ceanglaichean teaghlaich ris na h-Innseachan; Lorraine & Seòras Noble, a’ Bhruaich, gnìomhachas an sgadain; An t-urr. Tormod MacSuain nach maireann, sàr Ghàidheal le comhairle gun bhrosgal; Pàraig & Moia Ó Fiannaidhe, agus Mairèad Mac Con Iomaire, Connemara, teagasg chloinne bige; Dòmhnall Choinnich MacCoinnich, Eòropaidh, eòlaiche agus sloinntear; Sandaidh & Jùdaidh Mhoireasdan, Grand River, Ceip Breatainn, fiosrachadh air eilthirich.

Buidheachas cuideachd air mo dhà mhac, mo nighean, mac-mo-pheathar agus na fir’s na mnathan aca a cheadaich dhuinn dealbhan leotha fhoillseachadh: Iain Eachainn & Anna; Iain Anndra & Vivienne, Murchadh Eòghainn & Linda agus Iain & Sandra Steen; cuideachd, ‘Iain Nomy’ Caimbeul, Port Mholair, a thug dealbhan annasach dhuinn. Mo bheannachd aig Catrìona Dunn a cheartaich mo sgrìobhaidhean, Màiread Anna Nic Leòid a sgeadaich an leabhar agus Agnes Rennie, ceannard an sgiobaidh.

Taing air leth do Mhàiread Nic Fhearghais a thug cead dhuinn a portraidean agus a grian-dhealbhan fhoillseachadh. Ach an taing as motha buileach do Sandra, a thug comhairle orm le gliocas agus le foighidinn fad nan trì bliadhna a chosg mi air an oidhirp.


[DA 8]

[Beurla]

[DA 9]

Ro-Ràdh

Bho chionn trì bliadhna, nuair a ràinig mi na ceithir fichead, thàinig othail nam cheann gum bu chòir dhomh sgeulachdan a sgrìobhadh mu na rudan ùidheil, annasach a chunna mi agus na daoine còir, coigreachail ris na choinnich mi. Nach mi a bha gòrach a dhol a dh’èisteachd ris an othail sin. Ach aig an ìre sin dhe mo bheatha, bha mi aighearach, aotrom, suigeartach. Anns na trì bliadhna bho thòisich mi, tha mi air fàs crom, odhar agus cha bhiodh agam ri coiseachd fada à seo, le mo dhà bhata, airson sealltainn dhuibh boireannach air an deacha foighidinn Iob a bhuileachadh! Gu sealbhach, tha i-sin air an aon ràmh rium-fhìn ann am poilitigs agus tha an dithis againn a’ fiughar ris an 18mh latha dhen t-Sultain airson gum faigh sinn air ar dleastanas a dhèanamh.

Dh’fhàs mi sean gun mothachadh dhomh! Sgrìobh mi an leabhar-sa bho chaill mi cothrom na coiseachd agus bho chaill mi comas air a bhith a’ ruagail nan cnoc. Thug an t-ùrachadh a rinn mi air mo chuimhne a-steach orm an t-iomadach àite iongantach, coimheach anns na choisich mi agus an liuthad fear agus tè ris na choinnich mi. B’ iad daoine às gach treubh agus fìne; cuid bha air leth geur-chuiseach agus comasach nan dreuchd agus àlainn leam nam modh agus nan gnè. Choinnich mi ri iomadach fear agus tè a bha dubh, donn, buidhe, ruadh no pinc. Cha do choinnich mi ri fear no tè dhiubh a chanainn a bha geal!

Rugadh agus thogadh m’ athair ann an taigh-cheap – rud a bha cumanta gu leòr anns an naoidheamh linn deug. Rugadh mise ann an leth dhen taigh sin a bha, le dìcheall, air a dhèanamh air riochd taigh-geal – air a thogail le beagan airgid, clachan, saimeant, fiodh agus felt. Cha robh ceap no riasg anns an togail aige idir. Ach b’ e riasg agus cip a bha gan losgadh airson an fhàrdach a theasachadh.

Bha mo mhuinntir uile, m’ athar ’s mo mhàthar agus a h-uile duine a bhuineadh dhaibh a’ cosnadh am beòshlaint tro obair fuinn agus obair fairge. Bha iad treun agus dìcheallach ach, gu tric, bha am beatha geàrr. Ged a bha iad bochd, bha na fir siùbhlach agus tro bhith a’ seòladh gu dùthchannan cian air ar cladaichean fhìn bha iad a’ faicinn an adhartais a bha sluagh an t-saoghail a’ dèanamh le taigheadas, biadh, cur-seachadan agus goireasan. Anns an naoidheamh linn deug nuair a bhrùchd gnìomhachas an sgadain a-steach air sluagh na Gàidhealtachd, dh’ fhàs na mnathan againn a’ cheart cho siùbhlach ris na fir. Fhuair iad eòlas air daoine à dùthchannan coimheach agus air na


[DA 10]

[Beurla]


[DA 11]

cànanan agus na cleachdaidhean aca: m.e. Wolfkov an ciùrair Ruiseanach a dh’itheadh an sgadan-saillt amh. Mo chreach!

Rugadh mi eadar an dà Chogadh Mhòr nuair a bha na taighean againn làn de dh’uidheaman iasgaich agus uidheaman croitearachd: cisteachan chlann-nighean an sgadain, lìn-mhòra, putaichean, slatan-creagach, spaidean, tairsgearan, spealan agus corranan.

Thàinig iomadach caochladh air mo shaoghal anns na ceithir fichead bliadhna bho thòisich mi ag èaladh air mo ghurt fhìn. Os cionn a h-uile caochladh eile agus leasachadh a bhuin ri ar beatha, ’s e an t-iomadach dòigh a thugadh dhuinn airson eadar-cheangal a dhèanamh ri chèile as iongantaiche. Tha uiread dhiubh ann: am fòn, an rèidio, an telebhisean, an Sgàip, an t-eadar-lion, am plèan agus iomadach magaid eile.

Dh’ aindheoin gach feabhas air ar beatha, tha nithean anns an àrainneachd agus ann an nàdar an duine a tha fhathast gar buaireadh: leithid aillse, bochdainn, saobh-chràbhaidhean, sannt air airgead agus mì-rùn eadar rìoghachdan. Tha sinn fhathast fada bho Shangri La!

Ach a’ sealltainn ris an dìleab a fhuair mi leis a’ Ghàidhlig aig toiseach mo latha, tha mi mothachail air an iomadh rud a tha gam cheangal ri mo shinnsearachd bho shean. Bidh rudan a bhiodh iad ag radh gar n-oideachadh le seanfhacail agus gnàth-chainnt a bha gan ceangal ri seann chreideamh sluagh na Roinn Eòrpa iomadach uair. Chuala mi feadhainn ann an linn mo phàrantan a’ toirt bhòidean mar, ‘… cha dèanainn sin ged a gheibhinn an saoghal mun iadh a’ ghrian!”

Gun fhios daibh, bha iad fhathast a’ seasamh ris a’ bhreithneachadh a thug na seann Ghreugaich, Aristotle agus Ptolemy dhuinn air an Domhain bho chionn dà mhìle bliadhna nuair a bha mòr-shluagh na Roinn Eòrpa a’ creidsinn gu robh an saoghal aig teis-meadhon a chruthachaidh agus a ghrian, a’ ghealach agus na rionnagan a’ cuairteachadh an t-Saoghail. Cha do chreid iad Copernicus, am Pòlainneach a dh’ fhoillsich ann an aiste an 1539, gum bi a’ ghrian a bha aig teis-meadhan an Domhain agus an Saoghal agus na planaidean eile ga h-iadhadh, gach fear na bhuaileig fhèin.

Tha sinn fhathast, mar tha luchd na Beurla, ag ainmeachadh làithean na seachdain air diathan a bh’ aig na fineachan bho shean. Di-luain, Laidin dies lunae – latha na gealaich; Dimairt, latha aig Mars, dia-cogaidh nan Ròmanach; Disathairne, dies Saturni, an latha aig Saturn, an dia Ròmanach aig an robh ùghdarras air Tìm agus comas air beatha mac an duine a bhuain leis an speal.

Bidh sinn cuideachd a’ bruidhinn air a dhol ‘tuathal’ – mar gum biodh sinn air a dhol ceàrr no iomrall. A’ sealltainn ri èirigh na grèine ann am meadhon


[DA 12]

[Beurla]


[DA 13]

an t-samhraidh, bha an Airde Tuath air mo làimh cheàrr agus an Airde Deas air mo làimh dheis. Anns an t-seann aimsir, bha Flaitheanas (Neamh) air ar làimh dheis shuas gu Deas ‘I a’ Bhròin’ air ar làimh chlì, shios gu Tuath. Bha a h-uile car obrach a rinn sinn ga dhèanamh deiseal air cùrsa na grèine – biodh e na rìdhle-danns no a’ cur sìoman mu chruach-choirc. Cha robh e idir nàdarrach obair a bhith ga dhèanamh is tu a’ dol tuathal – an aghaidh cùrsa na grèine’.

’S iongantach cho luath ’s a chrìon an saoghal anns an leth-cheud bliadhna a chaidh. Tha siubhal nan itealan air toirt dhuinn cothrom tadhal anns na badan as iomallaich agus coinneachadh ri daoine a bha cho coimheach leinn ’s gu robh eagal againn rompa. Bha cuid dhiubh gu math coltach rinn fhìn, na h-Albannaich. Bha iad èasgaidh gu obair, geur-chuiseach, aig àmannan geur air an teanga agus dibhearsaineach. Bha mi sealbhach cead fhaighinn air a dhol gu Cùba. An sin, choinnich mi ri daoine nach dèanadh gearain mun riaghaltas ach fo an anail. A rèir ’s mar a dh’innis iad dhomh, bha iad mar gum biodh fo bhraighdeanas aig Fidel Castro. Fhuair mi eòlas air Eduardo, fear a bha ainmeil na dhùthaich fhèin mar dheilbheadair. Bha an obair aige air leth eireachdail ach cha robh e ceadaichte dha na h-ìomhaighean fiodha a rinn e a thaisbeanadh ach ann an dùthchannan air cùl a’ Chùrtair Iarainn. Bha caraid aige mar eadar-theangair oir cha robh aige ach aona chànan – Spàintis. Bha cheart uiread dhen cànan sin agamsa agus a bh’ aige-san dhen Ghàidhlig!

Ann an Alba Nuadh, far an robh Murchadh, ar mac, na dhotair, thadhail sinn ann an crò-nan-tùsanach aig Milbrook. Bha a’ chrò faisg air Truro, baile nach robh mòran nas motha na Steòrnabhagh. Anns a’ chrò, fhuair mi eòlas air dusan tùsanach Miocmac a thug dhomh fhìn agus Sandra, mo bhean, cuireadh a dhol gu ‘pow-wow, seòrsa de mhòd a bhios aca aon uair sa bhliadhna. Bha cò-fhaireachdainn eadar sinne, mar Ghàidheil, agus iadsan a bha an Riaghaltas Breatannach air an crodhadh a mach às am fearann fhèin. Ma bha Blàr Chul Lodair agus a’ bhrùidealachd a dh’ fhuiling na Gàidheil as dèidh 1746 fhathast geur nar n-inntinn, tha a’ bhliadhna 1749 aig sluagh Mhilbrook a cheart cho searbh. Air a’ bhliadhna sin, rinn an t-Uachdaran Cornwallis riaghailt gum biodh e laghail sluagh nam Miocmac a mhort; gum faigheadh am mortair £10 airson a h-uile craiceann-cinn a lìbhrigeadh e dhan Riaghaltas. Air an ath bhliadhna, chuir Cornwallis suas an ‘t-airgead-ceann” gu £50. Anns an dòrtadh fala a lean air sin, chaill ceudan Mhiocmac air feadh Alba Nuadh am beatha. Chaidh stad a chur air a’ chasgair ann an 1752. Tha ceangal agus càirdeas eadar buill dhen teaghlach againne ris na Miocmac agus, gu h-àraidh, ri Don Ros, fear-ciùil a tha ainmeil ann am badan air feadh


[DA 14]

[Beurla]


[DA 15]

an t-saoghail. Tha sinn cuideachd eòlach air Teresa Marshall, dealbhadair Miocmac a tha iomraiteach ann an Canada. Bha tùsanaich aig Milbrook a bha uailleil ag innse dhuinn gu robh cuid de an cuid shìnnsearan à Alba.

Ann an 1974, fhuair mi cuireadh bhon Chomhairle Bhreatannach, agus cead bho Oilthigh Ghlaschu far an robh mi ag obair, a dhol gu Oilthigh Ibadan ann an Nigeria airson cuideachadh nan h-òraidaichean a’ taghadh uidheam air an robh iad feumach. Bha mo thuras na shùileachan dhomh. Dh’ aindheoin ionmhas na h-ola a bha aca fon talamh agus fon mhuir faisg air làimh, tha sluagh na dùthach air sluagh cho bochd dheth ’s a tha air an t-saoghal. A - rithist, fhuair mi eòlas air fir agus mnathan thùsanach – daoine mòr brèagha, le craiceann dorch-lachdainn orra; aodannan gàireach cruinn le deud annta de dh’ fhiaclan a bha cho geal, làidir ri eabar.

Bha coigrich ann às gach treubh agus fine is iad uile a’ feuchainn ris na morairean a mhealladh le airgead nan toireadh iad dhaibh còirichean na h-ola. Measg nan Sìneach, nam Frangach, nam Pòlainneach is eile, fhuair mi lorg air corra Albannach. Nuair a bha mi air an t-slighe dhachaigh, ’s mi aig port-adhar Lagos, cho a thàinig a bhruidhinn rium ach caileag às a’ Ghearasdan – caileag aig an robh beagan Gàidhlig. ’S ionmhainn leis gach neach a choltas! Bha buidheann nighean còmhla rithe ’s iad uile air an slighe gu Togo airson obair a dhèanamh saor-thoileach.

Tha mi ceangailte ri Gàidheil agus ri fo-Ghàidheil air feadh an t-saoghail ach gu h-àraidh ann an Astràlia, New Zealand, Canada agus na Stàitean Aonaichte. Tha an t-oighreachd a tha gar ceangal ri chèile sean. Tha an cànan againn mòran nas sean na a’ Bheurla. B’ i an cànan a bha aca an Eireann fada ron t-siathamh linn nuair a chrùn Colm Cille an t-uasal Feargus Mòr Mac Earc, a’ chiad rìgh air Dal Riata. B’ e siud an linn anns an tug na h-Eireannaich an Soisgeul gu rìoghachd nan Cruithneach, an dùthaich air a bheil an t-ainm ‘Alba’ againne.

Ged bha morairean, uachdarain agus oighrichean Bhreatainn, agus ceannardan an fhoghlaim an Alba, a’ dèanamh dìmeas air ar cànan, cha do leig sinn às ar grèim oirre. Bha i cus ro luachmhor leinn. Ged nach d’fhuair mise no mo cho-aoisean latha de dh’oideachadh tro mheadhan na Ghàidhlig fhad ’s a bha sinn anns an sgoil, bha sinn sealbhach gur i a bha coitcheann againn ann am bailtean Eilean Leòdhais.

Tha mo chànan agus mo dhualchas ann an smior nan cnàmhan. Tha mo bhean, mo theaghlach, mo chàirdean agus m’eòlaich uile ionmhainn leam – mar a bha, agus mar bhios, fearann prìseil, eireachdail na h-Alba.

[DA 16]

[Mapa]


[DA 17]

[Mapa]


[DA 18-19]

[Mapa]


[DA 20]

[Bàn]


[TD 1]

<eng>Chapter 1<gai>
Caibidil 1

<eng>The World of my Childhood<gai>
Saoghal na h-Oige

<eng>Life in the Blackhouse 2<gai> Taigh-dubh Mhurchaidh Bhàin 3
<eng>White House Celebrations 8<gai> Faochadh anns an Taigh Gheal 9
<eng>Diamond the Dog 10<gai> Daoimean an Cù 11
<eng>Satan got stoned 14<gai> Treud nam mallachd! 15
<eng>My Other Granny 24<gai> Mo Sheanmhair Eile 21
<eng>Moonlit Stooks and Spooks 28<gai> Adagan na Gealaich 27
<eng>The Sky-Skate 34<gai> An Sgait-adhair 31
<eng>Skookan’s Thieving Cow 42<gai> Bò Bhradach Sguthcain 39
<eng>The Sledge-Hammer 46<gai> An t-Ord Mòr 41


[TD 2]

[Beurla]


[TD 3]

Taigh-dubh Mhurchaidh Bhàin

Rugadh mi anns an leth-geal de thaigh mo sheanar air Ceanna-loch. Nuair bha mi seachdain a dh’aois, thug mo phàrantan mi gu seann taigh-dubh Mhurchaidh Bhàin a bha mun cuairt air ceud slat bho thaigh mo sheanar. Ged a bha iad fhathast ag èigheach ‘taigh-dubh Mhurchaidh Bhàin’ air, cha robh ach fiar-chuimhne air an duine sin, sinn-seanair m’ athar. Dh’aindeoin sin, bha an t-ainm aige fhathast a’ cunntadh rud, oir b’ esan aon de na fir a bha air a thighinn bho thaobh thall an eilein ann an 1825 airson Port Mholair a stèidheachadh mar bhaile ’s mar phort-iasgaich.

Taigh mòr fada a bh’ ann, le dà leabaidh anns a’ ‘chùlaist-shuas’ agus dhà anns a’ ‘chùlaist-a-bhos’. Anns gach tè, bha trì cisteachan – trì airson aodaichean agus trì airson min-choirc, min-eòrna agus ‘annlan-rèist” – feòil agus iasg a bha air an sailleadh, air an ciùradh ann an ceò na mònach agus, an uairsin, air an tiormachadh gus an robh iad cho cruaidh ris na maidean! Anns an rùm far an robh a’ chagailt bha stùil agus beingean ris na ballaichean. B’ ann an sin aig an teine a bhiodh an teaghlach ag ithe am biadh agus a’ cèilidh. Bha dreasair mòr ris an tallan-shios – dreasair làn shoithichean a chaidh a thoirt air bàta-iasgaich à Inbhir Uige ron Chiad Chogadh Mòr.

Ann an ceann-shios an taighe bha a’ bhàthach far an robh bòbhlaichean comasach air fois na h-oidhche a thoirt do thrì beathaichean cruidh. Bha togalach eile ceangailte ris an taigh-còmhnaidh agus b’ e sin an sabhal. Cha robh ach aon doras air an t-sabhal agus bha sin a’ fosgladh thuige tron fhosglan, dìreach mu choinneimh an doras a-muigh. Bha an sabhal cho mòr ’s gum biodh dannsa aig an òigridh ann nuair bhiodh bainnsean anns an teaghlach. B’ ann ann a bhiodh a’ chlann-nighean a’ suathadh agus a’ fasgnadh tron gheamhradh. Bha a h-uile inneal agus goireas a dh’fheumte airson obair fearainn agus iasgaich air an stòradh ann: baraille de sgadan-saillt agus leth-bharaille de shalainn; tairsgearan, spaidean, gràpaichean, ràcannan, spealan, praisean-iarainn, lìn-bheaga, lìn-mhòra, sìomain, ràimh, ulagan, ròpaichean agus slatan-iasgaich. B’ e àite dorcha, fuaraidh a bh’ ann; àite far am biodh luchainn a’ ruspadaich air an oidhche agus cait a’ faire airson smàig a chumail orra – àite far am biodh òigridh a’ dol fa-rùm a shuirighe; àite far am biodh coigrich nan òrdaighean a’ faighinn aoigheachad agus tàmh na h-oidhche.

Thàinig a’ ghriùrach orm agus, aig an aon àm, an grèim mòr agus cha robh dùil gum mairinn. Ged nach eil cuimhne agam air dad mu dheidhinn, chaidh


[TD 4]

[Beurla]


[TD 5]

innse dhomh, uair agus uair, gun robh mi ri uchd bàis nuair a bha mi bliadhna gu leth a dh’aois. Bha mo shuidheachadh cho neo-ghealltanach agus gun do thòisich peathraichean m’ athar ’s mo mhàthar ag ullachadh airson na crìch. Chaidh an taigh a sguabadh shuas agus a-bhos; chaidh na cearcan a sgiùrsadh chun an ach-a-muigh. Chaidh na cailleachan-sùith a leagail agus thòisich Ceiteag agus clann-nighean mo sheanar a’ crochadh bholtaichean brèagha a bha Màiri air a thoirt dhachaigh à Glaschu airson cùlaist mo sheanmhair a’ Phuirt a sgeadachadh.

Bha duine-naomh ann am Port nan Giùran air an robh an t-ainm Iain Thormoid Seònaid agus am far-ainm ‘Spidil’. Bha e ag obair air an t-Sliabh Mhònach le each agus cairt a’ cur dhachaigh na mònach do chuideigin. Chaidh m’ athair thuige airson gun ‘canadh e focal’ agus dh’ aontaich ‘Spidil’ gun dèanadh e sin nuair a bha inntinn suidhichte airson sin a dhèanamh. Dh’fhuirich m’ athair faisg air na shuidhe air cip. Air a’ cheann thall, b’ fheudar dham athar falbh dhachaigh ach chan fhoiseadh e gus am faiceadh e an tigeadh ‘Spidil’ na chòir. Dìreach mus robh a’ ghrian a’ ciaradh air cùl Phort nan Giùran, ’s ann a chunnaic clann-nighean mo sheanar an duine naomh a’ tighinn. A rèir beul-aithris nan seann daoine a bha a’ còmhnaidh air Ceanna-loch, thuirt ‘Spidil’ rim athair, ‘Biodh earbsa agaibhse ann an tròcair Dhè. Teichidh na sgàilean agus bidh do leanabh air a theàrnadh’.

A rèir na beul-aithris, latha no dhà an dèidh sin dh’ fhosgail mi mo shùilean agus nuair a sheall mi suas agus a chunna mi na boltaichean àlainn a bha peathraichean m’ athar agus piuthair mo mhàthar air a chrochadh anns an rùm, thuirt mi, ‘Agh-ì!’ B’ e ‘àgh-i’ gnàth-fhacal a bha aig daoine o chionn fhada, gu h-àraidh aig cloinn, nuair a bha iad a’ moladh rud a bha air leth àlainn leotha.

B’ e an seann taigh-dubh ud a bha againn mar dhachaigh airson faisg air trì bliadhna. Gun teagamh, chaidh saothair mhòr a dhèanamh ris nuair a thogadh e oir bha na rumunnan a bh’ ann fada agus farsaing. Ach bha e faisg air ceud bliadhna a dh’aois agus, leis an fhìrinn innse, bha a dhroch bhuil air. Spaideil, seasgair, seasmhach gu leòr ann an 1830 ach cearbach, crom, odhar ann an 1930. Bha bunan nan ceangailean air breothadh agus bha na tairgean-iarainn a bh’ anns na tarsainnean air meirgeadh ’s bha sin a’ cosnadh dha na ceangail a bhith, mean-air-mhean, a’ sgìabadh bho chèile. Mar sin, cha robh iongnadh gun robh an fhàrdach air a dhol a dhìth. Mus deach sinn innte, cha robh a’ còmhnaidh innte ach Anna Dhall, piuthar mo sheanmhar, a bha air bliadhnaichean a chur seachad na h-aonar. Bha Anna Dall dùbhlanach, iarratach na dòigh agus cha robh i airson gun cuireadh duine òdan air dad


[TD 6]

[Beurla]


[TD 7]

a bha am broinn na dachaigh gun cead bhuaipese. Dh’aindeoin sin, bha a h-uile duine a bhuineadh dhi còir, carthannach, truasail rithe agus, mura biodh iad air bhith mar sin, bhiodh i air a dhol chun na bochdainn. Bha Anna dèidheil air deatach na mònach a bha a’ dèanamh nan ‘cailleachan-sùith’ a bha crochaichte fon tughadh os cionn na cagailte. Bha i measail air na cailleachan-sùith. An-diugh, tha e duilich dhuinn a chreidsinn gum b’ ann mar sin a bha daoine anns an latha ud. Gun teagamh, bha an sùith feumail as t-samhradh airson a bhith a’ neartachadh an todhair a bhite a sgaoileadh air na h-imrichean as t-earrach. Bhite cuideachd a’ cur craiteachan dheth air an talamh ri bonn barran a’ bhuntàta. Bha daoine a’ creidsinn gun robh sin a’ cur teich air na biastagan a bhiodh a’ milleadh pòr a’ bhuntàta.

Fad ràithean a’ gheamhraidh agus an earraich, bha sinn beò ann an saoghal mì-chàilear nan uisgeachan. Le boinne-taige an siud agus boinne-taige an seo anns a’ chùlaist-shuas agus cuideachd anns an fhosglan, dh’fheumte miasan a bhith air an càradh air an làr far an glacadh iad na boinneagan. Friog-frag, friog-frag a h-uile uair a thigeadh meall trom! Shaoileadh tu gur e trèicail a bh’ anns na boinneagan a bha tighinn ort tron t-sùith!

Cha b’ ann a-mhàin am broinn an taighe a bha an dìle. Fad na Mìosan Dubha, bha na mill bu truime a’ tighinn thugainn bhon iar-dheas leis a’ ghaoith air an robh an t-ainm ‘Màiri an t-Sruthain” – Màiri dhubh na dunaidh aig an robh an droch othaig a bhith a’ fàgail lodannan air a’ ghlasaich far am biodh sinn a’ cluiche làithean geal an t-samhradh! Glè thric, bhiodh Loch an t-Siùmpain a’ cur thairis agus, ann am badan, a’ taomadh tarsainn air an rathad-mhòr – an rathad a tha ceangal taigh-sholais an t-Siùmpain ri bailtean uarach an Rubha agus Steòrnabhagh. Mas math mo chuimhne, cha robh sgàileanan anns an fhasan aig muinntir nam bailtean againn.

Bha Anna Dhall air a fradharc a chall mus robh i dà fhichead bliadhna a dh’aois. Cha robh aice ach leus bheag air an dàrna sùil ach, gu sealbhach, le sin fhèin bha i mothachail air lasair an teine a bha air a’chagailt am meadhan an rùim. Leis an fhìrinn innse, bha mo mhàthair neo-thoileach fad na h-ùine a bha sinn còmhla ri Anna Dhall, piuthar mo sheanmhar, agus cha robh sin na iongnadh! Ged bha i dall, bha i airson ceannardas a chumail air an dachaigh agus smachd air gach nì a bha ri a dhèanamh a-staigh agus a-muigh.

‘A Mhàiread, an tug thu am biadh dha na cearcan fhathast? A Chruitheir, nach cuir thu mòine air an teine, a Mhàiread!’

‘Leig dhan an leanabh, a Mhàiread. Chan eil ann ach am balach!’

A Mhàiread siud … agus a Mhàiread seo …!

Tha deagh chuimhne agam fhathast air an latha a thuit mi a mhullach an teine.


[TD 8]

[Beurla]


[TD 9]

Mar bu nòs ann an taigh-dubh, bha craos mòr mònach aig Anna Dhall a’ losgadh air a’ chagailt. Bha mo mhàthair agus Anna nan suidhe air stùil air gach taobh dhan teine is iad gan garadh fhèin. A rèir aithris, bha othaig agam a bhith a’ ruith bho cheann shuas na cùlaist-shuas, sios seachad air an teine agus fad an t-siubhail gus an ruiginn doras na bàthaich. Fhad ’s a bhithinn a’dèanamh sin, bhithinn a’ durghain beag leam fhìn, ma b’ fhìor a’ draibheadh bus John Murdo. Gu mi-shealbhach, thàinig an stòl air an robh Anna Dhall na suidhe anns an rathad air ‘a’ bhus’ agus chaidh mi air mo cheann-dìreach a mhullach an teine. Cha robh cothrom sam bith aig Anna bhochd air sin. Mar a dheònaich sealbh, bha mo mhàthair air mothachadh dhomh fhad ’s a bha mi air rathad na truaighe. Cho luath ’s a thuit mi, thog i mi às an teine mus d’ fhuair an lasair air grèim ceart a ghabhail orm. Bùrail gu leòr, tha mi glè chinnteach! Chaidh mo dhosan agus mo gheansaidh a dhathadh ach, seach sin, cha do dh’èirich beud dhomh. Cò dhiù, nuair a thill m’ athair bho sheòladh, chuir mo mhàthair a bonnan an sàs nach robh ise a’ dol a dh’fhuireach ann an taigh-dhubh Mhurchaidh Bhàin ach gu deireadh na bliadhna. Mhaoidh i gun robh i dol leis a’ chloinn sios dhan Phort a dh’fhuireach còmhla ri a màthair. Cha robh fhios aig m’ athair gun robh mo sheanmhair air a ràdh rithe, ‘A Mhàiread, rinn thu do leabaidh air Ceanna-loch agus feumaidh tu cadal innte.’


Faochadh anns an Taigh Gheal

Choisinn mi-thoileachas mo mhàthar gun do dh’fhuirich athair air tìr airson ceithir mìosan. Anns an ùine sin, thog e taigh geal air an lot, leth-cheud slat gu deas air taigh-dubh Mhurchaidh Bhàin. Chuir sinn cùl ris an fhàrdaich sin ann an 1932. Dh’fhuirich Anna Dhall far an robh i agus far am bu mhiann leatha a bhith. Chaochail i an ceann deich bliadhna an dèidh dhan Dàrna Cogadh Mòr tòiseachadh.

Chaidh m’ athair suas a Steòrnabhagh agus, ann an sin, cheannaich e ann an Stòr a’ Bhànaich mòran de na gnothaichean a dh’fheumadh e airson an taigh a thogail. Air an ath latha, thàinig làraidh leis an fhiodh-gheal, pocaichean saimeant, clàir sionc airson nam ballachan, plancaichean agus <eng>‘two-by-twos’.<gai> Air an ath latha, thàinig dà làraidh: aon le tonna muil agus tè eile le tonna gainmhich.

Bha dà ghèibhil air an taigh gheal a thog m’ athair. Bha am mullach còmhnard ’s e air a thearradh; ballaichean sionc leis a’ bhalla-staigh air a


[TD 10]

[Beurla]


[TD 11]

lìnigeadh le fiodh-giuthais. Abair thusa dachaigh bhrèagha ghlan le similear anns gach ceann agus staran mu cheithir thimcheall. B’ e siud toiseach tòiseachaidh dhan teaghlach againn a’ faighinn air ar casan.

Nuair a chuir iad cùl ris an taigh-dhubh, bha mo phàrantan saor airson rud sam bith a thogradh iad a dhèanamh am broinn na fàrdaich bhlàth, dhìonach againn fhìn, air a thogail agus air a chòmhdach le dìcheall agus le an saothair fhèin. B’ e bucas-teatha falamh a thug Seonaidh Aonghais Uilleim dham mhàthair am bòrd a bh’ againn agus bha i air cuibhrige anairt geal a sgaoileadh air ‘gus am biodh e uasal’. Airson suidhe aig a’ bhòrd bha dà stòl a bha m’ athair air a dhèanamh agus, airson faisg air bliadhna gus na thill e bhon t-seòladh, bha sinn cho riaraichte le sin ’s a bha teaghlach an Rìgh anns an lùchairt mhòr ann an Lunnainn! Ged bha an dachaigh gann de dh’àirneis agus de na goireasan a shaoileas sinn an-diugh a bhiodh deatamach, bha sinn air leth sona mar theaghlach.


Daoimean an Cù

B’ ann le Anna Dhall a bha ‘Daoimean’, cù-chaorach a bha clann a’ bhaile air a dhèanamh cho gòrach ris na faoileagan. Beathach solta bh’ ann a bha air foighidinn ionnsachadh le bhith am measg na cloinne bho bha e na chuilean. Bha cruaidh fheum aige air foighidinn oir bha e na chùis-bhùirt agus na chùis-amaideis aig balaich Cheanna-loch a h-uile latha a bha iad a’ ruagail air na cnuic a’ sealg rabaidean.

Bha na balaich air toirt suas an dèidh dhaibh a’ mhadainn a chur seachad a’ sgrìobadh tholl ann an Tom an Fhithich. Bha Daoimean air bhith a’ cladhach gun abhsadh. Dh’èirich e às an lòpar agus leig e na shìneadh airson anail. Fhad ’s a bha e na shìneadh cheangail na balaich ceithir sreangan ris le canastair falamh air ceann gach fear. Bha iad air an t-sreang ’s na canastairean fhaighinn bho Tommy Hutcheson, gille òg a bh’ anns an taigh-sholais.

‘Ruith dhachaigh, a Dhaoimein!’

Mach à seo le Daoimean! Lean a h-uile brogach e fhad ’s a bha e a’ ruith na leth-mhìle bhon t-Siùmpan a-steach gu Ceanna-loch. Abair thusa gliogadaich agus gladadaich air an rathad ’s a’ chlann a’ ceala-ghloir air a chùlaibh.

Aig an àm ud, bha am baile làn chrodh agus chaorach. Bha fasan aig feadhainn dhan chrodh a bhith a’ tighinn a sheasamh air an rathad fhad ’s a bha iad a’ cnàmh an cìr. ’S beag a bha dhùil aca ri turalaich nan canastaran a bha dlùthadh orra steach às an t-Siùmpan. Theich iad far an rathaid a-mach


[TD 12]

[Beurla]


[TD 13]

dhan mhòintich agus sheas iad le uabhas ag èisteachd ris a’ mhothar fhad ’s a bha e dol seachad orra.

A h-uile Dihaoine, bhithinn fhìn agus Nan a’ dol suas gu bùth Sheonaidh a cheannach lof agus botal-paraifin do dh’Anna Dhall. Bheireadh i dhuinn tastan air a phasgadh gu cùramach ann am pàipear-ruadh. Bha an lof ’s am paraifin a’ cosg deich sgillean ’s bonn-a-sia agus bha againn ris an iomlaid a thoirt air ais thuice mar bu nòs air a phasgadh anns an aon phàipear-ruadh. Nuair a gheibheadh i an iomlaid na làimh, bhiodh i cho toileach ’s ged a bhitheadh i air gad èisg fhaighinn! Bheireadh i dhuinn am bonn-a-sia eadarainn mar thiodhlac agus chàraicheadh i an sgillinn dhan sporan a bh’ aice ann am pòcaid a h-aparain. Bha sinn cleachdte ris an deas-ghnàth sin. Bha am bonn-a-sia a bha sinn a’ faighinn a’ cunntadh tòrr anns an latha ud.

Glè thric, bhiodh Sguthcan, bràthair mo sheanmhar, gar coinneachadh air cùl a’ ghàraidh faisg air an taigh aige fhèin. Tha deagh chuimhn’ agam air a’ bhodach aincheardach sin, le a phìob na bheul – is i a’ dubadaich suas agus sios fhad ’s a bha e a’ còmhradh. Aon latha, choinnich e ruinn ’s dh’aithnich mi gun robh ceist air choreigin aige air ’aire.

‘Seadh, oghaichean mo pheathar, tha sibh air chois an-diugh a-rithist agus sibh a’ dol dhan bhùth do phiuthair bhur seanmhar. Bheil i gu math an-diugh?’

‘Tha i fhathast dall!’ chanadh Nan. Bhiodh i a’ toirt an fhiosrachaidh sin dha mar gum b’ e annas-naidheachd a bh’ ann – an aon cheist agus an aon fhreagairt a h-uile Dihaoine!

‘Dè a’ ghleadhraich a bh’ agaibh anns a’ mhadainn air Ceanna-loch, a mhic agus a nighean Iain Chaluim Alas’ ‘C Uilleim? An ann a’ sgiùirseadh nam bana-bhuidsichean a bha sibh?’

‘Cha b’ ann,’ arsa mise. ‘’S ann a bha Daoimean a’ ruith air an rathad le slaod de chanastaran an crochadh ris.’

‘Dè an t-iongnadh ged a tha e na amadan! Cha dèan slaodadh chanastaran air an rathad feum dha, ma tha e gu bhith agaibh na chù-chaorach.’

Cha do chòrd an teisteanas a thug e air a’ chù ri mo phiuthar. Ars ise agus i a’ seasamh aige, ‘Chan eil Daoimean idir gu bhith na chù-chaorach! Tha e làn dibhearsain. Cho luath’s a ràinig e dhachaigh, laigh e air an làr a’ gàireachdainn!’

‘A’ gàireachdainn? Mathaid gun robh faoilt air aodann an truaghain ach b’ ann leis an luaths-analach a bha e ’s e agaibh air a shàrachadh! Theirig thusa dhachaigh agus faighnich dhan chù na chòrd fuaim nan canastaran ris.’

Dh’ fhàg sinn Sguthcan agus lean sinn oirnn chun na bùtha. Nuair a ràinig sinn dhachaigh leis na gnothaichean a bha sinn air a cheannach do dh’Anna,


[TD 14]

[Beurla]


[TD 15]

rinn Nan feidhir mar bha Sguthcan air a mholadh dhi. Chaidh i chun a’ choin agus thuirt i ris, ‘Tha agam ri ceist a chur ort, a chuilein. An robh thusa leis an luaths-analach nuair a ruith thu às an t-Siùmpain leis na canastaran?’

Cho luath ’s a chuala Daoimean iomradh air ‘na canastaran”, dh’èirich e air a bhonnan. Phaisg e a chluasan mu a leth-cheannan agus chaidh e a-steach fon bhòrd.

Thuirt mo mhàthair às a guth thàmh, ‘Seo dhut, a nighean! Ged nach eil còmhradh aig a’ chù, fhreagair e do cheist le sgairt. Tuigidh fear-leughaidh leth-fhacal! Na leig thusa, a ghràidh, dha na balaich siud a dhèanamh air a’ chù tuilleadh’.… agus cha do leig!


Treud nam mallachd!

Chailleadh mo sheanair a’ Phuirt ann am Mesopotamia ann an 1915 aig àm a’ Chiad Chogaidh Mhòr. Le sin, cha robh agam ach aon seanair. B’ esan athair athar, is bha e a’ còmhnaidh air Ceanna-Loch, mu leth a mhìle bho Thaigh Sholais an t-Siumpan.

Saoilidh mi gu bheil mi ga faicinn fhathast a’ falbh dhan t-searmon air Latha Sàbaid. Cha robh gaisinn fuilt na cheann ’s a dh’aindeoin sin, bha e a’ cur uiread de Bhrylcream air an fhàsaich a bha na mhullaich ’s gun robh gleans às. A’ dol dhan eaglais, bhiodh lèine gheal air agus peitean-mòr le ochd putannan ìbhiri. Bha deise de sherge dhubh air agus bha e a’ coimhead gu math eireachdail innte. Gun fhios nach biodh mill uisge ann, bheireadh e leis sgàilean a thug Seisidh dhachaigh thuige à Dùn-dè. Gu mi-shealbhach, cha robh liut aige air bhith a’ fosgladh no a’ dùnadh an ‘suathaideas umparailea ud’. Mar sin, nam bhiodh gaoth ann, bhiodh e a’ falbh dhan eaglais gun an sgàilean, air eagal ’s gun cuireadh e an t-sùil à cuideigin.

Airson sia latha san t-seachdain bhiodh e na aodach-obrach. B’ iad sin, lèine chriomaidhean, briogais mhòilisgin agus brògan dubha a rinneadh dha le greusaiche ann an Steòrnabhagh. Ged bha e cùiseach, bha e mothachail air a dheagh chliù mar dheucon Eaglais an Aonaidh.

Eu-coltach ri mo sheanmhair a’ Phuirt a bha beag, tuilear, le craiceann lachdainn oirre, bha mo sheanmhair Cheanna Loch àrd, bàn le bodhaig ghrinn oirre. Seach gu robh triùir nighean anns an teaghlach aice, bha i an còmhnaidh air a deagh chòmhdach. Mas math mo chuimhne, bhiodh polcan dubh oirre le spiotagan mìn geal air fheadh. Bhiodh sgiort (ris an canadh iad ‘còta’) oirre a bha a’ruighinn sios gu adhbrann a coise. Ged a bha an currag anns


[TD 16]

[Beurla]


[TD 17]

an fhasan aig na cailleachan, chan fhaca mi tè seach tè dhe mo sheanmhairean le currag a’ còmhdach an cinn. Air an làimh eile, bhiodh currag-oidhche air mo sheanair a’ dol dhan leabaidh. Bha e beag, aotrom, suigeartach, deas air a theanga agus na bu luaithe a’ coiseachd na fireannach sam bith eile a bh’ anns an Rubha. Thug e bliadhnaichean ag obair air lobht ann an Steòrnabhagh, a’ càradh lion-sgadanach. Cha robh am pàigheadh a bha e a’ faighinn airson a shaothair ach suarach. Mar mheadhan air sin, cha robh e deònach a bhith ag ana-chaitheamh a thuarastail.

An àite bhith a’ pàigheadh air bhith a’ siubhal air cairt no gige, bhiodh e a’ coiseachd a Steòrnabhagh moch a h-uile Diluain agus a’ coiseachd dhachaigh air an fhionnaraidh air Dihaoine. Duine diadhaidh, dòigheil a bh’ ann agus eu-coltach ri iomadach fear eile na linn, anns an t-seagh ’s gun robh e stuama bho òige. ’S minig a dh’innis e dhuinn nar chloinn nach robh e a-riamh am broinn taigh-òsta. Choisinn an stuamachd sin dha cliù gun robh e na dhuine spìocach, mosach, a bha a’ cur seachad a bheatha a’ caomhnadh a chuid airgid.

Bhiodh nàbaidhean a tarraing às le bhith ag radh, ‘A Chaluim, feumaidh gu bheil ciste làn airgid agad fon leabaidh. Nach math dhut a bhith cho beartach ’s a tha thu!’ Cha deigheadh e idir às àicheadh gun robh saoibhreas aige. Fhreagradh e leis a’ ghàire àbhaisteach is chanadh e, ‘A chàirdean, nach math an t-amharas!’

Bha feadhainn anns a’ bhaile dhen bheachd gu robh mo sheanair a’ saoilsinn.

Nuair a chaochail e an 1952, dh’fhàg e aig a’ chlann-nighean am fortan a bha e air a chruinneachadh fad bhliadhnaichean – £27. Anns an latha ud, cha robh mòran beartais aig teaghlaichean nam bailtean againn. Dh’aindeoin sin, bha iad còir ris na nàbaidhean leis a’ bheagan a bh’ aca – agus, mar an ceudna, còir ri conadail.

Bha nàdar comhstri eadar mo sheanair ’s mo sheanmhair. Bha mo sheanair a’ dleasadh dha fhèin uallach na curachd air fad. Bha sin a’ toirt a-steach na h-imrichean arbhair agus an iodhlann-chàil. Cha robh air seilbhe mo sheanmhar ach a’ bhò agus na cearcan agus na cruachan a bh’ anns an iodhlann-arbhair.

Bha dubh-ghràin aig mo sheanair air cearcan mo sheanmhar!

‘A Mhàiri, nam biodh fhios agad mar a tha mi air mo shàrachadh aig an deamhain agad!’

‘Cò an deamhain a tha sin, a Chaluim?’

‘’S math tha fhios agad cò an deamhain! Nach eil an coileach ruadh nam


[TD 18]

[Beurla]


[TD 19]

mallachd agad a tha air ceann treud dhubh an Fhir-millidh. Ma chì mi gob dhiubh a’ dol a’ sgrìobadh dhan iodhlann-chàil a-rithist, sgiùrsaidh mi iad a-mach gu iomallachd Hiort!

‘A Chruitheir, a Chaluim, dè an cothrom a th’ agam-sa air dol-a-mach nan cearcan? Tha sgrìobadh agus sgròbadh nan nàdar. Mar sin a chaidh an cruthachadh bho thùs! Theirig thusa a-mach thuca le beagan taois agad ann am mias agus èigh, ‘Diug-diug-diug,’ agus thig iad thugad anns an spot.’

‘Na toir orm mo nàdar a chall, a Bhean! Na biodh tusa a’ smaoineachadh gu bheil mise idir a’ dol a fhrithealadh do chuid eunlaith, a’ falbh nam amadan le mias taois ag èigheach, ‘Diug-diug-diug!’

Chuireadh am bodach a chùl rithe agus e a’ brunndal beag ris fhèin; agus dhèanadh mo sheanmhair gàire fo a h-anail. Leis na bha e a’ dèanamh de mhaoidheadh agus de ghearain, shaoileadh coigreach gun robh an coileach air am Bodach a chur às a rian. Ach nam biodh an coigreach sin air a dhol do thaigh sam bith eile anns a’ bhaile, bhiodh e air ceannard-an-teaghlaich an sin fhaicinn leis an aon ghreann air ’aodann agus an aon chorraich ’s a bha air mo sheanair. Seadh, a h-uile fear dhiubh cho droch-nàdarrach ris a’ chat a bha air an lìon-bheag!

Aon latha, bha mi a’ coiseachd sios an staran againn fhìn ’s mi dol a dh’iarraidh làdach bùirn dhan Loch. Sheall mi null gu taigh mo sheanar agus chunna mi e fhèin agus an coileach a’ buaireadh ri chèile mar bu nòs! Bha an coileach air iteig a dhèanamh bho thobht an taighe gu teis-meadhan na h-iodhlann-chàil far an robh glasraich phrìseil mo sheanar an curachd. Cha robh an Sàtan air toirt mun aire gun robh sgeòid de lion-sgadanach aig mo sheanair air a sgaoileadh os cionn na h-iodhlann, airson dìon a chumail air na bh’ aige de churranan, de shnèipean, de chàl agus de pheasairean gan cinneachadh fo a chùram. Air a ghlacadh ann an abhras an lìn, bha an coileach bochd letheach slighe eadar an talamh agus na speuran, ’s e a’ dol às a thoinisg. Feidhir mar gum biodh e air dreallaig, bha e a’ spriacail suas is sios leis an spàirn. Suas agus sios, suas agus sios agus, fad an t-siubhail, bha mo sheanair a’ durghain ris fo anail agus, aig an aon àm, ga mhisneachadh le suabagan dhan bhata. Cha robh an dithis a’ dèanamh adhartas air thalamh. Air a cheann thall, dh’èigh mo sheanair rium ’s e leis an raspars, ‘A Chaluim Bhig, nach sad thu clach air an t-Sàtan?’

Cha b’ e ruith ach leum! Na mo linn-sa, cha b’ ann tric a bha balach a’ faighinn cuireadh clach a shadadh. Leig mi às na peilichean agus, mar a dheònaich sealbh, bha clach-mhuile romham air an staran. Thog mi i agus chinntich mi leatha air a’ choileach. Thilg mi i le m’ uile neart agus bhuail mi

[TD 20]

[Beurla]


[TD 21]

an coileach na theis meadhan. Chaidh e cho fann, rag ri liùthag!

’S mi bha moiteil a’ beachdachadh air an euchd a bha mi air a dhèanamh. A’ sealltainn air ais, chan eil mi a’ smaoineachadh gun do shad mi clach a-riamh a chaidh cho còmhnard, cinnteach gu a ceann-uidhe. Mura biodh i air an coileach a bhualadh, bha i air mo sheanair bochd a mharbhadh.

Ruith mi null agus chuidich mi mo sheanair ag anacladh an t-Sàtain. Fann, rag ’s mar bha e, cha robh e duilich closach a bheathaich a spìonadh a-mach as an lion sgadanach. Bha am bodach na thàmh. Cha robh facal aige. Cha do chuir e fiù ’s meal-an-naidheachd orm! An ceann ùine, thuirt e is fiamh ghàire air ’aodann, ‘O, a pheasain ghrannda, carson a mharbh thu an Sàtan? Thèid do sheanmhair glan às a ciall riut nuair a chì i an rud a tha thu air a dhèanamh air!’

Bha an coileach aig mo sheanair ga altram gu cùramach. Ach seo, b’ ann a thòisich an Sàtan a’ dùsgadh às a shuain. Chàraich mo sheanair e suas air tobht an taighe far nach mothaicheadh mo sheanmhair dha, nan turchradh dhi a thighinn a-mach. Cha robh an coileach fada air an tobht gus na dh’fhidir sinn e a’ gluasad agus a’ dol air a chasan. B’ ann a bha e coltach ri fear leis an daoraich a’ nochdadh ann an doras an Star Inn ann an Steòrnabhagh! Thòisich e a’ sporghail air a shifeadh, suas an tughaidh gus na ràinig e am maide-starraig. Sheas e an sin airson mionaid, tharraing e ’anail, bhòc e a bhroilleach, phlac e a sgiathan agus chuir e mach strutan de ghairm a choisinn dha mo sheanmhair a thighinn a-mach ga èisteachd.

Ars ise ri mo sheanair, ‘A Chaluim, nach fhalbh thu a-steach agus thoir thuige dòrlach de thaois!’

Ars esan, ‘Cha tèid mo chas!’

Shaoileadh tu air a’ choileach gum b’ ann a’ fanaid oirnn a bha e. Mo thogair! Thug an sgairt a bh’ aige faochadh dhomhsa oir, nam bithinn air a mharbhadh, cha bhiodh mo sheanmhair air maitheanas a thoirt dhomh airson bliadhna!

Chrath mo sheanair a cheann agus thuirt e fo ’anail, ‘Taing do shealbh gun do theàrn thu, a Shàtain dheirg nam mallachd. ’S fìrinneach am facal a bh’aig na cailleachan bho chian: ‘Is buan gach deamhain!”


Mo Sheanmhair Eile

Oighrig Dhòmhnaill Mhurch’ ’c Dhòmhnaill – boireannach brèagha ciùin air a h-iadhadh anns an aodach dhubh bho an latha muladach, ann an


[TD 22]

[Beurla]


[TD 23]

1915, air an d’fhuair i naidheachd bàs Mhurchaidh Eòghainn, a companach. Boireannach beag cruinn a bh’ innte agus cha b’ ann tric a chunna mi i, dh’aindeoin ’s na thachair rithe, gun fhaoilt air a h-aodann. Bha i eirmseach, geur air a teanga, fiosrach anns a’ Bhìoball agus air leth fileanta anns a’ Ghàidhlig. Leughadh i an <eng>‘Daily Express’<gai> bho cheann gu ceann – rud a bha i a’ dèanamh a h-uile Disathairne, ’s a dh aindheoin sin, cha robh i idir earbsach innte fhèin, a’ dol a dhèanamh seanchais anns a’ Bheurla. Nuair a dhèanadh i gàire bha a colainn mar gum biodh e a’ dol air chrith leis an toileachas. Bha gaol mo chridhe agam oirre.

Bha triùir nighean aice agus triùir bhalaich. Cho luath ’s a chriochnaich an Cogadh Mòr, fhuair i cead taigh-geal a thogail shios anns a’ Phort. Cha robh an làrach aige ach mu cheud slat bhon chladach. Mar bhantraich, bha i a’ faighinn crùn (cóig tastain) anns an t-seachdain – airgead a bha i air a chaomhnadh gu dìcheallach tro na bliadhnaichean. Gu ìre, thogadh an taigh cuideachd air saothair a’ chlann-nighean. B’ iad sin, Màiread, mo mhàthair, an tè bu shine, Ceiteag agus Màiri. Eatorra, thog iad às a’ chladach an iomadh tonna muil a dh’ fheumte airson ballaichean an taighe a chur an-àird. B’ e oidhirp a bh’ ann a thug an dùbhlan dhaibh oir bha aca ris a’ mhol a ghiùlain ann an clèibh air am muin agus leis na h-eallaich, dìreadh stiodhaidh chas bhon chladach suas chun an làraich. Bha an triùir nighean a’ dèanamh siud gun sgillinn a bhith ga phàigheadh dhaibh. Air an làimh eile, bha clann-nighean an teaghlaich nas mothachail na bha na gillean air an truaighe a bha bàs an athar air a thoirt air am beatha. Bha na peathraichean gasta ri chèile agus deònach air rud sam bith a b’ urrainn dhaibh a thoirt dham màthair a bha an cogadh air fhàgail air an allaban. Aig an àm ud, bha an dithis bhalach bu shine air falbh bhon dachaigh agus ann an ceann an cosnaidh. Cha robh ann an Eòghainn, am fear a b’òige, ach balachan.

Bha mi timcheall air ochd bliadhna dh’aois nuair a chuir mo sheanmhair a’ Phuirt fios orm airson gun deighinn air teachdaireachd dhi. Bha i a’ fuireach na h-aonar ’s mar sin, bha mi umhail dhi agus cha dhiùltainn dhi rud sam bith a bha nam chomas a dhèanamh.

‘Nach fhalbh thu suas, a ghràidh, dhan a’ Chlèith Dhuibh gu taigh Iomhair agus abair ri Nansaidh gu bheil mise ag iarraidh dusan ugh coilich.’

Thug i dhomh basgaid-na-bùtha nam dhòrn agus thòisich mi a’ coiseachd, mo shùil air ais a dh’ fhaicinn an robh fìamh-ghàire air a h-aodann. Cha robh!

‘Uighean coilich,’ arsa mise beag leam fhìn. ‘Uighean coilich? Am b’ e siud a thuirt i? Tha fhios aig a h-uile duine nach bi coilich a’ breith uighean!’

Cha robh a’ Chliath Dhubh fada bhon Phort. Bha taigh Iomhair dà cheud slat bho thaigh mo sheanmhar. Ràinig mi e ann an deich mionaidean agus


[TD 24]

[Beurla]


[TD 25]

nuair a chaidh mi chun an dorais, bha e fosgailte. Chuir mi mo cheann a-steach agus dh’èigh mi, ‘A Nansaidh, a bheil sibh a-staigh?’

Cha d’ fhuair mi freagairt. Dh’èigh mi a-rithist. Cha robh freagairt. Sheall mi anns an leas agus dh’èigh mi, ‘A Nansaidh, càit a bheil sibh?’

Thill guth Nansaidh thugam anns a bhad. ‘Bidh mi agad ann an tiota.’

Mar a bha a h-uile leas anns a’ bhaile againn, bha leas Iomhair air a cuairteachadh le callaid de lus-na-Fraing agus, ann an ceann sreath, chunna mi Nansaidh a’ tighinn a-mach às a’ challaid sin an comhair a cùil. Thionndaidh i agus thuirt i ann an sanais, ‘Gun dìth thusa, a ghràidh! Calum Bhob bho Cheanna-loch! Trobhad gus am faic thu an tiodhlac a tha mise air fhaighinn ’s gun dhùil agam ris!’

Chaidh mi air fàth air a cùlaibh agus sheall mi steach dhan t-saobhaidh dhroch a bha i air a lorg ann an coille-dhlùth lus-na Fraing. Chunna mi anns a’ bhad, an tiodhlac a bha air an toileachas a chur air Nansaidh: cearc-ghurach le àl de dh’ iseanan beaga buidhe is iad a’ bìogail fo a sgèith.

Arsa Nansaidh is i a’ seasamh air àird a droma, ‘Chaidh a’ chearc ud air seach ran orm bho chionn trì seachdainean. Abair, a ghràidh, cùis-aoibhneis! Innis dha do sheanmhair gun d’fhuair mi a’ chearc a bha dhìth orm.’

“’S ann dha mo sheanmhair a tha mi air a thighinn!’

‘Thàinig tu airson nan uighean-coilich. Trobhad, a ghràidh, leis a’ bhasgaid.’

Lean mi Nansaidh a-steach dhan t-sabhal. Thòisich i a’ cunntadh dusan ugh dhomh à basgaid-sgadanach, fear as dèidh fir agus, gu faiceallach, gan càradh ann am basgaid-bùtha mo sheanmhar.

‘… deich, aon-deug, dhà-dheug, trì-deug. Siud thu nise! Bheil iad ro throm dhut?’

‘Chan eil idir! Ach, a Nansaidh, chuir sibh trì-uighean-deug dhan bhasgaid!’

‘Rinn mi sin, a ghràidh! Tha trì-deug anns a h-uile dusan ugh-coilich!’ Ma chanas iad riut anns an sgoil gur e dhà-dheug a th’ anns a h-uile dusan, abair thusa riutha gu bheil iad ceàrr! Tha trì uighean deug ann an dusan ugh coilich.’

Bha Nansaidh air a dòigh agus thuirt i rium, uair agus uair, innse dha mo sheanmhair gun d’ fhuair Nansaidh lorg air eudail ann an dorchadas na lis.

Thill mi dhan Phort a’ cnuasachadh air an iomadach rud iongantach air an robh mi dall – agus, gu h-àraidh, ann an ionaltradh chearcan. Cha tàinig e steach orm gun robh uighean-coilich aig muinntir Iomhair seach gun robh coileach aca mar cheannard air na cearcan. Agus cha robh fios agam aig an àm sin, gun robh e na chleachdadh aig mo sheanmhair agus aig Nansaidh coileach a bhith aca bliadhna ma seach. Thurchair gur e siud a’ bhliadhna a fhuair


[TD 26]

[Beurla]


[TD 27]

mi freagairt air a’ cheist – carson a bhiodh ‘Sàtan’ mo sheanar a’ cliathadh cearcan mo sheanmhar? Agus carson a ghabh mo sheanair an eagal gun robh cearcan-gurach Cheanna Loch gu bhith gun iseanan nam bithinn air an Sàtan a mharbhadh leis a’chloich.


Adagan na Gealaich

Bha a h-uile duine dèidheil air dibhearsain agus bha feadhainn anns a’ choimhnearsnachd a bha ainmeil airson a’ ghòraich a bhiodh iad a’ dèanamh airson <eng>‘ploy’.<gai> Bha m’athair air aon dhiubh. Eadhon nuair a thàinig e gu latha ’s a bha e na cheannard teaghlaich bhiodh e, bho àm gu àm, a’ dèanamh mialachd agus fealla-dha. Tha cuimhn’ agam air foghar air na chuir e fhèin agus Murchadh Anndra, a dhèagh charaid, mo sheanair ann an ceò le bhith a’ ‘goid an arbhair” air an oidhche.

Aon bhliadhna, bha ‘An t-Iomaire Mòr” aca fo choirc. Speal m’ athair an t-iomaire air fhad, bho mullach na lot fad an t-siubhail sios gu bàrr a’ chladaich. Cha robh an triùir pheathraichean fada a’ cur an arbhair na sheasamh na adagan. Abair sealladh eireachdail – faisg air ochd fichead adag nan seasamh cho stobach grinn fo sholas dheàlrach na gealaich. Eadhon air an oidhche, bhiodh mo sheanair a’ buachailleachd an arbhair gun fhios nach tigeadh luch, no caora, no bò a ghoid làn beòil as a’ chosnadh a bha an teaghlach air a dhèanamh fad miosan an earraich ’s an t-samhraidh. Ach seo, ’s ann a chaidh fathann mun cuairt gun robh Màiri Bhàn, Bean Alasdair Masaidh, air tòiseachadh ga call fhèin ’s gu robhas air a faicinn ann an solas na gealaich a’ spaidsearachd air iomraichean Cheanna-loch an tòir air na h-adagan àlainn stobach a bha nan seasamh cho dùbhlanach air an raon!

Cò an troc a bha air na breugan sin a chur air Màiri Bhàn bhochd – bean aig an robh deagh chliù mar bhoireanach ionrac, còir ris a h-uile duine a thigeadh chun an dorais aice? Cò a dhèanadh an leithid sin ach ‘Bob’ agus Murchadh Anndra – an dà amadan a bha a’ cumail a’ bhaile air bhoil.

Bha an ‘dà amadan’ air cùim a dhèanamh ro làimh ri Màiri Bhàn gun deigheadh a faicinn ann an ciaradh an fheasgair, an dèidh dhi a’ bhò a bhleoghan, a’ gabhail cuairt ghuanach a-mach ’s a-steach an rathad agus i ag amharc fo na mùdan, air an ionmhas arbhair a bh’ aig muinntir Cheanna-loch air a bhuain. Tha e follaiseach gun robh Màiri Bhàn a cheart cho dòlasach ris an dà aincheard a bhiodh gu tric a’ cèilidh oirre fhèin agus air Alasdair aig Buail’ a’ Chnocain!


[TD 28]

[Beurla]


[TD 29]

Aon oidhche, fo sholas na gealaich, bha mo sheanair am meadhan na h-Iomaire Mòir ’ is e a’ cunntadh nan adagan. Ach seo, ’s ann a chunnaic e cruth boireannaich ann an ceann shios na h-iomaire is i le eallach arbhair aice air a druim. Choisich e gu sgiobalta an taobh a bha i ach, ann am priobadh na sùla, chaidh i às a shealladh mar gum biodh i air a slugadh ann an ceò. Ràinig e far an robh dùil aige a bhiodh i ach cha robh sgeul oirre. Nuair a thòisich e air a shocair a’ triall air ais suas gu ceann shuas na lot, chunnaic e roimhe an aon bhoireannach is i a-rithist anns an aodach dhubh agus i le eallach arbhair aice air a druim. Ghreas e air, ach bha i air a dhol à sealladh mus do ràinig e i. Sheas e airson mionaid a’ deasbad air an ath cheum bu chòir dha a thoirt. Suil air ais gu deas gu ceann shios na h-iomaire. Sin i a-rithist anns a’ cheann shios a’ falbh le eallach eile! Cabhaig eile sios gu far an robh i ach, aon uair eile, chaidh am mèirleach às a shealladh. Sùil a-nis gu tuath a dh’fhaicinn an robh a’ bhana-bhuidseach na mallachd a’ gluasad aig a’ chinn shuas. Bha! Dh’èigh e aig àird a chinn, ‘A mhèirlich dhuibh gun nàire, tha thu air mo chuid arbhar a sprùilleadh orm. Ach ma gheibh mise grèim ort, bidh cuimhne agad air a’ chorraich a th’ ormsa, a’ bhoireannaich ghrànnda, shuaraich gun nàire!’

Siud am mèirleach às a shealladh le ultach de dh’ arbhar air a druim! An robh dithis bhoireannaich a’ dèanamh an uilc no an robh e a’ faicinn thaibhsichean?

Sàraichte ’s mar a bha e, dhearbh e nach b’ e gealtaire a bh’ ann! Bha e duilich dha a dhol a chreidsinn na chridhe gun dèanamh Màiri Bhàn an t-olc ud air teaghlach sam bith a bh’ anns a’ bhaile – Màiri Bhàn a bha cho còir, gasta ris a h-uile duine a dh’aithnicheadh i. Fo imcheist, thug e sgrìob a-null gu Buail a’ Chnocain a dh’ fhaicinn an coinnicheadh e ri cuideigin anns an astar sin a bhiodh leis an luathas-analach no le eallaich arbhair fhathast air a druim. Mar a b’ fhaisg a chaidh e air a cheann-uidhe, b’ ann bu chinntich a dh’fhàs e nach robh sràbh a chaidh a ghoid air Buail a’ Chnocain.

Bha an doras-a-muigh fosgailte. Dh’fhidir e guthan mar gum biodh feadhainn a-staigh a’ cèilidh. Chunnaic e gun robh teine mòr mònach fhathast a’ gabhail air a’ chagailt. Chuir sin iongnadh air oir b’ fhada bho bha càch de theaghlaichean a’ bhaile air a dhol a ghabhail fois na h-oidhche. Chaidh e steach dhan fhosglan air fàth agus chunnaic e nan suidhe mun chagailt, Màiri Bhàn agus Alasdair, a companach. Còmhla riutha bha an dà aincheard a bha air a bhith a’ toirt a char às.

‘A mhic,’ ars am bodach, ‘dè tha thu a’ dèanamh nad shuidhe an seo, fhad ’s a tha na meirlich a’ goid an arbhair bhon Iomair Mhòr againn?”

Rinn Màiri Bhàn lasgan gàire.


[TD 30]

[Beurla]


[TD 31]

‘Gun dìth sibhse, a Chaluim chòir! Suidhibh a-steach còmhla rinn. Tha na mèirlich a chunna sibh air an Iomair Mhòir agaibh nan suidhe mun chagailt againne.

‘Bheil thu dol a ràdh riumsa gur e Iain againn fhìn a choisinn dhomhsa uair a thìd’ a chur seachad nam amadan a’ cunntadh nan adagan?’

‘Iain agus Murchadh Anndra, an dà fhear-millidh, an dà amadan a tha cumail Cheanna-loch air bhoil leis na h-àmhailtean aca! Dithis air an aon srian ’s cha mhillear math ri olc aca!’

Shuidh mo sheanair a’ coimhead dhan teine. ‘’S ann bho thaobh a mhàthar a thug Iain a’ ghòraich a tha na nàdar. Tha dibhearsain agus dìth cèille nan gnè.’

Seachd-sgìth dhan ‘a’ phleothaidh”, bha Alasdair ag iarraidh sleuchdadh air falbh dhan leabaidh. Arsa esan is e a’ coimhead muladach, ‘A Chaluim, ’s fìor am facal ‘mura cronaich ris a’ ghlùin, cha chronaich ris a ghualainn!”

Dh’iarr m’athair maitheanas air mo sheanair uair agus uair. Ach riamh bho thachair ‘Oidhche nam Mèirleach’, bha mo sheanair gu math frionasach gach latha bha m’ athair aig baile. Ann an 1939, chaidh diochuimhn’ air cleasachd nuair a thàinig an Dàrna Cogadh. Bha an sgrios cho mòr ’s nach robh cleasachd no fealla-dhà air aire dhaoine. Chaidh an t-sìth a h-eigheach ann an 1945 ach cha do thill seann àmhailteachd balaich a’ bhaile chaoidh tuilleadh.

Thill m’ athair às a’ Chogadh, agus b’e am bata-làidir a bha aig mo sheanair gus na chaochail e ann an 1950, beagan mhìosan as dèidh mo sheanmhair Cheanna-loch.


An Sgait-adhair

Dìreach mar tha cùisean an-diugh, bha fir agus clann-nighean na Gaidhealteachd a’ siubhal fad agus farsaing airson an lòn a chosnadh. Bha mhòr-chuid dhe na fir a’ dol chun an t-seòlaidh agus a’ chlann-nighean chun a’ chutaidh no air mhuinntireas dha na bailtean mòra mar Glaschu agus Dùn Eideann.

Bha Ceiteag, piuthair mo mhàthar, air a dhol chun an sgadain a Phort Soy, thall air a’ Chosta Sear. Anns an latha sin, bha e na fhasan aig màthraichean chlann-nighean an sgadain a bhith cur chearcan tron Phost chun a’ chriutha. Bha thu a’ marbhadh na circe agus ga cur air falbh air a’ Phost gun na h-itean a spìonadh. Cha robh agad ris na spuirean no an ceann a thoirt far a’ chirc. Cha bhiodh e glic sin a dhèanamh cò dhiù, air èiginn ’s gu sileadh a cuid fala


[TD 32]

[Beurla]


[TD 33]

agus gun deigheadh litrichean chàich a ghànrachadh! An-diugh, tha e duilich dhuinn a chreidsinn gun robh cearcan a’ siubhal tron Post gu an ceann-uidhe air tìr-mòr agus iad gun phasgadh orra gan chòmhdach ach na h-itean.

Bha mo sheanmhair a’ Phuirt air a dhol air gige Aonghais Uilleim a Steòrnabhagh a dh’iarraidh threalaich. Am measg nan rudan a bha i air a cheannach, bha roileag de shreang anairt – sreang a bha caran annasach oir bha e làidir, seasmhach agus air a dhath liath-ghorm. Abair gun robh e brèagha!

Bha m’ athair air a thighinn dhachaigh bho sheòladh. Thug e dhachaigh gu mo sheanair dealbh dhan <eng>‘Pacific Exporter’,<gai> an t-soitheach air an robh e na A.B. Bho dh’fhàg an t-soitheach Lunnainn, bha i air a dhol ceithir thimcheall an t-saoghail. Bha ainmean feadhainn dhan na puirt a thadhail i aig mo sheanmhair Cheanna-loch air a teanga – ‘Fran Sansisico’, ‘Hollow-Lulu’ agus ‘Shag High’.

Ann an Singapore, bha e air Sìnich fhaicinn le sgaitean-adhair ioma-dhathte a bha uiread ri seòl an <eng>‘Endeavour’<gai> – an t-eathar a bh’aig Balaich Na Sràid ag iasgach leis na lìn-mhòra. Chan fhoiseadh m’ athair gus am faigheadh e air sgait-adhair a dhèanamh air cumadh nan sgaitean-adhair a bha e air fhaicinn aig na Sìnich. ’S cinnteach gun robh mo mhàthair foighidneach oir cha do chuir i bacadh sam bith air, ged bha obair an fhoghair aca fhathast ri a chrìochnachadh. Ged bha sradag Chloinn Choinnich gun teagamh na nàdar, chunna mi i uair is uair, air èiginn, a’ cumail a teanga! Thug i dha m’ athair poca-flùir falamh – rud a bha prìseil anns an latha ud, oir bhiodh na mnathan gan dèanamh nan cluasagan. Sgoilt e bunag-slait chuilc-Innseanaich a bhiodh aig mo sheanair ag iasgach chudaigean. Cha do chòrd sin ri mo sheanair ach shìthich e nuair a dh’innis m’ athair dha gun robh dà fhichead slat de chuilc-Innseanach gu bhith air an reic ann am bùth Sheonaidh air an ath Dhiluain. Gheall e gun ceannaicheadh e tè dha – tè leis na h-uilt innte faisg air a chèile – an comharradh a bha gu dearbhadh gum biodh an t-slat làidir.

Thug e fad latha a’ cur na sgait-adhair ri chèile agus abair gun robh i air leth dealbhach, grinn. Thàinig Murchadh Anndra thuige le canastair de pheant liath-ghorm a bha air a bhith aig a bhràthair Domhnall a’ peantadh eathar balaich na Sràid – ‘Am Prestige’. Thàinig Banntrach Dhòmhnaill a’ Bhogs thuige le canastair beag de pheanta dearg. Och, thàinig iad thuige bho thall ’s a bhos le athtach de pheant a bha air a bhith aig na h-iasgairean a’ cur ainmean agus comharraidh air na h-eathraichean aca – geal, dearg, purpaidh, dubh, buidhe agus uaine.

Mus do chriochnaich m’ athair a dh’obair air an sgait, bha i gu math eireachdail. Cha b’ e a-mhàin gun robh mo Bhoban còir grinn air a làmhan,


[TD 34]

[Beurla]


[TD 35]

bha e cuideachd gu math innleachdach. Chuir e earball air an sgait anns an robh aitheamh de dh’fhad agus an t-earball sin air a sgeadachadh air fhad le ribeanan agus ribeagan de dh’ aodaichean sìoda agus sròil a fhuair e mar thiodhlac bho oghaichean piuthair a sheanmhar a bha nan tàillearan ann am Port nan Giùran.

Mu dheireadh thall, bha an sgait-adhar deiseil airson a dhol air iteig dha na speuran. Cha do dheònaich sealbh gum biodh an aimsir freagarrach anns a’ mhadainn. Cha robh deò air a’ ghaoith ach bha mi-fhoighidinn air cosnadh do dh’ uspag corraich èirigh air mo mhàthair. Cha b’ ann air an sgait a bha a h-aire. Fhad ’s a bha muinntir na sgait nan suidhe a-staigh a’ feitheamh ri caochladh a thighinn air an aimsir, bha muinntir nam bailtean an ceann an gnothaich, a’ dèanamh sìgean feòir agus cruachan-coirc.

‘Gòraich nan gòraich,’ arsa mo mhàthair agus i a’ truiseachadh a h-aodaich-obrach uimpe. ‘Bheil sinn a’dol a stubadh am broinn an taighe gus an tig gailleann gaoithe agus droch-shìd na chois? Nach eil e idir a’ dèanamh dragh dhut gu bheil an tràthach air bhith cho tioram ris an spìonn airson seachdain ’s gum bu choir dha a bhith gu seo anns na sìgean. Seadh, an tràthach agus na tudannan-coirc a bu choir a bhith nan cruachan anns an iodhlainn?’

‘A Mhàiread, thug thu am poca-flùr dhomh le deòin airson gun dèanainn sgait-adhair dhan chloinn. Nise, nach cum thu do theanga gus am faigh mi air an sgait a chur air seòladh anns an iarmailt?’

An dèidh na diathad, thàinig caochladh air a’ ghaoith agus fhuair m’athair air an sgait a chur ar iteig mu leth-cheud slat bhon thalamh agus ’s i gu dearbh a bha eireachdail leis na dathan a bh’ oirre cho deàlrach brèagha. Thòisich na fir a bh’ anns an astar a’ spreòtach m’athar ag iarraidh air an sgait a chur suas na b’ àirde na bha i. ‘Nach bochd,’ arsa Tuileastar, ‘nach eil tuilleadh sreang agad rithe airson gu seòl i nas còmhnard na tha i.’

Thàinig Iain Thorcaill agus Nomaidh agus Dòmhnall Anndra le pìosan sreing. Thug m’ athair an dragh phrìseil a bh’ aige air a shlait dhith agus nuair a cheangail e iad sin uile ri chèile agus ris an fheist-chaol a bh’ aige mu thràth air an sgait, dh’ èirich i ceud slat eile. Saoilidh mi gun robh teaghlaichean ann am Port nan Giùran, agus anns A’ Chleitig (an ceann shuas Phort Mholair) a’ faicinn a’ chlàir ioma-dhathte a bha air èirigh mar iolaire os cionn Cheanna-loch.

Siud b’ ann a thòisich a’ ghaoth a’ clòthadh agus an sgait a’ cromadh.

‘A Mhurchaidh, nach ruith thu sios dhan Phort agus abair ri do sheanmhair gum bithinn fada na comain nan toireadh i dhomh greiseag bheag dhen t-sreang anairt a cheannaich i ann am Bùth Iain Reamhar ann an Steòrnabhagh. Abair


[TD 36]

[Beurla]


[TD 37]

rithe nach biodh ann ach iasad agus gun toir sinn air ais an t-sreang thuice eadar seo is uair a thìd’.

Dh’ fhalbh Murchadh na ruith sios dhan Phort agus cha robh fada gus an do thill e leis an t-sreang aige na làimh.

‘Thuirt mo sheanmhair rium,’ ars esan, ‘mi a ràdh ribh gum feum i seo fhaighinn air ais na a làmhan ann an leth-uair a thìd. Bha i dìreach a’ ceangal spuirean na circ a mharbh sibh dhi ’s i dol ga cur air falbh air a’ phost.’

‘Ceud mìle taing’, arsa m’ athair is e a’ ceangal sreang anairt mo sheanmhar air ceann na feist a bha cumail na sgait air àird. Leig e a-mach an t-sreang gus an robh i aig a ceann. Dh’èirich an sgait anns a’ bhad. Cha robh an fheist ach feidhir air teannachadh nuair a thàinig uspag gaoithe cho làidir ’s gun do dhragh i ceann na sreing à dùirn m’ athar. Mach leatha às a ghrèim suas dha na speuran, a’ siubhal gun iar-thuath aig astar a bha mi-choltach ’s i leis a’ mhòr-chuid de shreang Phort Mholair aice na cois.

Arsa Oighrig Bheag Iain Ruaidh, ‘Suathaideas ort, a Bhob, as dèidh do shaothair, carson a leig thu às an sgait? An robh thu air fàs <eng>fed-up<gai> dhi?’

Bha Oighrig Bheag agus m’ athair daonnan a’ farranaich air a chèile agus nuair a chuala na fir a bh’ anns a’ chuideachd an rud a bha i air a ràdh, thòisich iad a’ ceala-ghlòir. Bha feadhainn dhiubh air an dromannan air a’ ghlasaich a’ gàireachdainn. Anns a’ Phort, cha b’ ann gu ceòl-guil a chaidh naidheachd na tubaist ach gu ceòl-gàire! Nuair a dh’innis sinn dha mo sheanmhair gun robh an t-sreang anairt a bha i air a cheannach ann am bùth Iain Reamhair air a shlighe a dh’ Aimearaga, shuidh i air stòl agus crith-thalmhainn oirre a’ gàireachdainn! Cha b’ e call na sreing an èiginn bu mhotha a bh’ aice. Bha a’ ‘chearc a b’ fheàrr a bh’ aice’ na laighe marbh anns an t-sabhal agus bha dol-a-mach m’athar a-nis air a fàgail gun shreang leis am feumadh i na spuirean aice a cheangal ma bha i dol ga cur tron phost gu ruige Port Soy.

‘An toir thusa, a ghràidh, teachdaireachd bhuamsa gu d’ athair. Abair ris an amadan, gu bheil aige fhèin ’s do mhàthair ri a thighinn sios dhan Phort airson a’ chearc a spìonadh agus a h-ullachadh airson a bhith againn airson diathad na Sàbaid.’

Mar bhiodh na seann dhaoine ag radh bho chionn fhada, ‘Cha tàinig bàs fir gun gràs fir!’


[TD 38]

[Beurla]


[TD 39]

Bò Bhradach Sguthcain

Bha droch bhò aig Sguthcan – bò mhaol dhubh a bha cunnartach am measg crodh a’ bhaile oir ged nach robh adhaircean oirre, bha i dona gu bhith ‘a’ bualadh’. Nuair a bhiodh an crodh còmhla ag inneilt air cùl Foitealar, bha i dualtach air feuchainn ri mart a chur leis na creagan. Cha b’ e a-mhàin gun robh i cunnartach am measg bheathaichean eile, bha i cuideachd seòlta as t-fhoghar nuair a dh’fhosglar geataichean a’ bhaile ’s a bha an crodh ’s na caoraich air an leigeil saor air na h-iomraichean a bha air a bhith fo churachd. Bha bò Sguthcan agus bò a’ Bhonnaich ainmeil airson a bhith a ‘ag ith’ an aodaich’. Aodach sam bith, biodh e na lèine, na shearbhadair, na dhrathais no na ghùn-oidhche, cho fad ’s gun robh iad air an nighe agus crochaichte air sreang-aodaich, bha iad uile air menu an dà mheirleach ceithir-chasach ud! Bha e air aithris gun robh an todhar a bh’ ann am bàthaichean Sguthcan agus a’ Bhonnaich breac le putannan-ìbhiri a bha air siubhal bho cheann gu ceann am broinn an dà mhart.

A h-uile foghar, bhiodh bò Sguthcan a’ dèanamh ruaig air an iodhlainn anns an robh na glasraich aig Alasdair Masaidh air cùl an taighe. Seach gu robh i gun adhaircean, bha e furasta dhi a ceann a chur a-steach eadar an ueir-ghathach agus an lion-ueir agus an uairsin a h-amhach a shearradh roimpe agus, aig an aon àm, bruthadh gus an dìobradh na puist.

Aon latha, chunnaic Alasdair Beag i ris an dol-a-mach sin – Alasdair Beag, mac piuthair mo mhàthar. Steach leis gu Màiri Bhàn agus Alasdair a dh’innse na h-uirsgeòil. Abair glaodhaich agus èigheach an uair sin! Mus d’ fhuair a’ bhò air a ceann a tharraing a-mach às an t-suidheachachadh anns an robh i, bha Uilleam Thorcaill air steidhir a thoirt dhi le slacan a mhàthar. Thàinig meall chlachan oirre cuideachd bho dhithis ghillean às na Fleisearan a bha air an slighe chun a’ chreagaich. I fhathast a’ cagnadh air ceirsle chàil a bha i air a thoirt leatha, chaidh am mèirleach na ruith a-mach an rathad. A rèir Oighrig Bheag, shaoileadh tu oirre gun robh i a’ gàireachdainn beag leatha fhèin!

Fhuair Alasdair Beag an duais air an robh e airidh. Thug Màiri Bhàn a-steach dhan taigh e ’s i ga ghràdhachadh ’s ga mholadh.

‘Mo ghràdh ort, trobhad thusa-steach gus am faigh thu mìr de dh’aran-eòrna ’s e cnuaiceach le ìm ùr agus bàrr is gruth. Gaisgeach nan gaisgeach! Sin gu dearbh a th’ annad – balach beag Ceiteag Mhurchaidh às a’ Phort! Dè an aois a tha thu?

‘Tha mi seachd’.


[TD 40]

[Beurla]


[TD 41]

‘Seachd bliadhna a dh’aois! Agus mu thràth nad ghaisgeach! Cionnas, a ghràidh, a chunna tu bò ghrànnda Sguthcain?’

Ghabh Alasdair na làimh am mìr eòrna cnuaiceach le ìm, agus bàrr is gruth. Thug e glaim mòr às a’ mhìr; chagainn e e; agus shluig e e mus do fhreagair e a’ cheist.

‘Uill,’ ars esan ’s e a’ leigeil ann-fhèin, ‘thàinig a’ bhò chun na h-iodhlainn agus ’s i a chuir an eagail orm! Dearg eagal mo bheatha! Bha mi feidhir air crùbadh sios agus air dà churran a shlaodadh às an talamh is mi a’ dol gan goid, nuair a thàinig an ceann iargalta aice steach far an robh mi. Cha mhòr nach do dh’ fhanntaig mi leis an eagal!’

Rinn Màiri Bhàn gàire, ‘Seadh gu dearbha, a ghràidh, nach math nach do dh’ith a’ bhò thu fhèin agus gun do dh’fhàg i thu airson innse dhuinn, gu h-onarach, gum bu tusa a tha air a bhith goid nan currannan ann an iodhlann Alasdair Masaidh! Cha mhillear math ri olc agaibh – thu fhèin agus Bò Bhradach Sguthcan!’


An t-Ord Mòr

Chaidh an tràlair, an ‘Convallaria’ air na sgeirean air taobh thall an Loch-a-Tuath agus, cho fad ’s is aithne dhomh, fhuair an sgioba aice aiste mus deach i thairis. Le onfhadh na fairge, shiubhail i an taobh-sa ’s an taobh-ud ’s i letheach fodha, na cunnart dha na h-eathraichean a bha ag iasgach a-mach à puirt mar Col, Tolastadh, Port nan Giùran agus Port Mholair. Air a’ cheann thall, thàinig stoirm bhon ear-thuath agus le làn an reothairt chaidh an ‘Convallaria’ a thogail a-steach dhan Gheodha Ruadh, an saobhaidh uamhalta a tha nàdar air a thoirt à taobh deas an t-Siùmpain. Bha an cochall aice anns a’ bhad sin airson beagan sheachdainean ann an cunnart gum falbhadh an fhairge leatha a-rithist. Air a beul foidhpe, bhris a’ bheart-iarainn a bh’ innte tron deac agus, nuair a bhios tràigh ann, tha cuid dhan sin ri fhaicinn chun an latha an-diugh. Cha robh mise ach mun cuairt air ceithir bliadhna a dh’aois nuair a chuir Seonaidh Aonghais Uilleim teachdaireachd gu m’ athair ag radh ris gun robh obair mìos aige dha agus gum biodh e air a dheagh phàigheadh air a shon. Chaidh m’ athair ga fhaicinn agus nuair a thill e bha e air a dhòigh. Bha Seonaidh air cochall a’ ‘Chonvallaria’ a cheannach.

Ars esan, ‘Chan e airgead a bha Seonaidh a’ tairgsinn dhomh ach cuibhreann dhan fhiodh a th’ anns an t-soithich. Thairg e cairteal an fhiodha dhomh ach mu dheireadh thàinig sinn gu aonta gum faighinn a dhàrna leth – sin, ma


[TD 42]

[Beurla]


[TD 43]

ghabhas mi os uallach an cochall a thoirt as a chèile agus am fiodh a ghiùlain suas gu beul na geodha far am faigh cairt is each thuige.’

Cha robh mo mhàthair no a cuideachd-chèile idir airson m’ athair a dhol a dh’obair fo bhearradh na Geodha Ruaidhe. ’S e àite cunnartach a th’ ann – saobhaidh mòr gruamach, dùbhlanach far a bheil aodann na creige breòite agus, a h-uile leth-cheud bliadhna, a’ briseadh ’s a’ leigeil tonnaichean dhan chloich bhreòite dòirteadh nan garbhlaichean sios gu ùrlar na geodha.

Ach bha m’ athair fada na cheann agus, air a’ cheann thall, ghabh e an cùmhnant bho Sheonaidh. Cha robh mo mhàthair idir rèidh ris nuair a thòisich e ag ullachadh airson a dhol a dh’obair. Thug Seonaidh dha màileid leathair, dà gheinn agus sàbh mìn-fhiaclach. Chaidh e fhèin suas am baile agus thill e le òrd-ceàirdich, òrd-ladhrach agus sàbh garbh-fhiaclach a chosg faisg air £3 – tuilleadh connspaid anns an dachaigh! Dh’aindeoin na connspaid, dhearbh m’ athair gun robh e air rud glic a dhèanamh. Fada mus tàinig creach an Dàrna Cogaidh, rinn e feum às an acfhainn a bh’ aige ag obair anns a’ Gheodha Ruadh. Mhair an acfhainn sin ann ann ciste ri taobh mo leapa anns a’ chlòsaid airson iomadach bliadhna.

Bliadhna no dhà mus deach mi dhan sgoil, bhiodh m’ athair a’ falbh a-mach dhan t-Siumpan leis a’ mhàileid leathair air a ghualainn cheàrr agus òrd-mòr Sguthcain aige air a ghualainn eile. Bha mi air bhiod ag iarraidh a dhol còmhla ris ach chan fhaighinn cead bho mo phàrantan idir. Ach mu dheireadh, thàinig an latha ann an 1936, air an tug m’ athair dhomh cead a thighinn a dh’fhaicinn fiodh a ‘Chonvallaria’. Rinn e sin air chùmhnant gun cumainn grèim air làmh Mhurchaidh fad an t-siubhail.

Bha Seonaidh Aonghais Uilleim air a dhol le each agus cairt a-mach tràth dhan mhadainn. Còmhla ris bha dithis fhireannach eile a bha e air fhastadh airson am fiodh a chairteadh dhachaigh. A’ dlùthadh air beul na Geodha Ruaidhe, ’s a chunnaic mi a’ bheàrna mhòr uamhalt a bha a’ fosgladh romhainn, ghabh mi grèim teann air Murchaidh le mo dhà làimh. Na b’ fhaisge ’s na b’ fhaisge air an oir, chunna sinn m’ athair agus na fir eile shios fodhainn air an ùrlar. Shaoilinn gun robh iad cho beag ri sneaghanan. Bha iad nan seasamh aig oir na garbhlaich agus iad air an cuairteachadh le tiùrran de dh’ fhiodh dearg-gheal a’ ghiuthais agus an learaig. Chan aidichinn e aig an àm ach faodaidh mi nise a ràdh gun robh mi toilichte a’ cur cùl ris an àite aognaidh anns an robh sinn agus tilleadh gu tèarainteachd ar dachaigh air Ceanna-loch.

Leis na bha e air a chosnadh de dh’fhiodh learaig a’ ‘Chonvallaria’, rinn m’ athair callaid a bha a’ dùnadh na pàirce-feòir a bha (agus a tha) anns an lot againn. Thuilleadh air sin, leis an fhiodh giuthais a choisinn e, rinn e àirneis

[TD 44]

[Beurla]


[TD 45]

a bha gu math eireachdail – dreasair, bòrd, stùil agus ciste-dhràthraichean. Ged bha mo mhàthair air bhith an aghaidh dha a dhol a Steòrnabhagh a chosg air locraichean agus sgeilbean a cheannach, bha i gu math uailleil nuair a chrìochnaich e an t-saoirsinneachd agus a chunnaic; an t-àirneis a bha e air a dhèanamh dhi.

Ged a bha obair a’ ‘Chonvallaria’ a-nis seachad, bha rud no dhà aig m’ athair ri a dhèanamh. Bha aige ris an òrd mhòr a bha e air fhaighinn air iasad a chur dhachaigh gu Sguthcan. Bha e feidhir a’ dol a dh’ fhalbh leis an òrd air a ghualainn nuair a thàinig Sguthcan a-steach le strùirc air aodann.

‘Och,’ arsa m’ athair, ‘bha mi dìreach a’dol a dh’ fhalbh a-null thugad leis an òrd,’ arsa m’ athair. ‘Tha mi duilich gu bheil e air a bhith agam nas fhaide na bha dùil agam.’

‘Tha mi air a thighinn,’ arsa Sguthcan, ‘chan ann a-mhàin a dh’iarraidh an ùird ach cuideachd am fear aig a bheil liut air an òrd a làimhseachadh – is e sin thu-fhèin!’

Fhreagair m’ athair gun a’ cheist bu choir dha fhaighneachd. ‘Tha mi,’ ars esan, ‘a’ dol air ais a sheòladh aig toiseach na seachdaineach ach mas urrainn dhomh càil a dhèanamh dhut roimhe sin, nì mi e.’

‘Glè mhath, a Bhob. Cha toir seo ach uair a thìd’.

B’ ann an uair sin a dh’innis Sguthcan gun robh a’ bhò bhradach reubaltach a bha cho ainmeil anns a’ bhaile air an agh riabhach aca fhèin a chur le Geodha nan Calman.

Air an ath Dhisathairne, thachair rud air Buail’ an Dòmhnallaich a choisinn do dh’fhir a’ bhaile cruinneachadh aig A’ Chreag Gheal, letheach slighe eadar taigh-dubh Sguthcain agus an cladach. B’ e siud an latha air an robhas a’ dol a chur crìoch air an ainmhidh a b’ainmeil a bh’ anns a bhaile againn nam linn-sa. Sheas mo mhàthair leam aig an uinneig a’ coimhead a-null gu Buail’ an Dòmhnallaich, far an robh a’ ghreigh fhireannach nan seasamh timcheall na bà.

Nuair a thill m’ athair, dh’fhaighnich mo mhàthair dha an robh a h-uile càil air a dhol mar a dh’iarradh e. Fhreagair e ’s a cheann crom, ‘B’ fhasa dhomh an ceala-deug a chuir mi seachad anns a’ Gheodha Ruadh nam aonar a’ toirt a’ ‘Chonvallaria’ às a chèile, na bhith far an robh mi airson an uair a thìd, a’ faicinn a’ bheathaich ud ga cur gu bàs.’

Mus do thill e chun na mara, rinn e bara-cuibhle mòr dha fhèin airson a bhith toirt dhachaigh na mònach. Ghabhadh am bara sin luchd mhòr dhen mhòine-bhàn a bha sinn a’ buain ann am mullach Foitealair. Rinn e cuideachd bara-làimh leis am biodh e-fhèin agus Eòghainn, bràthair mo mhàthar, a giùlain leacan mòra a bha m’athair air a bhuain air a’ chladach aig earball na


[TD 46]

[Beurla]


[TD 47]

lot. Bu toil le m’ athair obair chruaidh a bheireadh braon fallais air. Agus, gu dearbha, a’ buain chlachan le òrd-ceàirdich agus geinn, bha e a’ faighinn pailteas dhen sin. Bha a bhuil – bha na gàirdeanan aige air leth treun agus neart a chuirp a rèir sin. Bha na leacan a bha e air a bhuain ann an àite cho cugallach ’s nach b’urrainn do dhuine a dhol thuige le bara-cuibhle. Cha robh dòigh air am faotainn ach le bara-làimh. Gu sealbhach ged nach robh Eoghainn ach deugachadh bhliadhnachan a dh’aois, bha e gu math calma.

Nuair a chaidh m’athair air ais chun na mara, thug e Eòghainn leis. Shiubhail iad le chèile gu Glaschu agus fhuair iad obair air soitheach ùr, an <eng>‘City of Karachi’;<gai> m’ athair na AB <eng>(Able-Bodied Seaman)<gai> agus Eòghainn na EDH. <eng>(Efficient Deck Hand).<gai> Sheòl an t-soitheach air turas fada a thug i gu bailtean-puirt air taobh thall an t-saoghail. Thadhail i Auckland ann an New Zealand agus Sydney ann an Astràilia. Fhuair m’ athair agus Eòghainn dhachaigh mìosan ro thoiseach a’ chogaidh ach cha robh iad fada an sin gus an deach an cur air ais gu muir – m’ athair air sguabaire mhèinnichean agus Eòghainn na ghunnair air HMS Orion – crùsair a chaidh tro na blàir bu teotha anns a’ Mhuir Mheadhan-thìreach.

Chuir na Gearmailtich fodha an <eng>‘City of Karachi’<gai> anns a’ Mhuir Mheadon-thìreach ann an 1941.

Air oidhche geamhraidh ann an 1943, bha na maoir-cladaich, mar bu nòs, a’ faire anns an stèisean air mullach an t-Siùmpain. Aig trì uairean sa mhadainn chuala iad buille-spreadhaidh cho coimheach ’s gun do chrithnich i na cupanan-teadha a bh’aca air a’ bhòrd. Bha na maoir mionnaichte gu robh mèinn no <eng>depth-charge<gai> air spreadhadh faisg air cladaichean an t-Siùmpain. Chuir iad fòn gu Ionad nam Maor-chladaich ann an Steòrnabhagh ach cha robh na seòid a bha an sin air guth a chluinntinn mu bhuille-spreadhaidh aig Ceann an t-Siùmpain.

Aig an àm ud, bha an Nèibhidh agus an RAF air làmh-an-uachdair fhaighinn air <eng>U-boats<gai> nan Gearmailteach a bha air a bhith a’ liugradh a steach ri cladaichean na Gàidhealtachd. Le gormadh an latha, chaidh na maoir a mach a dh’fhaicinn an robh fiodh-sgoid no lìgh-ola ri fhaicinn anns na geodhaichean. Chan fhaca iad dad annasach gus an tàinig iad timcheall chun na Geodha Ruadha. Ann an sin, ann an achlais na geodhaidh, chunnaic iad an rud a bha air cosnadh a’ bhrag uamhalt ud ann an dàmhar a h-oidhche. Feidhir far an robh cochall na ‘Convallaria’ air a bhith na laighe agus far an robh m’ athair air a bhith a’ tartair le ùird airson iomadach seachdain ga toirt as a chèile, bha càrn mòr de phronn-chreag a bha air tuiteam à aodann na bearraidh – càrn anns an robh iomadach ceud tonna.


[TD 48]

[Beurla]


[TD 49]

[Dealbh]
[Beurla]
Co-dhealbhachd an taigh-dhuibh

[Dealbh]
[Beurla]
Leth-geal agus leth taigh-cheap


[TD 50]

[Beurla]


[TD 51]

[Dealbh]
[Beurla]
Cù Anna Dhall a’ ruith leis na canasdtairean


[TD 52]

[Beurla]


[TD 53]

[Dealbh]
[Beurla]
An ‘Sàtan’ a bha a’ milleadh glasraich mo Sheanar


[TD 54]

[Dealbh]
[Beurla]
Sgait-adhair m’ athar a dh’ fhalbh leis an t-sreang!

[Dealbh]
[Beurla]
Bò chunnartach Sguthcain


[TD 55]

[Dealbh]
[Beurla]
An ‘Convallaria’ anns a Gheodha Ruadh


[TD 56]

[Dealbh]
[Beurla]
Mo sheanair, mo sheanmhair agus an triùir nighean


[TD 57]

[Dealbh]
[Beurla]
Anns a’ mheadhan, mo sheanmhair a’ Phuirt, bata-làidir dhuinn uile


[TD 58]

[Dealbh]
[Beurla]
Mo mhàthair, Nan agus mise air beulaibh an ‘Taigh Sinc’

[Dealbh]
[Beurla]
Eadar an Taigh-Subh agus an Taigh Sinc


[TD 59]

[Dealbh]
[Beurla]
An teaghlach againn, nuair bha mi dhà


[TD 60]

[Dealbh]
[Beurla]
Piuthar mo mhàthar le Alasdair Beag (clì) is mise

[Dealbh]
[Beurla]
Alasdair Beag, mo Mhàthair le Nan agus mise. Cuideachd Oighrig Bheag (clì) agus Màiri piuthar m’ athair


[TD 61]

[Dealbh]
[Beurla]
Seanair

[Dealbh]
[Beurla]
Nansaidh Iomhair aig an robh uidhean coilich

[Dealbh]
[Beurla]
M’ athair ag ullachadh airson an àrd-ùrlar


[TD 62]

[Bàn]


[TD 63]

<eng>Chapter 2<gai>
Caibidil 2

<eng>School & Education<gai>
Sgoil agus Foghlam

<eng>Strange Encounters 64<gai> Eagal, 65
<eng>Aird Public School 72<gai> Sgoil na h-Airde 73
<eng>Bad Language 80<gai> Droch Cainnt 81
<eng>Cat on a Small-line 82<gai> Cat air Lion-beag 83
<eng>Cuddies in Flight 86<gai> Leis an t-Slat-chudaig 85
<eng>‘Conky Murdo’ 92<gai> Murchadh Sròineach 93
<eng>The Threshing-mill 96<gai> A’ Muileann-Bhualaidh 97
<eng>Music and Religion 100<gai> Ceòl agus Creideamh 99


[TD 64]

[Beurla]


[TD 65]

Eagal

Bhiodh feadhainn de na seann daoine a’ cur eagal air a’ chloinn ‘airson <eng>ploy’:<gai> le bhith ag innse sgeulachdan mu dheidhinn thaibhsichean agus rudan dìamhair a bh’ anns an àrainneachd againn bhiodh iad ‘a’ cur bodach orra”.

Tha bodach anns a’ chùlaist is dà shùil liath air
Bodach anns a’ chùlaist is dà shùil dheug air.

A rèir aithris, bha trì seòrsaichean de dh’aogasan anns a’ bhaile againn. A-muigh aig Tom Airigh an t-Siùmpain, chunnacas taibhse coltach ri cuideigin a bha air bàsachadh bho chionn fhada ach a bha fhathast gun siubhal gu Innis Flathanais. Bha tathaich eucoltach ri taibhse. B’ e tathaich a chanadh tu ri aogas a chite air cruth chuideigin a bha fhathast maireann ach a bha ann an cunnart a bheatha. Tha cuimhne aig a h-uile duine air an tathaich a chunnacas feidhir mus do thòisich an Dàrna Cogadh. Chunnacas e thall aig Bothan Mòr glè fhaisg air Allt Loch an t-Siùmpain. A rèir nam boireannach a bha air fhaicinn, cha tuirt an tathaich dùrd. Ach bha suathalas aige ri ìomhaigh Iain Tharmoid Uilleim (Suileabhan) a bha air seacharan thall thairis. Ach, mar a chaidh a dhearbhadh dhuinn bliadhnaichean an dèidh sin, bha Iain Tharmoid Uilleim beò fallain anns a’ phrìosan an Astràilia nuair a chaidh an t-aogas fhaicinn. Cho-dhùin na seann daoine gur e tathaich Tharmoid Uilleim fhèin a chunnacas (athair Shuileabhain) agus e mar gum biodh e a’ tadhal air na badan anns an robh a mhac eòlach mus deach e na mhac-stròdhail, dha na tìrean cèine. Cha robh a h-uile duine a’ gèilleadh dha na comharraidhean gòrach ud. ’S iomadh gille a lean orra a’ siubhal na h-oidhche aig cèilidhean agus a’ suirighe gun eagal orra ro chàil a bha a’ còmhnaidh ann an dorchadas.

Mar a dh’innis mi dhuibh a cheana, bha Anna, piuthair mo sheanmhar, dall agus chaith i a’ mhòr-chuid dhe beatha aonranach agus a’ caoidh làithean a h-òige agus mar a chunnaic i an saoghal mus do chaill i a fradharc. M’eudail air a guth agus a h-ìomhaigh ged a shiubhail i bhuainn bho chionn leth-cheud bliadhna!

Cha robh ach dà uinneag anns an dachaigh aice – aon uinneag aig an teine agus tè eile anns a’ chùlaist a-bhos. Anns gach uinneag bha ceithir leòsan nach robh ach troigh a dh’àird agus naoi òirlich de leud. Bha Anna beò ann an dorchadas na doille agus ged a bhiodh fichead uinneag air bhith anns gach rùm, bhiodh e fhathast air bhith gun sholas. Cha robh ise a’ cur umhail air broinn na dachaigh a bhith cho dorcha, muladach agus, mar bu tric, làn ceothaidh.


[TD 66]

[Beurla]


[TD 67]

Ged a bha gaol aig Nan air Anna Dhall, bha i a’ faireachdainn sgriabhan eagail a h-uile uair a dheigheadh sinn a-steach dhan fhosglan air ‘rathad nan taibhsichean’ agus cha deigheadh i suas chun an teine mun robh grèim teann aice air mo làimh. Cho luath ’s a chitheadh Nan lasair an teine air a’ chagailt ’s a chluinneadh i guth na caillich a’ cur fàilte oirnn, bha i toileach gu leòr.

Mura fidreadh Anna gun robh sinn air a thighinn a-steach dhan fhosglan, leanadh i oirre a’ bruidhinn leatha fhèin. Bha sin caran iargalta dhuinne mar chloinn a bhith nar seasamh anns an dorchadas agus anns a’ cheò ag èisteachd na caillich a’ dol tron <eng>repertoire<gai> a bha i air ionnsachadh na h-òige:

… Gabhaibh ar smoc às bhur pìoban
Is gabhaibh ur pìos às bhur làmh
Ach tha ’n tìd a’ teannadh gu dlùth
A chluinnear am fuaim san Transvaal;
‘S nuair a dh’fhosglar dorsan nam prìosan
Gun teid sibh le glaodh chun na sràid …

Nuair a dh’ fhàsadh i sgìth de dh’òrain ‘Cogadh nam Boer’, dheigheadh i gu òrain a bhiodh a’ toirt a-steach oirre seallaidh àlainn an t-samhraidh nach fhaiceadh i a chaoidh tuilleadh:

O craobh nan ubhal, geug an abhal
O craobh nan ubhal O.
Tha i fàs gu dìreach brais
O craobh nan ubhal O.…

Cha robh an dachaigh ùr againne – an taigh-sinc – ach mu leth-cheud slat air falbh bho dhachaigh Anna ach, ann an dùbhlachd a’ gheamhraidh, bha an t-slighe a bh’ againn ri a choiseachd dhachaigh gu math uamhalt. Bheireadh Anna dhomh an clobha. Thogainn fàd lasrach às an teine. Leis an lòchran sin nam làimh dheis, agus grèim teann aig Nan air mo làimh chlì, thòisicheadh sinn a’ coiseachd dhachaigh. Bhiodh Anna Dhall fo àrd-dhoras an taigh-dhuibh ag èigheach, ‘Na ràinig sibh?’

‘Cha do ràinig fhathast’.

Ann am mionaid eile, ‘Na ràinig sibh?’

‘Ràinig. Oidhche mhath, Anna!’

‘Dia air ur crann, a ghràidh, agus Iosa air bhur cluasaig!’

Le sin, thionndaidheadh Anna air ais a-steach dhan fhosglan agus, dall ’s


[TD 68]

[Beurla]


[TD 69]

mar a bha i, dhèanadh i a slighe suas tron taigh dhan chùlaist a’ sireadh bòrd-slios na leabaidh-àrd far an robh i a’ dol a ghabhail fois na h-oidhche. Bhithinn fhìn agus Nan gu tric a’ cur eagal oirnn fhìn le bhith a’ smaoineachadh air an àite uamhraidh, dhorch sin anns am biodh Anna dol a chadal.

Bodach anns a’ chùlaist is dà shùil dheug air!

Air feasgar ciùin Foghair, bha Bantrach Anndra a’ coiseachd an rathad-mhòir a’ tighinn às a choinneimh nuair a thurchair dhi manadh fhaicinn. Dh’aithnich i anns a’ bhad gur e rabhadh a bh’ anns an rud a thàinig thuice: ro-radh air truaighe a bha dol a thachairt faisg air an tobair a bha fir a’ bhaile air a dhùsgadh air lota Sguthcain. Gu mi-shealbhach, cha robh an tobair gu feum oir cha b’ e bùrn fìor-ghlan a bh’ innte ach bùrn-iarainn. Nuair a chuireadh tu am bùrn-iarainn ann am bòla, chitheadh tu gun robh lìgh ghorm air uachdair, dìreach mar gum biodh tu air balgam peatrol a dhòirteadh ann. Cha e sin a-mhàin, ach nan dèanadh tu teatha leis, chuireadh am blas aige sgàig ort. Cha b’ urrainn dhut a h-òl eadhon ged a chuireadh tu dà làn spàin de shiùcar innte airson a dèanamh blasta.

Ach dè a b’urrainn dhan bhaile a dhèanamh le tobair a bha dusan troigh de dhòimhne agus a bha comasach air bò no leanabh a shlugadh gun dòigh aca air faighinn àiste? Bha e follaiseach nach robh Bantrach Anndra air an rabhadh ud fhaighinn gun adhbhar! Cho-dhùin conastapail a’ bhaile, gum feumte saobhaidh na tobrach a dhùnadh gun dàil agus b’ e sin dìreach a chaidh a dhèanamh.

Nise, ged nach fhaca mi taibhse no tathaich no manadh a-riamh, tha fhios agam le cinnt gun robh seòrsa eile de dh’aogais anns an àrainneachd againne nuair a bha mi òg. Bha gun teagamh agus b’ e sin na sìthichean. Nuair a bha mi timcheall air sia bliadhna a dh’aois, chunna mi ficheadan dha na sìthichean a tha a’ còmhnaidh ann an Creagan Foitealar os cionn na h-iomraichean arbhair aig Calum Uilleim. Bha mi fhìn agus dithis de mo cho-aoisean nar seasamh còmhla ri Calum Uilleim nuair a thàinig greigh de na meanbh-dhaoine sin a-mach às a’ Chreagan. Och, tha feadhainn de mo chàirdean a ghabhas orra mo bhùirt às nuair a nì mi inneas air na sìthichean a chunna mi le mo dhà shùil!

Mar tha mise a’ tuigsinn, chan fhaicear na sìthichean ach air an fhionnaraidh. Nuair a tha a’ ghrian air a dhol fodha agus mar a chaidh a dhearbhadh uair agus uair, chan fhaicear iad idir mur eil neach a’ creidsinn gu bheil a leithid de chreutar ann.

Bho chionn dà bhliadhna dheug, bha Murchadh (an t-isean deireadh linn againn) aig an taigh à Canada. Thurchair gun robh an ceathrar chloinne aige a-muigh còmhla rium airson cuairt timcheall air Loch an t-Siùmpain. Bha sin


[TD 70]

[Beurla]


[TD 71]

am meadhan Lunastail, mìos thorach, bholtrach, thoileach an t-samhraidh agus bha am feasgar a’ ciaradh. Anns a’ mhadainn, bha culm air an iarmailt agus ciuthairnaich dhrùiteach a’ laighe mar cheò air a’ bhaile. Le àrd-fheasgar, thàinig caochladh air an aimsir. Dh’ fhosgail solas an grèine anns na speuran agus thiormaich an latha. Cha robh deò air a’ ghaoith. Thug mi a’ chlann gu tom air sliabh-mònach a’ bhaile – àite dìamhair far a bheil blàr àlainn de fhraoch-geal a’ fàs. Bha muinntir an àite bho shean a’ creidsinn gur e am fraoch-geal arbhar nan sìthichean agus gum b’ e an curachd a bh’ aca.

‘Nise,’ arsa mise, ‘chan eil e ceadaichte dhuinn am fraoch-geal a ghoid oir chan ann leinn a tha e. Faodamaid trì diasan a thoirt leinn – trì diasan an làimh an urra – mar chuimhneachan air bòidhchead an tuim seo agus airson sealltainn gu bheil sinn mothachail air a’ cheangal a th’ againn ris na meanbh-dhaoine’.

Mar dhùbhlan rium, spìon Beathag dos mhòr dhan fhraoch-gheal às an talamh agus thog i e gu a sròin. Chunnaic i cho tàmailteach ’s a bha mi gun robh i air sin a dhèanamh agus, ann am mionaid no dhà, ghabh i an t-aithreachas agus dh’iarr i maitheanas orm.

Arsa mise rithe, ‘Chan eil math dhut a bhith ag iarraidh maitheanas ormsa oir, mar a stèinn mi dhuibh, chan ann leamsa a tha am fraoch-geal a tha fàs an seo.’

Chuir i an dos air ais mar a b’ fheàrr a b’urrainn dhi. Choisich sinn timcheall an loch agus a-null gu Gearraidh Foitealair. Le dol fodha na grèine bha am baile againn cho àlainn ’s gun robh e gam dhèanamh cianail a’ coimhead an eireachdais a bha gar n-iadhadh. Fhad ’s a bha e a’ snàigeadh anns a’ choirc, bha an traon a’ gràiceil rinn agus bha faoileagan-an-sgadain àrd os ar cionn, air iteig ghuanaich a’ tilleadh bho iola ann an Cuan nan Orc. Bha an sliabh air an robh sinn a’ coiseachd air a sgeadachadh le fraoch-dearg agus leis a’ ghille-Brìd, an dìthean boltrach, purpaidh air am bi an seillean a’cosnadh na meala san Lunastal. Mhothaich a’ chlann gun robh paidearan dhan dealt an crochadh ris gach blàth agus gun robh sreangan de ghrìogagan air craobhagan lus-an-radain. Cha robh àite air an t-saoghal na b’àille leinn.

Nuair a ràinig sinn suas gu Creagan Foitealair, thug mi m’ oghaichean gu far am biodh òigridh a’ bhaile, linn as dèidh linn, nan suidhe a’ seanchas air feasgair ghrianach shamhraidh. Sheall mi dhaibh far am biodh sinn a’ cur ar làmhan air a’ chreig airson ceòl nan sìthichean a chluinntinn. Cho luath ’s a rinn a’ chlann sin, chuala Beathag ceòl-dannsaidh na fìdhle. Bha e follaiseach gun robh na meanbh-dhaoine air maitheanas a thoirt dhi airson a’ mhillidh a bha i air a dhèanamh air Tom an Fhraoich!


[TD 72]

[Beurla]


[TD 73]

Air ais anns an sgoil an Alba Nuadh, sgrìobh Beathag cunntas air an fheasgar àghmhor, iongantach a bha air a bhith aice air a saor-laithean an Eilean Leòdhais. Mar thoradh air sin, chuir an tidsear gu a pàrantan gearain gun robh cleannan aig an nighean aca a bhith ag innse nam breug! Chaidh Linda, bean Mhurchaidh, chun na sgoile ach cha b’ ann airson rèit a dhèanamh ris an tidsear.

‘Tha am pàiste agaibh ag innse ràbhartan mu dheidhinn uile-bheist Loch Nis agus nòsan diamhair a bhuineas do na sìthichean a tha i ag radh a tha a’ còmhnaidh air Gàidhealtachd na h-Alba’.

‘Chan eil facal brèige aig Beathag ag innse na h-eachdraidh sin. Aig àite-còmhnaidh nan sìthichean ann an Eilean Leòdhais, chuala i ceòl nam meanbh-dhaoine le a dà chluais agus chan eil càil ceàrr air a claisneachd. A bheil thusa comasach air dearbhadh nach e an fhìrinn a tha sin?’

Gu sealbhach, cha do rinn cuairt an fheasgair còmhla ri an seanair cron sam bith air m’ oghaichean. An-diugh, tha Beathag ga h-oideachadh ris an dotaireachd ann an Oilthigh Baile Atha Cliath an Eirinn agus tha an triùir eile a’ leantainn dlùth air a sàil le foghlam agus le ultach de bheul-aithris nan Gàidheal nan cinn.


Sgoil na h-Airde

Ann an 1878, thogadh Sgoil na h-Airde air Druim Oidealair – tom aognaidh, uspagach a bha fosgailte dhan h-uile gaoth a thigeadh às an adhar. Chaidh an làrach ud a thaghadh dhan sgoil oir bha e eadar mìle agus dà mhìle bho na còig bailtean-iasgaich anns an robh teaghlaichean chloinne: b’iad sin Siadar, Seisiadar, An Aird, Port Mholair agus Port nan Giùran.

Bha droch shìde ann nuair a chaidh mise dhan sgoil anns an Lunastal, 1935. Anns an latha ud, cha robh càr no seòrsa eile de chòmhdhail ann airson a’ chlann a thoirt dhan sgoil. An-diugh, is iongantach leam mar a dh’ fhàs sinn cleachdte ri bhith a’ coiseachd gu Druim Oidealair dh’aindeoin gach uisge, cathadh no gailleann a thigeadh oirnn air an t-slighe.

Tha cuimhne mhath agam air a’ chiad latha a fhuair mi mo chiad leabhar dhachaigh leam às an sgoil. Tha mi den bheachd gum b’ anns an Earrach 1936 a bha sin. Bha mi a’ fiughar ris an duais phrìseil a bha mi air fhaighinn a shealltainn dha mo phàrantan agus do mhuinntir mo sheanar. A’ cromadh Leathad na Bùtha dh’fhairich sinn fàileadh grod a bha a’ tighinn thugainn air a’ ghaoith. Mus do ràinig sinn Ceanna-loch, cha b’ e fàileadh a bh’ ann


[TD 74]

[Beurla]


[TD 75]

ach samh! Bha Oighrig Mhòr Iain Ruaidh, seann bhoireannach le bata aice na làimh, na suidhe ris a’ chruach-mhònach aice a bha ri taobh an loch. Tha cuimhne agam gun robh currag gheal oirre agus plèide ghlas.

Thuirt mo phiuthar rithe, ‘Oighrig, nach ann anns a’ bhaile a tha am fàileadh!’

‘Mil air do theanga, a m’eudail! Tha na teaghlaichean air na h-òcraichean fhosgladh agus tha ur mhàthair agus clann-nighean do sheanar a’ cur a-mach an todhair.’

‘Dè,’ arsa Nan, ‘a tha iad a’ dèanamh leis an todhar?’

Rinn Oighrig Mhòr gàire. ‘Tha iad ga sgaoileadh air na talmhaichean. Ma bhios sinn beò as t-foghar, gheibh sinn buntata math leis na tha iad a’ cur de thodhair air an talamh.’

Ma bha na seilleanan-mil dripeil am measg nam blàthan nuair a bha sinn a’ falbh dhan sgoil sa mhadainn, cha robh iad comasach air sin a dhèanamh nuair a thill sinn. Bha cùbhraidheachd nam blàthan air teiche agus bha ‘breuntas na loibhre’ air a thighinn na àite. Nuair a ràinig sinn dhachaigh, chunna sinn na boireannaich suas is sios nan iomraichean le clèibh air an dromannan agus na fireannaich leis na gràpaichean a lìonadh nan cliabh. A ghìath! As aonais cùbhraidheachd nam blàthan, bha na seillean-mil a’ fanntaigeadh. Bha feadhainn dhiubh a’ tuiteam chun na talamhainn leth-mharbh. Cha b’ e srann am fuaim a bha iad a’ dèanamh ach casadaich!

Làrna mhàireach nuair a dh’innis mi siud dhan tidsear, rinn i lachan gàire. B’ ise Ciorstag Mhurchaidh a’ Bhac (Ciorstag Mhoireach) à Siadar – boireannach glic, carthannach a bha air a bhith a’ teagaisg na cloinne bige airson iomadach bliadhna. B’ e a’ Ghàidhlig a bh’ aice rinn aig toiseach tòiseachaidh ach bha i a’ toirt a-steach facail Bheurla mean-air-mhean mar a bha sinn a’ fàs cleachdte ri ùghdarras na sgoile. Mo bheannachd aice! Saoilidh mi gun cluinn mi a guth gàireach tlachdmhor nuair a bhiodh sinn ag innse dhi ar naidheachdan ’s gum faic mi grìogagan mòra ioma-dhathte na h-abacas leis am biodh i gar cuideachadh le cunntais.

Ma bha Ciorstag Mhurchaidh a’ Bhac gasta, còir rinn anns an dà bhliadhna a bha sinn fo a cùram, bha an ath thè a bh’ againn tur eadar-dhealaichte rithe. Bha i sin òg, brèagha ach cha robh i còir no carthannach rinn agus chan eil iongnadh ged bha eagal againn roimpe. Cha b’ e a-mhàin gun robh i a’ toirt dhuinn sràicean leis a’ chuip ach bha othaig ghràineil aice bhith a’ sgìamhail an aodainn nan sgoilearan agus a’ toirt sgalan chruaidh dhaibh mun peirceall le a bois. Tha mi cinnteach nach robh mise no leanabh eile dem cho-aoisean a bha eòlach air a bhith a’ faighinn an leithid siud de dhroch ghrèidheadh nar dachaighean.


[TD 76]

[Beurla]


[TD 77]

Nam biodh m’ athair no mo mhàthair air bhith nàimhdeil, borb rium gam chronachadh, ’s mathaid nach biodh uiread de dh’eagal orm fo stiùireadh na bana-Ghàidheil ud. Agus b’ e sin a bh’ innte – bana-Ghàidheal nach tuirt smid a-riamh rinn anns a’ chànan a fhuair sinn le bainne na cìch. A’ coimhead air ais, feumaidh mi aideachadh gu bheil mi a’ tuigsinn an adhbhair a bh’ aice air a bhith cho borb ris a’ chloinn. Bha an Achd Pàrlamaid air an robh rìaghladh nan sgoiltean stèidhte aig an àm ud a’ coimhead air a’ Ghàidhlig mar chnap-starra a dh’ fheumte a mhùchadh agus a chur à bith. Tha mi a’ smaoineachadh gum b’ e sin a choisinn dhan tidsear ud dubh-ghràin a bhith aice oirnn a bha cho slaodach, aindeoineach a’ leantainn na slighe a bha i a’ lasadh romhainn.

Cò dhiù, fhuair sinn faochadh anns an dàrna bliadhna a bha sinn fo a h-ùghdarras, nuair a phòs i gille às an Aird agus chur i a cùl ri Druim Oidealair. Anns a’ chòigeamh bliadhna a bha mi anns an sgoil, chaidh an clas againn gu Anna NicSuain (Anna a’ Chumaidh), tidsear aig an robh droch chliù airson a bhith cruaidh, fiadhaich, an-iochdmhor ris a’ chloinn. Leamsa, bha i na tidsear air leth sgileil. Bha i caomh, foighidinneach agus, fo a cùram, fhuair mi mo chiad mhisneachadh ann am foghlam. Bhiodh mo mhàthair ag radh gum b’ e an t-adhbhar a bh’ aig Anna a’ Chumaidh a bhith cho còir rium, gun robh m’ athair air a bhith suirighe oirre nuair bha iad òg. Bhiodh esan a’ dol às àicheadh gun robh!

‘O nach ist thu, a bhoireannaich!’ chanadh e. ‘Cha robh ann an saoghal Dhia mise a’ suirighe air Anna a’ Chumaidh!!’

Eadar ’s gun robh no nach robh, rinn mise adhartas fo a sgèith. Phòs Murchadh Anndra (caraid m’ athar) Eilidh a’ Chumaidh (piuthar Anna) agus lean an cleamhnas a bha eadar mo phàrantan agus na teaghlaichean sin rè nam bliadhnaichean a bha iad beò.

Anns an dàrna bliadhna a bha mi aice, dh’fhas mi tinn leis a’ chuing agus bha mi na bu tric ann an ‘leabaidh nan òisgean’ na bha mi ann an Druim Oidealar.

Chuir Bean Sheonaidh Aonghais Uilleim, sios ultach leabhraichean a bha i a’ smaoineachadh a chumadh leughadh rium airson beagan sheachdainnean. Tiodhlac luachmhor a bh’ ann agus ged nach robh mi comasach air bhith anns an sgoil, dh’ ionnsaich mi mòran às an ultach a chur i thugam. Bha faclair Beurla ann, dà leabhar a sgrìobh Captain Maryatt agus ‘Waverley’ a sgrìobh Sir Walter Scott.

Dh’fhosgail na leabhraichean aig Maryatt agus Scott saoghal ùr dhomh Ach bha mi air uiread de leasanan a chall tron earrach ’s gum b’fheudar dhomh fuireach airson bliadhna eile anns an aon chlas – a-rithist aig Anna a’ Chumaidh agus, gu dearbh, cha bu mhiste mi an rèis a chur mi seachad fo a cùram.


[TD 78]

[Beurla]


[TD 79]

B’ e Màiread Mhoireach (Màiread Doileag) à Sìadar an tidsear a mhisnich mi ann am Beurla agus a threòraich mi, mar ghean-math, airson dà ràith ag ionnsachadh Frangais. Bha gaol agam oirre gu h-àraidh seach nach seimeadh i, fhad ’s a bha i gar teagaisg, tionndadh bhon a’ Beurla chun na Gàidhlig. Bho bha sinn air bhith sia bliadhna a dh’aois gar teagaisg aig Ciorstag Mhurchaidh a’ Bhac, cha robh tidsear eile againn a ghabhadh oirre siud a dhèanamh. Le bhith a’ toirt a’ cheum ud tarsainn air a’ challaid a bha Achd an Fhoghlaim air a chur eadar sinne mar ìochdarain agus iadsan, na h-eilthirich a bha gar riaghladh, bha Màiread Mhoireach a’ dearbhadh dhuinn gun robh ise mar bha sinne tòrr nas cofhurtail a’ bruidhinn rinn nar cànan fhìn.

Fad nam bliadhnachan a bha mi ann an Sgoil na h-Airde, bha na balaich mhòra – balaich a bha suas ri ceithir bliadhna deug de dh’aois a’ spreòtadh nam balach bheag airson gun deigheadh iad a shabaid ri a chèile.

‘An gabh thu air Pididh a’ Bhogais? An gabh thu air an Sgarbh? An gabh thu air Uilleam a’ Phaighd?’

Bha mi beag ach bha mi beachdail agus choisinn sin dhomh gun robh mi den bheachd gun gabhainn air a h-uile balach a bha san sgoil dem aois fhìn. Bha mi air mo mhealladh! Bha feadhainn ann a bha mòran na bu treise ’s na bu mhotha na mise ach a bha cho glic agus nach deigheadh idir a shabaid. Nam ghiodraman beag beachdail, choisinn mo ghòraich dhomh a bhith gu tric anns an Doca-Chrèadhadh a bha dà cheud slat bhon sgoil, a’ cur dhiom mo sheacaid airson a dhol an sàs ann am feareigin a bha cheart cho gòrach eagalach rium fhìn. ’S iomadh latha a chaidh mi dhachaigh às an sgoil is mi le sèid nam leth-cheann no le mo chuid-aodaich air a shracadh. Cha b’ fheàirrde mo mhàthair no mi fhìn an dol-a-mach sin a bh’ agam! Glè thric, bhithinn fhìn agus Alasdair Beag a’ spàraigeadh aig Gob na Cloinne no aig Tom nan Corra-ghritheach far an robh làrach seann iodhlann-chàil na ceàrnaig anns a’ mhòintich. Cha bhiodh sinn a’ toirt buillean dha chèile chun a’ chinn idir ach bha e ceadaichte anns na riaghailtean againn fhìn, ducaichean a thoirt seachad chun a’ chuirp. Bha puill-mhònaich aig Suileabhan glè fhaisg air far an robh a’ cheàrnag againn. Bha bràthair mo mhàthar air miotagan a thoirt dhomh mar thiodhlac agus mach à seo mi-fhìn agus Alasdair Beag airson ‘spàdhar’. Cearbach ’s mar a bha Suileabhan, choisich e a nall tron mhòintich gu far an robh sinn an sàs na chèile. Cha robh e còmhla rinn airson fada.

Ars esan, ’s e ri cur cùl rinn, ’S ann a tha mi a’ samhlachadh an dithis agaibh ri dà bhalach-boireann. Chan aithne dhuibh cidseag!’

Bha sinne air an robh e air an tàire ud a dhèanamh, iomadach bliadhna na bu shine mus do thuig sinn an tàire a bha e air a dhèanamh oirnn.

[TD 80]

[Beurla]


[TD 81]

Droch Cainnt

Nam linn-se, chaidh a’ chlann uile do Sgoil na h-Airde gun Bheurla. Bha sinn beò ann an saoghal na Gàidhlig agus bha sinn mothachail air an oidhirp a bhatar a’ dèanamh air ar n-iompachadh a-steach ann an cànan eilthireach nan Sasannach. Bha cùisean searbh dhuinn mar a b’ àird a chaidh sinn anns an sgoil ach, a dh’aindeoin sin, cha robh a’ mhòr-chuid againn a’ breabadh an aghaidh nan dealg. Bha sinn airson a’ Bheurla ionnsachadh ach chan eil mi a’ smaoineachadh gun robh a h-uile tidsear ’s na morairean a bha os an cionn-san a’ toirt mun aire cho duilich ’s a bha e dhuinne, mar chlann òg,a bhith am measg inbhich a bha diùltadh facal Gàidhlig a’ labhairt airson stèinneadh dhuinn an rud a bha iad ag iarraidh oirnn a dhèanamh.

Gu sealbhach dhuinne a bh’ ann an Sgoil na h-Airde, mar a dh’innis mi roimhe, b’ e Ciorstag Mhurchaidh a’ Bhac a’ chiad tidsear a bh’ againn. Bha i air a bhith leis a’ chloinn bheaga airson iomadach bliadhna mus deach mise thuice. Boireannach gasta, glic, gràdhach a bh’ innte agus tha an aon aithris oirre aig a h-uile duine a fhuair oideachadh fo a cùram. Aig toiseach ar rèis còmhla rithe, bha i deònach air a’ Ghàidhlig a bhruidhinn ris a’ chloinn. Mean air mhean, bha i comasach air gnàth-fhacail anns a’ Bheurla a thoirt a-steach na còmhradh.

Thuilleadh air a’ Bheurla bha seòrsa eile de chànan againn ga h-ionnsachadh ann an Druim Oidealair. Cha robh mi air aois deich bliadhna a ruighinn, nuair a dh’ fhàs mi fileanta air droch chainnt! Bha sinn mothachail gun robh facail anns a’ Ghàidhlig a bha air an crosadh dhuinn bho ar n-òige ach, airson gun dearbhadh sinn dha chèile gun robh sinn a’ fàs mòr, bha na ‘droch fhacail’ sin againn air ar bilean a h-uile latha fhad ’s a bha sinn a-muigh a’ cluich air raon air cùl na sgoile.

Tha ceithir facail anns a’ Ghàidhlig a tha air leth grànda, drabasta, agus a bha air an toirmeasg ann am bilean neo-chiontach, fìor-ghlan na cloinne. Bha na facail sin a’ ciallachadh ‘An Droch Fhear’, no ‘An Sàtan’: ‘Am Fear Millidh’, ‘An Dòlas’, An ‘Donas’, agus ‘An Diabhal’. Fhad ’s a bhiodh mo sheanair a’ gabhail an Leabhair, bheireadh e iomradh uaireannan air ‘an t-Sàtan’.

Nam òige, cha bhiodh e a’ dol an aghaidh modhalach do dh’inbheach a ràdh ri balach, ‘Chan eil annad ach sàtan!’; no ’S e donas a th’ annad;’ no ‘Sguir a shadadh an dòlas ròpa sin!’ Ach, bha aon ainm air an t-Sàtan air a chrosadh dhuinn gu tur. Nuair a chluinneadh tu am facal grod, gràinneil, grànnda sin, bha e mar gum biodh e a’ cur goirseachadh ort agus gaoir tro


[TD 82]

[Beurla]


[TD 83]

d’ fheòil! B’ e sin am facal ‘Diabhal’! Ud-ud-ud! Carson a thug sibh orm a ràdh an seo? Bha am facal sin cho geur, drabasta agus nach robhas ga chluinntinn ach ainneamh air taobh a-muigh na h-eaglaise agus sin bho bhilean fìor-ghlan a’ mhinisteir nuair bhiodh e a’ searmonachadh anns a’ chùbainn.

Cha robh sinne fada air raon-cluiche na sgoile gus an robh e againn air ar teanga. Nuair bhiodh sinn a’ cluich air ball-coise, dh’fheumadh tu a bhith a’ guidheachdainn mar bha càch. Is ionmhainn leis gach neach a choltas! Bha na facail a bha nar beòil grànnda ach mar bu ghràinnde a bha iad, b’ ann bu mhìlse leinn! Bha sinn neo-lochdach, neo-chiontach ged nach saoileadh inbhich – gu h-àraidh, luchd nan eaglaisean, gun robh sinn neo-chiontach. Cha b’ e droch bhalaich a bh’ annainn idir ach bha taghadh math againn de dhroch fhacail leis am faodamaid mionnan – sin cho fada ’s nach robh inbheach anns an èisteachd. Ach nam biodh ar pàrantan air ar cluinntinn leis an droch chainnt a bh’ againn a h-uile latha, biodh iad air ar feannadh. Nam bharail cha do rinn ar n-eòlas air na facail sin na b’ fheàrr no bu mhiosa sinn nuair a dh’fhàs sinn mòr agus a thilg sinn às am faclair suathaid a bh’ againn nar cloinn. An-diugh, chan abrainn na facail ud ann an conaltradh ged a gheibhinn an saoghal mun iadh a’ ghrian. Agus tha mi ag radh sin ged tha deagh fhios agam nach do dh’iadh a’ ghrian an saoghal bho chaochail linn mo sheanar!


Cat air Lìon-beag

Bha tòrr de na fir a’ cosnadh am beò-shlaint leis an lìon-bheag. Bha còrr air ceithir ceud dubhan air agus mus cuireadh tu dhan t-sàl e airson iasgach, bha agad ris na ceudan a bha sin a bhiathadh le greimannan sgadain no le fiasgain. B’ e sin obair a bha toirt ùine airson bha aig a h-uile dubhan a bha sin ri baoit a ghiùlain chun a’ ghrunna.

Bha ‘Sgeadaidh’, mac Mhurchaidh Aonghais, air a lìon-beag a bhiathadh le baoitean sgadain, gach dubhan leis a’ bhaoit air a chur gu cùramach nan sreathan, sreath air an t-sreath, anns an sgùil leis an robh e a’ dol chun an eathair. B’ e obair a bh’ ann a bha air toirt trì uairean a thìde agus barrachd foighidinn na bha nàdar air a bhuileachadh air.

Mar tha fhios aig a h-uile duine, tha miann a’ chait anns an tràigh ged nach toir e fhèin às e. Glè thric, far am bi iasg, bidh cat – cat a bhios a’ snòitearachd le droch rùn, agus an dòchas gun tuit pìos èisg thuige a bheir làn beòil dha. Mura faigh e baoit le cead, feuchaidh e ri baoit a ghoid às an sgùil. An cat a tha cho aineolach ’s gun dèan e sin, cha bhi fhios aige gu bheil dubhan an cois na


[TD 84]

[Beurla]


[TD 85]

mèirle. B’ ann dìreach leis an leithid sin de dh’aineolas a bha cat Mhurchaidh Aonghais a’liugradh timcheall air ‘Sgeadaidh’. Cha tug fear a’ bhiathaidh an aire dha oir bha a’ mhac-meamna a’ dealbhachadh nan adagan, nan leòbagan agus nan cnòdan leis an robh dùil aige a thighinn dhachaigh am beul na h-oidhche. Ach cha robh e’n Dàn gun robh Sealbh gu bhith còir ris air an latha ud. Abair ùpraid nuair a ghoid an cat baoit às an sgùil agus a dh’ fhairich e an gath a’ gabhail greim na phluic! Leis an tabhann, leum e cho fad ’s a leigeadh an t-snaoit dha sin a dhèanamh. Leis an eireapais, chuir e car-a-mhuiltein a mheasg nan sreathan bhaoitean a bha cho brèagha, rèidh anns an sgùil. Ann am priobadh na sùla, mhill cat nam mallachd an obair a bha ‘Sgeadaidh’ air a dhèanamh cho dìcheallach fad na maidne. Thòisich Sgeadaidh a’ sgalartaich agus a’ griasaich dhan chat.

‘Ud-ud-ud!’ arsa Muinntir Mhurchaidh Aonghais à beòil a chèile. ‘Tha e nàdarrach dhan chat a bhith ri mèirle am measg an sgadain. Na bi ris idir!’

Cha b’ e rèiteach an lìn-bhig an obair bu dorra bh’ aig ‘Sgeadaidh’ bochd ri dhèanamh air a’ mhadainn ud. Nuair a bha an ùpraid seachad agus a leig e ’anail, thuirt e ri ’athair, ‘Bho thòisich mi ris na lìn-bhig, thug mi dubhan à ceudan de bheòil chnòdan agus easgann agus sgait, ach b’ fhasa sin dhomh a dhèanamh na sgròbadh an dubhain a bh’ ann am pluic a’ mhèirlich na croich ud!’

‘Ud-ud-ud’ arsa Murchadh Aonghais ri mhac a-rithist, ‘Na bi ri droch cainnt ’s an leanabh nad chuideachd.’

‘Daingid!’ arsa Sgeadaidh, ‘Cha do mhothaich mi gun robh e sin ri mo thaobh! A Chaluim Bhob, chan fhaca ’s cha chuala tu càil!”

‘Mi-thapadh,’ arsa mise, ‘Seall air a’ chat na croich! Tha e air a dhol fon bhòrd le pìos sgadain aige na bheul!”


Leis an t-Slat-chudaig

Aig deireadh an Fhoghair bhiodh iasgairean, sean agus òg, a’ tilleadh dhachaigh bho na creagan le peile chudaigean. Tha geodhaichean-iasgaich domhainn timcheall cladaichean Phort Mholair agus bhiodh brogaich eadhon à Port nan Giùran, an Aird agus Na Fleisearan a’ tighinn chun ‘nan creagan againne’ agus nam bheachd-sa cha robh gnothach aca a bhith a’ dèanamh sin!

Cha robh mi fhathast air a dhol dhan sgoil ach, eadhon aig an ìre sin, bha mi cho seilbheachail air a h-uile cnoc, creag, crùbag agus cudaig a bh’ ann am Port Mholair, ’s nach robh mi airson caoran no lann-èisg a thoirt do dhuine


[TD 86]

[Beurla]


[TD 87]

nach buineadh dhan bhaile againn. Nach mi a bha mosach?

Chanadh mo mhàthair, ‘Eist, a ghràidh! Feumaidh tu bhith còir ris a h-uile duine! ’S ann às na Fleisearan a bha an dithis bhalach a chunna tu dol seachad air an rathad a-raoir le eallaich èisg. Tha iad sin gu math càirdeach dhut. Chunna tu Eachainn Phuf le seachd liùghannan aige. Uill, sin agad mac piuthar d’ athar. Chunna tu Iain Shrachain le eallach aige-san. Sin agad fear eile a tha glè chàirdeach dhut tro Chlann ’ic Leòid agus cuideachd tro Chlann Dhòmhnaill.’

Mar bu shine a dh’fhàs mi, b’ ann bu treise a bha e a’ buadhachadh orm nach robh teaghlach ann an sgìr’ an Rubha nach robh càirdeach dhomh. B’ ann nuair a dh’fhàs mi buileach aosta agus a thòisich mi a’ gabhail suim ann an sloinntearachd a thug mi mun aire gun robh sluagh an eilein air fad cho toinnte, dlùth ri chèile ann an càirdeas agus gun robh sinn mar aon chinneadh. Le sin, tha mi ag iarraidh maitheanas air a h-uile mac màthar aca dhan robh mi, nam chridhe, a’ diùltadh cuibhreann dhe na cudaigean ’s na liùghannan a bha a’ snàmh ann an geodhaichean Phort Mholair!

‘Ann am mios eile bidh tu còig bliadhna a dh’aois,’ arsa m’ athair. ‘Tha e a’ cur iongnadh orm nach eil thu fhèin ag iarraidh a dhol chun a’ chreagaich!’ Saoilidh mi gun do fhreagair mi le faoilt air m’ aodann. ‘Dheighinn chun a’ chreagaich nam biodh slat agus biadhadh agam!’ ‘’S cinnteach nach eil thu air a’ bhunag slait a dh’ullaich mi dhut fhaicinn. Trobhad gus am faic thu seo’.

Thug e mi gu doras an t-sabhail agus chunna mi gun robh dà shlat ann an sin: tè mhòr fhada agus tè a bha gu math na bu ghiorra. Rug m’ athair air an tè ghoirid. ‘Seo dhutsa, Balach! Seo a’ bhunag slait a bhios agad airson trì bliadhna eile. Nise, tha thu a’ dol còmhla rium a-nochd gu Fide-geodha agus, nuair a dh’ fhàsas e dorch, tillidh sinn dhachaigh le peile làn chudaigean.’

‘Nach feum sinn biadhadh?’

‘Sin far am feum sinn a dhol an toiseach – a dh’iarraidh a’ mhaoraich. Tha conntraigh ann an-drasta ach gheibh sinn na dh’fheumas sinn de bhàirnich bhlasta aig bun an uillt.’

Thug sinn leinn muga-ceàird agus òrd-maoraich – seann sgeilb air an robh am faobhar air caitheamh. Nuair a ràinig sinn an cladach, chaidh an dithis againn gu bun an uillt far an robh m’ athair air a mholadh. ’S ann an sin a bha an t-uisge bho Loch an t-Siùmpain a’ taomadh sios chun na mara.

‘Seall air a’ bhàirneach-sa. Seall cho biorach ’s a tha bidean na slige aige. Tha e tur eadar-dhealaichte ris na bàirnich a gheibh thu a-muigh anns a’ bharr-bhraga, fon langadar. Tha iad sin nas motha, ach staoin mar gum biodh cuideigin air seasamh orra. Chan eil na cudaigean idir cho measail air a’ bhiadh


[TD 88]

[Beurla]


[TD 89]

a th’ anntasan. Cum thusa sùil air Iain Uilleim, an t-iasgair as sine a th’ anns a’ bhaile. Nuair a thig esan dhan chladach a bhuain bhàirneach, thig e sìos an seo gu bun an uillt. Tuigidh fear-leughaidh leth-fhacal!’

Chaidh sinn dhachaigh leis a’ mhuga-ceàird làn ‘bhàirnich bun-an-uillt’. Bha mo mhàthair air an coire a ghoil. Chuir sinn na bàirnich ann am peile-sinc agus dhòirt m’ athair am bùrn-goileach orra airson an slaopadh. Chuir e na bàirnich mun cuairt le slacan gus am fac e gun robh am biadh air tòiseachadh a’ tighinn às an t-slige. Nuair sin, dhòirt e muga de bhùrn fuar dhan pheile.

‘Siud iad agad a- nise, Balach! Tha iad air an slaopadh. Nam biodh sinn air am fàgail anns a’ bhùrn-ghoileach bhiodh iad air am bruich. Bhiodh iad an uair sin ruighinn agus cha bhiodh na cudaigean cho measail orra’.

Nuair a bha am muir-làn ann, thug m’ athair mi gu Fide-geodha, cearcall de mhuir sèimh, dhomhainn le grunnd gainmhich. Bha ar caraid, Torachan, air Fide-geodha nuair a ràinig sinn agus bha beagan chudaigean agus smalagan aige mu thràth anns a’ pheile.

Cho luath ’s a chaidh a’ ghrian fodha, thàinig na cudaigean chun na creige nan cliathan. Bha agam ri ionnsachadh mar a chuirinn baoit maoraich air mo dhubhan. Bha agam ris a’ bhàirneach a chagnadh agus a chur air an dubhan gus nach biodh an riobhag ri fhaicinn. Mu dheireadh chuir mi mo bhaoit dhan mhuir. Sios leis agus ann an tiota chaidh e às mo shealladh.

‘Thoir ort!’

Cho luath ’s a chluinninn sin, bheirinn orm – ach cha b’ ann air mo shocair! Dheigheadh a’ chudaig a bh’ air mo dhubhan air iteig suas dhan iarmailt.

‘Eist rium, Balach. Bheil thu ag èisteachd? ‘

‘Tha, a Bhobain!’

‘Nise, cha leig thu a leas a’ chudaig a chur air iteig! Nuair a thèid a’ bhaoit às do shealladh, tha sin ag innse dhut gu bheil iasg air am baoit a shlugadh. Na biodh cabhaig sam bith ort. Thoir breab air an t-slait agus, an uairsin, air do shocair, suas leis. Feumaidh tu bhith faiceallach , socair, a’ togail na cudaig thugad! Seall a-nise, tha am baoit agad anns an t-sàl. Tha na cudaigean a’ tighinn thuige. Bheil thu gam faicinn?’

‘Tha, a Bhobain.’

‘Sin thu! Nise, chaidh am baoit às do shealladh, a Chaluim Bhig. Dè nise a th’agad ri a dhèanamh? Breab bheag le do shlait agus thoir ort!’

Thug mi breab air an t-slait ach cha b’ e breab bheag! Aon uair eile, chaidh a’ chudaig a bha air mo dhubhan air iteig agus bhuail i Torachan an clàr an aodainn. ‘Suathaideas ort!’ arsa Torachan. ‘An ann a’ feuchainn ris a’ chudaig a chur nam bheul a tha thu?’


[TD 90]

[Beurla]


[TD 91]

Nuair a bha mi naoi bliadhna a dh’aois, thòisich an Dàrna Cogadh agus chuir an saoghal anns an deach m’ àrach car-a - mhuiltein! Dh’ fhalbh m’ athair agus, mar an ceudna, a h-uile fireannach òg a bh’ anns na bailtean. Dh’fhalbh cuideachd na cur-seachadan a bh’ aig an òigridh. Cha robh cruinneagan gan seòladh air Loch an t-Siùmpain; cha robh tartair nam brògan no ceòl a’ mheileòdian ri an cluinntinn a’ tighinn bho dhanns an rathaid; cha robh ‘Duan na Callainn’ ga aithris. Gu h-obann bha an saoghal againn air a bhogadh ann am mulad agus iomagain.

Saoilidh mi gun robh mi timcheall air deich bliadhna a dh’aois nuair a thòisich mo mhàthair gam leigeil chun a’ chreagaich air mo ghurt fhèin. Tha fhios gun robh m’ athair anns a’ chogadh agus gun robh gainnead bidhe anns an rìoghachd mar bha anns na dachaighean am Port Mholair. B’ fheudar dhan a h-uile balach agus bodach a b’urrainn streap sios chun na mara feum a dhèanamh leis na slait-iasgaich.

Aon latha as t-Earrach 1940 no 1941, tha geur-chuimhne agam gun robh gaoth mhòr choimheach bhon ear-dheas ann ach, a dh’aindeoin sin, chaidh mi dhan tràigh a bhuain bhàirneach bun Allt Loch an t-Siùmpain far an robh na bàirnich bu bhlasta leis na cudaigean agus leis an iasgair aig an robh rin cagnadh mus cuireadh e am baoit air an dubhan.

Leis a’ ghaoth bhon ear-dheas bha agam ri dhol gu creag-iasgaich a bha fasgach le muir rèidh. Bha ceithir àitichean ann gus am faodainn a dhol: Leacan an Toill Duibh, Fide-Geodha, Aidigeadh no Creag Iasgaich Geodha nan Crùbag. Thadhail mi anns gach àite mus do rinn mi roghainn. B’ e sin a’ chomhairle a bha na bodaich air a thoirt orm. Bha a’ chiad àite ro uamhalt leam. Bha droch ioma-ghaothachadh ann am Fide-Geodha agus, ann am broinn na Geodha Ruadha aig Aidigeadh. Chaidh mi chun na Creag-Iasgaich ann an Geodha nan Crùbag. Cudaigean! Chan eil mi a’ smaoineachadh gum faca mi leithid de chudaigean a-riamh. Bha iad cho pailt ’s gu saoilinn gun robh iad a’ feitheamh ri mo bhaoit a thighinn thuca dhan t-sàl. Cha robh mi fada ag iasgach gus an robh mo pheile taosgach làn. B’ ann an uairsin a thuig mi an t-adhbhar air an robh na cudaigean cho pailt fodham. Gu h-obann, leum còig no sia de liùghannan a bha air a bhith gan cròdhadh chun na creige nam measg agus sgap na cudaigean.

Nuair a ràinig mi Ceanna-Loch, bha mo mhàthair air a’ chaoch! Cha robh mi air innse dhi gun robh mi a’ dol a dh’iasgach nam aonar. Shìthich i nuair a chunnaic i mo chosnadh. Chuir i mi a thaigh mo sheanar le tràth chudaigean agus, nuair a thill mi à sin, gu taigh mo sheanmhar shios anns a’ Phort. Cha do dhìchuimhnich mi riamh a’ bhuaidh a bh’ aig an turas sin air m’ inntinn.


[TD 92]

[Beurla]


[TD 93]

Anns an latha ud, cha robh feansaichean eadar na lotaichean. Eu-coltach ris an latha’n-diugh bha a h-uile iomaire fo churachd. Seach gur e an t-earrach a bh’ ann, bha na h-iomraichean lom agus bha mi comasach air coiseachd cho cabhagach ’s a leigeadh a’ ghaoth dhomh, air ruith-na-saighid gu taigh mo sheanmhar. Bha a’ ghaoth na corraich agus bha i a’ tilgeil siaban na mara bhon chladach gu ceann shuas nan lotaichean. Nuair a ràinig mi taigh mo sheanmhar sheas mi aig doras na sguilearaidh. Shaoil mi gun robh cuideigin a-staigh romham oir bha mi a’ cluinntinn a guth a’ bruidhinn gu misneachail a’ còmhradh. Mus do dh’fhosgail mi an doras, thàinig e steach orm gum b’ ann a bha i ‘air an Leabhar’.

Sheas mi an sin, anns an fhasgadh ga h-èisteachd agus bha blàths agus cofhurtachd dhomh a bhith ga cluinntinn a’ còmhradh ri Dia. Sheinn i rann às an dà fhicheadamh salm. Bha am marcan sìne a’ frasadh seachad orm leis gach tonn a bhuaileadh air a’ chladach. Tro shrann na gaoithe, guth misneachail mo sheanmhar agus an oidhche a’ mùchadh solas an latha.

Thàinig mo sheanmhair chun an dorais agus thuirt i gam fhàisgeadh thuice, ‘Gun dìth thu, a ghràidh. Dh’fhidir mi gun robh cuideigin air a thighinn chun an dorais. ’S tu a tha air a thighinn thugam leis an tròcair air feasgar aognaidh!’

Cha deach a’ ghreiseag a sheas mi ann an fasgadh sgailiridh mo sheanmhar a-riamh às mo chuimhne; no a chofhurtachd a bh’ agam à bhith ag èisteachd guth carthannach mo sheanmhar os cionn gleadhair na h-aimsir, cho sèimh a’ crònan a taing do Dhia airson a choibhneis rithe. Boireannach naomh le facail chaomh an t-Soisgeil ga tàladh na h-aonranas agus ga h-ullachadh airson dorchadas na h-oidhche.


Murchadh Sròineach

Bha diofar seòrsa reveille aig mo mhàthair airson caochladh mhiosan. Dh’fheumadh i sin oir bha e duilich dhuinn ar casan a chur fodhainn aig cairteal gu ochd airson ar faighinn dhan sgoil ro naoi uairean sa mhadainn. Bha e air leth doirbh dhuinn a bhith èasgaidh tron gheamhradh agus tron earrach. Nuair a dh’fhàgadh sinn Ceanna Loch airson coiseachd faisg air dà mhìle gu Druim Oidealair, bhiodh e mar bu tric dorch, mi-chàilear, agus gaoth uspagach bhon iar-dheas a’ sèideadh oirnn le mill bho ‘Mhàiri an t-Sruthain’ a’ drùidheadh oirnn.

Anns an Dùbhlachd no san Fhaoilleach, dheigheadh sinn air ar casan gu math sgiobalta nan cluinneadh sinn mo mhàthair a’ gairm, ‘Tha am baile geal!’ Nam òige-sa, cha sheasadh sneachd ach airson seachdain no dhà agus, nuair a


[TD 94]

[Beurla]


[TD 95]

thigeadh e, bha a’ chlann agus na coin a’ dol às an rìan, a’ sgeòtal agus a’ buiceil leis an toileachas.

Bha peathraichean mo sheanar, Catriona agus Ciorstaidh, uabhasach talmhaidh agus air thoiseach air a’ chòrr dhen bhaile le feamhnadh, curachd agus buain, agus a h-uile gnìomhachas eile a bh’ ann an cois an fhearainn. An dèidh rotaichean an Fhaoillich, chluinneadh sinn mo mhàthair ag èigheach, ‘Tha peathraichean bhur seanair air na h-iomraichean a bhreacadh bho raoir leis na clèibh! Trobhaidibh gus am faic sibh iad a’ dìreadh às an tràigh leis na h-eallaich feamad!’

An reveille a b’fheàrr buileach, b’ e am fear a bhiodh aice san Iuchar, ‘Tha an traon air a thighinn dhan arbhar bho raoir. Air ar casan sibh ann an cabhaig mus fhalbh e a-null a Phàirce Sheonaidh!’

Bha mi air an leabaidh anns a’ chùlaist le brochan nam bhroilleach. Feumaidh gun robh mi gu math tinn oir thug mo mhàthair mi às a’ chlòsaid far am bithinn a’ cadal còmhla ri mo dhithis bhràithrean. Cha chuimhne leam carson a bha mi anns a’ chùlaist an àite dhomh bhith anns a’ chlòsaid. Gun teagamh, bha a’ chùlaist na bu mhotha ’s na bu spaideil na a’ chlòsaid. Bha i air a h-ùr pheantadh – a mullach geal agus a ballaichean liath-ghorm. ’S mathaid gun robh dùil aig mo mhàthair ris an dotair – Dr Gordon Friseal nach maireann. B’ e duine gasta, carthannach a bh’ ann; duine air an robh deagh eòlas againn oir bhiodh mo mhàthair a’ cur ga iarraidh a h-uile uair a bhiodh ‘diol-deirce an teaghlaich’ gun smiach aige leis a’ chuing no le sìoch na bhroilleach! Bu mhise an dìol-dèirce!

Nam laighe anns an leabaidh, chuala mi seanchas shios aig an teine aig feadhainn a bha air a thighinn a-steach. Cha robh fada gus an tàinig mo mhàthair a-nuas dhan chùlaist leis a’ cheist, ‘Am faod Sgeadaidh agus Murchadh Sròineach a thighinn a nuas a shealltainn ort?’

Thuirt mi gum faodadh. Dh’aithnichinn Sgeadaidh ach cò a bh’ ann Murchadh Sròineach? Cha robh fada gus an robh Sgeadaidh a-nuas air sàil mo mhàthar. Thàinig e chun na leapa.

‘Càite’, arsa mise, ‘a bheil Murchadh Sròineach?’

Thug Sgeadaidh a-mach fo a gheansaidh eun mu mheud eireig – eun brèagha, iomadh-dhaite le gob mòr air; eun de sheòrsa nach robh mi riamh air fhaicinn. ‘Seo agad Murchadh Sròineach. ’S ann ainneamh a chì sinn e a’ tadhal nan cladaichean againne ach tha a sheòrsa cumanta gu leòr anns na h-eileannan iomallach. Nise dè do bheachd? Nach eil e eireachdail?’

‘Tha e bòidheach,’ arsa mise. ‘Tha mi ’n dòchas nach eil sibh a’ dol ga mharbhadh?’

[TD 96]

[Beurla]


[TD 97]

‘Chan eil idir!’ arsa mo mhàthair agus Sgeadaidh à beòil a chèile.

‘Bha e feidhir air grèim a ghabhail air baoit fhad ’s a bha sinn a’ tarraing an lìn-bhig. Tha amharas agam gun robh e air cluinntinn nach robh thu gu math agus dh’iarr e a thighinn a shealltainn ort.’

‘Eil fhios dè an t-ainm ceart a th’ air?’ arsa mo mhàthair.

‘’S e ‘buthaid’ an t-ainm a th’ aig Dougaidh MacCaluim air – ach dè a dh’ iarradh tu air Tirisdeach ach gun toireadh e ainm gòrach mar sin air! Ach a Chaluim, biodh cuimhne agadsa air an ainm ‘Murchadh Sròineach’, an strainnsear a thàinig a shealltainn ort seach gu bheil thu nad ‘dhiol-dèirce’ ann an ‘Leabaidh nan Oisgean’.’

‘Dè tha thu a’ dol a dhèanamh leis?’

‘Tha mi nise dol a dh’fhalbh leis sios chun a’ chladaich airson a leigeil às aig Bilidh Bheag gus am faigh e dhachaigh gu a mhàthair!


A’ Mhuileann-Bhualaidh

Tha cuimhne agam air an dearbh cheann-latha: 15mh Màrt, 1939. B’ e sin an latha air an tug a’ Ghearmailt ionnsaigh air Tèacoslobhacia, agus a choisinn do Bhreatainn a bhith air a ribeadh a-steach dhan Dàrna Cogadh Mòr.

Bha mi fhìn agus Nan air ruighinn dhachaigh às an sgoil. Bha an dithis againn air ar tolladh leis an acras agus bha ar seanmhair a’ Phuirt romhainn leis an diathad – buntàta bruich agus sgadan ròsta air a mheidheadh. Nuair a bha sinn gu sgogadh, thuirt Nan, ‘Càit a bheil mo mhàthair agus an leanabh?’

‘Tha iad thall aig Buail a’ Chnocain. Cha mhòr nach eil a h-uile duine th’ air Ceanna-loch thall an sin, a’ cuideachadh Muinntir Thorcaill aig a’ mhuileann-bhualaidh. ’S mathaid nach cuala sibh fhathast gu bheil a h-uile coltas gum bi cogadh eadar Breatainn agus a’ Ghearmailt. Tha sinn an dòchas gun till bhur n-athair bho sheòladh mus tachair sin.’

Thòisich Nan a’ rànail. ‘A bheil na Gearmailtich a’ dol a mharbhadh m’ athar?’

‘A ghraidh, feumaidh sinn a bhith ag ùrnaigh ri Dia nach tachair sin.’

Bha na deòirean ann an sùilean mo sheanmhar oir bha i mothachail gun robh i-fhèin air a companach a chall ann am Mesopotamia anns a’ Chogadh Mhòr.

Bha fhios agam dè a bh’ ann am muileann-bhualaidh ach cha robh mi a-riamh air tè fhaicinn ag obair. Bha cuideigin shuas an sgìre air tè a cheannach agus le cuideachadh bho fir threuna nam bailtean bha iad ga giùlain bho lot


[TD 98]

[Beurla]


[TD 99]

gu lot airson an sìol a bhualadh far a’ chorc. Bha an t-inneal air a dhèanamh de dh’iarann gu math trom agus bha aig ceathrar de ghillean a’ bhaile ri a giùlain bho lot gu lot. Bhathas a’ dèanamh sin fhad ’s a bha an t-arbhar anns na cruachan.

An toiseach, thug Muinntir Thorcaill na h-acraichean far an dà chruach – na h-acraichean a bha air an cumail glèidhte, seasgair dh’aindeoin gailleannan cruaidh a’ gheamhraidh. Nuair sin, thug iad dhiubh an sìoman-Theàrlaich a bha air an rèileadh umpa.

Leis an dà chruach-choirc fosgailte thòisich muinntir Cheanna-loch a’ slaodadh nam badan às na cruachan agus a’ beathachadh na muilne leotha. Bhathas gan cur a-steach do ‘bheul’ na muilne agus ann an còig diogan bha iad a’ taomadh a-mach air a’ cheann eile. Rud bu mhìorbhailich idir, bha an sìol a bha tighinn far na badan a’ dòirteadh ann am pocannan a bha crochte air cliathach na muilne.

Ann an dà uair a thìd rinn a’ mhuileann de dh’obair na bha air dà latha a thoirt bho Muinntir Thorcaill.

Nuair a thog Iain agus Uilleam Thorcaill an t-ultach bhadan mu dheireadh a bh’ ann an glutadh nan cruachan, ruith luchainn an taobh-sa san taobh ud. Air eagal ’s gun tigeadh luch an taobh a bha iad, thòisich na mnathan a’ sgìamhail agus Nan mar bha càch! Cha b’ urrainn dhaibh a bhith air barrachd ceala-ghlòir a dhèanamh ged b’ e leòmhainn a bha air leum a-mach às a’ choirc. Bha na fir a’ stampadh le am brogan agus na coin air bhiod a’ feuchainn ris na luchainn a mharbhadh.

Chunnacas gun robh na luchainn air tuill a dhèanamh anns an talamh fon dàrna cruach. Dh’fhalbh Uilleam Thorcaill dhan Allt le dà pheile a dh’iarraidh làdach—buirn. Cha robh e fada gus na thill e. Nuair a dhòirt e am bùrn dha na tuill thàinig trì luchainn am bàrr agus iad gam bàthadh. Cha robh iochd a’ feitheamh orra!


Ceòl agus Creideamh

A’ chuimhne as fheàrr a th’agam air òigridh a’ bhaile againn ’s e gun robh iad làn beatha – dibhearsaineach agus èasgaidh. Bha ceòl agus gastachd nan nàdar. Eadar seinn òran, fuinn-eaglaise, agus luadh, agus cluich a’ mhaileòdian agus an trump, a’ dèanamh luinneagan, bha iad gu math aotrom, aighearach nan dòigh. B’ e siud linn nan dannsan-rathaid, le ceòl a’ mhaileòdian agus tartair nam brogan tacaideach air an rathad. Tha a’ cheala-ghlòir sin fhathast


[TD 100]

[Beurla]


[TD 101]

geur air mo chuimhne agus nuair a bhios mi a’ smaoineachadh orra, bidh iad a’ toirt air ais thugam na rudan tlachdmhor a bha nam bheatha anns an t-Sean Aimsir.

Ach cha robh na seann daoine aotrom no aighearach. Bha iad gu nàdarrach dìcheallach, dèanadach agus cleachdte ri bhith ag obair cruaidh sia latha san t-seachdain. B’ i an t-Sàbaid an latha a bha aca airson aithreachas, mulad agus dìomhanas! Dh’èireadh iad sùmhail, crom-chùiseach, ùmhlachdail agus ghabhadh iad an Leabhar.

Dhuinne mar chloinn, bha an dol-a-mach a bh’ aca duilich a thuigsinn. Air an latha sin, cha b’ e do bheatha fuaim a dhèanamh no bhith aotrom, aoibhneach, dibhearsaineach. Ach cha bhiodh e ceart dhomh, ’s mi air a thighinn gu aois, gun iomradh a thoirt air na fùrnaisean tron deach gach fear agus bean a bh’ anns an linn ud rè a’ Chogaidh Mhòir – a chùis-uabhais a bha air a thighinn gu crìch deich bliadhna mus do rugadh mi. Bha na lotan a chaidh fhosgladh ann an cridhe dhaoine fhathast gan cràidh.

Nise nam shean aois, tha mi a’ tuigsinn an adhbhar a bh’aig mo chuideachd air a bhith cho brònach, muladach aig àmannan. Bha Port Mholair air buill teaghlaich a chall anns a’ chogadh – saighdearan ann am blàir anns an Fhraing no ann an Gallipoli. Thuilleadh air sin, chailleadh seòladairean air longais-chogaidh agus air soithichean-caragò. Eadar Leòdhas agus Na Hearadh, chaill sinn faisg air ochd ceud fireannach. Air chùl sin, thàinig ‘Call na h-Iolaire’ far na chailleadh corr air dà cheud seòladair.

Chriochnaich an cogadh air an 18mh latha den Damhar, 1918, agus thòisich na fir a fhuair às a’ ghàbhadh lem beatha ag ullachadh airson a thighinn dhachaigh. Chuir an Riaghaltas treanaichean air dòigh airson ceudan sheòladairean a thoirt dhan Chaol far am biodh dà shoitheach a’ feitheamh orra airson gum biodh iad aig an taigh le an cuid theaghlaichean ann an Leòdhas ’s na Hearadh air Oidhche na Bliadhn’ Uir, 1918. Cha robh e an Dàn gun ruigeadh an ‘Iolaire’ a ceann-uidhe. Chaidh i air na sgeirean aig beul Loch Steòrnabhaigh agus chailleadh dà cheud agus ochdnar a bha air bòrd. B’ e call na h-Iolaire truaighe cho cràiteach ’s a thàinig air an eilean na eachdraidh agus thug an sluagh iomadach bliadhna mus d’ fhuair iad os a chionn.

Thachair truaighe na h-Iolaire deich bliadhna mus do rugadh mi. Bha mi deich bliadhna a dh’aois mus do thuig mi an t-adhbhar air an robh uiread de bhoireannaich a dh’aithnichinn cho tùirseach, osnachail agus còmhdaichte ann an aodaichean dubha. Bha co-aoisean aig m’ athair a bha air fàs sòlaimte, osnachail agus, gu ìre, glaiste ann an rabhaidhean agus toirmeasgan a’


[TD 102]

[Beurla]


[TD 103]

Bhìobaill. Bha ‘an cùram’ orra. Seach gu robh m’athair aighearach na nàdar, bha cuid a’ coimhead air mar ‘chaillteachan’ – anam a bha ann an cunnart a dhol dhan Loch Theine.

Cha robh càil ann a bha toirt faochadh dha na teaghlaichean a dh’fhuiling ach ùmhlachd do Dhia agus a bhith ag altachadh facal chaomh an t-Soisgeil. Anns a’ mhadainn agus air an fhionnaraidh, dh’fheumadh an teaghlach a thighinn cruinn ‘airson an Leabhar a ghabhail’. Leughadh an ceannard-teaghlaich caibidil ás an t-Soisgeul; sheinneadh an teaghlach còmhla ri trì no ceithir de rannan à salm; agus, airson crìoch a chur air an t-seirbheis, shleuchdadh gach fireann agus boireann air an glùinean fhad ’s a bha an ceannard teaghlaich a’ dèanamh ùrnaigh fhada.

Eadar 1935 agus ’38, shoirbhich Sgoil Fhonn na h-Eaglais Shaoir le suas ri dusan dheugairean agus fireannach anns na bailtean againn gan teagaisg fo stiùireadh dithis a bha ainmeil nan latha mar phreseantairean; b’ iad sin ‘Doilidh Frógaidh agus <eng>‘King’<gai> (bràth’r mo sheanar). Bhiodh m’ athair agus Murchadh a’ dol dhan Sgoil Fhonn air Diardaoin a h-uile seachdain air an fhionnaraidh agus dh’fhàs iad fìor mhath air foinn mar ‘Torwood’, ‘Crimond’, ‘Kilmarnock’ agus ‘Moravia’ a sheinn.

Cha do dhi-chuimhnich mi riamh a bhith ag èisteachd m’athar, fhad ’s a bha e a’ tearradh am mullach na bàthaich, a preseantadh na siathamh salm deug air fonn ‘Moravia’ agus Murchadh ann an co-sheirm leis fhad ’s a bha e a’ cluich <eng>cat-a-bat<gai> air a’ ghlasaich aig ceann an taighe! Bha e ion-mhionnaichte leamsa a bhith gan èisteachd. Bha iad ceòlmhor agus bha iad annasach. Bha guth seinn aig mo sheanair a bha ainmeil na latha. Bha a ghuth làidir milis agus, anns an eaglais, bhiodh e a’ cur a mach an t-sreath le ’uile chridhe. Air feasgar ciùin samhraidh – air Latha na Sàbaid no air Diciadaoin nuair bhiodh doras mòr na h-eaglaise fosgailte, bhiodh sinn nar seasamh aig Loch an t-Siùmpain ag èisteachd ri coitheanal an Aonaidh le mo sheanair an ceann an t-seinn.

An 1937, thàinig Multrie Kelsall bhon BhBC airson prògram a dhèanamh air caithe-beatha nan Leòdhasach. Fhad ’s a bha e ann an Sgoil na h-Airde thaghadh Murchadh airson òran a sheinn. Lìon an dachaigh againn le muinntir Cheanna-loch airson Murchadh a chluinntinn a’ seinn ‘Tir nam beann àrd’. Bha am prògram cho tarraingeach ’s gun robh a h-uile duine a bha an làthair airson tuilleadh a chluinntinn.

Nuair a bha e sia-deug, bhuannaich Murchadh a’ chiad duais aig mòd ionadail ann an Steòrnabhagh. Chaidh e a Ghlaschu nuair a bha e seachd-deug agus cha robh fada gus an robh e air seinneadair cho ainmeil ’s a bha ann an saoghal nan Gàidheal. Fhad ’s a bha e a’ toirt a-mach a dhreuchd na


[TD 104]

[Beurla]


[TD 105]

<eng>dhraughtsman<gai> bha e ri bàrdachd agus aig an aon àm a’ cur fuinn ris na h-òrain a bha e air a dhèanamh. An 1951, fhuair e obair na mhanaidsear-obrach ann am Beul-Feirste ann an Ceann a Tuath na h-Eirinn. Chaith e sia bliadhna an sin agus, gu ìre, bha e sona gu leòr ann ged bha aimhreit eadar buidhnean phoiliticeach gu tric a’ deanamh cùisean anshocair.

Seach mulad na Sàbaid, bha saoghal na h-òige dhomh gasta agus fhad ’s a bha mi ag èirigh bha mi air m’ iadhadh le muinntir a bha fialaidh, carthannach.

Nuair a thàinig m’ athair bho sheòladh ann an 1936, thug e dhachaigh thugainn gramafòn agus deich clàr Gàidhlig a bha Decca, Beltona agus Parlophone air a chur a-mach. Cha robh fada gus an robh eòlas againn air na seinneadairean ainmeil a thogadh am badan air feadh na Gàidhealtachd. Mar sin, thog sinn òrain ùra agus chuala sinn na guthan ceòlmhor aig Ailean MacGilleathain, Ceitidh NicLeòid, Màiri NicNibhein, Eairdsidh Grannd, agus Niall MacGilleathain. Anns an latha sin, bha bàird ionadail anns gach ceàrnaidh dhan Ghàidhealtachd agus cha robh an Rubha air cùl chàich le bàird a bha dèanamh òran a tha fhathast ri an cluinntinn air an rèidio agus telebhisean.

Thàinig m’ athair dhachaigh bho sheòladh an 1937 agus bha rudan aige na chois a bha iongantach leinn. Thug e dhachaigh bucas de <eng>tomatoes<gai> – meas nach robh sinn a-riamh air fhaicinn. Bha m’ athair cleachdte gu leòr ri bhith gan ithe air bòrd an t-soithich. Bhiodh e a’ dèanamh dà leth air fear agus a’cur craiteachan beag de shalainn-mìn air na pìosan mus blaiseadh e orra. Gheàrr mo mhàthair <eng>tomato<gai> na dhà leth mar a rinn m’ athair. Agus thuirt i, ‘Iain, ’s cinnteach nach e salainn-mìn is còir dhut a bhith cur air <eng>tomato<eng>. Bheil thu cinnteach nach e siùcar a bhios sibh a’ crathadh orra?’

‘Faodaidh tu siùcar, piobair, min-choirc no gruth a chur orra! Biodh tusa aig saorsa do thoile fhèin, a Mhàiread, ach ma tha thu airson a bhith anns an fhasan, cuir salainn mìn orra.’

Thuilleadh air na <eng>tomatoes<gai> bha e air rud eile a thoirt dhachaigh a bha na b’ ùidheil. B’e sin <eng>wireless<gai> a bha na cùis-iongnaidh air Ceanna-loch. Saoilidh mi gun cluinn mi mo sheanair agus Murchadh Aonghais agus Tolmie a’ cnuasachadh air na caochlaidhean a bha a’ faomadh a-steach air ar beatha. Smaoinich fhèin air feadhainn dha na caochlaidhean sin. Air Rathad an Rubha agus air sràidean Steòrnabhaigh bha busaichean air fàs cho lìonmhor orra ’s a bha eich is cairtean. Bha plèanaichean a’ tòiseachadh a’ tadhal air Machair Mhealboist faisg air Steòrnabhagh; agus leis an <eng>wireless<gai> bha sinn gu bhith comasach air ceòl agus air guthan dhaoine a chluinntinn a bha tighinn bho bhadan a bha ceudan mhìltean cian air Port Mholair!


[TD 106]

[Beurla]


[TD 107]

Cho luath ’s a chuala muinntir Cheanna-loch gun robh Bob air an <eng>wireless<gai> aige a chur a dh’obair, thàinig feadhainn a-steach airson an inneal a chluinntinn. Bha Calum Uilleim ann, duine a bha ‘a’leantainn’ ann an Eaglais an Aonaidh. Na òige, bha e iomraiteach mar fhear-ciùil agus mar dhannsair ach a bha nise air ‘fàs glic’! Bha mo sheanair ann – fear a bha air a bhith a’ leantainn bho bha e na bhalach, a bha air leth foghlamaicht anns a’ Bhìoball ach ainfhiosmhor air saoghal nam bailtean mòra.

Aig toiseach a’ Chogaidh chaidh Machair Mhealboist ullachadh airson gum biodh e comasach do bhomairean trom a bhith falbh ’s a’ tighinn bhuaithe. Dh’fhàs sinn eòlach air bhith faicinn bhomairean mar an Whitley, an Anson, an Halifax agus an Wellington. Mar bu teotha a chaidh an Cogadh b’ ann bu lìonmhor a dh’fhàs na seòrsaichean phlèanaichean a bha sinn a’ coimhead air iteig: nar balaich dh’aithnicheadh sinn Superfortress, Mosquito, Spitfire, Hurricane, Lightning agus iomadach seòrsa eile. Nuair a bhiodh a’ ghaoth bhon iar-tuath, chluinneadh sinn tartair fada bhuainn a-muigh anns a’ Chuan Shiar. Mar bu tric, bha an tartair sin a’ tighinn bho urchairean a bha bhomairean Gearmailteach no <eng>U-boats<gai> a’ losgadh air soithichean-caragò Breatannach. Air an ath mhadainn, bhiodh fiodh-sgoid glè thric anns na geodhaichean agus, cuideachd, lòpar de dh’ola dhubh a’ gànrachadh mol agus gainmhichean nan cladaichean againn.

Bha sinn nar suidhe air feasgar foghair a’ gabhail ar suipear agus, aig an aon àm, ag èisteachd ri naidheachdan ràbhartach Lord Haw-Haw, Eireannach Ameireaganach suarach a bha air a dhùthaich fhèin a thrèigsinn. Mar bu nòs, bha e air tòiseachadh leis an fhàilte àbhaisteach, <eng>‘Germany calling! Germany calling!’<gai> Anns na facail, chuala sinn sgarrathart bho dhithis shaighdearan a thurchair a bhith dol seachad air an taigh againn. ‘Seallaibh! Seallaibh air a’ plèan Ghearmailteach beagan gun iar oirnn.’

Leum sinn a-mach agus chunna sinn am plèan air àird, is i a’ siubhal gun iar gus an deach i ann an ceann-snàidhme far an robh a’ ghrian a’ dol fodha. Chluinneadh sinn an srann aice fad às agus, aig an aon àm, guth Lord Haw Haw, ar dubh-nàmhaid, am broinn ar dachaigh a’ dèanamh tàire oirnn. Bha e soilleir nach robh àite ann am Breatainn anns am faodadh duine faireachdainn sàbhailte.

Fad a’ chogaidh agus anns na bliadhnaichean as a dheidh, chualas, air an <eng>wireless,<gai> seòrsaichean de cheòl a bha conadail dhuinne ach a bha annasach, aotrom rin èisteachd. Bha e comasach dhuinn cuideachd guthan a chluinntinn a bha ainmeil fad is farsaing: seinneadairean mar Gracie Fields, Vera Lynn agus Harry Lauder. Cha robh fada gus an robh eòlas againn air na h-òrain a bhiodh


[TD 108]

[Dealbh]
[Beurla]
Cruachan-coirc agus sig-fheòir air a ceangal le sìoman Theàrlaich


[TD 109]

aig na saighdearan gan seinn glè thric fhad ’s a bha iad a’ spaidsearachd, m.e. ‘Lili Marlene’, <eng>‘Keep the home fires burning’,<gai> agus <eng>‘Keep right on to the end of the road’.<gai>

Ged a chaidh a leòn trì tursan nns a’ Chogadh Mhòr, bha ar nàbaidh Torachan fhathast aotrom, lùthmhor, sunndach na dhòigh agus bha cuimhne mhath aige air na h-òrain a bhiodh aig na saighdearan gan seinn nuair bhiodh an rèiseamaid anns an robh e a’ màirdseadh na mìltean mòra anns an Fraing.

Aon fheasgar earraich bha an dithis againn a’ tilleadh bhon t-Sliabh Mònaich ann an Tom Airigh an t-Siùmpain. Bha esan romham air Rathad an Taigh Sholais, an tairsgear aige air a ghualainn agus òran aige ga sheinn beag leis fhèin. Thàinig mi gu a chùlaibh air fàth agus dh’ aithnich mi gur e <eng>‘It’s a long way to Tipperaray’<gai> a bh’aige.

Thuirt mi ris. ‘’Se fonn suigeartach a th’ air an amhran a bha sibh a’ seinn. Ach càite a bheil Tipperaray?’

Rinn e gàire agus thuirt e, ‘Bha sinn air feadh na Fraing agus cha d’ fhuair sinn lorg air anns an dùthaich sin cò dhiù’.

’N dùil a bheil e ann an Eirinn?’

‘Aig Dia tha fhios!’ arsa esan. ‘Tha mi ’n dùil nach d’fhuair iad lorg air fhathast!’ Phriob e orm agus lean e air a’ seinn, ‘… <eng>It’s a long way to go!’<gai>


[TD 110]

[Dealbh]
[Beurla]
Buthaid air an robh am far-ainm ‘Murchadh sròineach’

[TD 111]

[Dealbh]
[Beurla]
Sgoil muintir Leòdhais air a’ Phrèiridh


[TD 112]

[Dealbh]
[Beurla]
‘Sgeadaidh’ còir, ogha pithar mo shin-seanar

[Dealbh]
[Beurla]
‘Cat air lion-beag’


[TD 113]

[Dealbh]
[Beurla]
Creagach-mhadainn: naoi liùthannan


[TD 114]

[Bàn]


[TD 115]

<eng>Chapter 3<gai>
Caibidil 3

<eng>The Second World War (1935-45) <gai>
An Darna Cogadh (1935-45)

<eng>February 116<gai> An Gearran, 117
<eng>Cold Turkey and Cabbage Seedlings 120<gai> Carghas agus Càl, 121
<eng>Friendly Fire 130<gai> Buille bho Charaid, 131
<eng>Collie Dan 138<gai> Collie Dan, 139
<eng>The Nicolson Institute, Stornoway 142<gai> Ard-sgoil Mhic Neacail, Steòrnabhaigh 143
<eng>Hògaraid Fank, 1945 146<gai> Faing Hògaraid, 1945, 147


[TD 116]

[Beurla]


[TD 117]

An Gearran

Bha sgian-luthaidh aig a h-uile fireannach agus bha slisneadh mhaidean aca na chur-seachad. Cha mhòr nach fhaodainn a ràdh gun robh slisneadh mhaidean nan gnè. Bha cuid dhiubh a bhiodh a’ dèanamh chèidsichean airson peataichean a ghleidheadh – rabaidean no ceòlairean – samhail dhìdigean agus <eng>canaries.<gai>

Bha a h-uile fireannach eòlach air eathraichean-iasgaich agus bha mòran dhiubh a bha gu math ealanta air saoirsinneachd. Anns a’ gheamhradh, chuireadh iad seachad ùine ag obair le sàibh, locraichean agus sgeilbean, gach fear a’ dealbhachadh ‘cruinneag’ – eathair a sheòladh ann am farpaisean a bhiodh aca air Loch an t-Siùmpain mus tòisicheadh obair an earraich. Bha na cruinneagan sin air an dèanamh air cumadh nan eathraichean mòra a bha ris an iasgach timcheall nan cladaichean againn fhìn.

Bha aig a h-uile fear a bha tighinn le cruinneag ri bhith mothachail air riaghailtean nam farpaisean. Cha robh e ceadaichte do dh’eathar-maide a bhith na bu mhotha na slat de dh’fhaid, ’s cha robh e ceadaichte barrachd air aon seòl a bhith oirre. Nuair a bhiodh ialtagan-gaoithe a’ rìochadh uachdair luaisgeanach Loch an t-Siùmpain, thigeadh balaich às an Aird, Na Fleisearan agus à Port nan Giùran leis na cruinneagan a bha iad air a dhèanamh air feasgair aognaidh a’ gheamhraidh.

Ged bha e nise na cheannard teaghlaich, bha m’ athair fhathast airson comhstrì ris na gillean a bha tighinn airson dearbhadh gum b’ iad a bha am bàrr ann am farpais nan cruinneagan. Rinn m’ athair cruinneag àlainn agus pheant e i dubh gu h-àrd, dearg fon fhliuch-bhord agus strìochag gheal air a fad far an robh i a’ gearradh an uisge.

Airson an t-siùil, thug Oighrig Bheag Iain Ruaidh dha seann chuibhrige-bùird de dh’ anairt-ghil agus thug e fad feasgair a’ peantadh an ainm aice: ‘Pansy’.

“Pansy!’ arsa Murchadh is e ga shearradh fhèin. “’S cinnteach nach e sin an dòlas ainm a tha gu bhith oirre!”

Bha Murchadh seachd bliadhna na bu shine na mise, agus le foghlam aige air rudan nach buineadh fhathast dham shaoghal-sa!

Leig m’ athair air nach robh e air Murchadh a chluinntinn. Lean e air a’ peantadh an fhacail ‘Pansy’. ’S cinnteach, a Bhobain, nach eil sibh a’ dol ga cur ann am fìanais dhaoine le ainm cho suarach ri sin! Carson nach do chuir sibh ‘Steàrnag’ no ‘Cearban’ no ainm iomchaidh, làidir mar sin oirre? B’ fheàrr


[TD 118]

[Beurla]


[TD 119]

leam ‘Deanntag’ no ‘Cuiseag’ a bhith oirre na ‘Pansy!’

‘Tha ‘Pansy’ oirre seach gun do gheall mi dha do bhràthair gum biodh a roghainn aige-san. Chan eil càil ceàrr air ‘Pansy”.

Arsa mise, ’s mi a’ faireachdainn rudeigin an-shocair gun robh fios aig Murchadh air rudeigin diamhair nach robh agamsa, ‘Nach e am ‘pansaidh’ an dìthean brèagha a tha fàs ann an gàradh Sheonaidh?’

Chunna mi mo mhàthair a’ priobadh air Murchadh. ‘Gu dearbha ’s e! Pansaidh agus seòbhrag,’ ars ise, ‘an dà dhìthean as àille leam a chì mi.’

Dh’fhàg m’ athair ‘Pansy’ sgrìobhte air dà chliathaich an eathair ach, nuair a chuir e i air seòladh a chòmh-stri ri cruinneagan nam balach eile, bha i a’ coimhead cus ro spaideil, boireann airson cliù a chosnadh. Cha robh gin dhe na cruinneagan eile cho grinn, dealbhach rithe no idir le seòl cho brèagha. Anns a’ chiad rèis, dh’èirich aimlisg a bha a’ dearbhadh fìrinn an fhacail a bha aig na h-iasgairean anns an t-sean-aimsir – ‘chan fhiach cùrs’ gun a cùram’. Chaidh am ‘Pansy’ sèib ann am meadhan an loch agus thug m’ athair ùine mus d’fhuair e air a toirt air ais chun a’ chladaich. Cùis-nàire nach b’ urrainn tàmailt a shaoradh!

Leamsa, bha na conadail a bha air a thighinn chun an loch againn cus ro àrd-ghlaodhach, coimheach nan dòigh agus bha na h-ainmean a bh’ aca air an cuid chruinneagan a’ dearbhadh cho borb, neo-bhrosnaichte ’s bha iad – ‘Tàrnach’, ‘Mulcaire’, ‘Rùit’ agus ‘Sgudal’! Anns na trì rèisichean, ràinig a h-uile cruinneag a ceann-uidhe ron tè againne. A rèir Mhurchaidh, bha am ‘Pansy’ air a nàrachadh leis an seòrsa ainm suarach, diùid a bha mise air a thoirt oirre!

Saoilidh mi gun robh nàdar Mhurchaidh mòran nas agharnail, connspaideach na bha m’ fhear-sa. ’S bochd nach eil esan, mo bhràthair, maireann airson e-fhèin a dhìon! An-diugh, tha closach a’ ‘Phansy’ agam air a gleidheadh anns a’ gharaids agus, raodanan ann no às, bithidh i agam an sin cho fada ’s mhaireas mi, mar chuimhneachan air cho lùthmhor, gleusta ’s a bha an cinneadh againn ann an 1938. Goirid an dèidh siud, thòisich an Dàrna Cogadh agus mus robh e seachad, bha suas ri seachd millean deug dhan chinne-daonna, fireann agus boireann, air am beatha a chall anns a’ chreich.

Choisinn an Cogadh iomadach caochladh a thighinn air beatha dhaoine air feadh an t-saoghail. Anns a’ cheàrnaidh bheag againne den Ghàidhealtachd, chaidh an dòigh-beatha a bh’ againn buileach ma sgaoil. Chan fhacas farpais chruinneagan air Loch an t-Siùmpain bhon bhliadhna a nàirich am ‘Pansy’ Murchadh!

Nuair a bha an cogadh seachad, dh’fhalbh mòran airson beatha dhèanamh dhaibh fhèin ann an àiteachan fad às – bailtean mòra agus tìrean cèine.


[TD 120]

[Beurla]


[TD 121]

Don fheadhainn nach do dh’fhalbh thàinig piseach air an dòigh beatha le poileasaidhean chum math an t-sluaigh on Riaghaltas Làborach a bhuannaich an Taghadh Coitcheann ann an 1946. Mu chòig bliadhna an dèidh crioch a’ chogaidh, fhuair bailtean an Rubha cumhachd an dealain agus cha robh fada an dèidh sin gus an d’fhuair sinn bùrn nam pìoban am broinn nan taighean.


Carghas agus Càl

Ann an 1940, bha na Gearmailtich a’ slacadaich oirnn anns an Fhraing agus anns a’ Chuan Shiar agus bha na plèanaichean aca a’ toirt ionnsaigh eadhon air soithichean nach robh ach beagan mhìltean bho chladaichean Leòdhais. Bha m’ athair air fòrladh fhaighinn a leig dha a thighinn dhachaigh airson ceithir latha agus bha an teaghlach againn air ar dòigh gun robh e còmhla rinn. Cha robh duine againn cho dòigheil ’s a bha e-fhèin. Bha e na phetty-officer air soitheach a bha a’ sguabadh mhèinnichean anns na lochan-mara a tha fosgladh gu Lìt agus Dùn Dè. Dh’aindeoin ’s na bha de dh’obair ri dhèanamh air mòine agus air an lot, cha robh càil air aire ach iasgach liùghannan air Bilidh-Mhòr – rubha beag a bha mu dhà cheud slat bho earball na lot againn.

Bha na bratagan air ithe tòrr dhan càl a bha fàs air Ceanna-loch. Le sin, cha do dh’fhàs abhal as t-foghair agus cha d’ fhuair mo sheanmhair a’ Phuirt sìol a chuireadh i anns an iodhlann-chàil.

Bha mi air a thighinn à Tobair Iomhair le làdach bùirn dha mo sheanmhair agus cho luath ’s a dhòirt mi am bùrn dhan a’ bharaille aice, thuirt i rium, ‘Tha mi duilich, a ghràidh, toirt ort a bhith a’ ruith ’s a ruagail air feadh a’ bhaile ach am b’ urrainn dhut aon ghean math eile a dhèanamh rium a-màireach?’

‘Nì mas urrainn dhomh!’ arsa mise. ‘Dè an seòrsa gean math?’

‘Theirig a-null dhomhsa dhan a’ Cheann-Bheag gu taigh Iain Sheòrais a cheannach ceud planntrais.’

Thug i dhomh dà bhonn airgid – dà dhà-thastan a phaisg i ann an sgeòid de phàipear-ruadh.

‘Nise, cum sin nad phòcaid gus an lìbhrig thu e do dh’ Iain Sheòrais. Agus cuimhnich gun innis thu gad mhàthair gu bheil thu a’ dol dhan Cheann Bheag a dh’iarraidh nam planntraisean.’

<eng>‘Nae problem!’<gai> arsa mise. B’ iad siud dà fhacal a bha mi air ionnsachadh bho Chaluim Caimbeul agus a bhràthair Dòmhnall – oghaichean Mhurchaidh Aonghais a bha air a thighinn dhachaigh à Glaschu airson fasgadh nuair a thòisich plèanaichean Gearmailteach a’ sgrios bhailtean air feadh Bhreatainn.


[TD 122]

[Beurla]


[TD 123]

<eng>‘Nae problem!’<gai> ars ise’. <eng>Nae problem!<gai> B’ eòlach do Sheanair air glambar Gallda mar sin!’

Nuair a ràinig mi dhachaigh, thug mi am pasgan airgid dham mhàthair agus dh’ innis mi dhi an rud a bha mi air a ghealltainn dha mo sheanmhair.

Fhreagair mo mhàthair le sguabag. ‘Cha tèid do chas – thusa a cheannach phlanntraisean! Cha robh thu riamh anns a’ Cheann Bheag agus, nas mò, cha do choisich thu slighe na mòintich ann. Ma dh’iarr do sheanmhair ort sin a dhèanamh, tha i ga call fhèin’.

Ann am beagan ùine, chuala mi m’ athair ag radh, ‘A Mhàiread, tha mi airson gu leig thu do Chalum a dhol dhan Cheann Bheag!’

Thàinig m’ athair còmhla rium gu Tom nan Eun agus sheall e dhomh taigh Iain Sheòrais anns an t-sreath thaighean a bha air fàire air taobh thall Loch an t-Siùmpain. Bha mo cheann-uidhe mu leth-a-mhìle bhuainn air taobh thall Blàr nan Eun.

‘Nise Balach,’ ars esan is a ghàirdean mu mo ghuaillean, ‘Tha mi dol a thoirt comhairle ort. Tha botaichan anns a’ Bhlàr agus leacan-crithich agus mar sin tha e deatamach gun èist thu ris a’ chomhairle a tha mi dol a thoirt ort. An dean thu sin?’

‘Nì, a Bhobain.’

‘Tha am Blàr air a sgoltadh le puill-mhònach – feadhainn dhiubh a tha gu math domhainn. Na leum gin dhiubh. Gabh bràigh orra. Chì thu gu bheil frith-rathaidean ann a leanas tu – frith-rathaidean a tha na caoraich ’s an crodh air a dhèanamh. Nuair a ruigeas tu Gàradh a’ Bhaile thall aig a’ Cheann Bheag, na feuch ri a shreap idir. Faigh lorg air a’ chachailear, seòrsa de gheata, a leigeas dhut faighinn seachad air a’ Ghàradh. Fosgail e agus bidh tu aig bonn lot Iain Sheòrais. Theirig suas chun an taigh agus thoir an airgead dhaibh. Ceart?’

Nuair a ràinig mi Poll Mòr Iomhair air taobh thall an Loch, chunna mi gun robh m’ athair fhathast aig Gob na Cloinne a’ cumail sùil orm. Smèid sinn ri chèile agus a-mach leam tro fhàsach an rèisg.

Bha am Blàr eucoltach ris mar a bha dùil agam a bhiodh e. Bha cnocannan ìosal ann agus puill-mhònach air fheadh, a’ mhòr-chuid aca le rùdhannan agus torran orra. Anns gach laighe rèisg, bha uillt a’ durghain – iad a’ dìabhadh a’ bhùirn air falbh chun na mara. Chluinninn onfhadh Camus Suinn beagan gu tuath orm le tartair nan tonnan air mo làimh dheis a’ briseadh air Leac an Eòlaindich agus anns a’ Gheodha Dhorch – uamhalta nuair a sheas mi airson tiotadh gan èisteachd.

Ach seo, b’ ann a thàinig mi air balg mhòir de sgrath chruaidh a dh’èireadh


[TD 124]

[Beurla]


[TD 125]

’s a thuiteadh leam fhad ’s a bha mi nam sheasamh air. Bha an aimsir blàth agus a’ ghrian na teine os cionn Bhrocair. ’S mi bha dòigheil anns an àite annasach ud, mi a’ brunndail leam fhèin, ‘Suas is sios. Suas is sios!’

Gu h-obann chaill mi solas na grèine agus chuala mi guth boireannaich ag ràdh, ‘Cò leis a tha thu a’ bhalaich?’

Cha mhòr nach deach mi às mo thoinisg! Thionndaidh mi agus chunna mi boireannach le cliabh air a druim – eallach cho mòr air a’ chliabh ’s gun robh e a’ toirt bhuam solas na grèine. Bha an t-eallach a bh’ oirre faisg air bhith cho àrd rithe fhèin. Bha i air a casan luirmeachd, ’s i a’ fighe stocainn a bha crochaichte ris na bioran aice sios chun nan osanan a bh’ oirre gu leth a calpannan.

‘Co leis a tha thu, a ghràidh?’

‘Tha mi le Iain Chaluim Alas’ ’C Uilleim,’ arsa mise, ‘agus le Màiread Mhurchaidh Eòghainn.’

‘Seadh gu dearbha, le Bob!’ ars ise.

‘’S ann.’

‘Tha mise an càirdeas riut agus mura biodh, bhithinn air d’ athair a phòsadh bho chionn fhada! ’S mi a bhiodh agad nad mhàthair! Tha gaol agam air Bob agus faodaidh tu sin a ràdh ris! Bheil e fhathast cho gòrach leis na h-àmhailtean?’

Rinn i gàire agus lean i oirre leis an fhighe fhad ’s a bha i a’ coiseachd air falbh bhuam, an cliabh a bh’ oirre a’ dìosgail fon eallach. Nuair a bha i mu dheich slait bhuaim, stad i agus dh’èigh i, ‘Feuch nach tèid thu tron an leac-chrithich air a bheil thu a’ rabhsaigeadh. Ma thèid, ’s mathaid nach fhaicear thu a chaoidh tuilleadh. Mach leat, a ghràidh. Tha cachailear a’ Chinn Bhig romhad ann an sin.’

Dh’fhàg mi an leac-chrithich agus ghabh mi am frith-rathad a bha dol chun a’ Ghàraidh.

Nuair a dh’fhosgail mi an cachaileith, dh’fhàg mi saoghal garbh an rèisg air mo chùlaibh. Ach càite an robh mi dol a dh’fhaighinn lorg air Iain Sheòrais?

Air a’ chluanaig feòir a bha air taobh staigh a’ Ghàraidh, bha reithe ceangailte air feist agus cho luath ’s a mhothaich e dhan troich a bha air nochdadh thuige tron chachaileith, ruith e air fad na feist agus thug e am bacan às an talamh. Mach à seo leis agus a-steach dhan fhochann, ag ithe bhileagan cho luath ’s a b’urrainn dha. Fhuair mi grèim air a’ bhacan agus thòisich mi a’ slaodadh ach bha am beathach cho làidir ’s nach fhaighinn air a tharraing a-mach às an eucoir. Thàinig duine mòr fiadhaich na ruith bho far an robh e air a bhith a’ spealadh. Fhad ’s a bha e a’ ruith, bha e ag èigheach agus a’ maoidheadh. Gus


[TD 126]

[Beurla]


[TD 127]

an robh e gu bhith agam, cha do thuig mi dè a bha e ag èigheach.

‘Dè a thug ort an reithe a leigeil saor air feadh a’ choirc. Tha e air làn a bhroinn dhan fhochann ithe agus bidh an spùt air a-màireach. Do choire-sa a pheasain ghrànda, ma bhios; agus ma bhios, bidh rud thugad!’

Nuair a fhuair e air an reithe a cheangal air ais air a’ chluanaig, thuirt mi ris, ‘A bheil mi faisg air taigh Iain Sheòrais?’

‘Taigh Iain Sheòrais? ’S cinnteach gu bheil fios aig a h-uile duine glic a tha am Breatainn air far a bheil taigh Iain Sheòrais! Sin e agad, shuas aig ceann an iomaire bhuntàta sin.’

Bha doras-cùil an taighe fosgailte agus chaidh mi steach air fàth. ‘Bheil duin’ a-staigh?’

Thàinig guth boireannaich, ‘Staigh an seo aig an teine!’ Bha boireannach cruinn, tuilear na suidhe ris a’ chagailt, i air a còmhdach ann an aodach dubh. Bha plèide dhubh mu a guailnean. Ach ma bha a còmhdach dubh, bha a h-iomhaigh grianach gàireach le rudhadh càirdeis ann. Dh’innis mi dhi cò mi agus fàth mo thurais.

‘M’ ulaidh air do theanga! Bheil fhios agad gu bheil mise agus do sheanmhair a’ Phuirt anns na h-oghaichean? Is sinn a tha sin!

‘Chuir mo sheanmhair a’ Phuirt a-nall mi a cheannach ceud planntrais bho Mhuinntir Iain Sheòrais. An e seo taigh Iain Sheòrais?’

‘A ghràidh, thàinig tu chun an taigh cheart. Nach tu a bha geur-chuiseach a dhol a choiseachd na mòintich air do ghurt fhèin.’

Anns na briathran, cò a thàinig a-steach ach an ‘duine mòr fiadhaich’ agus bhruidhinn e rium gu cas. ‘Dè a tha thu a’ dèanamh nad shuidhe ris a’ chagailt againne ag ithe pìos is silidh còmhla ri Bean Iain Sheòrais?’

Rinn a’ chailleach gàire chridheil.

‘A ghràidh, na toir feart air! Tha Iain Sheòrais goirid anns an nàdar a h-uile latha a tha an carghas air. Chan eil tombac ann am Bùth Sheonaidh no ann am Bùth John Murdo agus cha bhi gu Dimàirt.’

‘Tugainn a mhic Bhoib. Ma tha agam-sa ri dìreadh dhan iodhlann-chàil a-muigh ann am Blàr nan Eun, chan ann nam shuidhe an seo bu chòir dhomh a bhith.’

Bha agam ri ruith as dèidh fear-an-taighe a bha, ann an tiota, air a bhòtannan a chur air agus a bha coiseachd sios chun a’ chachailear le searragan mòra cabhagach.

Nuair a bha sinn a’ dlùthadh air an reithe, dh’èigh e, ‘Socair a bhalaich! Socair!’

Cha do leig an reithe air gun robh mi ann. Bha iodhlann-chàil Iain


[TD 128]

[Beurla]


[TD 129]

Sheòrais faisg air breun-loch bheag air an robh an t-ainm neònach Lochan Duine Dàdhaidh. Airson faighinn dhan iodhlann bha aig Iain Sheòrais ris an dìg-uisge a bha timcheall na h-iodhlainn a leum agus mise aige casa-gòbhlagan air a ghuailnean.

‘Cia mheud planntrais a thuirt thu?’

Bha mi caran anshocair na chuideachd agus, air mo shocair, thuirt mi ‘Ceud.’

Thòisich e a’ tarraing nam planntraisean às an talamh. Cho luath ’s a bha fichead aige na dhòrn, chuir a sreang thana gu cùramach timcheall air an dos. Nuair a bha e air còig dusan a bhuain, lean e air a’ tarraing. Air eagal ’s gun cuirinn Iain Sheòrais buileach dè rìan, bha mi caran aindheonach a’ dol a bhruidhinn ris. Cò dhiù, cha b’ urrainn dhomh fuireach nam thost. ‘’S e ceud a tha mo sheanmhair ag iarraidh.’

Lean e air gus an robh dos eile de dh’fhichead planntrais aige na dhòrn.

Sheas e.

‘Agus cia mheud fichead a th’ ann an ceud planntrais?’

‘Còig.’

‘Còig? Smathaid gur e sin an àireamh leibideach a th’ agaibh air Ceanna-loch ach, anns a’ Cheann Bheag, tha sia fichead planntrais anns a h-uile ceud.’

Anns an dealachadh, thug mi do dh’Iain Sheòrais am pàipear-ruadh a bh’ agam leis na buinn airgid. Dh’fhosgail e am pasgan air a shocair.

‘Seo dhutsa do thuarastal, a bhalaich. Agus tha mi gad phàigheadh ged a choisinn thu gum bi an spùt air an reithe agam a-màireach. Dh’aindeoin sin, bidh tu airidh air do phàigheadh mus ruig thu Ceanna-loch.’

Cha robh mi idir airson an tastan a ghabhail.

‘Na gabh ort, a bhrogaich, an tastan-sa a dhiùltadh. Nach eil fhios agad gu bheileas a’ pàigheadh fear-an-eallaich airson an càl fharadh gu cheann uidhe?’

Cha robh m’eallach furasta a ghiùlain air a’ mhòintich. Cha robh e idir cus ro throm ach bha e duilich a cheannsachadh nam dhùirn mar a b’ fhaide a choisich mi. Gu sealbhach, nuair a bha mi letheach slighe gu Tom nan Eun, nochd m’ athair à badeigin agus ghabh e bhuaim eallach nam planntraisean.

‘Na chord an turas riut, Balach?’ ars esan.

‘Gu math,’ arsa mise. ‘ach ’s e dreimisg a th’ann an Iain Sheòrais. ’S e fìor bhoireannach gasta a th’anns a’ bhean aige. Thuirt i gu robh an carghas air an duine aice.’

‘Na chumhnich thu air Iain Sheòrais a phàigheadh?

‘Chuimhnich! ’S e dreimisg a th’ anns an duine ud. Dhearbh e gu bheil sia fichead planntrais anns a’ cheud! Agus thug e dhomh tastan airson na


[TD 130]

[Beurla]


[TD 131]

planntraisean a ghiùlain gu Ceanna Loch.’

Rinn m’ athair lasgan-gàire.

‘Ach nach e bha còir riut ged bha an carghas air?’

Cha deacha mi ann an dearbhadh ri m’ athair ach thuirt mi rium fhìn, ‘Chan eil mi a’ tuigsinn an seòrsa cunntais a th’ aig na daoine a tha air taobh thall Blàr nan Eun! Chan e siud an seòrsa cunntais a bhios iad a’ teagaisg dhuinn aig Druim Oidealair.’

Chaidh bliadhnaichean seachad mus do dh’innis mo mhàthair dhomh gun robh m’ athair air mo shàil fad an t-siubhail fhad ’s a bha mi air mo thuras dhan Cheann Bheag. Gus nach fhaicinn e, bha e a’ liugradh air chùl nan torran-mònach. Bha e eadhon air m’ fhaicinn a’ rabhsaigeadh air an lic-chrithich – an dearbh rud a bha e air a chrosadh dhomh.


Buille bho Charaid

Bha Adolf Hitler air smachd fhaighinn air riaghladh nan Gearmailteach agus bha e air ath-nuadhachadh agus meudachadh na h-armachd aca air muir air tìr agus anns an adhar. Trì mìosan an dèidh sin bha an Roinn Eòrpa aca na theine. Mar sin, bha e ullaichte airson ionnsaigh a thoirt air rìoghachdan na Roinn Eòrpa mura toireadh iad dha an t-uachdranas a bha e a’ miannachadh. An toiseach, thug e ionnsaigh air a’ Phòlainn agus cho-dhùin Breatainn agus an Fhraing nach robh an sin ach toiseach tòiseachaidh. B’ e sin toiseach an Dàrna Cogaidh Mhòir. Chaidh sinn an top nan dos ris a’ Ghearmailt air an treas latha den t-Sultainn, 1939.

Bha droch amharas aig Hitler nach seasadh Breatainn a thaobh fhad ’s a bha esan a’ cur rìoghachdan beaga na Roinn Eòrpa fo a chasan. Chuir e U-boats gu muir ùine mus tàinig am buaireadh gu buillean.

Aig toiseach a’ Chogaidh, bha faisg air leth an àireamh sheòladairean a bh’ ann an Cabhlach Mhalartachd Bhreatainn (RNR) à eileanan na Gaidhealtachd. Mar bu mhotha an àireamh shoithichean a bha an nàmhaid a’ cur fodha, b’ ann bu mhotha a bha an àireamh ghillean a bha a’ call am beatha. Timcheall chladaichean Bhreatainn, bha U-boats a’ feitheamh. Bha na ceudan shoithichean a’ tighinn ’s a falbh bho bhailtean-puirt mar Glaschu, Lìte, Lunnainn agus Southampton gun dòigh sam bith aca air iad fhèin a dhìon bho na sionnaich a bha falaichte fon mhuir agus leagte ri an sgrios.

Air an dearbh latha a chaidh an Cogadh èigheach, chunnaic Fritz Julius Lemp, Comanndair an U-30, soitheach mhòr Breatannach a’ tighinn air fàire.

[TD 132]

[Beurla]


[TD 133]

B’ ise an ‘Athenia’ a bha a’ giùlain greigh mhòr bhoireannach agus cloinne is iad a’ teiche le am beatha bhon sgrios cogaidh a bha an ìmpis bualadh air bailtean Bhreatainn. Bha mòran dhiubh a bhuineadh do Chanada agus na Stàitean Aonaichte. Eadar luchd-siubhail agus sgioba bha còrr air 1,400 air bòrd an t-soithich. Nuair a bha i mu 240 mìle tuath air Innis-Tràigh-Tholl ann an Ceann-a-Tuath na h-Eireann, loisg an U-30 oirre le toirpeadan. Chaill 112 am beatha, a’ mhòr-chuid dhiubh boireannaich agus clann.

Anns an àireamh dhan sgioba a theàrn, bha seachdnar Leòdhasaich – aon dhiubh, ‘Seochal’ às an Aird anns an Rubha, fear air an robh mi gu math eòlach. B’ i an ‘Athenia’ a’ chiad soitheach a chuireadh fodha anns a’ chogadh. Dhubh am masladh a bha Lemp air a dhèanamh cliù nan Gearmailteach air feadh an t-saoghail. Ach cha robh ann an truaighe na h-‘Athenia’ ach a’ chiad bhuille a bhuail air Breatainn agus air iomadach rìoghachd eile anns na sia bliadhna ri teachd.

Feidhir mus do thòisich an Cogadh, bha Murchadh mo bhràthair air obair fhaighinn na phreantas ann an gàradh-iarainn Bharclay Curle a bha a’ togail shoithichean air Abhainn Chluaidh. Seach gun robhas a’ meas gun robh obair nan gàraidhean-iarainn deatamach ann an dìon na rìoghachd, cha deach Murchadh a thogail airson an nèibhidh no an airm. Cha robh na Gearmailtich idir dall air gnìomhachas na gàraidhean-iarainn. Uair agus uair, dh’fheuch na plèanaichean aca ris na gàraidhean-iarainn a bha air bruaichean Chluaidh a spadadh à bith.

Ann am meadhan an t-samhraidh, fhuair Murchadh deich làithean saora agus, anns a’ bhad, rinn e air an dachaigh Bha sinne a bha, gu ìre, sàbhailt ann an sàmhchair nan eilean, cìocrach air eachdraidh a chluinntinn bho dhuine sam bith a bha air a thighinn dhachaigh à ùpraid a’ Chogaidh. Bha iomadach tuairisgeul aig Murchadh ach cha robh e deònach air mòran innse nach robh anns na naidheachdan aig a’ BhBC air a’ <eng>wireless.<gai> Cò dhiù, dh’innis e dhuinne mar theaghlach aona thuairisgeul nach robh e airson innse air taobh a-muigh na dachaigh. Mar a bha an sean-fhacal ag ràdh, ‘S iomadh rud a thèid mu theine nach tèid mu bhaile’.

Mas math mo chuimhne, bha ochdnar phreantasan a’ cuideachadh le dealbhachadh nam pìoban a bha leigeil dhan àile sruthadh air feadh an t-soithich, an <eng>‘Empire Light’.<gai> Soitheach-charagò a bh’ innte, ùr nodha nuair a chaidh a cur air bhog ann an Abhainn Chuaidh. Bha sin trì seachdainean mus tàinig Murchadh dhachaigh.

Fhuair Murchadh agus dithis phreantais eile cead a dhol air bòrd an t-soithich fhad ’s a bha i air na <eng>‘trials’<gai> a’ ruith eadar Port Ghlaschu agus


[TD 134]

[Beurla]


[TD 135]

Taigh-sholais na Cloich. Bha a’ Ghàidhlig ri a cluinntinn cho tric air bòrd an t-soithich ’s a bha a’ Bheurla. B’e sin rud a chuir uabhas agus moit air Murchadh.

Bha ‘Shoudan’ (Seòras Iain Sheòrais) oirre – balach a bha, ron Chogadh, na dhraibhear air Bus John Murdo Mhurchadh Bhig – ainmeil airson cho gasta, dìcheallach, foighidneach, eirmseach ’s a bha e air bhith ri luchd-siubhail suas agus sios à baile mòr Steòrnabhaigh.

‘A Shoudain, an urrainn dhut botal de ‘Shiarapo-figs’ a thoirt thugam à Bùth Tolmie?’

’S urrainn ach feumaidh tu bhith nam choinneachadh nuair a thig mi.’

Bhiodh iad a’ cur air nach tuirt a bheul a-riamh am facal, ‘Chan urrainn!’

Bha an triùir phreantasan air a’ chidhe am Port Ghlaschu air an fheasgar a bha an <eng>‘Empire Light’<gai> an ìmpis seòladh a-mach à Cluaidh. Nuair a thòisich i a’ gluasad, ghuidh na h-òganaich beannachd leis na seòladairean a bh’ air an deac. A rèir ’s mar a bha Murchadh ag innse dhuinn, bha e fhèin agus Shoudan a’ còmhradh chun na mionaid mu dheireadh air naidheachdan na dachaigh.

Bha soithichean-cealgach aig a’ Ghearmailt a rinn droch mhilleadh air cabhlach-mhalairt Bhreatainn. Bha aon tè dhiubh a bha ainmeil airson na sgrios a bha i air a dhèanamh air soithichean-caragò Bhreatannach anns an sgaoilteach mhòr mara a tha eadar bailtean-puirt Astràilia agus feadhainn timcheall air oirthir Deas agus Sear Afraga. B’ ise am ‘Pinguin’, soitheach a thogadh air riochd soitheach-charagò agus a bha coimhead neo-lochdach, sìtheil. Ach air a’ chaochladh, bha i neimheil bàsmhor le armachd agus comanndair a bha proifeasanta agus neo-thruacanta. Leis na gunnaichean a bh’ oirre agus na mèinnichean a bha i a’ cur anns na rathaidean-mara, rinn i barrachd call air cuid Bhreatainn na soitheach-chealgach sam bith eile a bh’ aig muir anns an Dàrna Cogadh.

Anns a’ Ghiblean, 1941, bha an <eng>‘Empire Light’<gai> air a slighe le caragò de mhèinn-iarainn bho Madras gu Durban air cùrsa a thug i faisg air eileanan na Seychelles. Bha soithichean-caragò eile ri am faicinn air fàire bho àm gu àm, ach bha aon tè a bha air cùrsa a thug i nas dàine na càch. Gu h-obann chunnacas gun robh bratach na Gearmailt ga togail ris a’ chrann aice. Chunnacas cuideachd gun do leagadh na clàir a bha a’ falach nan gunnachan a bha na cliathaich. Bha e nise follaiseach gun robh am Breatannach ann an làthair fear-spadaidh na Gearmailt. Loisg am ‘Pinguin’ aon iorchaill agus bhris sin uidheam-stiùiridh an <eng>‘Empire Light’<gai> agus b’fheudar dhi stad. Mus do chuir am Pinguin an <eng>‘Empire Light’<gai> fodha, thug iad dhith an seachdad ghillean a bh’ oirre nam prìosanaich.

Air feadh fàsach a’ Chuain Innseanaich, bha longan-cogaidh Bhreatannach


[TD 136]

[Beurla]


[TD 137]

a’ sealg an eucoirich. Mu dheireadh, air an 8mh latha dhen Ghiblein, thàinig ‘Di-luain a Bhreabain’ air a’ Phinguin. Fhuair an Crùsair HMS ‘Cornwall’ lorg oirre. Loisg an dà shoitheach air a chèile agus chaidh milleadh a’ dhèanamh air na dhà. Chuir an Cornwall astar eadar i fhèin agus an nàmhaid oir bha na gunnaichean a bh’ oirre-se mòran na bu treise na gunnaichean a’ Phinguin anns an t-seagh gun robh na h-iorchaillean a loisg iad comasach air siubhal mòran na b’ fhaide na feadhainn a’ Ghearmailtich. Loisg i aon salbho a chuir crìoch air a’ bhlàr. Chuir i drochaid a’ Ghearmailtich na spealgan agus chaidh an ath iorchaill tro theis-meadhan an t-soithich gus na bhuail i ann an airm-lann far an robh còrr air ceud mèinn air an gleidheadh. Chaidh an t-soitheach na smùireagan agus, a rèir clàr-eachdraidh a’ Chornwall, leum na lasraichean ‘mìltean de throighean’ dhan iarmailt. Chaidh mòran air bòrd a mharbhadh: 341 de sgioba a’ Phinguin agus 214 de phrìosanaich.

Anns an àireamh phrìosanach a chaill am beatha, bha triùir à Sgalpaigh agus ochdnar à Leòdhas:

Seòras Caimbeul, aois 29, (Shoudan) à Port nan Giùran
Murchadh Caimbeul, aois 34, à Seisiadar
Tormod MacGumaraid, aois 22, Seisiadar
Dòmhnall MacLeòid, aois 34, Brocair
Dòmhnall MacLeòid, aois 30, Aird an Rubha
Dòmhnall Greumach, aois, 18, Garrabost
Murchadh Dòmhnallach, aois 34, Griais
Tormod MacIomhair, aois 30, Bhataisgeir
Domhnall MacLeòid, aois 55, Sgalpaigh
Ruairidh MacLeòid, aois 35, Sgalpaigh
Dòmhnall Moireastan, aois 25, Sgalpaigh

Cho robh fada gus an tàinig naidheachd na truaighe chun nan teaghlaichean. Buille chràiteach dhaibh mar theaghlach agus do na dàimhean uile. Bha tuilleadh bhuillean ri thighinn.


[TD 138]

[Beurla]


[TD 139]

Collie Dan

Bha Muinntir Sguthcan a’ fuireach air aireamh 6 anns an taigh-dhubh a thog Dòmhnall Mhurc’ ‘C Dhòmhnaill timcheall air 1830. B’ e Sguthcan, bràthair mo sheanmhar a’ Phuirt, an aon balach a bh’ anns an teaghlach. Bha mac aige-san air an robh an t-ainm Dòmhnall ach cha do dh’èigh duine an t-ainm sin air bho bha e na leanabh. ’S e a bha air ach ‘Dan Sguthcan’!

Bha cù aig Dan air an robh an t-ainm ‘Collie’ – seann chù-chaorach a bha ag ionndrainn a bhith air a’ mhòintich còmhla ri a mhaighstir a’ cròdhadh chaorach. Mar thachair dhan chòrr de ghillean nam bailtean a bh’ anns an RNR, thogadh Dan aig toiseach a’ chogaidh agus chuireadh e sios a Shasainn. Ann am beagan sheachdainean chuireadh e na fhear-criutha air bàta-sguabaidh, an <eng>‘Wave Flower’<gai> a bha stèidhichte ann an Harwich. Bha Gàidheil eile anns a’ chriutha. B’ e Raibeart Dòmhnallach an sgiobair a bh’ oirre ach bha Murchadh MacNeacail, à Buaile na Creig ann an Steòrnabhagh no charaid aige bho chaidh e air an t-soithich.Tha deagh chuimhne agam air Murchadh MacNeacail a thighinn sios gu Muinntir Sguthcan airson cèilidh an uair a thàinig e dhachaigh air fòrladh ann am meadhan an t-samhraidh. Thug e feasgar còmhla ri Sguthcan agus Seonaid a’ stèidheadh cruach-mhònach air cùl gàradh a’ bhaile. Bha e neònach a bhith faicinn Collie mu a chasan a h-uile ceum a bheireadh e.

Fhuair Dan seachdain de fhòrladh agus rinn e air an dhachaigh mar bu nòs. Air latha Sàbaid, chaidh e cuairt timcheall a’ bhaile a’ leantainn nan ceumanan a bhiodh aige fhèin agus a cho-aoisean bho bha iad nan cloinn.

Bha mi-fhìn agus dithis charaidean dhomh a’ cumail faire air taigh Muinntir Sguthcan, an dòchas gun tigeadh Dan an taobh a bha sinn. Choisich sinn còmhla ri Dan timcheall nam bearraidh air cùl Foitealar. Dh’fhaighnich Calum Caimbeul do Dan dè na rudan a bha e ag ionndrainn fhad ’s a bha e anns an nèibhidh.

‘Fichead rud, a sheòid,’ arsa Dan. ‘Ach an-dràsta, bheirinn rud sam bith air dos mòr de dhuileasg brisgeanach air a bhuain bhar nan sgeirean shios an sin, ann an Geodha Na Muic no ann an Geodha an Duilisg!’

‘Nam faigheadh sinn duileasg dhut an toireadh tu dhuinn Collie?’ arsa mise.

‘Bheirinn dhut na cearcan, mo mhàthar ’s a’ chruach-mhònach mus toirinn dhut Collie!’

Shuidh sinn aig an sgeir air a bheil an t-ainm Spòg an Rìgh agus thug Dan


[TD 140]

[Beurla]


[TD 141]

iomradh air an t-sealladh eireachdail a bha mu ar coinneamh. Bha Goitealar agus an Siùmpan gu tuath oirnn agus, air ar làimh dheis, sgaoilteach Cuan nan Orc agus beanntan liath-ghorm na Mòr-thir nan seasamh sùmhail air fàire. Eadar sinn agus beanntan Chataibh, bha cabhlach mhòr de shoithichean-caragò – deugachadh dhiubh le dà sgriosadair agus corvette gan cròdhadh gu bailtean-puirt air Abhainn Cluaidh agus ann an Sasainn. B’e sealladh a bh’ ann nach robh annasach tron Chogadh oir b’ iad soithichean dhen t-seòrsa ud a bha a’ cumail beatha ri sluagh Bhreatainn le gràn, ola, gunnaichean agus ceud nì eile a dh’fheumte airson ar dìon fhìn bho fhoirneart nan Gearmailteach.

Air an latha balbh Sultain ud, chùm sinn sùil air a’ chabhlaich fhad ’s a bha i a’ gluasad gu deas. Coltach ri coin-chaorach a’ tàladh na treud chun a’ chrò, bha na trì longan-cogaidh a’ cuachail na mara, a’ cumail dìon air na soithichean-caragò. Dh’ fheumadh iad sin, oir mar a chaidh a dhearbhadh dhuinn anns na clàir-eachdraidh a chaidh fhoillseachadh bho chionn beagan bhliadhnaichean, bha U-boats fad a’ Chogaidh gu tric a’ liugradh air cladaichean na Gàidhealtachd.

Seo ’s ann a thàinig Iain Moireach suas à Geodha na Muic le dos mòr duilisg a thug sàl bho m’ fhiaclan. Ag èirigh le aoibhneas na choinneimh, thuirt Dan, ‘Leis a’ chonntraigh a bhalaich, càit an d’ fhuair thu an tràth-sa? Is tu a thàinig leis an tròcair! Cumaidh seo a h-uile duine againn a’ cagnadh airson leth-uair a thìd. Ceithir mairt a’ cnàmh an cìr.’

Shuidh sinn an siud aig Spòg an Rìgh, a h-uile duine sona a’ cagnadh fhad ’s a bha an càbhlach shoithichean a’ bualadh orra gu deas. Sheas Dan airson mionaid a’ geur choimhead nan soithichean. Ars esan. ‘Is mairg ma bhios aca ri seòladh tron a’ Chaolas Shasannach, oir cha ruig feadhainn dhiubh an ceann-uidhe. ’S truagh balaich às na h-eileanan againn fhìn a bhith cho faisg air an dachaighean. Bidh brùidean na Gearmailt a’ feitheamh orra, a h-uile fear leis an àrdan agus cop ri a bhus!’

Rinn e gàire agus gun fhacal tuilleadh ruith e-fhèin agus Collie sios an leathad. Chum sinn sùil air a’ ruith tron Leabaidh Laighe. Lean e am frith-rathad air an d’ fhuair e eòlas na bhalach, a’ leum ghrobhagan agus a’ seachnadh nan glumaichean air an còmhdach le lus-an-t-suirighe. Chunnaic sinn e a’ ruighinn mullach Ghoitealair. Smèid e rinn agus ann am priobadh na sùla chaidh e às ar sealladh, a’ leantainn bàrr nan creagan air a shlighe gu Cnap Cìleag air cùl an t-Siùmpan – feidhir mar a bhiodh e a’ dèanamh còmhla ri gillean eile a bha nise air an sgapadh air feadh an t-saoghail.

Bha greigh dhàimhean cruinn aig taigh Sguthcan air an latha dh’fhalbh Dan. Anns an latha sin, bha an ceangal a bha eadar teaghlaichean nam


[TD 142]

[Beurla]


[TD 143]

bailtean cho daingeann ’s gun robh seilbheachd againn uile air gach siad a bha gar fhàgail airson a dhol an coinneamh an nàmhaid.

Shleuchd Dan sios air a chorra-chnàmh le a ghàirdeanan timcheall amhach a’ choin. Thuirt Màiri-Ann, a phiuthar, ‘S bochd nach eil Kodak agam an-dràsta!’

Là bha seo, bha Nan agus mi fhìn air an rathad a’ dol don bhùth do dh’Anna Dhall. Chunnaic sinn Seònaid, bean Sguthcain, a’ nochdadh bhon taigh is i a’ coiseachd a-mach chun na cruach-mhònach air cùl a’ ghàraidh. Bha cliabh falamh aice air a gualainn. Le a sùil chun na Sràid, dhearc i air dithis fhireannach, is iad ann an aodach dubh, a’ cromadh Leathad na Bùtha. Sheas Seònaid agus leig i dhith an cliabh. Cò an taigh gun robh “naidheachd na h-èiginn” a’ tighinn? Na leigeadh Dia gur ann dhuinne bhios seo!

Thionndaidh na fireannaich a-steach air staran Sguthcan. Mus do ràinig Seònaid dhachaigh, bha an teilegram aig a’ chlann-nighean air fhosgladh. Chuala i Ailig ga leughadh, <eng>‘I regret to inform you that Murdo Donald MacDonald was killed on board his ship on 21st October’.<gai> Bha mèinn air an Waveflower a chur fodha, a-mach bho Aldebury, Suffolk.

Ann an ùine aithghearr, lìon an taigh leis na dàimhean. Bha taigh-fhaire ann air an fheasgar agus an taigh loma-làn. Tron t-seirbheis, lean Collie aig an doras a’ caoineadh, mar a bha e air a bhith a’ dèanamh bho thàinig na daoine chun an taighe leis an droch naidheachd. Cho luath ’s a dh’fhag am ministear, thuirt Seònaid ri Ailig, ‘Nach fhalbh thu mach, a ghràidh, agus thoir an cù a-steach airson grèim-bidhe’.

Chaidh Ailig a-mach mar a mhol a màthair ach cha robh an cù ri fhaicinn. Chaidh an triùir nighean, Ailig, Mairi Ann agus Seasag agus clann a’ bhaile air feadh Phort Mholair a lorg a’ choin ach bu diomhain dhaibh. Chaidh fios a chur air feadh na sgìre a dh’innse gun robh Collie Dan air chall ach chan fhacas a dhubh no a dhath a chaoidh tuilleadh.


Ard-sgoil Mhic Neacail, Steòrnabhaigh

Chaidh mo mhàthair leam a dh’fhaicinn Mgr Henderson, Ceannard Ard-sgoil Mhic Neacail. Duine caol do-riaraichte a bh’ ann, ìomhaigh geal-bhuidhe air le breab na ghruaidh cheàrr agus ràchd an droch nàdair na ghuth. Nam b’ e m’ athair a bha air a bhith còmhla rinn, cha bhiodh an duine air bhith buileach cho cas, reachdmhor rinn. Nam b’ i a’ Ghàidhlig a bha air bhith aige, bhiodh mo mhàthair air a bhith mòran nas rasanta, ladarna anns


[TD 144]

[Beurla]


[TD 145]

an t-seanchas a bh’aice ris an duin’-uasal. Ach bha m’ athair anns a’ Chogadh agus, mar an ceudna, leth nan tidsearan bu chòir a bhith ri gualainn Mgr Henderson a’ teagaisg nan ceudan chloinne a bha air uallach.

Chuireadh mise ann an Clas 2D, far am faighinn eòlas air: Beurla, Ealain, Saoirsinneachd, Obair-meatailt, Ceòl, Saidheans agus Matamataig. Bha farmad mo chridhe agam riutha-san a bh’ ann an Clasaichean 2A, 2B oir, bha an cothrom aca-san, nan soirbheachadh leotha anns na clasan sin, air leantainn orra gu àrd-fhoghlam.

Ach ’s fìor am facal, ‘S e farmad a nì treabhadh!’

Cho fad’s is cuimhne leam bha mi riamh modhail, umhail do mo phàrantan ’s mo thidsearan agus faiceallach nach brisinn riaghailtean a bheireadh orra mo chronachadh. Air an làimh eile, bidh rudan a’ tighinn a-steach orm a rinn mi a bha nàir agus airidh air spochadh agus sgal na chois! Bha na seann daoine a’ creidsinn gum bu chòir balach a bhith luaisgeanach, iarratach, crosta ma bha e gu bhith dèantanach, geur-chuiseach nuair a ruigeadh e aois na feusaig. Bhiodh mo sheanmhair a’ Phuirt ag ràdh ‘Nuair a tha thu a’ saoradh balach tha thu a’ saoradh ceann a’ choin-bhradaich’.’

Nam bharail fhìn, cha robh mi air leth luaisgeanach, crosta no iarratach. Nuair a bha mi ceithir bliadhna deug de dh’aois, rinn mi rud a bha cho suarach ’s gu bheil e gam bhuaireadh chun an latha an-diugh. Rinn mi an t-olc sin anns a’ gheamhradh, 1945, a’ bhliadhna mu dheireadh agam san sgoil. Tha mi cinnteach nach b’ fheàirde mi an t-eisimpleir a bha sinn a’ faicinn le neo-thruacantas nan nàimhdean anns a’ Chogadh. Blàir le marbhadh, pronnadh agus leòintich thall agus a-bhos. Bheil iongnadh gun robh mise agus na co-aoisean agam dèidheil air a bhith sadadh rudan air a chèile agus, uaireannan, air targaidean nach bu chòir.

Aon latha, thàinig cur mhòr shneachd. Fhad ’s a bha na h-oileanaich a-staigh ann am braighdeanas na sgoile, bha sinn a’ faicinn tuilleadh bhleideagan a’ dòirteadh seachad air na h-uinneagan. Thog an sealladh sin ar misneachd oir bha h-uile coltas gum biodh sinn comasach air blàr a bhith againn, cho luath ’s a gheibheadh sinn chun na sitig, a’ caitheadh an t-sneachd air a chèile.

Cho luath ’s a fhuair sinn a-mach, thòisich am blàr. Thilg sinn ceirsle-ballan shneachd air a chèile, air na h-uinneagan, air na tidsearan – eadhon air rud sam bith a shaoileadh sinn a bhiodh air a chrosadh dhuinn. Chinntich mi air doras fosgailte le <eng>‘Ladies’ Cloakroom’<gai> sgrìobhte os a chionn. Gu mi-shealbhach, choinnich m’ iurchaill nighean bheag bhàn air an t-slighe mach. Bhuail e oirre ann an clàr an aodainn. Bha an ciont cho mòr orm ’s gun do leig mi orm nach bu mhi a thilg e. Cha deach mi eadhon thuice a ràdh rithe gun robh mi duilich


[TD 146]

[Beurla]


[TD 147]

– rud a bha mi, gun teagamh! Ged tha e duilich dhomh sin aideachadh, bha eagal orm gun do chuir mi an t-sùil an aiste.

An dèidh na diathad, thàinig Mgr Henderson timcheall a dh’fheuchainn ris an tràill a bha air an olc a dhèanamh fhoillseachadh.

Le rùit na shùilean agus an grèim a bha na ghruaidh a’ breabail, thuirt e, ‘Cò an gealtaire a bha air an leithid de rud a dhèanamh air nighean bheag neo-lochdmhor? Ma tha e an seo, seasadh e.’

Le crith na fheòil agus braon fallais air a ghnùis, dh’fhuirich an gealtaire na shuidhe, sàmhach.

Sia bliadhna air chùl sin, thachair rud a choisinn dhomh aidmheil a dhèanamh air beulaibh dhaoine. Innsidh mi dhuibh mar a thàinig orm sin a dhèanamh ann an ceann sreath – nuair a bhios m’ eachdraidh air abachadh agus mo chiont air traoghadh!


Hògaraid, 15mh Lunastal, 1945

Mean air mhean, chaidh armachd na Gearmailt a chlòthadh agus, air a cheann thall, b’fheudar do Hitler strìochdadh. Chaidh an t-sìth èigheach air an 7mh latha agus bha e duilich dhuinn a chreidsinn gun robh an cunnart air teiche. Chuir balaich a’ bhaile suas gu mullach Foitealar a h-uile seann phìos fiodha agus aplach rud a loisgeadh agus air Latha VE chuir sinn teine ris. Fhuair a h-uile duine faochadh ach tha e furasta a thuigsinn nach robh aoibhneas anns a h-uile dachaigh – gu h-àraidh aig na teaghlaichean a bha air an cuid a chall. Cha robh sinn a’ dìochuimhneachadh nam balach a bha nam prìosanaich aig saighdearan brùideil Iapan anns an Ear Chian far an robh na h-Aimearaganaich agus Breatannaich fhathast a’ feuchainn ri neart na rìoghachd sin a chlòthadh. Lean an spàirn fad mìosan an t-samhraidh agus chaill iomadach saighdear agus seòladair am beatha anns an ùine sin. Mu dheireadh, bhris na h-Aimearaganaich an dùbhlan le dà <eng>atom-bom<gai> a sgrios bailtean mòra Hiroshima agus Nagasaki.

Cha b’ ann nam shuidhe ag èisteachd na <eng>wireless<gai> a chuala mi gun robh Iapan air strìochdadh. Chuala mi sin air an latha a b’acraich agus bu shàraichte a bha mi riamh nam bheatha.

Mar bu nòs, dh’ ullaich sinn airson a dhol chun na mòintich aig toiseach an t-samhraidh a thoirt nan caorach dhachaigh gu Port Mholair. Bha cìobairean as an Rubha air a bhith gam buachailleachd.

Ceala-deug mus robh Faing Hògaraid ann, bha cuid dhe na fir a bha air a


[TD 148]

[Beurla]


[TD 149]

bhith anns a’ Chogadh air a thighinn dhachaigh agus a’ feuchainn ri grèim fhaighinn, às ùr, air na dòighean-beatha a bh’ aca mus do ghairmeadh iad air falbh ann an 1939. An-diugh, tha e duilich cunntas a thoirt air an aoibhneas a bh’ anns na dachaighean aig an àm ud. Bha an taigh againn air ghoil nuair a thill m’ athair thugainn. Cha robh e fada nar measg gus na mhothaich sinn nach robh e cho suigeartach ’s a b’àbhaist dha a bhith. Aig toiseach a’ chogaidh, bha e air tuiteam an comhair a chùil air bòrd an t-soithich agus air a dhubhag cheàrr a phronnadh. Ach ged a bha cràdh na dhruim air madainn na faing, thuirt e gun robh e airson a dhol còmhla ri seòid a’ bhaile a bha dol gu Hògaraid.

Dh’fhalbh mi-fhìn agus Alasdair Beag air bus nam muilnean aig ochd uairean sa mhadainn. Aig aon uair deug, bha m’ athair agus ceathrar fhireannach eile a’ dol a-mach gu Hògaraid air làraidh Narro. Thug mo mhàthair dhomh botal bainne agus pasgan mhòr de dh’aran-coirc le ìm ùr is gruth. Bha Alasdair Beag air an leithid cheudna fhaighinn bho a mhàthair-san. Bha fèist gu bhith aig an dithis againn aig tràth diathad!

Leis an fhìrinn innse, cha robh mi fhìn no Alasdair èasgaidh ag èirigh ach bha a’ mhadainn blàth tioram agus choisich sinn a-mach gu Hògaraid gu mear agus Alasdair leis an fheadan a’ cur mireachd nar ceum. Ràinig sinn Hògaraid timcheall air deich uairean agus cha robh beathach caorach fhathast anns an fhaing. Chitheamaid fada bhuainn air na beannaibh agus na buachaillean ’s na coin gan cròdhadh chun na faing aig Hògaraid. Chluich Alasdair puirt air an fheadan ach dh’fhàs e anfhoiseil a’ faicinn a’ phasgain-bidhe a bha e air a chàradh air an fhraoch ri a thaobh. Cha robh fada gus an tuirt e, ‘Tha mise a’ dol a dh’ithe mo dhiathad.’

Thug e glaim mòr à brabhta de dh’aran-coirc air a chòmhdach le silidh-rùbrub agus thàinig sàl fom fhiaclan. Thòisich mi a’ rùsgadh mo phasgan agus, ann am mionaid no dhà, thàinig mi chun an arain. Shlaod mi a mach cairteal-breacaig de dh’aran-coirc ’s e cnuaiceach le gruth agus bàrr. Nam shuidhe air badan fraoich anns a’ mhòintich, air madainn acrach samhraidh, cha b’urrainn dhomh a bhith air biadh na bu bhlasta a thogail gu mo bheul. Thug mi fhìn agus mac-phiuthair-mo mhàthar cairteal na h-uarach gun smid eadarainn, a’ cagnadh agus a’ slugadh!

A’ dlùthadh air meadhan latha, ràinig na buachaillean leis na caoraich. Abair mèalaich chaorach, comhartaich chon agus èigheach bhuachaillean! Chaidh Braighdean, bràthair mo mhàthar agus Torachan a mheasg nan caorach agus thòisich iad a’ slaodadh bheathaichean a-mach às an fhaing. Tha mi cinnteach gun robh dà fhichead neach eile, fireann is boireann, a’ dèanamh


[TD 150]

[Beurla]


[TD 151]

an aon rud. Bha m’ athair agus sinne dripeil gan ceangal air feistean beagan astar air falbh bhon fhaing. Bha tuilleadh ùpraid agus gleadhraich an sin agus, aig cuid, droch nadur agus droch cainnt!

Dh’fhàg muinntir Phort Mholair leis an sprèidh aca fhèin aig trì uairean feasgar agus, seach gun robh na caoraich air a bhith saor air a’ mhòintich airson ceithir mìosan, cha robh e furasta an ceannsachadh. Mura biodh na coin aig Braighdean agus Torachan, bha sin air a bhith do-dhèante dhuinn. Mus do ràinig sinn Ard-sgoil MhicNeacail (an Taigh-sgoile Ur), rug Narro oirnn leis an làraidh agus stad e leatha. Bha mi fhìn agus Alasdair air ar claoidh agus air ar tolladh leis an acras.

‘Am faod mi fhìn agus Alasdair a dhol dhachaigh air an làraidh còmhla ribh?’ arsa mise.

Fhreagair Narro, ‘Uill, a bhalaich, tha agamsa ri tiotadh a-steach a Bhùth Choinnich Innocent a dh’iarraidh dà chlach salainn. Agus tha treallaich eile agam ri a dhèanamh cuideachd.’

‘Tuigidh fear-leughaidh leth-fhacal,’ arsa mise leam fhìn! Bha droch amharas agam gun robh cuim aig Narro agus Braighdean air a dhèanamh airson gun deigheadh iad a-steach am baile “airson pinnt.”

Air a’ cheann-thall, thuirt m’ athair rium, nach fhalbh thu fhèin agus Alasdair leis na caoraich air bhur socair sios an rathad. Thèid mi fhìn agus Torachan a-steach am baile còmhla riutha-san airson pinnt.’

‘Na bithibh ro fhada, a Bhobain. Cuimhnichibh nach eil ann ach an dithis againn agus bithidh sinn ag iomairt nan caorach gun na coin.’

‘Bheirinn dhuibh an t-saigh,’ arsa Braighdean, ‘ach cha ghabh i comhairle bho dhuine ach bhuam fhìn.’

‘Mise cuideachd,’ arsa Torachan. ‘Chan eil ann ach cù òg a tha mi air a bhith a’ trèanadh airson trì mìosan. Cha bhithinn airson a thoirt dhuibh mus cur sibh iomrall e.’

Os cionn turalaich an einsein, dh’èigh Narro, ‘A Bhob agus a Thorachain, ma tha sibh a’ tighinn, tugnaibh!’

Leum Braighdean, Torachan agus m’ athair dhan làraidh. Nuair a bha iad air siubhal beagan air falbh bhuainn, chuir m’ athair a dheich meuran suas rium agus dh’èigh e. ‘Deich mionaidean.’

Chuala mi Alasdair Beag ag ràdh às a ghuth-thàmh, “’S an cac!’

Cho luath ’s a chunnaic na caoraich gun robh na coin ’s na fireannaich air cùl a chur riutha, thòisich iad ag èaladh air falbh bhuainn – feadhainn a’ feuchainn ri tilleadh chun na mòintich, feadhainn a-steach Sràid Sheumais dhan bhaile agus, mar a bha sinn ag iarraidh, leth-dusan a’ dèanamh an slighe


[TD 152]

[Beurla]


[TD 153]

dhachaigh air Rathad an Rubha gu Port Mholair.

Cha b’ ann gun spàirn a fhuair sinn air na caoraich a chur còmhla ri chèile air Rathad an Rubha. Ach bha iomadach fosgladh romhainn a bha gam mealladh gu tuath no gu deas. Anns a’ chòmhlan, bha aon sheana chaora a rinn a dìcheall air a h-uile taigh air an robh geata fosgailte a thadhal. Cha robh oirre ach aon adhairc. ’S iomadh guidhe mhòr a rinn Alasdair dhi air an t-slighe tro Shanndabhaig agus tro Aiginis.

‘Suathaideas air do chnàmhan!’ dh’eigheadh e. ‘Mi-thapadh air d’ adhairc!’

Bha fhios agam gun robh e air fhoighidinn a chall gu tur nuair a dh’èigh e, ‘Guma h-olc dhut, a bhaobh bhusach mhosach gun mhodh …!’

Bha sinn ann am meadhan Gharraboist mus cuala sinn fuaim motair a’ tighinn gu ar cùlaibh. Am b’ e seo làraidh Narro? Cha b’ e! Bhana bèiceir a bh’ ann. Lean i oirre slaodach tro na caoraich, gan sgapadh gu tuath agus deas. Dh’èigh Alasdair guidhe a bhiodh cus ro dhrabasta a sgrìobhadh an seo agus bhuail e cliathaich na bhan le sàil a dhùirn. Cha mhòr nach do chuir a bhrag a rinn e mi fhìn agus caora-na-h-aon-adhairc à cochall ar cridhe.

Stad a’ bhan gu h-obann agus thàinig an draibhear a-mach aiste le fiamh a ghàire. Bha fàileadh an uisge-bheatha dheth.

‘A bhalachaibh, tha mi duilich gun do sgap mi na caoraich oirbh’.

‘A Dhia,’ ars Alasdair, ‘chan e na caoraich as dorra dhuinn ach gu bheil sinn a’ tuiteam leis an acras. Bheil aran agad air bòrd?’

“S ann agamsa a tha sin – còig dusan deug lof.’

Dh’fhosgail e dorsan-cùil na bhan agus thàinig plàigh de dh’fhàileadh cùbhraidh an arain a-mach thugainn. Chaidh e gu a leth a-steach dhan bhan agus thàinig e a-mach le lof. Thionndaidh e ri Alasdair agus thuirt e, ‘Seo dhut lof, a bhalaich agus ’s mise a tha air mo dhòigh ga toirt dhut.’

Ghabh Alasdair an lof na làmhan agus shlaod e i na dà leth. Thug e dhomh a dàrna leth agus dh’ith sinn an t-aran gus nach robh smùireag dheth air fhàgail.

Sheas an draibhear gar coimhead fhad ’s a bha sinn a’ cur às dhan aran. Ars esan, ‘Balach fireann ’s e ri fàs, dh’itheadh e mar mheilleadh brà. Nach sibh a bha cìocrach chun an arain. Bha sibh cho mosach ri dà mhuc!!’

Airson a’ chiad uair bho dh’fhàg sinn Hògaraid bha faoilt air aodann Alasdair. ‘Feumaidh mi aideachadh,’ ars esan ris an draibhear, “nach eil sgillin ruadh agam airson do phàigheadh airson na lof.’

‘Chan eil no agamsa,’ arsa mise. ‘Bha còir aig m’ athair a bhith còmhla rinn airson biadh a cheannach dhuinn ach chaidh e air siabhan ann an Steòrnabhagh.’


[TD 154]

[Beurla]

[Dealbh]
[Beurla]
Chuir an ‘Cornwall’ an ‘Pinguin’ fodha


[TD 155]

‘Na dèanadh sin dragh sam bith dhuibh,’ ars esan. ‘Tha fhios agamsa far a bheil d’ athair agus iomadach athair eile.’

‘Càite?’ arsa an dithis againn còmhla.

‘Tha e far an robh mise mus tàinig mi an seo leis a’ bhan – a’ guidhe slàn leis na gillean a chuir muinntir Hirohito a thaigh na croich. Tha an t-sìth air èigheach anns an Ear Chian.’

‘Latha Faing Hògaraid!’ arsa mise.

‘An còigeamh latha deug dhan Lunastal, 1945,’ ars an draibhear. ‘Thall agus a-bhos, tha an saoghal aig sìth.’

Thug e mach às a’ phòcaid leth-bhotal uisge-beatha. Cha robh ach fiach òirleach air a thòin.

‘A Dhia,’ arsa Alasdair, ‘nach toir thu dhuinn làn beòil?’

‘Cha toir deur,’ ars esan. ‘Nach tug mi dhut lof? Cò dhiù, tha sibh ro òg. Nan toirinn-sa dhut balgam, bhithinn a’ briseadh an lagh.’

Chuir e an leth-bhotal air a cheann agus dh’òl e a h-uile deur. Le cas a’ dol ’s a’ tighinn, dhìrich e air ais chun na cuibhle-stiùiridh. Ghluais a’ bhan air falbh le sgreadail aig an einnsean agus dùdaich air a’ chonocag.

Cha do rug làraidh Narro oirnn gus an robh sinn a’ cromadh Leathad na Bùtha ann am Port Mholair. Bha na bodaich leis an daoraich agus cò a chuireadh umhail orra? Bha sinn uile a’ faireachdainn gun robh sinn air crìoch na h-euchd a ruighinn agus gun robh sinn airidh air anail a ghabhail agus beagan fois.

Bha m’ athair, Torachan, Braighdean agus Narro air an dòigh. Dh’innis iad iomadach sgeulachd èibhinn dha chèile agus iomadach breug. Bha e math a bhith nan cuideachd. Thug m’ athair ionnsaigh air <eng>‘Keep right on to the end of the road’<gai> agus, ann an dòigh, bha cuspair an òrain sin iomchaidh. Bha Alasdair Beag agus mise air coiseachd nan caorach air an latha a b’acraich agus a bu shàraichte bha sinn nar beatha. Sheinn na fir òrain agus dh’innis iad sgeulachdan èibhinn mu dheidhinn fir agus mnathan a bha beò anns an t-sean aimsir. Sheachain iad iomradh air cuspairean cogaidh. Bha sinn uile mothachail gun robh sinn air a thighinn tron chogadh bu chosgail a bha riamh air an t-saoghal. Chaill 63,200, 000 duine am beatha. – 6,000, 000 dhiubh sin à Breatainn.

Mus robh am feasgar seachad bha an taigh againn làn dhaoine. Thàinig clann à Brocair a dh’iarraidh Narro agus dh’ fhalbh Alasdair Beag le Braighdean dachaigh dhan Port. Bha sinn uile air saoghal ùr.


[TD 156]

[Dealbh]
[Beurla]
Spad ‘Pinguin’ ochd thar fhichead soitheach Bhreatannach


[TD 157]

[Dealbh]
[Beurla]
Am ‘Pansy’, cruinneag a rinn m’ Athair, 1934

[Dealbh]
[Beurla]
Gàidheil le cruinneagan air lochan an Canada


[TD 158]

[Dealbh]
[Beurla]
M’athar agus Murchadh, mo bhràthair, 1943


[TD 159]

[Dealbh]
[Beurla]
Dan Sguthcan a chailleadh aig àm a’ Chogaidh

[Dealbh]
[Beurla]
Seòras Iain Sheòrais a chailleadh air a’ Phinguin


[TD 160]

[Bàn]


[TD 161]

<eng>Chapter 4<gai>
Caibidil 4

<eng>Out of the Slough (1946-1950)<gai>
Direadh As A’ Ghleann (1946-1950)

<eng>Catriona’s Half Cock and Far Away 162<gai> Leth-choileach Catriona agus <eng>Far-Away, 163
<eng>Blotto Poultry 168<gai> Na cearcan gun bhliam, 169
<eng>The Shieling 174<gai> Airigh na Slàinte, 175
<eng>Glasgow Art School 182<gai> Sgoil nan Ealan, 183
<eng>The Little Folk – Live! 188<gai> Sìthichean a’ Chreagain,187
<eng>University Experience 194<gai> Oidhirp gu Oilthigh 193,
<eng>The Gedd 202<gai> An Gead 201


[TD 162]

[Beurla]


[TD 163]

Leth-choileach Catriona agus <eng>Far-Away<gai>

Bho cheithir uairean sa mhadainn, bhiodh coileach air cùl an taigh againn a’ gairm, “S mise dùdan DHOMHNAILL!’ Bhiodh e a’ gairm sin a h-uile còig mionaidean ach bhiodh e sgur air sia uairean nuair a dh’fhidreadh e gun robh e air am baile a dhùsgadh. Chluinneadh sinn coileach ruadh Nomaidh, fad às, a’ gairm, ‘Tha bùrn an tobair IOMHAIR!’ Agus, gun fhios nach robh sinn fhathast nar cadal, ghairmeadh e an aon rann a-rithist, ‘Tha bùrn an tobair IOMHAIR!!

Seach coileach Catrion’ Uilleim, bha rudeigin glic aig a h-uile coileach anns na bailtean ri a ràdh rinn. B’ e mo sheanair a cho-dhùin nach b’ e coileach coileanta a bh’ aig Catriona – nach robh ann ach leth-choileach. Ged a bhiodh e a’ feuchainn ri gairm mar na coilich eile cha b’ aithne dha. Bha e èibhinn bhith ga chluinntinn, ’s bhiodh sinne le dibhearsain a’ toirt ar breithneachadh fhìn air na luinneagan a bhiodh e a’ gairm. Phlacadh e a sgiathan agus ghairmeadh e, ‘Fuigheagan-gog-gog!’ Uaireannan eile, aig àird a chinn, ghairmeadh e, ‘Piullagan-gog-gog!’ no ‘Luideagan-gog-gog!’ A rèir Sgeadaidh, bhiodh e, glè thrice air Disathairn, ag èigheach, ‘Màireach dìomhainn-gog-gog!’

Leis cho caol, spaideil ’s a bha e a’ spaidsearachd am measg nan cearcan, shaoileadh tu gun robh e mòr-chùiseach agus làn dheth fhèin! Och, bha e na chùis-bhùirt, agus, nuair a bhiodh clann a’ dol a-mach airson cuairt dhan t-Siùmpan, bhiodh ‘Balaich Chrosta na Sràide’ a’ dol a-steach gu màs taigh Chatriona, agus, nam beachd fhèin, ag oideachadh an leth-choilich air an dòigh cheart air am bu chòir dha a bhith a’ gairm. Thòisich ceathrar aca a’ placadh an gàirdeanan còmhla agus, ag atharrais air coileach Nomaidh, ghairmeadh iad, ‘Saplaisgean an tobair IOMHAIR! Saplaisgean an tobair IOMHAIR!’

Thigeadh Catriona a-mach às an taigh le slacan aice na làimh agus chuireadh i smùid asta.

‘Mach à seo sibh, no stuigidh mi an cù annaibh.’

Cù? Cha robh cù aice! Cha robh aice ach seann culach-cait, beathach a bha air fàs cho chruinn leis an leisg, ’s nach gluaiseadh e ged a thigeadh luch a chuireadh car-a-mhuiltean mu a bhus!

Ach dè a bh’ aig an leth-choileach ri a ràdh? Cha robh smid. Airson ceithir uairean fichead, cha do dh’fhosgail e a ghob airson aona ghog a dhèanamh.

Nuair a fhuair e beagan misneachd, rinn e oidhirp air innse dhan bhaile gun robh e fhathast beò. Phlac e a sgiathan agus ghairm e, ‘Gucagan-uighe-gog-gog!’

‘Chan eil iongnadh ann gu bheil barrachd aige ri a ràdh,’ arsa mo sheanmhair.


[TD 164]

[Beurla]


[TD 165]

Nach eil eadhon Balaich Chrosta na Sràid air a bhith ga oideachadh!

Bha bodaich a’ bhaile dèidheil air a bhith coimhead coilich a’ sabaid. Chan eil fhios ciamar a thachair e ach, aon mhadainn, fhad ’s a bha mo sheanmhair a’ dèasachadh an lit, thàinig mo sheanair a-steach le anail na uchd.

‘A Mhàiri,’ ars esan, ‘trobhad a-mach gus am faic thu an sealladh a tha air beulaibh taigh Dhòmhnaill Anndra. Fàg an lit agus dèan cabhaig. Trobhad!’

Gun a ceann a thogail bhon phrais, fhreagair i, ‘Cha tig, mo chas! Chan eil ach aon rud a chosnadh dhut a bhith leis an seòrsa eireapais a th’ ort.’

‘Tha na coilich a’ sabaid, a Mhàiri. Trobhad còmhla rium gus am faic thu seo!’

Chaidh an dithis a-mach agus chunnaic iad sealladh a bha da-rìribh annasach. Bha coileach eireachdail Dhòmhnaill Anndra cho claoidhte ’s gun saoileadh tu gun deach a ludradh anns an loch. Bha e gu toirt suas leis an luaths-analach agus bha an cìrean aige a’ sileadh a chuid fala. Cò a’ bhrùid a bha comasach air siud a dhèanamh air? Cò eile ach leth-choileach caol geal Catriona Uilleim a bha às a chiall le dubh-nàimhdeas, agus fhathast an sàs ann le a spuirean agus le a ghob. Lean an leth-choileach air ga spìonadh ’s ga sgròbadh gus an do chuir e an ruaig buileach air coileach àrd-ghuthach Dhòmhnaill Anndra – am <eng>pin-up<gai> a bh’ aig a h-uile cearc a bh’ ann am Port Mholair.

‘Cha b’aithne dhan leth-choileach gairm a Mhàiri ach, mo chreach, nach ann ann a bha an nimhe.’

Fhreagair mo sheanmhair, ‘’S nach ann feidhir mar sin a tha sinn fhìn a’ bhodaich. Agus ged a tha thu fhèin gu nàdarrach sèimh, coibhneil, diadhaidh, chan eil teagamh agam nach èireadh d’ àrdan ort nam biodh agad ri èisteachd ri bodaich a’ bhaile a’ fanaid ort bho mhoch gu dubh.’

Ron Dàrna Chogadh, bha na bailtean againn gu math beòthail le sluagh a’ cosnadh am beòshlaint le iomadach seòrsa iasgach. Bha MacIù (Iain Uilleim, bràthair Catriona aig an robh an coileach buaireant nach b’ aithne gairm) ainmeil airson na seilbh a bh’ air mar iasgair leis a’ mhaighear a bha e air a dhèanamh air bòrd long-chogaidh aig Blàr Jutland.

Bha caraid aig MacIù air an robh am far-ainm <eng>‘Far away’<gai>. Gus o chionn ghoirid, cha robh fhios agam carson a chaidh an t-ainm neònach sin a thoirt air. Ma’s fhiach mo charaid, Bìodan Narro, a chreidsinn b’ ann mar seo a fhuair a sheanair, Aonghas Greum à Brocair, am far-ainm <eng>‘Far-away’.<gai> Bha fhios aig a h-uile duine a bha ag èirigh anns an linn ud gun robh Aonghas Greum solta na dhòigh agus cho diùid, liugach ’s gum biodh luchd na Beurla a’ faighneachd, ‘Carson a tha an gille eireachdail ud cho fad às na dhòigh?’


[TD 166]

[Beurla]


[TD 167]

Bha fear anns a’ chuideachd a thuirt, <eng>‘He’s always been distant by nature. His head is in the clouds and his mind is faraway!’<gai>

Ach a-nis MacIù, cha robh esan idir diùid a’ dol a bhruidhinn na Beurla. Duine socair, modhail a bh’ ann agus cha robh bòst no mòr-chuis idir na nàdar. B’ ann a bha e dualtach air a theanga a chumail na tàmh nuair a dh’fhaighnicheadh iasgair eile dha càite an robh e air a bhith glacadh liùghannan air a’ chreagach, agus dè an seòrsa uidheam a bha e a’ cleachdadh.Coltach ri a cho-aoisean air feadh na rìoghachd bha e air a bhith anns na blàir-mara bu teotha anns a’ Chogadh Mhòir. Mar eisimpleir, bha e air <eng>Dreadnought<gai> (seòrsa de long-chogaidh) aig Blàr Jutland. Dh’ionnsaich e tòrr Beurla fhad ’s a bha e air an t-soithich sin. An dèidh a’ Chogaidh, chaidh e air ais gu bhith na iasgair.

Bha tòrr sgeulachdan mu dheidhinn MacIù agus is fhiach an tè seo a h-innse. Chuala mi uair is uair i ga h-aithris aig bainnsean agus anns na taighean-cèilidh.

Aon bhliadhna, bha MacIù agus Aonghas Greum à Brocair nan iasgairean air an drioftar an <eng>‘Golden Eye’.<gai> Chaidh iad cho fada deas ri Yarmouth agus rinn iad deagh chosnadh an sin. Nuair a bha an <eng>‘Golden Eye’<gai> a’ tilleadh dhachaigh a Steòrnabhagh, thàinig droch aimsir oirre agus, air eagal ’s gum biodh iad gann de ghual a’ siubhal tron Chaolas Arcach, chaidh an drioftair a-steach ri fasgadh do dh’Inbhir Uige ann an Gallaibh. Fhad ’s a bha i an sin, cheannaich an sgiobair de ghual na bheireadh an drioftair sàbhailt gu Steòrnabhagh. Choisinn an dàil dhaibh gun robh iad gu bhith latha na b’ fhaide na bha dùil aca a’ ruighinn dhachaigh. Chaidh MacIù agus <eng>Far-away<gai> chun a’ phost-oifis airson teileagram a chur chun nan teaghlaichean anns an Rubha a dh’innse gum biodh iad latha na b’fhaide na bha dùil.

Anns a’ phost-oifis, sgrìobh MacIù an teachdaireachd a bha e airson a chur gu Màiri a bhean air Ceanna-loch ach nuair a shìn e am pàipear leis an teachdaireachd chun na mnatha a bha a’ frithealadh a’ phuist cha b’ e an taing a b’ fheàrr a fhuair e!

Ars ise, ‘Chan eil mise mìr a’ dol a chur seo air falbh dhut oir chan eil ciall aige.’

‘Seall, a bhoireannaich!’ arsa MacIù, ‘Tha an teachdaireachd a sgrìobh mi a’ dèanamh ciall dhomhsa – agus, mar an ceudna, nuair a ruigeas i, nì e ciall do Mhàiri, a bhean agam.’

Och, dh’fhàs am boireannach uabhasach cas ri MacIù agus dhiùlt i an teileagram a chur air falbh dha air chor ’sam bith. Ars ise, ‘Nise, a bhodaich, èist thusa riumsa. Eist thusa ris an teachdaireachd gun chiall a sgrìobh thu.’

Rinn i gàire beag leatha fhèin mus do leugh i, <eng>‘Me and far away home<gai>


[TD 168]

[Beurla]


[TD 169]

<eng>tomorrow’.<gai> Leugh i a-rithist e, <eng>‘Me and far away home tomorrow.<gai> Carson,’ ars ise, ‘a tha na facail. <eng>‘far away’<gai> agad ann am meadhan na teachdaireachd?’

Thuirt MacIù rithe, ‘Airson gu bheil <eng>‘Far-Away’<gai> thall an sin aig an doras’.

‘Thall aig an doras?’ ars ise le uspag. ‘Cha bu mhist thusa, a Bhodaich, beagan Beurla ionnsachadh mus tig thu a-rithist a-steach do phost-oifis! Thall aig an doras, tha thu ag ràdh? Thall aig an doras? Tha an doras faisg oirnn agus seach gu bheil, tha e <eng>‘nearby’.’<gai>

Arsa MacIù rithe, ‘Ma tha thusa a, a bhean, a’ smaoineachadh gu bheil <eng>‘Nearby’<gai> an sin aig doras a’ phost-oifis tha thu air do mhealladh. Cha robh <eng>Nearby<gai> ann an Inbhir-Uige an saoghal Dhia! Chan eil anns an duine sin ach grìochaire leisg nach deach e riamh na b’ fhaide bho mhàthair na doras na cùlaist!’


Na cearcan gun bhliam

Tha mi smaoineachadh gun robh Iain Mòr bhon a’ Bhac a bha na sgiobair air an <eng>‘Windfall’<gai> air a dhreuchd a leigeil dheth. An ‘Windfall’, b’e sin an driftear iarainn bu mhotha a bh’ ann an Steòrnabhagh – SY345. Cosnaiche math dha rìreabh a bh’ innte. B’ ann le balaich Dhonnchaidh a bha i agus bha baile-puirt Steòrnabhaigh gu math treathalach oir bha an sgadan air a thighinn dhan Chuan Sgìth na cheap. Fhuair m’ athair fòn bho fhear de Bhalaich Dhonnchaidh a’ faighneachd dha an gabhadh e uallach an <eng>‘Windfall’<gai> mar sgiobair airson bliadhna. Ged nach robh e fhathast buileach cho frogail ’s a bha e mus tàinig an tinneas-dhubhagan air bha e, gu ìre, air fàs slàn, sunndach agus leum e chon na h-obrach. Mach leis agus, air a’ chiad turas a chaidh e leatha gu muir, bhuail e ceap mòr sgadain faisg air Clach an Rubha ann an Tolastadh.

Anns an latha ud cha robh càr aig teaghlach a bha am Port Mholair ach aig muinntir nam busaichean. B’ iad sin Seonaidh Aonghais Uilleim agus John Murdo Mhurchaidh Bhig. Seach iadsan, bha aig a h-uile duine aig an robh ri dhol a Steòrnabhagh ri dhol ann air a’ bhus. Bha ‘coiseachd air gige-Chaluim’ air a dhol à fasan mar gum biodh an sluagh air lùths nan casan a chall.

Cha robh duine deònach air coiseachd aon mile deug dhan bhaile-mhòr agus, an dèidh sin, coiseachd dhachaigh leis na treallaich a bha iad air a cheannach. Cha robh duine a’ dèanamh sin bho sguir mo sheanair ga dhèanamh – mo sheanair air an tug iad am far-ainm Gige-Chaluim <eng>(Shank’s pony).<gai>

Aona latha, bha aig mo mhàthair ri a dhol suas a Steòrnabhagh le Iain


[TD 170]

[Beurla]


[TD 171]

Eachainn airson brògan agus aodach-sgoile a cheannach dha. Chuir i uallaichean air a’ chòrr dhen teaghlach mus do dh’fhalbh i.

‘A Chaluim, cuiridh tusa a’ bhò a-mach gu Tom nan Corra-Ghritheach agus glanaidh tu a’ bhàthach. Tha fiach trì oidhche de thodhar ri chur sios dhan òcraich leis a’ bhara. A Mhurchaidh, thoir thusa a steach trì baraichean mònach bho na torran a tha air gualainn Foitealar agus dòirt a’ mhòine ann an doras na cruaich. Cuideachd dèan taois dha na cearcan agus thoir sin dhaibh aig meadhan-latha’.

‘A mhàthair,’ arsa Murchadh, ‘Ciamar a tha sibh a’ dèanamh taois?’

‘Seallaidh Nan dhut. Cuimhnich a-nis, na leig na cearcan a dhìth! Agus a Nan, nigh thusa soithichean na bracaist agus cuir a-mach an luath. Tha mise air a bhith a’ stèidheadh na cruaich bho dh’èirich mi aig sia uairean.’

Dh’ fhalbh i gu beadarach le Iain Eachainn agus chum sinn siùil oirre a’ coiseachd an leth mhìle gus an deach i air a’ bhus aig Tòin na Bùtha feidhir aig deich uairean. Faochadh! Thug Murchadh a-mach na cairtean agus thòisich sinn a’ cluiche Pelmanism, gèam sìmplidh a bha e air ionnsachadh ann an Glaschu. Bha dùil nach tigeadh ar màthair dhachaigh gu dà uair feasgar. Cha b’ e a-mhàin faochadh a fhuair sinn ach saorsa! Cha robh i aig àm ’sam bith air a dòigh mura robh i-fhèin agus càch ag obair mar thràillean! Saoilidh mi gu bheil mi ga cluinntinn fhathast a’ glaodh, ‘Siuthadaibh, siuthadaibh, siuthadaibh, a leisgeadairean!’

Aig meadhan-latha, thòisich cogais Nan ga buaireadh agus dh’fhalbh i a chur a-mach na luatha agus a thoirt a-steach na dh’fheumadh i de mhòine airson teine a chur air anns an stòbha. Dh’fhalbh mise leis a’ bhara a ghlanadh na bàthcha.

Nuair a thill mi, bha Nan a’ teagasg Mhurchaidh air an dòigh a bh’ aig mo mhàthair air an taois a dhèanamh. Bha sìolagan bhuntàta a bha mo Mhàthair air a bhruich air am fàgail fuar ann am mias. Bha aige ri sin a phronnadh agus a mheasgachadh le dòrlach de shìol coirc agus dòrlach eile de shìol eòrna. Nuairsin, bha aige ris an lòpar sin a thaiseachadh le làn a’ mhuga-seipein de mheug. Rinn Murchadh am measgachadh fhad ’s a bha Nan a’ dòirteadh na meug dhan taois.

Ars esan, ‘’S mi tha toilichte nach e cearc a th’annam a’ dol a dh’ithe an sgudal-sa!’

Fhreagair ise, ‘Is cinnteach gu bheil dòigh air a dhèanamh càilear.’

Mach leatha suas dhan chùlaist agus cha robh fada gus an tàinig i air ais le botal mòr le <eng>‘Navy Rum’<gai> sgrìobhte air a’ chliathaich aige. Thill mise air ais às a’ bhàthaich agus chunnaic mi Nan a’ feuchainn ris an àirc a thoirt às a’ bhotal


[TD 172]

[Beurla]


[TD 173]

agus dh’fhailnich oirre. ‘Och,’ ars ise, ‘bha sin anns a’ chiste a thug m’ athair dhachaigh às a’ Chogadh. Tha mi cinnteach nach eil feum ann.’

Thug Murchadh an àirc às a’ bhotal agus chuir e a shròin ris.

‘Ruma ceart gu leòr ach ’s e glè bheag a th’ann!’ ars esan.

Arsa Nan, ‘’S nach cuir thu steall dheth dhan taois.’

‘Ist, oinnsich!’ ars esan. ‘Chuireadh sin fùdar dha na h-uighean aca’.

‘Cuiridh mise steall dheth dhan taois gus am faic sinn dè a thachras.’

Thug i am botal bho Mhurchadh agus dhòirt i mu leth cupan dhan mhias. Bha Murchadh na èiginn a’ gàireachdainn. “Tha thu air an taois a mhilleadh. Chan urrainn dhuinn a-nis a thoirt dha na cearcan. ’S mathaid gum marbh e iad.’

‘’S e nach marbh!’ ars ise agus dhòirt i an uireas a bha air fhàgail anns a’ bhotal dhan mhias.

Dh’ fhalbh i mach agus chuala sinn i ag èigheach ris na cearcan, ‘Diug-diug-diug!’ Thàinig iad sin nan cabhaig às a h-uile ceàrnaidh anns an robh iad air a bhith cosnadh chriomagan. Sheas an ceathrar againn cruinn gan coimhead ag ithe na Mickey Finn a bha Nan air ullachadh dhaibh! Dh’ ith iad gus na sgog iad agus cha robh comharr gun robh taois-an-nèibhidh a’ toirt buaidh sam bith orra! Dh’fhalbh Murchadh a mach leis a’ bhara a dh’iarraidh na mònach a bha air gualainn Foitealar agus dhiochuimhnich sinn na cearcan.

Bha an obair a bha mo mhàthair air a chur romhainn aig an triùir againn air a chrìochnachadh nuair a chunnaic mise i-fhèin agus Iain Eachainn a’ tighinn a-nall an rathad. Chaidh sinne a-steach nar cabhaig a sgioblachadh na dachaigh. Shuidh an triùir againn aig a’ bhòrd a’ cluich Pelmanism a-rithist. Cha robh fada gus an cuala sinn an dà cheannaiche-siubhail a’ tighinn a-steach dhan sguilearaidh.

‘A Chruitheir!’ arsa mo mhàthair. “Tha rudeigin ceàrr air na cearcan. ’S ann a shaoileas tu gu bheil a h-uile tè aca gun bhlìam!

Chaidh sinn a mach còmhla rithe agus chunna sinn gun robh an coileach air a chliathaich anns an dìg ri taobh an starain, le aona spuir an-àird mar gum biodh e a’ smèideadh rinn. Bha ma dhusan cearc a’ coimhead tuathal, feadhainn aca ag èaladh suas is sios an lot mar gum biodh iad len làmhan nam pòcaidean is iad a’ feadalaich. Nuair a chaidh mo mhàthair a-steach dhan bhothag-chearc, fhuair i còrr air dusan an sin air na spirisean nan srann.

Gus an tàing m’ athair cha do dh’aidich sinn do ar màthair an t-adhbhar a bh’aig na cearcan a bhith cho tuathal air an latha a bh’ aice an Steòrnabhagh. Rinn m’ athair lasgan gàire ach cha do mhol e an rud a bha sinn air a dhèanamh.

Thuirt e, ‘Cha bu chòir dhuibh a bhith air brath a ghabhail air beathaichean


[TD 174]

[Beurla]


[TD 175]

bochd nach eil cho tuigseach ribh fhèin. Tha sean-fhacal ag radh, ‘Thèid neart thar ceart’. ’S e facal fìrinneach a tha sin! ’S e neart agus ain-iochdmhorachd nan Gearmailteach bho chionn seachd bliadhna, a choisinn an Dàrna Cogadh a bhith againn. Chan eil duine a bh’anns a Chogadh a dh’iarradh sin tachart a chaoidh tuilleadh.’

Thòisich Nan a’ bùrail.


Airigh na Slàinte

Bha m’ athair air a bhith gearan bho thill e às a’ Chogadh. Dh’fhàs e cho tinn ’s gun robh e buileach na èiginn, agus chuir mo mhàthair a dh’iarraidh an Dotair MacMhathain. Cha robh e sin fada gus an do bhreithnich e adhbhar na trioblaid.

‘Clachan air an dubhaig aige,’ ars an dotair. ‘Cha bhi faochadh aige gus am faigh e cuidhteas iad anns an ospadal.’

Dà latha an dèidh dhan lannsair m’ athair a ghearradh, fhuair mo mhàthair fios gum faodadh i fhèin agus an teaghlach a dhol a shealltainn air. Cha b’ e ruith ach leum! Dh’fhalbh i leis an triùir againn air bus meadhan-latha agus, aig dà uair feasgar, bha i leinn aig an ospadal an Cnoc nan Gobhar an Steòrnabhagh.

Tha cuimhne agam air cho duilich ’s a bha e dhomh culaidh an teaghlaich fhaicinn na euslainteach na laighe fann air an leabaidh. Cho luath ’s a chunnaic e sinn, bhris e air a ghuil. Cha robh sinn a-riamh air fhaicinn tinn agus gun fiamh a’ ghàire air aodann. Thug e ùine mus d’ fhuair e seachad air a’ chràidh a bh’ air. Thàinig e dhachaigh às an ospadal leis a’ mhorghan a bha iad air a thoirt às an dubhaig aige ann am botal. Cho luath ’s a fhuair e air a chasan ’s a bha e comasach air cuairt ghuanach a ghabhail a-muigh, dh’fhalbh e leis a’ bhotal morghain agus thilg e e a-mach air a’ mhuir ann an Geodha Dealbh a’ Chait.

Bha Murchadh, mo bhràthair, air cur roimhe fhèin, ma bha e an dàin dha a thighinn dhachaigh às a’ bhaile-mhòr, gun cuireadh e seachad trì mìosan aig an taigh, dìomhain gun uallach ’s gun chùram, a’ falbh nan cnoc ’s nan geodhaichean a’ ruagail saor anns na badan a b’ ionmhainn leis. Cho luath ’s a b’urrainn dha, choilean e sin. Thàinig e dhachaigh agus bha sinn mar theaghlach air ais anns an nid mar bha sinn mus do chuir Hitler an saoghal bun os cionn. Lìon an dachaigh againn le aoibhneas agus le ceòl agus bha Port Mholair a’ tighinn beò le teaghlaichean a’ cuideachadh càch a-chèile agus


[TD 176]

[Beurla]


[TD 177]

an dachaighean fosgailte le fàilte Ghàidhlig ron h-uile duine leis am bu diù tadhal orra.

Bha an Cogadh air caochlaidhean a thoirt a-steach nar measg. Bha sinn uile seachd bliadhna na bu shine. Bha beagan airgid aig daoine nam pòcaidean – ‘Airgead a’ Chogaidh’ <eng>(An Gratuity)<gai> agus bha an òigridh a’ coimhead ris na bliadhnaichean ri teachd anns am biodh aca ri dreuchd no ceàird a thoirt a-mach. Bha dòchas gum biodh Murchadh comasach air leantainn na dreuchd a bh’ aige tron Chogadh. Ach an triùir eile? Cha robh fhios dè a bha an Dàin dhaibhsan.

An dèidh dha thighinn dhachaigh às an ospadal, thug m’ athair sia mìosan mus d’ fhuair e an lùths air ais na chorp. Thàinig an Dotair MacMhathain a-steach a shealltainn air agus, nuair a chunnaic e cho lag, airsneulach ’s a bha e, thuirt e ris, ‘Iain, tha feum agad air dà rud. Tha thu feumach air mìos a chur seachad air falbh à Port Mholair. Thuilleadh air sin, tha mi an dòchas gu bheil thu ag òl pinnt leanna a h-uile latha airson do dhubhagan a chairteadh.’

‘Pinnt leanna? Bheirinn rud sam bith air <eng>‘screw-top’.<gai> Is cinnteach a dhotair gur ann le dibhearsain a tha sibh a’ moladh dhomh a bhith ag òl leanna.’

‘Chan ann idir,’ arsa an Dotair. ‘’S cinnteach gun tug an lannsair a’ chomhairle sin ort mus do dh’fhàg thu an ospadal?’

Bha mo mhàthair air a dhol sios dhan sguilearaidh a fhrithealadh air Iain Eachainn a bha air a thighinn dhachaigh às an sgoil.’

Dh’èigh m’ athair oirre, ‘A Mhairead, trobhad suas an seo anns an spot!’

Thàinig i nuas na treathal, ‘Dè tha ceàrr, a Dhotair?’

‘Chan eil càil ceàrr nach eil furasta a chur ceart. Innsidh Iain dhut an dà rud a dh’fheumas sibh a dhèanamh ma tha e a’ dol a dh’fhaighinn a shlàinte air ais ann am beagan sheachdainean.’

Shaoileadh duine gun robh piseach air a thighinn air m’ athair bho thàinig an Dotair a-steach! Thuirt e gu sòlamaite, ‘A Mhàiread, tha agad ri pinnt leanna thoirt thugamsa a h-uile latha.’

Rinn ise lasgan gàire. Thuirt i, ‘A Dhotair, cha b’ e siud a’ chiad bhreug a dh’innis Iain againne!’

Thog an Dotair a mhàileid agus rinn e deiseil airson fàgail. Ars esan, ‘Chan e breug a bh’ aige idir. ’S ann tha iongnadh orm nach eil e air a bhith ’g òl leanna a h-uile latha airson a dhubhagan a chairteadh. Cuideachd, Iain, cuimhnich gu bheil agaibh, a thuilleadh air an leann, ri mìos a chur seachad air an àirigh a’ ruagail a-muigh air Mòinteach Leòdhais.’

Chuir m’ athair Murchadh suas a Steòrnabhagh a dh’òrdachadh fiodha agus chlàran sinc bho Stòr a’ Bhànaich. Cheart cho cudthromach ri sin, sia


[TD 178]

[Beurla]


[TD 179]

<eng>‘screw-tops’<gai> bhon taigh-òsta ainmeil, Taigh MhicChaluim.

Fhuair Murchadh an treallaich a dh’earb m’ athair ris fhaighinn anns a’ bhaile agus airson ceala-deug an dèidh sin, bha an sabhal againn a’ toirt sgaladh-nan-creag air Foitealar le slacadaich, sàbhaigeadh agus locraigeadh. Le cuideachadh làimhe bho Mhurchadh, bha m’ athair air a thighinn beò! Mu dheireadh thall, bha e deiseil airson na h-àirigh amaladh ri chèile le boltaichean agus tarraigean cho luath ’s a ruigeadh an imrich Tom Bhat an Dìob.

Aig deireadh a’ chòigeamh seachdain, dh’ullaich sinn airson togail oirnn. Bha ar ceann-uidhe mun cuairt air ceithir mìle an iar-thuath air crìochan Steòrnabhaigh – sin ceithir mìle deug bho Phort Mholair.

Thòisich mi fhìn agus Murchadh a’ coiseachd aig deich uairean feasgar air fhionnaraigh àlainn samhraidh. Cha tug an crodh dhuinn dùbhlan a’ coiseachd ach bho ràinig sinn Siadar bha an ceum guanach airsnealach agus cha robh dòigh againn air cabhaig a chur orra.

Ann an Leathad Oilbheir, air crìochan baile Steòrnabhaigh, chaidh làraidh Tomsh seachad oirnn ’s i a’ giùlain nan rudan a dh’feumadh m’athair airson an àirigh a thogail: cliathaichean agus mullach na h-àirigh air an dèanamh de shinc agus, de dh’fhiodh, doras, leapannan, bòrd agus stùil. Thuilleadh air sin, bha an còrr den teaghlach air an làraidh – ar pàrantan, Nan agus Iain Eachainn agus mun cuairt air fichead cearc, stòbha bheag, pocaichean mònach, panaichean, agus rudan eile a dh’fheumte airson nan còig seachdainean a bha sinn gu bhith air an àirigh.

Bha còrr air còig mìle againn fhathast ri choiseachd. Bha Murchadh agus mi fhìn gu math sàraichte mus do ràinig sinn ar ceann-uidhe leis a’ chrodh. Cha robh m’ athair buileach air crìochnachadh togalach na h-àirigh.

Bha an crodh sgìth agus acrach a’ ruighinn Tom Bhat an Dìob. Cho luath ’s a ràinig sinn, thòisich iad ag ionaltradh air na cluaintean dhen fhianach a bha a’ fàs mun cuairt. Bha dosan de dh’fhianach na bliadhn’ an-uiridh rim faotainn air feadh na mòintich agus, anns an t-sean aimsir, b’e sin a bhiodh aig ar sinnsearan anns na bobhstairean air am biodh iad a’ cadal fhad ’s a bhiodh iad air an àirigh. Is e fianach an t-samhraidh an seorsa feur as fheàrr leis a’ chrodh na feur sam bith eile.

Chuidich Murchadh agus mise a’ cur mullach na h-àirigh na àite agus, an uair sin, leig sinn nar sìneadh air plaide a bha mo mhàthair air a sgaoileadh dhuinn air an fhraoch. Fhad ’s a bha sinn nar sìneadh, bha meall uisge a’ bagart a thighinn a-nuas bho Bheinn a’ Bhuinne ’s gu deas oirnn, ’s ged a bhiodh e air dòirteadh oirnn bha sinn cho trom nar cadal ’s nach robh sinn air snaoidheadh. Bha sinn caran crèicealach an uair a dh’èirich sinn ach thug m’ athair oirnn,


[TD 180]

[Beurla]


[TD 181]

an triùir bhalaich, ruith chun na Drochaid Ghuirm air Abhainn Ghrìod mu leth-mhìle bhon àirigh. Gheall e gum biodh ar diathad deiseil aig ‘Bean an Taighe’ nuair a thilleadh sinn. Rinn sinn mar a dh’iarradh oirnn agus bha Iain Eachainn fada na bu luaithe na mise agus Murchadh. Cha robh sin na iongnadh oir bha an dithis againne air a bhith spaidsearachd fad na h-oidhche. Fhuair e uiread de mholadh bho ar Màthair ’s gun saoileadh tu gun robh e air euchd mhòr a dhèanamh.

Bha e follaiseach gun robh ar làithean saora air feum a dhèanamh dhuinn uile – ach gu h-àraidh dham athair. Bha e air fàs na bu treasa agus na bu bheòthail na chonaltradh. Aona mhadainn, nuair a dhùisg mo mhàthair sinn, thòisich i a dèanamh fealla-dhà oirnn. Bha an ciorramach air a bhith air chois bho èirigh-grèine. Cha do thill e aig tràth-diathad agus thòisich sinn a’ gabhail imnidh gun robh e air a dhol ann am bot anns a’ mhòintich. Cha do thill e gu àrd fheasgar, ach nuair a chunnaic sinn e a’ dìreadh an leathaid bho Loch a’ Chòcair, bha e soilleir gun robh e sgìth agus seang leis an acras. Ach cha b’ e biadh a bh’ air aire ach innse dhuinn mu na rudan annasach a bha e air fhaicinn – rudan nach robh e air fhaicinn a-riamh roimhe.

‘Mu mhìle gu tuath air seo, cha mhòr nach do sheas mi air geàrr. Chunna mi cuideachd pailteas chearcan-fraoich le an àil a’ snàigeadh romham anns an fhraoch agus, ged a bha iad fad às, trì eildean agus damh ruadh air gualainn Beinn Mholach. Ach an rud a chunna mi bho mhullach Beinn Bharabhais, b’ e sin an sealladh bu mhìorbhailich idir.....!’

‘Dè a chunna sibh?’ aig guth thall agus a-bhos.

‘Tha mi air a bhith ceithir thimcheall an t-saoghail iomadach uair ach cha robh mi riamh air Taobh Siar an eilein againn fhìn. Sin an rud a chunna mi! Chunna mi bailtean an Taobh Siar agus air cùlaibh sin, an Cuan Siar. Sealladh a bh’ ann a chuir spionnadh na mo chnàmhan agus a dhearbh dhomh gu bheil mi nise slàn agus làidir gu leòr airson tilleadh chun na mara.’

Thuirt mo mhàthair ris, ‘Iain! Cha tèid do chas!’


[TD 182]

[Beurla]


[TD 183]

Sgoil nan Ealan

Nam òige, bha an ceangal a bha eadar na teaghlaichean cho teann, ’s gun robh e mar dhleastanas air a h-uile òganach aig an robh dùil am baile fhàgail, tadhal anns a h-uile dachaigh.

Mus do dh’fhàg mi airson a dhol do Sgoil nan Ealan ann an Glaschu, rinn mi mo dhleastanas ris a h-uile dachaigh a bh’ anns a’ cheann againn dhan bhaile. Leis an fhìrinn innse bha mi caran aindeoineach a’ dèanamh sin oir bha an cianalas orm.

Cha robh teaghlach nach tug dhomh tiodhlac bheag air choreigin mar choibhneas no mar chuimhneachan. Fhuair mi leth-dusan ugh bho Nansaidh Iomhair, neapaigean-pòcaid bho Mhuinntir Nomaidh, prìne-taidh bho Chlann-nighean Iseabail, dà thastan an taigh Sguthcan, agus mar sin air adhart. Air Ceanna-loch, fhuair mi stoca ghorm bho Clann-nighean Chaluim Uilleim agus seann leabhar bàrdachd bho Dhòmhnall Anndra.

Bha ceangal air leth agam ri teaghlach Mhurchaidh Aonghais, ogha do phiuthar mo shinn-seanar. Anns a’ Chogadh Mhòr, bha Murchadh Aonghais air a bhith anns na Lovat Scouts aig Gallipoli – duine mòr tapaidh agus bha athamas aig a h-uile duine dha. Thug a bhean dhomh cupan blàthach agus mìr eòrna le bàrr is gruth. Anns an dealachadh, thuirt Murchadh rium, ‘Is e seo a’ chiad turas agad air falbh bhon dachaigh. Cuimhnich fhad ’s a tha thu anns na bailtean mòra gu bheil droch dhaoine a’ còmhnaidh annta. Treòirichidh do bhràthair Murchadh thu anns an rathad as fheàrr dhut a ghabhail agus biodh e agad na bhata-làidir. Ach a thuilleadh air sin, cuimhnich gum bi gealladh an t-Soisgeil agad mar iùil agus cha tachair beud dhut.’

An taigh Chatrion’ Uilleim, fhuair mi an aoigheachd cheudna agus comhairle na chois. Bha an culach-cait aice fhathast na leisgeadair ris a’ chagailt ach cha robh sgeul air a’ choileach do nach b’ aithne gairm.

Chuir Catriona fàd air an teine agus shuidh i ri mo thaobh air an stòl. Chuir i a beannag còmhnard air a ceann agus ghabh i grèim air mo làimh ag ràdh, ‘Chan eil dad agam am broinn an taigh is fhiach dhomh a thoirt dhut. Ach coma-leat, is urrainn dhomh comhairle a thoirt ort. Dèan thusa an rud a bhiodh sinne a’ dèanamh nuair a bhiodh sinn a’ dol chun an sgadain. Bhiodh tòrr dhen a’ chlann-nighean le cur-na-mara. Nise, gun fhios nach tig sin ortsa, thoir thusa leat snèip agus sgian-lùthaidh. Ma dh’fhairicheas tu do stamag a’ fàs luaisgeanach, thoir a-mach do sgian-lùthaidh agus geàrr sgealp às an t-snèip. Ith sin agus lean ort ag ithe an t-snèip agus cumaidh sin saor thu bho chur-na-mara’.


[TD 184]

[Beurla]


[TD 185]

Thug Catriona dhomh an seann sgian-luthaidh a bhiodh aice a’ dol ‘chun an sgadain’ agus ged nach do chuir mi feum oirre a-riamh, ghlèidh mi i gu cùramach mar chuimhneachan air a’ chaillich chòir a thug dhomh i.

Cha robh mo thuras a-mach do Sgoil nan Ealan an Glaschu ach geàrr. Thug mi trì mìosan gam theagaisg anns an aitreabh mhòr àlainn sin agus, anns an ùine sin fhèin, dhearbhadh dhomh gun robh mi air ceum a thoirt dhan àite cheàrr. Ma bha mi a’ saoilsinn rud, dhearbh mo cho-oileanaich dhomh, gasta ’s ged a bha iad, gun robh mi cus ro dhiùid agus neo-chinnteach asam fhin airson a bhith nan cuideachd. Bha cuid dhiubh cleachdte ri leannanachd agus suirighe – rud nach robh mise! Bufalair a bh’ annam air mo nàrachadh – gu h-àraidh an uair a thiginn air càraid ann an dorchadas nan staidhrichean! Bha mi nàir agus, aig an aon àm, farmadach!

Ged bha mi lag-chuiseach, diùid, bha mo chorp fallain, dèante agus bha na bliadhnaichean a bha mi air a chur seachad a’ tràillearachd le deòin le spaid, tairsgear, bara agus poca-feamad, air a h-uile sgir saill a dh’fhaodadh bhith air mo cholainn a losgadh dhìom. B’ e an rud a chuir gràin buileach orm ’s e gun robhas gam fhorachadh airson a dhol luirmeachd air beulaibh chàich mar ‘mhodail’. Bha dithis no triùir eile anns a’ chuideachd a bha deònach sin a dhèanamh ach cha robh croitear beag an Rubha! Ann an seagh, b’ e sin a choisinn dhomh a bhith a’ fiughar ris an t-saorsa a bhiodh dhomh air taobh a-muigh an dorais mhòir. Rud sam bith airson faighinn a-mach chun na sitig. An-diugh, ged nach eil mo chorp buileach cho seang ’s a bha e, cha bhiodh eagal sam bith orm a dhol luirmeachd air beulaibh an t-saoghail. Ach nam biodh sin a’ dol a thachairt, cha b’ e ‘modail’ a chitheadh iad air am beulaibh ach maodal – agus cùis-bhùirt!

An-dràsta ’s a-rithist, chosnadh m’ obair le peant agus peansail moladh ach b’ ann mar sin a bha an seòladh aig na h-oileanaich uile. Bha e soilleir dhomh nach robh mi na b’ fheàrr air ealain no na bu mhiosa na a’ mhòr-cuid a bh’ anns a’ bhliadhna. Dh’fhaodainn a ràdh gun do chòrd m’ obair-crèadha ri Beno Shultz, seann Iudhach aig an robh deagh chliù mar dheilbhear anns an Roinn Eòrpa mus tug mì-rùn nan Gearmailteach air teiche gu Breatainn.

Seach a’ chagailt a bha mi air a chàradh do dh’Anna Dhall leis a’ chrèadha ghorm a bha mi air a dhùsgadh ann an grunnd Loch an t-Siùmpain, cha robh mi riamh air deilbhearachd a dhèanamh. Mar bu mhotha a rinn mi leis a’ chrèadh b’ ann bu mhotha a bha an obair a còrdadh rium. Dh’fhàs mi cho cleachdte ri bhith, a deilbhearachd cluasan no sùilean dhaoine agus gun do thòisich mi a’ tilleadh air dà fheasgar san t-seachdain gu clasaichean anns an Sgoil.


[TD 186]

[Beurla]


[TD 187]

Nuair a dheidhinn dhan leabaidh, bhithinn a’ siubhal gu glaic Chreagan Foitealair far am biodh òigridh a’ bhaile gu tric nan suidhe a’ cèilidh. Cho cudromach ’s a bha a’ ghlaic beag ghrianach sin leam! Cha robh àmhran Mhurchaidh a’ Cheisteir a-riamh cho tìamhaidh leam agus, ged bha mi socharach a’ dol ga dhèanamh, sheinn mi an t-amhran sin uair is uair aig cèilidhean-taighe ann am Baile Ghobhainn agus ann am Partaig.

Ann an 1948, chaidh mi nam chleasaiche ann an Oidhche Challainn agus air an ath bhliadhna ann an Oidhche an Taigh mo Sheanar. Abair gun robh sgioba foghlaimaichte air an àrd-ùrlar – Am Brieve, Bhìogan, Aonghas agus Artair MacIomhair – iad sin agus leth-dusan cleasaiche eile, sean agus òg, fireann agus boireann, Leòdhasach agus Hearach a tha fhathast geur air mo chuimhne! Anns an latha sin, bha na deilbh-chluich anns na <eng>Woodlands Halls.<gai> Rinn mo bhràthair an àirneis airson Oidhche Challainn – being agus dreasair, ciste agus stòl – a h-uile càil air an dèanamh de chàrd-bòrd. Ged nach robh mìr dhuibh air a dhèanamh de dh’ fhiodh, abair gu robh an t-àirneis a’ coimhead làidir, seasmhach. Chaidh rabhadh a thoirt dha na cleasaichean air fad nach fhaodadh iad suidhe air a’ bheing no air an stòl agus ghabh a h-uile duine comhairle gu faisg air deireadh na h-oidhche nuair a thàinig ceathrar Shiaraich a-steach a ghairm ‘Duan na Callainn’. Bha triùir ann a bha sòbar agus aon fhear nach robh!

Letheach slighe tron ‘Duan’, bhuaileadh sinn le truaighe! Shuidh am fear air an robh an smùid air a’ bheing agus chaidh e-fhèin agus a’ bheing chàrdbòrd nan caglachan chun an làir. Mus deach e buileach air a dhruim, rug e air cliathaich an dreasair agus chaidh sin agus a h-uile soitheach pisteal a bha a’ sgeadachadh nan sgeilpichean càrdbord, nan sgàrd mu a thimcheall. Abair lachanaich! Bha ceann an fhir a bha air tuiteam air a dhol tron chùrtair dhubh a bha air cùl na stèids’. Anns an dorchadas far an robh e, thòisich e ag èigheach, ‘A chàirdean fhearaibh, thoiribh às an seo mi. Tha mi air fanntaigeadh! Càit an deach a h-uile duine?’

Le corraich, fhreagair Murchadh a bha air iomadach feasgar a chur seachad a’ geàrradh agus a’ glaodhadh nam pìosan càrdbord ri a chèile, ‘Amadain na croich!’ ars esan. ‘An dèidh mo shaothair, seall an rud a tha thu air a dhèanamh’. Bha am poball den bheachd gum b’ e an tubaist pàirt dhen dealbh-chluich agus, as dèidh làimh, bha iad ag ràdh, gum b’ i an Oidhdhe Callainn a b’ fheàrr a bh’ aca a-riamh.


[TD 188]

[Beurla]


[TD 189]

Sìthichean a’ Chreagain

A h-uile deireadh-seachdaineach, chleachd cèilidhean agus dannsan a bhith aig na Gàidheil ann an tallaichean mar Talla Baile Overnewton agus Talla Baile Phartaig. Bhiodh diofar chòmhlain-ciùil ann an Overnewton, mar bu tric le Andy MacCall, Jim Blair no Tom MacLarty. Bha òigridh a’ tighinn thuca à badan air feadh na-machrach Ghallda – feadhainn à bailtean cho fad às ri Dùn Eideann agus Grianaig. Chun an latha-an-diugh, tha càraidean pòsta a chuir a’ chiad eòlas air a chèile anns na tallaichean dannsa sin.

Dhomhsa, cha robh nighean a’ tighinn gu Overnewton cho àlainn ri Lexie Cramond, a màthair à Cairinis ann an Uibhist a Tuath. Bha i fìor mhath air dannsa agus ghabh i os uallach mise oideachadh a’ dannsa am <eng>modern waltz.<gai> Ged bha mo shùil innte, bha mi cho diùid, leibideach ’s nach do thairg mi riamh coiseachd dhachaigh leatha ged nach robh sin ach mu leth a mhìle bho Overnewton. Leis an fhìrinn innse, bha mi cinnteach gun diùltadh i mi agus bhithinn air mo nàrachadh nam biodh i air sin a dhèanamh.

Ann an seagh, b’ ann air sgàth a’ cheangal a bh’ agam ri Lexie a thug mi ceum a bha dol a thoirt buaidh air a’ chòrr dem bheatha. Thòisich mi a’ dol gu clasan Gàidhlig gu sàr bhana-Ghaidheal. Catriona an t-ainm a bh’ oirre ach b’ e Ceit Chrùbach a bh’ aca oirre anns a’ Chomunn Ghaidhealaich. Cho fad ’s is cuimhne leam, cha robh mi air uair a thìde de dh’oideachadh nam chànan fhìn fhaighinn fhad ’s a bha mi anns an sgoil. Tidsear air leth math a bh’ ann an Ceit agus, tron mhisneachadh agus an treòireachadh a fhuair mi bhuaipse le litreachadh ’s le gràmar, thòisich mi a’ faireachdainn gun robh mi comasach air sgeulachdan a sgrìobhadh. Chuir mi aon de na sgeulachdan gu Eòghainn Mac a’ Phì aig a’ BhBC agus cha robh fada gus an d’ fhuair mi cuireadh a thighinn ga h-aithris ‘beò’ air feasgar Dimairt 18 Ogmhios 1948. Thug an naidheachd bhuam cadal na h-oidhche!

Mi a’ faireachdainn gu math frionasach, chaidh mi gu Taigh a’ Chraobh-Sgaoilidh air Slighe na Ban-righ Màiread – àite a bha coisgrichte ann an sùilean dhaoine. Am broinn na h-aitreibh sin, chaidh mo threòireachadh tro clabhsaichean gus na ràinig mi Eòghainn Mac a’ Phì, morair na Gàidhlig – cò-dhiù ann an craobh-sgaoileadh. Nuair a chunnaic esan an giodraman beag Leòdhasach a thàinig air a bheulaibh a dh’aithris na sgeulachd, ‘Sìthichean a’ Chreagan,’ ‘beò’ air an rèidio, cha mòr nach do rinn e car-a-mhuiltein!

‘Ille,’ ars esan, “’S cinnteach nach b’ e tusa a sgrìobh ‘Sìthichean Chreagan Foitealair’ an sgeulachd a chuir thu thugam?’


[TD 190]

[Beurla]


[TD 191]

Thòisich e gam cheasnachadh anns a’ Ghàidhlig agus leis na freagairtean a bha mi a’ toirt dha ann an Gàidhlig bhlasta an Rubha, cho-dhùin mi gun robh e dhen bheachd gun robh e air mearachd uabhasach a dhèanamh. Agus mar a chaidh a dhearbhadh dha, cha robh e fada ceàrr. Och, cha robh Mgr Mac a Phì idir air a dhòigh. Chithinn air ìomhaigh an t-uallach a bh’ air gun robh e air cead a thoirt do dh’ eucoireach a thighinn air taobh a-staigh dhorsan coisgrichte a’ BhBC gun aige ach ‘Gàidhlig chearbach nan ceàirdean’! Anns an latha ud, bha na Gaidheil a’ meas gur e ‘Gàidhlig nan ceàirdean” a bh’ aig a h-uile duine nach buineadh dhan sgìre aca fhèin!

Ged a bha e follaiseach nach do chòrd mi fhìn no blas mo theanga ris an duin’-uasal ud, cha do sheot e chun na sitig mi. Chuir e dh’iarraidh ‘Finlay J’ a bha feidhir air a thighinn chun a’ BhBC a dh’obair làn-thide. Thug Fionnlagh mi sios dhan stiùidio – rùm beag nach robh mòran na bu mhotha na clòsaid-nan-òisgean a bh’ anns an t-sabhal againn ann am Port Mholair. Bha dà sholas anns an stiùidio: solas os cionn a’ bhùird air an robh mo sgriobt agus fear eile air a’ bhalla – fear mòr dearg. Bha Fionnlagh cho caomh agus cho socair, Gàidhealach rium agus gun do thòisich mi a’ fàs caran sèimh annam fhìn.

‘Seall a-nis, a Chaluim. Ann an dà mhionaid eile – dà mhionaid bhon dràsta, thèid an solas dearg gu uaine. Tha sin a’ ciallachadh gu bheil facal ’sam bith a chanas tu an seo, ga chluinntinn aig do mhàthair ann am Port Mholair. Nise, cuimhnich air sin. Tha do mhàthair na suidhe gad èisteachd. Gabh do thìde agus innis do sgeulachd mar gum biodh do mhàthair na suidhe far eil mise mu do choinneimh.’

An ath shùil dhan tug mi, bha an solas air a dhol uaine agus thòisich mi a’ mabadaich ’s a’ glugadaich cho luath ’s a b’urrainn dhomh! Chunna mi Fionnlagh le a làmhan ag iarrraidh orm gabhail air mo shocair. An àite dhomh feart a thoirt air, lean mi orm a’ mabadaich mar gum bithinn air a dhol às mo chiall. Cha robh càil air m’ aire ach faighinn saor, saoirsinneil leam fhìn chun na sitig! Dh’innis mi mo sgeulachd cho luath ’s a chaidh am maor tro Gharrabost – agus a rèir mo sheanar bha sin is e le anail na uchd le fras chlachan mu chluasan!

Bha dùil aig Eòghann Mac a’ Phì gum biodh mo sgeulachd cairteal na h-uarach de dh’fhaid ach chaidh mi tro na duilleagan a bh’ agam cho cabhagach ’s gun do ràinig mi crìoch na h-uirsgeul ceithir mionaidean mus robh dùil. Airson na beàrna a dh’fhàg mo sgeulachd a lìonadh, chluich am BBC còig mionaidean de cheòl thùrsach air an robh ainm coltach ri ‘Cumha nam Marbh’. Air an fhionnaraidh, dh’fhòn mi dhachaigh gu mo mhàthair a


[TD 192]

[Beurla]


[TD 193]

dh’fhaighneachd dhi an robh i air an sgeulachd a chluinntinn. ‘Eist a ghràidh, bha an taigh làn de na càirdean. Ach bha rudeigin ceàrr air an <eng>wireless<gai> agus chuir am BBC air an ceòl nam mallachd ud a bhios aca às dèidh dhaibh droch naidheachd innse.’

Air an ath latha chaidh mi chun na Finneston Baths agus sgùr mi mo cholainn bho mullach mo chinn gu mo bhonnan-dubha. Cha robh gille an Glaschu no am bad ’sam bith eile a bha cho glan rium. Chaidh mi air ais chun an taigh-loidsig air Sràid Earra-Ghaidheal agus dh ullaich mi airson an danns ann an Talla Overnewton. Anns an latha ud, bha cràic fuilt orm. Lanaig mi e ann am BrylCreem agus, air beulaibh an sgàthain, rinn mi sgoiltean na theis-meadhan bho ‘shùil-an-fhuilt’ ann an cùl mo chinn a-nuas gu mo mhaoil. Abair tof! Mise nam lèine gheal, mo dheise-ghlas agus mo thaidh ghorm, dè a chanadh Lexie nuair a chitheadh i mi?

Nuair a ràinig mi an talla, chunnaic mi gun robh Murchadh a-staigh romham. B’ e gu dearbha a bha eireachdail ’s e còmhdaichte anns an fhèileadh. Dh’aindeoin ’s cho eireachdail ’s a bha e, bha mise a’ faireachdainn caran mòr asam fhìn oir bha mi air rud a dhèanamh nach robh esan no duine a bhuineadh dhomh air a dhèanamh a-riamh – agus b’ e sin sgeulachd innse air an <eng>wireless!<gai> Mothachail ’s mar a bha mi air an euchd iongantach a bha mi air a dhèanamh, bha dùil agam gun tigeadh cuideigin a chuireadh meal-an-naidheachd orm. Cha tàinig duine. Dhanns mi le Lexie Cramond uair no dhà ach cha tug i iomradh air mo sgeulachd! A’ dlùthadh air deireadh na h-oidhche, thuirt mi rithe, ‘Dh’innis mi sgeulachd Ghàidhlig air an rèidio a-raoir.’

‘Tha fhiosam!’ ars ise. ‘Chuala mo mhàthair an sgeulachd agad ach thuirt i nach b’ i a’ Ghàidhlig an cànan a bh’ agad ach <eng>Gibberish!’<gai>

Obh-obh! Aig an aois ud, bha e duilich dhomh gabhail ris an fhìrinn. Ach eireachdail ’s mar a bha i, cha robh mi air a dhol dhachaigh le Lexie Cramond bhon danns ged a bhiodh i air a dhol air a glùinean rium.

Is mise a bha sin!


Oidhirp gu Oilthigh

Ach a-nis, cùis a bha mòran na bu chudromaiche na mo bhriseadh-dùil ann an Sgoil nan Ealan. Bha m’ athair agus Murchadh air na cosgaisean a phàigeadh airson gun deighinn nam oileanach do Cholaiste Skerry. Bha mi glè eòlach air Iain Caimbeul (Iain Feàrn) a bha air bhith na thidsear-ealain


[TD 194]

[Beurla]


[TD 195]

agam ann an Ardsgoil Mhic Neacail. Thàinig e chun an taigh againn, a dh’aona ghnothach, airson comhairle a thoirt orm. B’ e an aon thidsear anns an Ard Sgoil aig an robh ùidh annam mar oileanach. Thuirt e rium, ‘Cuir an lionn-dubh a thàinig ort ann an Glaschu a-mach às d’ inntinn. Tha ealantas nad ghnè a bhios feumail dhut fad do bheatha’. Chum mi cuimhne air a’ mhisneachadh sin. Fhuair mi misneachadh cuideachd bho bhana-charaid a bha a’ còmhnaidh air an t-Sràid am Port Mholair: Cairstìona Uilleam ’Ain Chaluim, fìor bhoireannach gasta a bha i fhèin air dhol tron fhoghlaim ach a bha air a beòshlaint a chall tro ana-cothrom. Chuir i fios orm agus thug mi thuice mar thiodhlac dealbh-peantaidh a bha mi air a dhèanamh.

‘A ghràidh,’ ars ise, ‘bidh an dealbh-sa de Cheanna Loch agam air a’ bhalla cho fad ’s is beò mi’.

Rinn am misneachadh a rinn Iain Feàrn agus Cairstìona Uilleim ’Ain Chaluim feum mhòr dhomh agus thog mi orm a Ghlaschu gu Colaiste Skerry air cur romham fhìn gun robh mi dol a dhèanamh feum innte. Bha mi anns a’ Cholaiste sin airson sia mìosan deug agus, anns an ùine sin, dh’obraich mi na bu dìon na dh’obraich mi riamh nam bheatha. Thug mi ionnsaigh air còig cuspairean – aig àrd ìre, Beurla, Gàidhlig, Matamataig, agus aig an ìre iosal, Laidinn agus Cruinn-eòlas. Ann an cuideachd ghreigh mhòr oileanach, shuidh mi na deuchainnean ann an Talla Bhòid ann an Oilthigh Ghlaschu agus seachdain an dèidh sin, dh’fhalbh mi dhachaigh. Bha dòchas agam gun robh mi air soirbheachadh leis na còig cuspairean ach bha an Sàtan a’ cur teagamh nam chridhe. Bha m’ athair air beart a cheannach goirid an dèidh dha a thighinn dhachaigh às a’ Chogadh agus, leis an fhìrinn innse, bha i air a bheatha a dhèanamh gu math searbh dha. Chuireadh e an latha seachad leis a’ phrosbaig le sùil fharmadach chun na mara a’ coimhead nam bàtaichean-iasgaich agus na soithichean-caragò a bha seòladh suas is sios mun bhaile. Chaitheadh e leth na h-oidhche a’ slacadaich air a’ bheart, a’ feuchainn ris a’ chlò fhaighinn deiseil airson na maidne. Cha b’ e beatha a bh’ ann a bha a’ còrdadh ri m’ athair no idir-idir ri mo mhàthair! Thòisich mi nam inntinn ag ullachadh airson mo bheatha a chur seachad aig an taigh am Port Mholair, a’ cosnadh mo bheòshlaint aig an iasgaich no le beart m’ athar.

Air madainn bhrèagha ghrianach, bha mi air a’ bhò a chur a-mach chun na h-innis air taobh thall Loch an t-Siùmpain. Bha mi a’ tilleadh gu guanach chun na dachaigh, steafag agam nam làimh a’ bualadh nan ceann-froise far na cuiseagan a bha a’ fàs an taobh an rathaid. Nuair a ràinig mi, bha mo mhàthair na seasamh air taobh staigh a’ gheata agus i a’ còmhradh ri Bean Sheonaidh Aonghais Uilleim. Cha do bhuadhaich e orm gun robh sin annasach oir bha e


[TD 196]

[Beurla]


[TD 197]

mar fhasan aig Bean Sheonaidh a bhith tilleadh dhachaigh cho luath ’s a bha i air an crodh a chur gu Tom nan Corra Ghritheach. Thuirt mo mhàthair is mi a dlùthadh air an dithis, ‘Trobhad a Chaluim. Tha naidheachd aig Bean Sheonaidh dhut’.

Dh’fhosgail Bean Sheonaidh am pàipear-naidheachd – an <eng>‘Glasgow Herald’<gai>. Ars ise, ‘Tha mi a’ faicinn gu bheil thu air soirbheachadh anns na deuchainnean a bh’ agad ann an Glaschu.’

Ruith i a meur sios anns na liostaichean a bh’ anns a’ phàipear le clò cho mìn ’s gun robh e duilich a leughadh ann an solas dheàlrach na grèine. Ach mu dheireadh dhearc mi air m’ ainm. Bha e ann an siud anns a’ phàipear-naidheachd ann an dubh ’s an geal. Thug mi taing dhan teachdaire. Chaidh mi dhan t-sabhal agus dh’fhalbh mi chun a’ chreagaich leis an t-slait. Mach à sealladh nam mnathan, bhris mi air mo ghuil leis an aoibhneas a bh’ orm. Ann an uair de thìde, thill mi dhachaigh le sgleòtag cho beag ’s gun tug mi i dhan chat! Ma bha mòd annasach a-riamh air bhith aig Mac an Tòisich, b’ e siud am mòd a b’ aoibhnich a bha air bhith agamsa anns na naoi bliadhna deug bho rugadh mi! Bha mi togte ri tuilleadh mòid mhòr a thighinn nam rathad!

Bha e nàdarrach gun do mhair an càirdeas a bh’ agam ris na ficheadan Ghàidheil a bha còmhla rium an Oilthigh Obar Dheathain, a’ mhòr-chuid dhiubh à eileanan na Gàidhealtachd.

Cha robh latha nach bithinn ann an cuideachd feadhainn dhiubh: m.e. Calum (a’ Mhai’ sgoile) MacLeòid, ‘Maro’ (Donnchadh Mac a’ Mhaoilein), <eng>‘Crow’<gai> (Ailig Rothach), Alasdair MacIomhair, Dòmhnall Iain MacAoidh, Dòmhnall MacAmhlaigh, Dòmhnall Angaidh MacLeòid, Màiri Mhoireasdain, Moira NicAoidh, Niona NicAoidh, Donella Ghrannd agus Ailis Nic Leòid.

B’ ann leis an teaghlach Cormac a bha an taigh-loidsig aig 23 Sràid Affleck agus bha sianar oileanach a’ còmhnaidh ann. Bha ceathrar ann an teaghlaich na Caillich a bhiodh a’ dèanamh na còcaireachd, a’ nighe nan soithichean agus a’ glanadh nan seòmraichean-cadail. Cha bhiodh Bodach Chormaig a’ tighinn faisg oirnn ach ainneamh. Bha Màiri, an nighean aige air an dreuchd a bh’aice air a’ Phoilis a leigeil dhith agus b’ ann oirre-se a bha uallach a bhith a’ dèiligeadh ris na h-oileanaich. Nise, Sonya, ogha na Caillich, a bha air dealachadh bhon Lochlannach aig an robh i pòsta, bha ise ann an seòmar-cadail a bha an an àite mì-iomchaidh. Bha sin an ath-dhoras ris an taigh-bheag, rud a bha aindeiseil dhuinn uile ach, gu h-àraidh, dha na brogaich aig an robh rumannan ann am mullach an taighe.

Dh’fhuirich mi anns an taigh-loidsig sin airson tri bliadhna agus bha a’ mhòr-chuid a bh’ ann còmhla rium à eileanan na Gàidhealtachd. Airson gun


[TD 198]

[Beurla]


[TD 199]

cumadh iad sùil air Sonya, bha Màiri Mhòr a’ cadal ann an clòsaid ri a taobh. An rud bu mhotha a bha cur iongnadh oirnne ’s e gun robh fhios aig Màiri air a h-uile mac màthar a bha air a bhith anns an taigh-bheag air feadh na h-oidhche.

<eng>‘A ken by yer fit-steps!’<gai> chanadh i. Ach tha amharas agam gun robh dòigh dìamhar eile aice air aithneachadh cò a bha falbh ’s a’ tighinn agus cò às.

Bha aon oileanach air an treas làr nach biodh idir a’ cromadh agus a’ direadh na staidhre tron oidhche. B’ esan Murchadh MacSuain à Scalpaidh a bha beagan bhliadhnaichean na bu shine na càch. Bha e air a bhith anns a’ Chogadh agus, air sgàth sin, bha pàis air leth aig a’ Chaillich ris. Nuair a bhuaileadh i an gong leth-uair a thìd ro àm na bracaist, cò a’ chiad oileanach a bhiodh a’ cromadh chun an thaigh-bhig? Bhiodh Murchadh Scalpaigh, is e le poit mhòr gheal aige ga giùlain gu cùramach gu a cheann-uidhe!

Bha oileanaich Gàidhealach lìonmhor anns a’ bhaile, feadhainn aca anns an Oilthigh ach cuideachd ann an colaistean mar Colaiste Robert Gordon agus Colaiste nan Tidsearan. Mar bu tric, bhiodh sinn a’ coinneachadh aig a’ Chomann Cheilteach a h-uile feasgar Dihaoine airson eòlas fhaighinn air Gàidheil a bh’ anns an oilthigh à badan air feadh na Gàidhealtachd. Chaidh an comann a stèidheachadh ann an 1853 agus airson sin a chomharrachadh bha dìnnear mhòr spaideil againn. Bha Ruairidh MacThòmais, a bha na òraidiche ann an Oilthigh Ghlaschu aig an àm, againn anns a’ chathair aig an dìnnear agus bha oidhche againn le òraidean, ceòl, seinn agus annlan a bha ion-mhiannaichte.

Bha Bàildi (Dòmhnall Iain MacLeòid) à Càrlabhagh agam mar charaid cho dlùth dhomh ri fear dhe mo bhràithrean. Tha deagh chuimhne agam air an fheasgar a thill e bho chuairt air <eng>Union Street<gai> agus bha e mar gum biodh sgèan na shùilean.

‘Bheil càil ceàrr, a Dhòmhnaill Iain?’ arsa mise. ‘Tha d’ anail nad uchd’.

‘Tha mi air coinneachadh ris an nighean as àlainn a chunna mi a-riamh. Beitidh an t-ainm a th’oirre. Thug mi dhachaigh i agus chan eil fhios agam ciamar a thachair e ach ghabh sinn grèim air làmh a-chèile. Cò a thàinig oirnn ’s mi a’ toirt dhi giosag, ach a h-athair. Thàinig e a-steach dhan dràibh le solais a’ chàr gar lasadh is sinne nar seasamh paisgte ri chèile anns an rathad air. Cha robh mi a-riamh cho nàir. Bha mi a’ teabachdainn riuth ach thuirt Beitidh rium, ‘Tha e OK! Chan eil ann ach m’ athair!’

‘Ma ghabh thusa ort pòg a thoirt dhan nighean agamsa, na bi a’ smaoineachadh gu bheil thu dol a dh’fhalbh à seo gus an toir mise sùil ort am broinn an taighe!’


[TD 200]

[Beurla]


[TD 201]

Thug a h-athair orm a dhol a-steach dhan taigh còmhla riutha. Fìor dhuine gasta. Tha mi dol ga coinneachadh a-màireach agus, tha mi ’n dòchas, a h-uile màireach eile.’

Bha deagh chàirdeas agam ri co-oileanaich à iomadach ceàrnaidh. Chuir bean-an-taighe coigreach còmhla rium dhan rùm. Bha an dithis againn an-shocair airson dhà no trì làithean ach nuair a fhuair sinn eòlas air a chèile, bha sinn cho dàna ri chèile ri dà cheann eich. B’ e an coigreach sin Cailean Bundy à Leigh, Lancashire, agus b’ e an t-aona Shasannach air an d’ fhuair mi eòlas fhad’s a bha mi an Obar Dheathain. Balach annasach a bh’ann – Gàidheal gun Ghàidhlig a sheinneadh, ‘Cailinn mo rùn-sa’ agus ‘Faili-faili-faili oro’ cho math ’s sheinneadh duine Ghaidheal a bh’anns a’ Chomann Cheilteach.

Gach uair a thigeadh saor-làithean na Bliadhn’ Uire. neo na Càisg, dh’ iarradh Cailean orm cead airson a thighinn dhachaigh còmhla rium a Leòdhas. Cha do leig mi dha a thighinn oir bha eagal orm nach biodh mo phàrantan dòigheil le coigreach a thighinn a dh’fhaicinn na dachaigh bhochd anns an robh sinn a’ còmhnaidh. Bha an taigh-sinc gun bhùrn-phìoban, gun sholas an dealain agus, na bu mhiosa buileach, gun thaigh-beag. A’ sealltainn air ais, tha mi air co-dhùnadh gun do rinn mi mearachd mhòr a dhol a dhiùltadh dha mo charaid a thighinn còmhla rium. Deireannach ’s mar bha an dachaigh, bha aoigheachd innte agus cridhealas agus deagh rùn. Tha mi cinnteach gum biodh Cailean còir air a bhith cheart cho dachaigheil air Ceanna-loch ’s a bha sinn fhìn.

Bha mo phàrantan còmhla rium an latha mhòr air na cheumnaich mi anns an Iuchar, 1953. Air an aon latha, cheumnaich iomadach fear agus tè air an robh mi eòlach. Gu mi-shealbhach, ged a tha an ìomhaighean fhathast air mo chuimhne, tha mi air diochuimhneachadh cuid de na h-ainmean aca. Ach a’ coimhead ris na dealbhan sin, is iad uile a’ coimhead cho lùthmhor, beòthail, eireachdail, bidh mi a’ smaoineachadh leam-fhìn cho sealbhach ’s a bha mi, eòlas a bhith agam orra agus mi a bhith nam measg.


An Gead

Fhad ’s a bha mi a’ feitheamh ri a dhol dhan TC (Colaiste nan Tidsearan), chaidh mi dhachaigh airson suirighe air Sandra. Aig an aon àm, bhithinn cuideachd a’ dol a chèilidh air mo dheagh charaid, Suileabhan. Bhithinn a’ caitheamh mòran den latha còmhla ri Sandra shuas an Steòrnabhagh, glè thric air chuairtean anns a’ Ghearraidh Chruaidh. Bhithinn a’ tilleadh


[TD 202]

[Beurla]


[TD 203]

dhachaigh air bus-deich uairean. Thiginn far a’ bhus aig taigh Shuileabhain agus chaitheamaid uair a thìd an sin còmhla ag ullachadh airson leabhar a bha Gairm deònach air fhoillseachadh, a’ sealltainn an iomadh rud ceannasach agus faoin a bha Suileabhan air a dhèanamh na latha.

Fhad ’s a bha mi a’ feitheamh ri dhol do Cholaiste nan Tidsearan, fhuair mi obair bho Mhurchadh Tully à Steòrnabhagh ag ullachadh an làraich airson togalach ùr aig taigh- solais an t-Siùmpain, leth-mhìle bho taigh m’ athar. B’ e mìos a bh’ ann a bha na oideachadh dhomh ann an iomadach seagh. Bharrachd ormsa, bha còignear anns an sgioba – An Gead, Uilleam Thorcaill, Duilian, agus Farts.

Bha Farts air gabhail os uallach a bhith dèanamh a’ chupan teatha aig aon uair deug agus aig trì uairean feasgar agus bha a h-uile duine rìaraichte gu leòr le sin. Bha cruaidh fheum againn air a’ chairteal uarach a bh’ againn airson na teatha oir b’ e maighistir gu math cruaidh a bh’ ann am Murchadh Tully. Ach bha an duine modhail gu leòr airson ar fàgail leinn fhìn fhad ’s a bha sinn anns a’ bhothaig a’ gabhail anail. Duine beag, croiteach, dibhearsaineach a bh’ ann am Farts agus bha e geur air a theanga. Bha sròn mhòr air agus ged a bha e trì fichead bliadhna a dh’aois, bha e comasach air an obair a dh’fheumadh e a dhèanamh. Aon latha, dh’fhaighnich An Gead dha, ‘Carson nach do phòs thu, is tu le sròn cho eireachdail?’

‘Bha sròn mhòr orm bho rugadh mi, ach bha mo bheul a-riamh milis. Chan ionnan sin is mar tha thusa. Tha beul ort cho searbh ri sùgh lus nan laogh!’

Rinn sinne gàire – a h-uile duine ach An Gead. Sheall esan ri Farts le uabhas. Cha robh e na chleachdadh aig duine a bhith toirt dùbhlan dha. Cha robh dùnadh a’ dol air a bheul ach a’ tilgeil thàthagan. Trì latha an dèidh dhuinn tòiseachadh, thàinig làmh-obrach ùr dhan sgioba. B’ e sin Leòdaidh Caimbeul, fireannach mòr tapaidh a bha air cliù a dhèanamh anns a’ Chogadh Mhòr a’ sabaid ris na Gearmailtich. Nise, bha Leòdaidh na dhuine mòr treun agus ged a bha e fichead bliadhna na bu shine na An Gead, bha e gu math èasgaidh agus sgafanta chun na h-obrach – mòran na bu dìcheallaich na bha mise no An Gead a’ lìonadh làraidhean leis an riasg a bha sinn air a ghearradh.

Thàinig trì uairean feasgar agus dh’fhiathaich Farts sinn a-steach chun na teatha. Cho luath ’s a shuidh sinn le ar cupanan nar làmhan, thuirt An Gead, ‘Seadh a Chaimbeulaich, thatar ag innse dhomhsa gun do bhuannaich thu am <eng>Military Medal<gai> anns a’ Chogadh Mhòr. Nach innis thu dhuinn dè an euchd a bha thu air a dhèanamh airson an duais sin a chosnadh.’

Thug Leòdaidh balgam às a’ chupan agus glaim às a’ bhriosgaid Niseach. Chunna mi e a’ priobadh air Farts. ‘Uill a Ghaidheil’, ars esan, ‘nì mise sin agus


[TD 204]

[Beurla]


[TD 205]

chan eil nàire orm a dhol ga innse. Chuir mise ceithir bliadhna a’ Chogaidh seachad nam shuidhe air mo thòin, a’ deanamh cofaidh dha na gillean a bha a’ sabaid dà mhìle air falbh bhuam anns na trainnsichean. Nuair a chaidh an t-Sìth èigheach, thàinig oifigear agus ultach mheadailean aige air treadha. Thug e na meadailean seachad do dhuine sam bith a thurchair a bhith faisg air. Shìn mise mo làmh thuige agus thug e dhomh fear.’

‘Chan eil an eachdraidh sin a’ cur ìongnadh sam bith orm, a Chaimbeulaich. Bha an treubh agaibh ainmeil a-riamh airson na gealtaireachd a bhith nar dualchas.’

Cha tuirt Leòdaidh smid. Anns a’ mhadainn, fhad ’s a bha sinn nar suidhe mun chupan teatha, thòisich An Gead air an aon teud. ‘Seadh a Leòdaidh! Ged bha an treubh agaibh ainmeil mar ghealtairean, tha thusa ri do mholadh airson a bhith cho onarach ag innse mar choisinn thu am <eng>Military Medal’.<gai>

Sheas Leòdaidh agus chan fhaca mi a-riamh duine a’ coimhead cho fiadhaich ris. Bha e sia troighean a dh’àird ach ann am broinn na bothaig, ach shaoileadh tu gun robh e seachd!

‘A Ghead na croich,’ ars esan, ‘bha thu riamh ainmeil airson cho bìdeach, tàireil, mòr-chuiseach ’s a tha thu. Ach, a leibidich na mallachd, mura b’ e trì bheagan dhomh, bheirinn dhut cùl nan còig mun pheirceall. Ma chluinneas mise aon tàthag eile bhuat gam agaladh-sa neo a’ dèanamh tàire air neach sam bith eile tha ’n làthair, bheir mise mach thu chun na sitig agus dearbhaidh mi dhut carson a bha mi airidh air <eng>Military Medal.’<gai>

Cha do dh’fhosgail Fear nan Tàthagan a bheul tuilleadh. Seachdain an dèidh do Leòdaidh an rabhadh a thoirt dhan Ghead, chuir mi cùl ris an obair-latha agus chaidh mi air mo cheann dìreach dhan TC (Colaiste nan Tidsearan) an Obar Dheathain. Chur mi seachad naoi miosan an sin, bho latha gu latha ag èisteachd ri òraidichean agus gliocas a bha gar n-ullachadh airson a dhol a-mach dha na sgoiltean nar tidsearan. An-diugh, chan eil cuimhne agam air ainm no air facal a thuirt fear no tè de na h-òraidichean.

Chan urrainn dhomh sin a radh mu na fir a bha còmhla rium leis na sluasaidean aig taigh-sholais an t-Siùmpain! Tha cuimhne mhath agam orra-san agus air an oideachadh a fhuair mi bhuaipe fhad ’s a bha mi nan cuideachd air samhradh, 1953.


[TD 206]

[Beurla]


[TD 207]

[Dealbh]
[Beurla]
Sgoil na h-Airde, Nan agus Iain Eachainn


[TD 208]

[Dealbh]
[Beurla]
Dòmhnall Iain à Càrlabhagh, mo dheagh charaid


[TD 209]

[Dealbh]
[Beurla]
Dòmhnall Iain agus Betty Law, a leannan


[TD 210]

[Dealbh]
[Beurla]
Clàr-aodainn Sgoil Eadhlain Ghlaschu


[TD 211]

[Dealbh]
[Beurla]
Rugadh mi leth-mìle bhon tigh-sholais


[TD 212]

[Bàn]


[TD 213]

<eng>Chapter 5<gai>
Caibidil 5

<eng>Life in the Lowlands (1954-62) <gai>
Am Machair Gallda (1954-62)

<eng>Sandra and Sugar Ray 214<gai> Sandra agus Sugar Ray 215
<eng>Glenburn Primary School 218<gai> Bun-sgoil Glenburn 219
<eng>Bungalow Celebrations 220<gai> Fèist An Taigh Ghil 221
<eng>Good and Evil at Uddingston 226<gai> Math agus Olc an Uddingston 227
<eng>Lochgoilhead 236<gai> Ceann Loch a’ Ghobhail 239
<eng>The Third Margaret 242<gai> Triùir Mhaireadan 247


[TD 214]

[Beurla]


[TD 215]

Sandra agus <eng>Sugar Ray<gai>

Dh’fhàs mi fèin-earbsach agus na b’ fhileanta anns a’ Bheurla agus anns an treas bhliadhna bha m’ adhartas air dhòigh ’s gun robh e ceadaichte dhomh leantainn orm le Cruinn-eòlas airson dà bhliadhna eile. Air a’ cheann-thall ròghnaich mi dreuchd a leantainn ann an teagaisg chlann-sgoile. Iomadach uair bho lean mi an roghainn sin, ghabh mi an t-aithreachas. Ach bha cruaidh fheum aig mo phàrantan air faochadh agus cha b’ ann a-mhàin bhom iarrtas air airgead. A h-uile ceala-deug, bhithinn a’ cur dhachaigh gu mo mhàthair ultach dhem aodach neoghlan airson a nighe. A rèir Nan, bhiodh Ceanaidh Phudair, am post, a’ tighinn chun an taighe leis a’ phasgan aige ga shìneadh gu mo mhàthair air gràp! Na breugan!

Air saor-làithean an t-samhraidh, chaidh mi dhachaigh gun dàil agus seach nach robh m’ athair fhathast comasach air a dhol air eathar Dhòmhnaill, bhràthair mo mhàthar, leis an lìon-bheag, chaidh iarraidh ormsa a dhol innte na àite. Cha robh mi idir cho èasgaidh no idir cho ealanta ’s a bha na fir eile a bh’ anns an eathar. Dh’aindeoin sin, bha iad còir agus foighidneach rium agus rinn mi mo dhìcheall. Aig an àm ud nam bheatha, bha mi uabhasach dèidheil air a bhith a’ leughadh mu na bogsairean ainmeil a bha a’ sabaid mar phroifeiseantaich air feadh an t-saoghail. Bha aon fhear a bha air leth ainmeil agus b’ e sin Sugar Ray Robinson. Thàinig e a-nall a Bhreatainn a shabaid ri Randolph Turpin, Sasannach, agus chaill e. Ach cha b’ e sin deireadh na sgeòil. Thàinig iad an aghaidh a-chèile a-rithist agus bha an t-sabaid sin cho ainmeil ’s gun deach a shealltainn air fiolm air feadh an t-saoghail. Nuair a chaidh a shealltainn ann an Steòrnabhagh bha mise agus dithis dhe mo charaidean an làthair airson fhaicinn. Chòrd am feasgar rinn fìor mhath ged bha a’ bhuaidh aig Sugar Ray.

Nuair a ràinig mise dhachaigh, bha strainnsearan romham air Ceanna-loch. Bha Nan air innse dhomh gun robh dithis nighean a bha ag obair còmhla rithe anns an oifis ann an Steòrnabhagh a’ tighinn a chèilidh oirre agus bha i air bhiod air eagal ’s gun robh mi a’ dol a dhèanamh, no a ràdh, rudeigin a nàraicheadh i.

Mar bu nòs, bha mo mhàthair air suipear ullachadh dhomh agus dh’ith mi sin nam aonar anns an sguilearaidh, le solas na lampa bhig. Nuair a bha mi gu bhith deiseil, thàinig Nan a-nuas far an robh mi agus chluinninn an dithis choigrich a’ seanchas ri mo mhàthair shuas aig an teine. Thuirt Nan, ‘Nise, cuimhnich nach robh tè seach tè aca a-riamh shios an seo agus tha mi ag


[TD 216]

[Beurla]


[TD 217]

iarraidh ort – ag àithne riut – a bhith modhail riutha!’

‘O, a Fudar Odhar!’ arsa mise, ‘Chan eil e nam nàdar a bhith mi-mhodhail ri strainnsearan.’

Nuair a chaidh mi suas chun an teine, bha an dithis nighean nan suidhe còmhla ri mo mhàthair ris a’ chagailt: tè chaol àrd dhubh-cheannach le speuclairean oirre, a craiceann lachdainn agus a gàire cridheil. B’ ise Doileag Nic Artair air an d’ fhuair mi eòlas anns na bliadhnaichean ri teachd, oir phòs i mo bhràthair, Murchadh. Ach an dàrna nighean chonadail – bha i sin na b’ òige – nighean bhrèagha, bhàn agus geur air a teanga. Thuirt i rium anns a’ bhad, ‘Tha Nan uabhasach moiteil gu bheil thu anns an oilthigh. Tha mi creidsinn nach eil fada gus am bi fios agad air a h-uile càil!’

Ged bha mi mothachail air cho cearbach ’s a bha m’ fhoghlam, fhreagair mi cho modhail ’s b’ urrainn dhomh, ‘Leis an fhìrinn innse, tha an aon bhliadhna anns an oilthigh air sealltainn dhomh cho farsaing ’s a tha m’ aineòlas!’

‘Dh’aindeoin sin, tha do phiuthar gu math uailleil asad.’

‘’S fheàirrde mi sin a chluinntinn ach ’s beag tha dh’fhios aig mo phiuthar air an eagal a chuir thusa orm gad fhaicinn-sa nad shuidhe an sin ris a’ chagailt an taigh m’ athar.’

Sheall an nighean rium le uabhas. ‘Carson,’ ars ise, ‘a bhiodh eagal agad romhamsa?’

‘Bheil cuimhne agad air a’ bhlàr sneachd a bh’ aig Sgoil MhicNeacail anns a’ gheamhradh, 1942?’

‘Cuimhne mhath,’ ars ise is i gam gheur choimhead. ‘Bhuail troc mi ann an clàr an aodainn le ball sneachd agus cha mhòr nach do chaill mi mo fhradharc. Chaidh innse dhuinn gur e grioban beag do-cheannsaichte à Nis a thilg e.

‘Cha do thilg e,’ arsa mise, ‘ach fear de chàirdean Nan!’

Saoilidh mi gu bheil mi ga cluinntinn fhathast leis an sparradh a rinn i. ‘Duilich dhomh a chreidsinn gum buineadh e do Nan ach, eadar ’s gu bheil no nach eil, nam biodh m’ athair air grèim fhaighinn air bhiodh esan air creanadh air!

Deireadh m’ eachdraidh air mo choinneachadh ri Sandra an àigh air an fheasgar ud an 1951, ’s e nach do bhuail mi i ach an aon uair a-riamh nam bheatha ged tha ise agus mise air bhith pòsta aig a-chèile airson còrr air dà fhichead bliadhna ’s a ceithir deug.

Cheumnaich mise an Oilthigh Obar Dheathain an 1953. Cheumnaich Sandra anns an Oilthigh Fhosgailte an 1964. Boireannach glic a th’ innte, socair na dòigh ach deas air a teanga. ’S ann agam a tha an èiginn leatha!


[TD 218]

[Beurla]


[TD 219]

Bun-sgoil Glenburn

Rinn mi mo dhìcheall air àite fhaighinn ann an sgoil air a’ Ghàidhealtachd ach bu dìomhainn dhomh. Fad nan ochd bliadhna a chuir mi seachad a’ teagasg anns na sgoiltean, cha robh sealbh orm le gin de na tagraidhean a chuir mi gu Siorrachdan Rois, Inbhir Nis agus Chataibh. Cha robh beàrnan anns na sgoiltean a bhiodh freagarrach dhomh. Thurchair gun d’ fhuair mi tairgsinn air dà sgoil ann an Siorrachd Air agus, ged nach robh eòlas ’sam bith agam anns na ceàrnaidhean sin, roghnaich mi a dhol gu bun-sgoil ann am Prestwick: <eng>Glenburn Public School.<gai> Cha b’urrainn dhomh a bhith air a dhol do sgoil na b’ fheàrr. Bha a’ chlann modhail, dùrachdail, umhail agus chuir mi seachad faisg air trì bhliadhna leotha gun chùram agus le misneachadh bho Ailig Adams, an ceannard-sgoile, bhon sgioba thidsearan air fad agus cuideachd bho na pàrantan. A h-uile latha, bha mi air mo dhòigh a’ dol chun na sgoile agus bha mi cheart cho dòigheil a h-uile uair a thìd’ a bh’ agam còmhla ris a’ chloinn – deugachadh air fhichead dhiubh. Anns an latha ud, b’ e am bòrd-dubh agus a’ chailc an acfhainn a b’ fheumail a bha aig an tidsear airson rudan a stèinneadh dhan chloinn. Bhithinn gu tric a’ cuimhneachadh air a’ chomhairle a bha Iain Caimbeul air a thoirt orm nuair a thill mi, mar gum biodh fon choill, à Sgoil nan Ealan. B’ e sin, ‘Fhuair thu tàlant agus dèan cinnteach nach trèig thu i.’

Ann an Glenburn, fhuair mi cothrom air feum a dhèanamh leis an tàlant sin ann an diofar dhòighean. Bho m’ òige, bha mi ealanta air dealbhan-ìomhaigh a dhèanamh. Nuair a gheibhinn cairteal-uarach – mar eisimpleir, fhad ’s a bha a’ chlann a’ dèanamh chuisteanan – bhithinn ag iarraidh air pàiste às dèidh pàiste a thighinn a shuidhe air mo bheulaibh fhad ’s a bha mi a’ tarraing dealbh-ìomhaigh dheth no dhith. Rinn mi còrr air fichead dealbh. Thàinig Fear-Sgrùdaidh nan Sgoiltean gu Glenburn agus, anns an rùm agamsa, nuair a chunnaic e an t-sreath ìomhaighean a bh’ air a’ bhalla, mhol e gum bu chòir na dealbhan a reic ris na pàrantan aig prìs leth-chrùn am fear agus an t-airgead a chur a-steach ri ionmhas na sgoile. Bha Mgr Adams agus mise ro thoilichte sin a dhèanamh.

Aig àm na Nollaige 2008, dh’fhàs mi cho tinn ’s gun deach mo thoirt don Ospadal. Bha mi an sin airson cealla-deug agus nuair a thòisich feabhas a’ tighinn orm aig an dachaigh fo chùram Sandra, cha robh cur-seachad na b’ fheàrr agam na dhol tro na ceudan de dhealbhan a bha ise agus mise air a thiomsachadh anns na bliadhnachan bho chìan. Thàinig mi air aon a bha a’ clàradh an sgaorr chloinne a bha fom chùram an 1957 agus mi-fhìn


[TD 220]

[Beurla]


[TD 221]

còmhla riutha. Thug mi ùine a’ sealltainn ris na h-aodannan aca cho dreachail, èasgaidh, neo-chiontach – an deugachadh thar fhichead a bh’ agam nuair a bha mi-fhìn seang, lùthmhor le cràic fuilt orm agus leagte ri Sandra a phòsadh cho luath ’s a gheibheadh sinn air beagan airgid a chosnadh. Arsa mise leam-fhìn, ‘’N dùil a bheil duine dhan sgaorr a bh’ agam anns an dealbh sin fhathast beò ann am Prestwick?’

Chaidh mi chun an eadar-lìon agus fhuair mi aireamh-fòn an Ayrshire Post. Cha robh fada gus an d’ fhuair mi troimhe air am fòn gu boireannach ann an oifis fear-deasachaidh a’ phàipeir sin. Dh’innis mi dhi gun robh mi airson litir a chur dhan phàipear- naidheachd an dòchas gum faighinn lorg air pàiste sam bith a bh’ agam anns an àl oileanach a bh’ agam ann an Glenburn.

‘Dè an t-ainm a th’ort?’ ars ise.

Dh’ innis mi sin dhi agus dh’fhaighnich i, ‘A bheil cuimhne agad air nighean bheag bhàn air an robh an t-ainm, Sìne Hodson?’

‘Cuimhne mhath,’ arsa mise.

‘’S mise Sìne. Agus tha an dealbh-ìomhaigh a rinn thu dhiom ann am P6 fhathast agam.’

‘Mil air do bheul, a Shìne chòir!’

Ann an latha no dhà, chuir Sìne thugam air a’ phost-dhealain, leth-bhreac dhan dealbh-ìomhaigh a bha mi air a dhèanamh dhi o chionn còrr air leth cheud bliadhna. Tha mi a’ sgriobhadh seo, ’s mi dìreach air tilleadh bhon t-Sròn (Troon) ann an Siorrachd Air far an d’ fhuair mi fàilte chridheil bho Shìne agus a companach, Iain Griogair. Coinnichidh na daoine far nach coinnich na cnuic!


Fèist An Taigh Ghil

Bliadhna no dhà an dèidh a’ Chogaidh, thairg Bòrd an Aiteachaidh dha na croitearan airgead airson taighean ùra a thogail – pàirt mar ghean math agus pàirt mar iasad. Leum mo phàrantan thuige. Airson fichead bliadhna, bha sinn air a bhith a’ fuireach ann an taigh-sinc a thog m’ athar – dachaigh anns an d’fhuair an teaghlach deagh àrach ach, an coimeas ri dachaighean an latha-n-diugh, dachaigh a bha deireannach ann an iomadach dòigh. Anns a’ chiad àite, cha robh taigh-beag againn. Ged nach robh sinn ach ceud slat bho Loch an t-Siùmpain, cha robh feum anns a’ bhùrn sin ach airson deoch dhan chrodh agus airson làr agus aodach a’sgùireadh. Bha a h-uile boinne bùirn a bha sinn ag òl ri thighinn às na tobraichean – an tè a b’ fhaisg oirnn, leth-mhìle


[TD 222]

[Beurla]


[TD 223]

air falbh. Le garbhsaichean a’ gheamhraidh bha aig cuideigin às gach dachaigh ri dhol dhan tobair a h-uile latha le dà pheile sinc a dh’iarraidh ‘làdach bùirn’. Nuair a thigeadh tiormachd an t-samhraidh, bhiodh na tobraichean a’ cleith a’ bhùirn agus bha aig luchd-nan-làdach ri suidhe aig tobair gu foighidinneach a’ feitheamh, aig àmannan airson uairean de thìd, airson am beagan a dhìabhadh gu mall gu ùrlar na tobrach a ghlacadh.

Fhad ’s a bha mise anns an Oilthigh, bha rudan mìorbhaileach a’ tachairt anns an sgìre againn. Bha cladhanan domhainn gan dùsgadh anns a’ ghoireal agus pìoban gan tiodhlachadh annta airson bùrn fìor-ghlan a thoirt chun nam bailtean bho lochan air cùl Steòrnabhaigh. Ach nuair a fhuair sinn cumhachd an dealain bha na teaghlaichean mar gum biodh iad air saoghal ùr. Cha b’ e a-mhàin gun robh e a’ lasadh nan dachaighean agus nan sràidean. Bha e comasach air an dachaigh a theasachadh, deasachadh agus còcaireachd a bhidhe agus cumhachd a chur ann an iomadach magaid eile – an rèidio agus an telebhisean agus inneal iarnaigidh, biota-measraidh agus plangaidean-leapa.

Bha mo mhàthair air àl de dh’iseanan a cheannach bho thuath aig Drochaid Sguideil ann an Siorrachd Rois – fichead isean dha na cearcan ruadha agus trì iseanan dha na cearcan Frangach: iad uile trì latha a dh’aois. Chaidh an cur thuice air plèana a’ BhEA bho Inbhir Nis agus cha tug iad ach ceithir uairean a thìd bho dh’fhàg iad Drochaid Sguideil gus an robh iad air Ceanna-loch.

Ag àrach an eunlaith sin, cha robh duilgheadas sam bith aice le iseanan nan cearcan ruadha. Cha b’ ann mar sin a chaidh dhi leis na cearcan-Frangach. Cha robh iad fulangach air droch aimsir. Meall de dh’uisge fuar Leòdhais agus chaidh aon dhen triùir chun na leapa anns a’ bhothaig-chearc agus bhàsaich e ann an dà latha. Chaill i an dàrna fear a chuir a cheann tro mhogal anns an lion-ueir. Lean e air a’ bruthadh, a’ feuchainn ri e fhèin a shaoradh gus an deach a thachdadh. Dh’fhàg sin aon chearc Fhrangach aice – beathach mòr eireachdail agus cha tigeadh eadhon an coileach ruadh suas gu àird a ghuailnean. Thàinig m’ athair dhachaigh airson a làithean-saora an 1953, agus nuair a chunnaic e an t-eun conadail a bha mo mhàthair air a thoirt dhachaigh, sheas e le uabhas ga choimhead agus ga èisteachd a’ glugadaich.

‘Cearc Fhrangach?’ ars esan. ‘Cha chearc e agus cha Fhrangach e! Chan eil ann ach glugaire. Sin agad ainm nas coltaiche na ‘cearc Fhrangach’ Nach bochd nach tug thu dhachaigh peathraichean agus bràithrean dha gus an sguireadh e a’ ghearan.’

Bha an taigh-geal deiseil airson a dhol a dh’fhuireach ann ann an 1955. Thurchair gun robh an teaghlach againn cruinn air an t-samhradh sin, an samhradh àghmhor air an robh e comasach dhuinn a dhol dhan taigh ùr. Aig


[TD 224]

[Beurla]


[TD 225]

an ìre sin, bha a h-uile duine dhan teaghlach an ceann ar cosnaidh agus rinn sinn ullachadh airson seòrsa de bhanais a bha gu bhith againn air Ceanna-loch. Bha an glugaire cho mòr ri agh agus e air a dheagh bhiadhadh airson a bhith na ìobart aig Banais an Taigh Uir!

Chaidh m’ athair timcheall nan taighean a’ fìathachadh a h-uile duine chun na bainnse. Thuirt Murdag, ogha phiuth’r a sheanmhar, ris, ‘Dheighinn-sa chun na bainnse agaibh, ach tha eagal agam ron a’ ghèadh nam mallachd a th’ agaibh a’ dìon nan cearcan. Bidh sinne ga chluinntinn an seo nuair a bhios e a’ feuchainn ri gairm.’

“Chan e gèadh a th’ ann ach glugaire a tha trì bliadhna a dh’aois. Tha e air fàs cho mòr ’s gu bheil mi a’ dol a chur cairt ris airson a bhith toirt dhachaigh na mònach!’

‘Ist a bhreitheanais!’ arsa Murdag. ‘Bidh a h-uile duine th’ anns an sgìre a’ bruidhinn ort!’

‘Och, fìor beathach solt a th’ann agus cha robh e riamh cho solt ’s a tha e air bhith bho mhadainn an-diugh! Cò dhiù, tha e gu bhith na shuidhe aig ceann a’ bhùird aig a’ bhanais.’

Thàinig a h-uile duine am Port Mholair a b’ urrainn a thighinn. Thàinig Murchadh MacPharlain, bard Mhealbost. Socharach ’s mar a bha e, rinn e òraid a b’ fhiach a h-èisteachd ag earalachadh nan càirdean gu bhith a’ bruidhinn na Gàidhlig agus a’ seinn nan òran a bha, gu ìre, a’ toirt dealbh dhuinn air eachdraidh ar n-athraichean, agus a’ guidhe sealbh dhan teaghlach anns an dachaigh ùr. Bha ceòl againn cuideachd: bha Iain Mac a’ Phaidein ann leis a’ phìob, Alasdair Beag leis a’ mhelòidian agus Hoddan agus Murchadh againn fhìn a’seinn.

Cha robh mòran anns a’ bhaile a bha a-riamh air blasad air sitheann glugaire ach air an oidhche ud fhuair a h-uile duine sgealb dheth. Cha b’ e sin uireas bidhe a fhuair iad. Coltach ris a h-uile banais, cha tàinig duine gun tiodhlac de dh’annlan: mar eisimpleir, breacag de dh’aran eòrna, cnogan de bhàrr is gruth, dusan de dh’uighean geòidh no maragan throsg. Thàinig ceithir chàraichean à Steòrnabhagh le òigridh, mòran dhiubh nach aithnicheadh sinn ach bha a h-uile duine di-beathte.

Thug sitheann a’ ghlugaire dùbhlan dhan acras air oidhche anns an robh aoigheachd agus àbhachdas co-ionnan ri a-chèile. B’ i siud a’ chiad oidhche againn mar theaghlach anns an taigh ùr – oidhche nach tèid às ar cuimhne cho fad ’s is maireann sinn.


[TD 226]

[Beurla]


[TD 227]

Math agus Olc an Uddingston

Shil mi mo dheòir nuair a chuala mi gun do chaochail mo charaid Baildi anns a’ Ghearastan an 1957. Fìor dhuine gasta, dàimheil, geur-chuiseach agus leis a’ ghàire bu chridheil a chuala mi riamh. Saoilidh mi gu bheil mi fhathast a’ chluinntinn an lasgan a bh’ aige nuair a bhiodh Comann Ceilteach nan oileanach cruinn anns an <eng>Union<gai> ’s a h-uile fear is tè air iteig le cridhealas na h-òige.

Trì bliadhna an dèidh dhomh ceumnachadh bha mi a’ fiughar ri pòsadh agus ri ceum a thoirt a-mach às a’ bhun-sgoil anns an robh mi. Ann an seagh, bha cas a’ dol ’s a’ tighinn agam nuair a dh’ullaich mi airson beannachd a leigeil leis a’ chloinn. Bhruidhinn mi fhìn riutha an toiseach agus dh’innis mi dhaibh mun cheangal a bh’ agam riutha – ceangal nach do dhìobair chun an latha-an-diugh. Anns an dealachadh, rinn Ailig Adams, an ceannard-sgoile, òraid bheag le facal a lean rium. Thuirt e, ‘Tha Mgr MacFhearghuis gar fàgail agus a’dol a leum dhan bhùirn ann an ceann-domhainn an amar-snàimh. Slàn leis am measg nan deugairean fiadhaich a tha thall ann an Uddingston!’

Ged bha mi togte ri dhol a dh’fhuireach faisg air mo bhràithrean ’s mo phiuthar ann an Glaschu agus, mu dheireadh thall, a’ dol a phòsadh Sandra, lean na facail aig Mgr Adams rium. Fhuair mi àite-fuirich ann am Birkenshaw, <eng>‘housing estate’<gai> air crìoch an ear Ghlaschu agus mu leth-mhìle bho Ardsgoil Uddingston. Bha an àrainneachd an sin tur eadar-dhealaichte ris an àrainneachd anns an robh mi air a bhith cho dòigheil ann am Prestwick. Bha àireamh mhòr sluaigh ann, ann an dachaighean a bha air an togail oir ri oir no teann air muin a-chèile. Mar choigreach nam measg, cha robh fada gus an do rinneadh soilleir dhomh nach robh muinntir Bhirkenshaw a’ gabhail rium. B’ ann an siud a thuig mi gun robh na dathan uaine agus gorm a’ ciallachadh rud. Cha robh ùidh ’sam bith agam anns na suaicheantasan cunnartach sin a bha a’ cosnadh gamhlas agus sgaradh eadar teaghlaichean.

Bha a’ bhealach eadar Birkenshaw agus Uddingston cho neo-thorach ri fàsach an Sahàra. Bha dùin mhòra ann dhen mhòirlich ghlas agus smùr guail a bha mèinnearan tro na linntean air a dhùsgadh às a’ ghoireal ìosal fon talamh. Air mo shlighe chun na h-àrdsgoil agus air ais gu Birkenshaw, bhithinn a’ leantainn frith-ròidean a bha aig sàil nam beinnean agus a’ seachnadh na frith-ròidean eile a bha, ann am badan, a’ dìreadh suas air an guailnean. Bha adhbhar air mi bhith frionasach a thaobh an fheadhainn a bha a’ dìreadh orra, oir bha fhios gun robh tasgadh theine domhainn ann an gluthadh feadhainn


[TD 228]

[Beurla]


[TD 229]

dha na beinnean. A rèir aithris, bha balachan-sgoile, a bha uaireigin air spàrdanaich gu mullach tè, air briseadh tro chruadhain na beinne agus air tuiteam gu a bhàs dhan chraos theine gu h-ìosal. Naidheachd dhuilich a chuir goirseachadh orm.

Fhuair mi air adhart gu math leis na tidsearan agus cuideachd leis a’ chloinn, feadhainn dhiubh a bha seachd bliadhna deug de dh’aois. Bha mi a’ teagasg Beurla, Eachdraidh no Cruinn-eòlas do chlasan 1B, 2G agus 3E. Goirid an dèidh dhomh tòiseachadh, thadhail an Dr Walker, am Prionnsapal, orm ann an Clas 1B agus shuidh e gam èisteachd fhad ’s a bha mi a’ teagasg cuspair ann an Eachdraidh. Thuirt e rium gun do chòrd mo leasan ris. Seach gun robh mi fileanta anns a’ Ghàidhlig, shaoil e gum bu chòir dhomh a bhith comasach air Gearmailtis a theagasg cuideachd. Dh’aindeoin dhomh stèinneadh dha nach robh agam ach leth-dusan facal anns a’ chànan sin, dh’fhoraich e orm uallach Gearmailtis a theagasg. Cha robh mi idir air mo dhòigh. Ghabh mi eagal gun robhas gam bhàthadh ann an ‘ceann domhainn an amair’, mar a bha Ailig Adams air a ràdh ann an Glenburn. Air an ath latha, chaidh Harry Scobie, ceannard roinn na Beurla, às mo leth chun a’ Phrionnsapal agus, ann an ceann sreath, chaidh mo shaoradh bho Ghearmailtis. Abair faochadh.

Mus d’fhuair mi air mo chasan ceart, chaidh triùir a mhort air an aon oidhche ann an taigh air cùl na sgoile – truaighe a chuir eagal air teaghlaichean thall agus a-bhos. Bha am mortair air faighinn a-steach dhan dachaigh agus air an càraid phòsta – Pàdraig agus Doris Smart – a mhort le gunna fhad ’s a bha iad nan cadal. Nuair sin, mhort e am mac, Mìcheil, a bha aon bhliadhna deug a dh’aois agus an impis a thighinn thugainn mar oileanach. Cha robh fada gus an deach am mortair, Peadar Manuel, a chur an grèim. A thuilleadh air muinntir Smart, bha e air sianar eile a chur gu bàs. Anns a’ chùirt-lagha an Glaschu, fhuaireadh Peadar Manuel ciontach. Air an 11mh Iuchar, 1958, chuireadh e gu bàs ann am Prìosan Bhàr-linne – an duine mu dheireadh a chaidh a chrochadh an Alba.

An dèidh seachd bliadhna de shuirighe tron phost, cho-dhùin mi fhìn agus Sandra gum bu chòir dhuinn pòsadh. Bha deagh eòlas agam air athair Sandra, Murchadh Chaluim Dhòmhnaill Bhàin à Lacasdal, ach gu mì-shealbhach, chaochail e dà bhliadhna mus do rinn sinn an t-ullachadh airson pòsadh. Rinn Màiread, a bhantrach, di-beathte mi gach uair a thadhail mi san dachagh aca agus thug i dhuinn a làn-aonta nuair a dh’innis sinn dhi an rud a bh’ anns an amharc againn.

Mu dheireadh thall, dh’ullaich sinn airson sin a dhèanamh air an 8mh Lunastal, 1958. Anns an latha ud, bha deagh chliù aig Muinntir Friogs airson


[TD 230]

[Beurla]


[TD 231]

a bhith ag ullachadh agus a’ seirbhiseachadh a’ bhidhe aig bainnsean. Thàinig sinn gu còrdadh riuthasan airson na h-uallaichean sin a ghabhail agus is fhiach dhomh innse dhuibh nach do ghabh sinn aithreachas airson sin a dhèanamh.

Nise, bha Iain Eachainn na phreantas ann an Glaschu. Thuirt e rinn air am fòn gun robh dùil aige thighinn dhachaigh le motair-baic. Bha e a’ dol ga cheannach bho charaid dha agus ged nach robh e air a bhith riamh air motor-baic, gun ionnsaicheadh e draibheadh leis air an t-slighe dhachaigh. Chuir an naidheachd sin gaoir nam fheòil. Sgrìobh mi thuige anns a’ bhad a’ toirt comhairle air am motair-baic a chur dhachaigh air an ‘Loch Dunvegan’, an t-soitheach air an robh Eòghainn, bràthair ar màthar na sheòladair. Ach bha Iain Eachainn gu math doicheall agus cha robh e dualtach air comhairle a ghabhail bho dhuine.

Bha e air an litir a leughadh mus do dh’fhàg e Glaschu airson a thighinn dhachaigh ach, mo ghràdh air, cha robh aige ach gòraich na h-òige. Cha do ghabh e mo chomhairle. Cha b’ e naidheachd a bha sin a bha na chùis iongnaidh dhuinn. Ach bha e na chùis eagail dhuinn nuair a chuala sinn gun robh e air a bhith ann an tubaist air an t-slighe. Thug e à gualainn Bheinn Dòrain leis a’ mhotair-baic ach cha chaith mi tide ag innse dhuibh na h-uirsgeul sin. Ràinig e dhachaigh gun chlogaid agus gun chraiceann air failbhean na glùine deis.

Mar tha fhios agaibh, bha mo mhuinntir-sa a’ fuireach ann an ceann a-muigh an Rubha. Bha cuideachd Sandra sgapte timcheall Steòrnabhaigh agus b’ ann an sin, anns an Eaglais Ard a bha sinn gu bhith air ar pòsadh. Bha a’ bhanais gu bhith ann an Talla a’ Bhaile. Mar a thuirt mi, dh’eàrlais sinn Muinntir Friogs ann an Steòrnabhagh airson am biadh a dheasachadh agus na bùird a riaghladh. Thairg Murchadh, mo Bhràthair Mòr, a bha e fhèin air ùr phòsadh, a bhith againn na uachdaran air a’ bhanais. Cha b’urrainn na b’ fheàrr. Bha e fiosrach air an iomadach sloc dham faodainn tuiteam: eadar biadh agus carbaidean dha na h-aoighean, flùraichean airson na h-eaglaise, còmhlan-ciùil, aodaichean-eireachdais, cèic-na-bainnse, uisge-beatha, fìon, gloinnichean dibhe, ’s mar sin a-mach. Dh’ aontaich Murchadh cuideachd a bhith air ceann an t-seinn aig seirbheis a’ phòsaidh. Seach gum b’ esan a bha gabhail nan uallaichean sin, dh’iarr mi air Iain Eachainn, mo Bhràthair Beag, seasamh rim ghualainn leis an fhàinne aig a’ phòsadh. A’ sealltainn air ais ris na thachair, saoilidh mi gun robh an gaol air beantainn ri mo chiall!

Bha Iain Eachainn cho làn luaisgein agus sgeòtail ’s gum bu chòir dhomh a bhith air a ghlasadh fo chliabh anns an t-sabhal. Ach cha b’ e sin an rud a b’urrainn dhomh a dhèanamh a’ dol chun an latha mhòir. Och, aig an àm ud dhem bheatha, bha mi cho neo-chiontach, faoin, neo-amharasach ach,


[TD 232]

[Beurla]

[Dealbh]
[Beurla]
“Chuir e na cearcan ’s na coin às an ciall!”


[TD 233]

mar a bha an sean-fhacal ag ràdh, ‘Am fear nach seall roimhe, seallaidh e às a dhèidh’. Cha b’ e nach robh Iain Eachainn èasgaidh, deònach agus modhail gu leòr. Rinn e iomadach turas suas agus sios a Steòrnabhagh a’ ceannach nan rudan a bha ar Bràthair Mòr air òrdachadh. Uaireannan bhiodh Murchadh do-rìaraichte leis na rudan a bha e a’ toirt dhachaigh thuige.

‘Carson, am mì-thalamh, a leig thu dhan bhoireannach na tha sin de dhuilleag uaine a chur am measg flùraichean? Agus carson a cheannaich thu trì botail de dh’ fhìon Eldorado an àite trì botail Sherry? Chan òladh duine na saplaisgean sin.’

Air a cheann thall, b’ fheudar dha mo mhàthair a dhol eatorra. ‘’S cinnteach a Mhurchaidh, gum bu chòir dhut-fhèin a dhol suas còmhla ri do bhràthair. Chitheadh tu fhèin an uairsin na rudan a tha dhìth oirnn’.

Uill, ghabh an dithis a comhairle. Bha an latha fuar le mill throm bho ‘Màiri an t-Sruthain’. Bha a h-uile coltas gum biodh an dithis ridirean fliuch chun a’ chraicinn mura biodh aodach seasmhach orra. Chuir Murchadh air a’ chòta-leathar, le a chùlaibh gu a bheulaibh. Agus, mar an ceudna, bil a bhoneid chun a’ chùil.

Thuirt Iain Eachainn ris ’s e a’ truiseachadh uime oillsgin agus clogaid, ‘Leis an trusgan ort mar a tha e, a Mhurchaidh, cha bhi ann an Steòrnabhagh cinnteach a bheil thu a’ falbh no a’ tighinn!’

Fhreagair mo mhàthair, ‘Chan eil sin gu diofar, a ghràidh. Cho fad ’s a bhios sibh tioram, seasgair a’ dol an aghaidh na gaoithe!’

Shuidh Murchadh air cùlaibh Iain Eachann air a’ mhotor-baic agus, mus do tharraing e anail, dh’ fhalbh an t-inneal leotha le fuaim agus bragadaich a chuir sgaladh-nan-creag à Creagan Foitealar. Mhaoidh Màiri piuthar m’ athar orra fhad ’s a bha iad a’ dol seachad oirre. Ars ise às a guth-thàmh, ‘Chuir fuaim Iain Eachainn na cearcan agam nan ruith a bhroinn na bothaig! Cha bheir iad ugh dhomh gus am falbh e leis a’ ghleadhraich nam mallachd ud bho Cheanna-loch.’

Bha grèim teann aig Murachadh air a bhràthair òg a’ siubhal tro bhailtean an Rubha. Cha robh duine no cearc no bò nach do rinn sgoinn far an rathad nuair a chuala iad a’ ghleadhraich a’ dlùthadh orra – tro Phort Mholair, tron Aird, tro Shiadar agus tro Gharrabost Iarach. Nise, nuair a ràinig iad meadhan Gharraboist, cairteal a mhìle seachad air na h-eaglaisean, choinnich rud riutha nach robh dùil aca. Ann am meadhan an rathaid, bha uile-bheist de bhan a’ tighinn nan coinneamh an comhair a cùil le a doran-cùil fosgailte. Bha triùir no ceathrar de dhaoine nan seasamh timcheall mar gum biodh a’ treòireachadh an dràibhear is iad a’ dèanamh cinnteach gun cumadh e a’ bhan


[TD 234]

[Dealbh]
[Beurla]
“Cum grèim teann, a Mhurchaidh!”

[Dealbh]
[Beurla]
Ach càit a bheil an t-aodann aige?


[TD 235]

air an rathad. ’S beag a bha dhùil aca ris an tathaich a bha tighinn orra le fo-ruis bhon àirde tuath!

Nuair a chunnaic Iain Eachainn an cnap-starra a bha roimhe air an rathad, chuir e air na breics cho teann ’s gun do stad na cuibhlichean a ruith. Thilgeadh Murchadh chun an rathaid air a bheul fodha. Chaidh am motair-baic air a chliathaich le gliong agus sgreadail agus chuir e caran na chearcall-tuathal gus an do ràinig e cùl na bhan le brag. Mìorbhail nam mìorbhailean, theàrn Iain Eachainn gun leòn agus cho luath ’s a thàinig e thuige fhèin, chaidh e na chabhaig a shealltainn airson a bhràthar. Nuair a ràinig e far an robh Murchadh, chunnaic e gun robh boireannach na seasamh os a chionn is i ann am bruaillean leis an eagal gun robh an duine a bha na throst air an rathad marbh. Ged nach eil mise a’ creidsinn facal dhen chunntais a thug Iain Eachainn dhuinn nuair a thill iad gu Ceanna-loch, ’s fhiach innse. A rèir na h-uirsgeul, bha an truaghag boireannaich air uiread de dh’eagal a ghabhail ’s gun robh i smaoineachadh gun robh Murchadh air a dhol far na h-amhach.

‘Seall,’ ars ise. ‘Bu chòir putannan a’ chòta agus am boineid a bhith air beulaibh a chuirp. Nach fheàrr dhuibh a dhol a dh’iarraidh na fir airson ar a cheann a thoirt timcheall gu far am bu chòir dha a bhith?’

Chaidh Murchadh chun a’ phòsaidh na chrioplach is e air a’ bhat’. Bha talla a’ bhaile loma làn dhaoine leis an acras agus leis a’ phathadh agus, ged a bha mi air bhiod leis an eireapais, faodaidh mi aidicheadh gum b’ i a’ bhanais a b’fheàrr aig an robh mi a-riamh. Rinn Iain Eachainn òraid a bha eirmseach agus sgaiteach agus thuirt mo mhàthair agus dithis a bha leis an daoraich gum bi an òraid-bainnse a b’fheàrr a bha iad air a chluinntinn. Gun teagamh, chum e an coitheanal air bhoil le gàireachdainn. Dh’fhàg Sandra agus mise mun cuairt air deich uairean feasgar airson a dhol air an ‘Loch Seaforth’. Bha am fear-millidh air ar sàil a h-uile ceum ri dibhearsain agus mi-thlachd. Thàinig e còmhla rinn air bòrd an t-soithich agus chan fhàgadh e.

“S e mo dhleastanas-sa,’ ars esan, ‘a bhith còmhla ri mo bhràthair ’s mo phiuthar-chèile gus an cuir mi dhan leabaidh sibh. B’ e sin a’ chomhairle a thug mo mhàthair ormsa.’

Deamhan! Dà mhionaid mus do sheòl an t-soitheach, choisich e dhith. Bha greigh de mhuinntir na bainnse air a’ chidhe agus abair ceala-ghlòir nuair a chaidh e nam measg.

Bha ar sporan ro aotrom airson gun deigheadh sinn air pleana gu Hawaii! An àite sin, chaidh sinn à Malaig air an trèana agus chaith sinn seachdain-nam-pòg ann an carabhan beag ann an Gleann Nibheis. Ann an sin, fhuair sinn ceithir latha agus ceithir oidhche de thàirneanaich agus de


[TD 236]

[Beurla]


[TD 237]

thuiltean trom a’ dòirteadh. Air a’ chòigeamh madainn, nuair a dh’fhosgail sinn ‘doras a’ phrìosain’, chuir grian mhòr ghasta fàilte oirnn. Cha robh sgòth anns an adhar. Aig meadhan-latha, chaidh sinn sios dhan bhaile agus ghabh sinn bracaist ann an taigh-bidhe. Bha searbhant dhàimhail ann à Uibhist a Deas a thug comhairle oirnn gun sinn Beinn Nibheis a dhìreadh gun aodach agus caisbheart iomchaigh a bhith oirnn. Chaidh sinn air ais dhan charabhan agus rinn sinn mar a mhol am boireannach.

An dèidh sin, chunnaic sinn gu robh greigh de luchd-turais a’ gabhail an fhrith-rathaid chun na beinne. Lean sinn treud dhiubh agus nuair a bha sinn letheach-slighe chun a’ mhullaich, chuala sinn guth fireannaich shuas os ar cionn ag eigheach gun robh e ann an èiginn. Shreap mi beagan slait os cionn far an robh sinn agus chunnaic mi gille air a chòmhdach ann an trusgan samhraidh agus e air a ragadh leis an fhuachd agus an eagal. Threòraich mi sios e gu far an robh Sandra na seasamh. Bha an gille a Birmingham. Dh’innis e dhuinn gu robh e air geall a chur ri a charaidean gun ruigeadh e mullach na beinne rompasan. Thug e taing chridheil dhuinn agus cha b’ ann suas a ghabh e am frith-rathad ach sios!

Cha do ràinig sinn buileach chun an fhìor mhullaich oir dhùmhlaich an iarmailt le ceò agus ciutharanaich. Ach bho ghualainn na beinne bha e comasach dhuinn sgealb mhòr dhen Ghàidhealtachd fhaicinn. Bha mi uailleil a’ coimhead ri bòidhchead ar dùthcha agus bha moit orm gun robh cànan nan Gaidheal agam ann an smior nan chnàmhan. Bha an Gearastan agus an Linne Dubh fodhainn; air fàire, an t-Eilean Sgìtheanach, Muile, Ruma, Eige, agus Am Monadh Ruadh. Mar thuirt mi bha moit orm gun robh mi–fhìn agus mo bhean-nuadh-phòsta còmhla far an robh sinn, agus gun fhaireachdainn dhomh thòisich mi a’ seinn òrain a dh’ ionnsaich mi uaireiginn airson mòd ionadail a’ Chomunn Ghàidhealaich ann an Steòrnabhagh: Is e sin òran a rinn Iain Caimbeul (Bàrd na Leideig) agus, chun an latha’n-diugh nuair a bhios mi air mo dhòigh, bidh mi ga sheinn fo m’ anail

Is toigh leam a’ Ghàidhealtachd, ‘s toigh leam gach gleann,
Gach eas agus coire an dùthaich nam beann.
Is toigh leam na gillean nan èideadh glan, ùr;
Is bonaid Ghlinn Garaidh mun camagan dlùth.


[TD 238]

[Beurla]


[TD 239]

Ceann Loch a’ Ghobhail

Air ais ann an Glaschu, ghabh sinn aon rùm mòr air màl air Slighe Gharthland ann an Denniston. Lean mi orm a’ teagasg ann an Ardsgoil Uddingston. Bha uidheam còcaireachd ann an oisean an rùim ach chan fhòghnadh e airson tràth-bidhe cheart a dhèasachadh. Bhiodh sinn a’ dol a-mach gu taigh-bidhe airson diathad no a’ ceannach <eng>‘fish & chips’<gai> airson ithe anns an rùm. Chòrd sin rinn airson beagan mhìosan gus an tàinig meadhan a’ gheamhraidh. Reòdh pìoban a’ bhùirn agus bha an rùm againn cho fuar ri igliu! A h-uile feasgar, bha agam ri siubhal air bus gu taobh thall a’ bhaile airson botail a lìonadh le bùrn ann an rùm mo pheathar agus an gìulain air ais gu Denniston far an robh Sandra bhochd na crùban ri teine-dealain.

Cha b’ e a-mhàin gun do reòdh pìoban a’ bhùirn. Dh’fhàs an iarmailt cho fuar, dùmhlaidh le deatach agus pronnasg a’ bhaile mhòir ’s gun robh an <eng>‘smog’<gai> shalach sin, eadhon am broinn an taighe, cho leanmhainneach ’s gum faiceadh tu e na sgleò eadar thu agus oiseanan mullaich an rùim. Dh’aontaich an dithis againn nach b’ e siud an seòrsa àrainneachd anns an robh sinn airson ar beatha chur seachad. Bha mi air sanas fhaicinn ann am pàipear-naidheachd gun robhas a’ sireadh ceannard airson sgoil Cheann Loch a’ Ghobhail – baile beag, iomallach am badeigin ann an Earra-Ghaidheal. Chuir mi iarrtas air a shon agus cha robh fada gus an d’ fhuair mi cuireadh a dhol gu Dùn Omhain airson agallamh. Air a’ mhadainn a chaidh mi air an trèana gu Grìanaig airson aiseag a dhèanamh gu Dùn Omhain, bha sinn fhathast gun bhùrn. Nigh mi m’aodann agus lom mi m’ fheusag ann an mìas taosgach le <eng>lemonade<gai> – dòigh suathaid air sin a dhèanamh oir, mar a dhearbhadh dhomh air a’ mhadainn ud, cha tig cop air siabann ann an <eng>lemonade!<gai>

Mo thogar! Chaidh gu math dhomh anns an agallamh agus ann an seachdain no dha an dèidh sin, fhuair mi fios gun robhas gam iarraidh aig deireadh na mìos gu bhith nam cheannard-sgoile ann an Ceann Loch a’ Ghobhail. Cha robh airgead againn airson <eng>champagne.<gai> Chuir sinn air slàinte a-chèile le Irn Bru.

Tha cuimhne mhath agam air a’ chiad latha a thadhail mi an Ceann Loch a’ Ghobhail. Thug mo bhràthair Murchadh ann sinn leis a’ chàr aige fhèin. Bha sinne fhathast gun chàr agus gun airgead airson fear a cheannachd. Bha sin seachdain no dhà mus robh còir agam uallach na sgoile a ghabhail. Bha an turas na b’ fhaide na bha dùil againn. Thug an t-slighe sinn gu Dhùn Breatainn agus sios taobh Loch Laomainn cho fada ris an Tairbeairt; nuair


[TD 240]

[Beurla]


[TD 241]

sin, thionndaidh sinn chun na làimh chlì airson ruighinn Arrochar aig ceann Loch Long. Mìle no dhà seachad air sin, dhìrich an rathad leinn suas gualainn beinne – rathad fada, cas, còmhnard agus thàinig e steach oirnn gun robh sinn a’ teiche fada cian bho na h-eòlaich a bh’ againn ann an Glaschu! Mu dheireadh, ràinig sinn talamh rèidh agus bhàsaich an ràn a bha air bhith aig einnsean a’ chàr a’ dìreadh. Bha sinn air ruighinn an <eng>‘Rest and Be Thankful’<gai> agus taing do shealbh. Bha an t-ainm ud air a bhith air mullach an leothaid bho shean. Saoilidh mi gur e na cairtearan leis na h-eich aig an robh eallaich ri a ghiùlain suas an leathaid ud a bha air an ainm a thoirt air an àite anns am b’urrainn dhaibh anail a ghabhail. ’S cinnteach gun robh ainm Gàidhlig air uaireigin – ainm na bu sgiobalta na ‘Gabh Anail ’s Bi Taingeil’.

Bhon àite-tàimh sin, bha am prìomh rathad a’ leantainn air gu bailtean fada gu an iar, mar Inbhir Aora agus an t-Oban. Aig an <eng>‘Rest and Be Thankful’,<gai> thionndaidh sinne gu ar làimh chlì air falbh bhon phrìomh-rathad. Cha robh fad againn ri a shiubhal gus an do ràinig sinn ar ceann-uidhe. Lean sinn rathad cumhang, cam a bha a’ snàigeadh sios an gleann le lùbadh air muin lùbaidh nar suidhe ann an càr Mhurchaidh. B’ ann a bha e coltach ri bhith air dreallaig-chloinne a bha, a dh’aon ghnothaich, airson ar cinn a chur ann an luairean! Aig màs a’ ghlinne, bha leth a mhìle de shiubhal rèidh againn gu Ceann Loch a’ Ghobhail. Aite iomallach a th’ ann – baile beag brèagha aig ceann loch caol mara a tha ceithir mìle a dh’fhaid a’ ruith gu deas gus an ceangail e ri Loch Long a tha e fhèin ga lìonadh le sàl na mara agus uisge bho Abhainn Cluaidh.

Bha tuil uisge ann nuair a ràinig sinn an taigh-sgoile. Thàinig sinn a-mach às a’ chàr agus thuig sinn cho domhainn ’s a bha an gleann anns an robh am baile suidhichte. Gun ear agus gun ear-thuath bha cliathaichean cas nam beanntan ag èirigh agus shaoilinn gun robh iad mar gum bitheadh iad a’ bruthadh a’ bhaile sios dhan loch. Bha sinn aig sàil na Stiopal agus, cuideachd, glè fhaisg air sàil Beinn Artair. Gu an iar oirnn bha Beinn Bheula agus sreath de bheanntan eile a bha ag èirigh eadar sinn agus Loch Finn. Thàinig turadh agus cha robh fada an dèidh sin gus an tàinig plàigh mheanbh-chuileagan. B’ iad sin dà mhallachd a lean rinn fad nan trì bliadhna a bha sinn ann an Ceann Loch a’ Ghobhail – uisge nach fhòghnadh agus meanbh-chuileagan nach gabhadh an sàsachadh!

Bha an sgoil agus taigh a’ mhai’ sgoile taobh ri taobh agus deas-orach air a’ bhaile, mu leth-cheud slat bho crìoch làn na reothairt. Do dhuine mar mise a rugadh agus a bha cleachdte ri bhith faicinn sgaoilteach mhòr mara a h-uile latha, agus beanntan liath-ghorm na Gàidhealtachd a’ sìneadh air fàire bhon Eilean Sgìtheanach tro Shiorrachdan Inbhir Nis, Rois agus Chataibh a-mach


[TD 242]

[Beurla]


[TD 243]

chun a’ Chairbh, tha e duilich a bhith sona ann am bad a tha air a mhùchadh far nach fhaic e tonnan luaisgeanach Cuan nan Orc.

Cha dìochuimhnich mi gu bràth àile làithean meadhan samhraidh ann an Leòdhas nuair a bhios a’ ghrian a’ dol fodha, mar gum biodh i aindeoineach aig deich uairean feasgar agus ann an gormadh an latha ag èirigh le ceòlraidh eun ro cheithir uairean sa mhadainn. Do dhuine sam bith a chaidh àrach ann an àrainneachd nan eilean, tha e do-dheante dha a bhith sona ann an àite far a bheil e glaiste air chùl bheanntan mòra gruamach leis a’ ghrian ann am meadhan an t-samhraidh a’ nochdadh aig naoi uairean sa mhadainn agus a’ dol air cùl chnoc aig ceithir uairean feasgar. Uill, mar a dh’innis mi dhuibh, cha robh sinn air a bhith a’ fuireach ach airson beagan mhìosan ann an rùmanan màil ann an Denniston gus an tug an smog oirnn teiche. Bha mi nise a’ faireachdainn ain-fhoiseil air mo chuingealachadh air chùl nam beanntan. ‘s mathaid gu bheil sibh ag ràdh ribh fhèin, nach e Calum Bhob a tha air fàs gearaineach, nach eil e sona ann an àite sam bith anns am faigh e còmhnaidh!’

Ach fhearaibh, cha robh an siud ach cianalas nach robh a’ driùdhadh orm ach ainneamh agus sin nuair a bheirinn mun aire an t-uallach a bha mi air a chur mu m’ amhach. Cha do sheas a’ chulm sin ach gus an robh a’ chiad mìos againn seachad ann an Ceann Loch a’ Ghobhail. Nuair a thàinig meadhan an fhoghair, thòisich rudan a’ gluasad gu ar miann. Fhuair sinn eòlas air a’ mhòr-chuid dhen t-sluagh a bha a’ còmhnaidh anns a’ bhaile agus cuideachd anns na cròileaganan thaighean air gach taobh dhen loch, agus cuideachd shuas anns a’ ghleann. Thòisich cèilidhean anns a’ bhaile le còmhlanan a’ tighinn à badan thall agus a-bhos. Aon uair ’s a bhliadhna, bhiodh mo dheagh bhana-charaid, Ainidh Nic Dhiarmaid, a’ tighinn thugainn le Còisir Ghàidhlig Ghrianaig. Bhiodh am baile gu lèir a’ dèanamh gàirdeachas riutha agus abair toileachas am measg na cloinne nuair a chitheadh iad am pufair a’ tighinn leotha a-nuas an loch agus, an uair sin, ga ceangal ris a’ chidhe air cùl Garaids MhicChaluim, ceòl na pìoba a’ toirt sgaladh-nan-creag air carraichean na Stiopail. Nuair sin, mus tigeadh iad tron bhaile, sheinneadh an còisir, ‘Togaibh i, togaibh i, cànan ar dùthcha’. Mo ghaol air Ainidh nach maireann agus air gach fear agus tè a bhiodh a’ tighinn thugainn, saor agus an-asgaidh, airson ionmhas na sgoile a neartachadh.

Cha robh ach dithis againn a’ teagasg anns an sgoil – mise agus a’ bhean-uasal Anna Nic Gilleathain – boireannach gasta, glic aig an robh mòran a bharrachd eòlais air teagaisg na cloinne bige na bha agamsa. Bha i ciùin, dìleas dha h-obair agus deiseil airson seasamh ri mo thaobh anns gach duilgheadas a thigeadh


[TD 244]

[Beurla]


[TD 245]

oirnn anns an sgoil. Seach am buidsear a bh’ anns a’ bhaile, bha na pàrantan gu lèir taiceil agus còir leis a h-uile oidhirp a bha sinn a’ cur air chois anns an sgoil. Gu mi-shealbhach, bha am buidsear do-riaraichte, droch-nàdarrach agus di-mholtach air a h-uile duine a bh’ ann an ùghdarras anns a’ bhaile – am ministear, am poileasman agus am mai’-sgoile. Air a’ cheann thall, dh’fhàs e cho ceannairceach, ’s gun do dhiùlt e feòil a reic rinne agus ri leth-dusan teaghlach eile a bh’ anns a’ choimhnearsnachd. Bhiodh buidsear a’ tighinn à Arrochar le bhan a h-uile Dihaoine a reic feòla ris na teaghlaichean a bha am bodach greannach ud air a chur air an allaban. Dh’aindeoin a’ ghòraich a bha sin, rinn ar greiseag an Earra-Ghaidheal atharrachadh mòr nar beatha mar chàraid pòsta.

Dh’aontaich sinn nar dithis gun robh e deatamach dhuinn càr fhaighinn agus, nuair a fhuair sinn sin, Ford Anglia beag geal, thug e dhuinn comas air siubhal gu badan air feadh na siorrachd: Dùn Omhain, Inbhir Aora, Aird an Teine agus Taigh an Uillt. Bha ochd rumannan anns an taigh ach cha ruigeadh sinn air àirneis a cheannach dhaibh uile agus, cò dhiù, cha robh sinn a’ cur feum orra.

Tron gheamhradh bha Sandra agus mise gar cumail fhìn dripeil còig feasgair san t-seachdain – Sandra le compàirt ann an dealbh-chluichean agus agus le bhith teagaisg <eng>shorthand-typing<gai> do chlann-nighean a bha air an sgoil fhàgail. A-rithist a’ toirt foghlaim do dh’inbhich, bha mise a’ teagasg na Gàidhlig. Seach gu robh mi cho agharnail ’s gum bithinn a’ seinn ‘Ae fond kiss’ (le blas na Gàidhlig) aig cèilidhean na sgoile, chuir fir a’ bhaile mi nam chathraiche air a’ Bhurns Club!

Bha iomadach rud ùidheil leam a bha mi a’ tiomsachadh fhad ’s a bha mi ann an Ceann Loch a’ Ghobhail ach, a dh’aindheoin sin, bha mi gam fhaicinn fhìn mar gum bithinn ann an cul-de-sac. Bha do-riarachd am measg nan tidsearan a thaobh am pàighidh a’ leantainn bho mìos gu mìos agus ged a bha an Riaghaltas ag aontachadh gun robh feum air na tuarastail a leasachadh, cha ghluaiseadh iad gu an àrdachadh. Bha a h-uile tidsear a dh’aithnichinn a’ fàs ain-fhoiseil nach robh feabhas a’ tighinn air ar pàigheadh. Bha mi a’ fàs luaisgeanach agus dh’fhàs mi buileach mar sin nuair a thàinig Iain Eachainn, mo ‘bhràthair beag’, a thadhal oirnn. Bha e sin air obair fhaighinn na dhealainear air an M.V.Morar – soitheach a bha a’ tarraing iarann-mèinn à Nirribhidh gu Alba. Ged bha e sia bliadhna na b’ òige na mise agus aig toiseach a bheatha mar chosnaiche, bha a thuarastal na bu mhotha na m’ fhear-sa.

‘Uill, daingid!’ arsa mise leam fhìn, ‘Chan eil seo a’ dol a dhèanamh a’ chùis!’


[TD 246]

[Beurla]


[TD 247]

Gun fhaighneachd do Sandra, chuir mi a-steach airson obair nam thidsear ann an Alba Nuadh. Cha robh muinntir Canada fada gam fhreagairt. Thairg iad dhomh obair nam cheannard air Roinn na Beurla ann an Sgoil Ghràmar Halifax le tuarastal mòran na bu choltaiche na am fear a bh’ agam. Nuair a dh’innis mi do Sandra an annas-naidheachd, cha b’ ann le aoibhneas a fhreagair i. Dh’aindeoin ’s gun robh mi a’dol a dh’fhaighinn àite anns an dùthaich anns na rugadh i, bha mi a’ coimhead nach robh i buileach cho àrd-mhisneachail ’s a bha dùil agam. Cò dhiù, sgrìobh mi thuca anns an spot a ràdh gun robh mi, le aoibhneas, a’ gabhail na h-obrach. Dh’iarr mi air Sandra an litir a phostadh. Latha no dhà an dèidh sin, chunna mi gun robh an litir fhathast aice air a’ bhòrd. Arsa mise rithe le uabhas, ‘Carson nach do post thu an litir a sgrìobh mi a Chanada?’

Arsa ise, le fìamh a’ ghàire, ‘Airson nach eil sinn a’ dol ann. Tha sinn, a sheòid, air turas chloinne.’


Triùir Mhaireadan

Rugadh Sandra ann an Hamilton, Ontario. Mu 1930, bha a pàrantan air Leòdhas fhàgail airson am beòshlaint a chosnadh an Canada. Gu mi-shealbhach, ann am beagan bhliadhnachan, thàinig an lionn-dubh air malairt an t-saoghail. Chuir an <eng>Great Depression<gai> a h-uile dùthaich gu dubhachas agus bochdainn. Anns na bailtean mòra, dhùnadh na gnìomhachasan a bha a’ cumail beòshlaint ris an t-sluagh. Ri linn sin, sguir soithichean-caragò a sheòladh leis a bhathar a bha na gnìomhachasan air a dhèanamh. Cha robh airgead ann airson an luchd-obrach a phàigheadh. Bha an saoghal air a dhol bun-os-cionn.

Ann an 1935, nuair a thàinig an lionn-dubh buileach air eaconomaidh nan Stàitean Aonaichte agus Chanada, b’fheudar do dh’iomadach càraid òg a bha air cùl a chur ri Alba an uireas crannchur a bh’ aca a reic agus tilleadh dhachaigh. B’ ann mar sin a thachair do Mhurchadh MacLeòid agus a bhean Mairead, mo chuideachd chèile. B’ fheudar dhaibh cùl a chur ris an Talamh Fhuar agus tilleadh air ais a Leòdhas leis an leanabh, Sandra, a bha an uair sin dà bhliadhna a dh’aois.

Mar sin, chaidh Sandra a h-àrach agus a h-oideachadh ann an Steòrnabhagh, baile anns nach robh diù aig daoine dhan Ghàidhlig. Ged a bha a pàrantan fileanta anns a’ chànan, ’s i a’ Bheurla bu tric a bha an leanabh a’ cluinntinn, gu h-àraidh bho chaidh i do Bhun-sgoil Mhic Neacail. Nuair a dh’fhàg i an


[TD 248]

[Beurla]


[TD 249]

Ardsgoil, bha barrachd Frangais agus Gearmailtis aice na bh’ aice de chànan a sinnsirean. Ach nise, bha sinn air pòsadh agus bha naoidhean àlainn againn a bha sinn airson a bhaisteadh ann an Leòdhas le ainm snog Gàidhealach.

Bha deagh adhbhar air ‘Màiread’ a bhith air an leanabh mar ainm. B’ e sin an t-ainm a bha air a dà sheanmhair – dithis a bha snàimte ris a’ Ghàidhlig. Mar a thurchair, bha m’ athair aig an taigh nuair a ràinig sinn. Bha e na chaiptean air an ‘Topaz’, soitheach a bha a’ seòladh eadar bailtean-puirt am Breatainn, Eireann agus an Olaind. Bha e a’ coimhead slàn fallain agus làn dibhearsain mar bu nòs. Dh’fhuirich sinn leis an leanabh am Port Mholair agus chaidh Màiread a bhaisteadh an sin. Bha an dà sheanmhair còmhla rinn aig a’ bhaisteadh am Port Mholair agus bha an latha gun mar-a-bhiodh.

Aon mhadainn, thàinig Sandra a-nuas às an rùm anns an robh sinn a’ cadal leis an leanabh, agus thuirt i ri mo mhàthair seach gun robh an leanabh na cadal, gun cuidicheadh i a’ sgioblachadh an taighe. Chaidh i sios dhan chidsin a’ nighe soithichean na bracaist agus nuair a bha sin seachad aice, thill i nuas chun an teine far an robh m’ athair ’s mo mhàthair nan suidhe ag òl cupan teatha.

‘Gabhaibh mo leisgeul,’ ars Sandra, ’s i cho umhail air beulaibh a’ Bhodaich, ‘Càite bheil an sguab agus an t-sluasaid?’

Fhreagair mo mhàthair anns an spot.

‘Tha iad, a ghràidh, shios anns a’ chidsin ann am bucas na mònach.’

Nuair a dh’fhalbh Sandra air ais sios, chuala mi m’ athair ag ràdh, ‘A Mhairead, dè fo Dhia a th’ ann an ‘sguab agus sluasaid’?

‘’S cinnteach gu bheil fios agad fhèin dè a th’ ann sguab agaus sluasaid.’

‘Ann an saoghal Dhia, cha chuala mise am facal ‘sluasaid.’

‘Tà Iain, bidh fios agad air tuilleadh. Do dh’àl an lath ’n-diugh, tha ‘sguab agus sluaisaid’ a’ ciallachadh, ‘bruis agus shufail!’

Air ais ann an Ceann Loch a’ Ghobhail, cheannaich muinntir a’ bhaile telebhisean dhan sgoil – a’ chiad telebhisean a chaidh a stèidheachadh ann an sgoil an Earra Ghaidheal. Rinn Anna, tidsear na cloinne bige, deagh fheum dhe na prògraman a bha freagarrach do dh’aoisean sia gu naoi. Chum mise ri aon sreath, <eng>‘People of Many Lands’<gai> – prògraman a bha a’ foillseachadh saoghal mòr farsaing a bha gu math eadar-dhealaichte ris a chùil bheag dhùinte anns an robh na h-oileanaich a bh’ agam gan àrach. Tha cuimhne agam fhathast air dà program aig an robh buaidh mhòr air inntinnean na cloinne. B’ iad sin ‘Tuareg’ – a bha mu dheidhinn treubh anns an fhàsach an ceann-a-tuath Afraga agus <eng>‘Provence Farm’<gai> mu dheidhinn teaghlaich ann an ceann-a-deas na Fraing. Bha mi air aon dha na tidsearan air feadh Alba a chaidh fhiathachadh


[TD 250]

[Dealbh]
[Beurla]
Màiri piuthar m’ athar, boireannach geur-chuiseach


[TD 251]

gu aithisgean a sgrìobhadh a h-uile seachdain a’ toirt mo beachd air feumalachd nam prògraman. Bhiodh Sinclair Aitken, oifigear-foghlaim bhon BhBC, a’ tighinn a-nuas chun na sgoile a dh’fhaicinn mar a bha Anna agus mise a’ cur nam prògraman gu feum.

Ann an ceann bliadhna an dèidh sin, dh’fhosgail àite ann an Roinn an Fhoghlaim ann am BBC Rèidio an Dùn Eideann. Chaidh mi gu agallamh agus shoirbhich leam.

Ann an dòigh, bha cianalas oirnn a’ cur cùl ri Ceann Loch a’ Ghobhail. Fhuair sinn cuireadh a dhol gu cèilidh ann an Ionad a’ Bhaile a bha muinntir a’ bhaile air ullachadh dhuinn. Bha an t-àite làn chloinne agus phàrantan agus chaidh an oidhche seachad le òraidean, òrain agus pìobaireachd. A’ dol gu deireadh na h-oidhche, chaidh tiodhlacan a toirt dhuinn agus tha iad sin fhathast prìseil againn.

Cò dhiù, aig deireadh ràith an Earraich 1962, rinn sinn deiseil airson an turais fhada a bh’againn ri a dhèanamh gu Dùn Eideann. Thug sinn leth an latha mus do ràinig sinn ar ceann-uidhe ann an Newington an Dùn Eideann far an deacha sinn a dh’fhuireach ann an rùm air mhàl airson beagan sheachdainean.

Bha sinn a-nis air a’ Ghalltachd agus an ìmpis a dhol an sàs ann an dreuchd a bha tur eadar-dhealaichte ris an dreuchd agus an caithe-beatha air an robh sinn eòlach. Ann am beagan mhiosan, cheannaich sinn leth-thaigh ann an Silverknowes, ann an sràid leathann le craobhan-sirist ris a’ chabhsair air gach taobh den rathad. Cha robh sinn ach cairteal a mhìle bhon mhuir agus beagan is mìle bho Phairc Holyrood, Cathair Artair, Caisteal Dhùn Eideann, tèataran, taighean-dealbh, mòr-bhùithtean, agus taigh-craolaidh a’ BhBC.

Bha Silverknowes àlainn. Bharrachd air eireachdas an àite, bha mòran chàraidean òga le teaghlaichean anns an astar: Goill, Gàidheil, Eireannaich agus Sasannaich agus cha robh aon dhiubh ann nach do rinn sinn di-beathte. Cha robh sinn ann fada gus an robh eòlas againn air mòran theaghlaichean agus, ged a tha còrr air leth-cheud bliadhna bhon àm sin, tha cuid dhiubh nan caraidean againn chun an latha’n-diugh.


[TD 252]

[Dealbh]
[Beurla]
Taisbeanadh le Bun-sgoil Ghlenburn

[Dealbh]
[Beurla]
Ghlèidh Sìne, m’ oileanach, an dearbh a rinn mi


[TD 253]

[Dealbh]
[Beurla]
Dealbh peansil a rinn mi de dh’ oileanach


[TD 254]

[Dealbh]
[Beurla]
Aois còig deug nuair a phronn droch bhalach i

[Dealbh]
[Beurla]
Samhradh na h-òige còmhla ri Sandra

[Dealbh]
[Beurla]
Ceann a Loch bho mullach Foitealar


[TD 255]

[Dealbh]
[Beurla]
Ullachadh airson dinneir ann an Glaschu

[Dealbh]
[Beurla]
Iain Eachainn leis ‘an rothair’ agus pàiste

[Dealbh]
[Beurla]
Taigh-Sgoile agus an sgoil Ceann Loch a’ Ghobhail


[TD 256]

[Bàn]


[TD 257]

<eng>Chapter 6<gai>
Caibidil 6

<eng>BBC (Edinburgh)<gai>
Am BBC an Dùn Eideann

<eng>The BBC 258<gai> Am BBC 259
<eng>Sails Too Full 262<gai> Siùil ro Làn, 263
<eng>Faux Pas in Shetland 266<gai> Stàing ann an Sealtainn 269
<eng>Two Brothers for Margaret 274<gai> Dà Bhràthair do Mairead<eng> 279
<eng>London: Play School 282<gai> Lunnainn: <eng>Play School 287
<eng>Sea Skate 288<gai> Sgait Mhara 291


[TD 258]

[Beurla]


[TD 259]

Am BBC

Airson mìos, cha do rinn mi mòran ach coinneachadh ceannardan a’ BhBC ann an Dùn Eideann agus suidhe ag amharc riochdairean a’ cur phrògraman-sgoile ri chèile. Bha Tom Allan na cheannard air Roinn an Fhoghlaim – rèidio ann an Dùn Eideann agus telebhisean ann an Glaschu.

Chaidh mo chur gu Margaret L. P., bana-Shasannach a bha na meadhan aois agus gu math ealanta air a gnothach. Ged bu mhise a’ chiad Ghaidheal air an d’ fhuair i eòlas, bha i a’ meas gun robh dà sheòrsa de Ghaidheal ann: ‘leibidean salach’ agus ‘càch!’ Na beachd-sa, bhuineadh a’ mhòr-chuid dhe na ‘leibidean shalach’ do Ghàidhealtachd na h-Eirinn. Bha càch, mar gum biodh, air an leasachadh le bhith a’ strucadh ri sìobhaltachd ionmholta nan Sasannach. An ann a’ tarraing asam a bha i? Cha b’ ann idir. Thogadh i a’ creidsinn gum b’ e siud an seòrsa treubh a bh’ annainn a’ còmhnaidh gu tuath air crioch na Gàidhealtachd agus cha robh dòigh air dearbhadh dhi a chaochladh no a dh’atharraicheadh a beachd.

Ged a bha a sealladh air na Gaidheil agus air a h-uile coigreach eile a bha air taobh a-muigh Shasainn, caran cumhang agus dùbhlanach, cha chanainn gum b’ e droch bhoireannach a bh’ innte – aineolach na sealladh air coigrich, ach fìor mhath mar riochdaire air prògraman chloinne. Airson mo chiad mhìos anns an dreuchd, cha robh agam ri dad a dhèanamh ach suidhe sùmhail air cùl riochdaire agus èisteachd ris an treòrachadh a bha i no e a’ toirt dha na cleasaichean. Bha Mairead mar chomanndair air soitheach-cogaidh, a’ stiùireadh, a’ moladh, a’ càineadh agus a’ ceartachadh. A’ chiad uair a shuidh mi air a cùlaibh, bha i a’ toirt ionnsaigh air Mavis M., cleasaiche-rèidio a bha nam bheachd-sa gu math sgileil. ‘M’eudail! Tha mi air seo a radh riut trì tursan. Eist ris an rud a tha mi ag iarraidh ort a dhèanamh. Aig mullach taobh duilleig sia, seas nas fhaisg air a’ mheic agus feuch an can thu na facail a tha agad ri ràdh, còir, dùrachdail, gasta. Mura h-aithne dhut sin a dhèanamh chan eil gnothach agad a bhith an seo! Lean ort!’

Fhad ’s a bha i a’ toirt seachad na comhairle sin agus, uaireannan, tàthagan na cois, bha i na suidhe anns an rùm-stiùiridh ag èisteachd ris a h-uile lideadh, ach aig an aon àm a’ fighe geansaidh mòr gorm dhan duine aice – ministear anns an Eaglais Shasannaich ann am baile beag deas air Dùn Eideann. Bha na cleasaichean cleachdte ris an dòigh obrach aice agus cha robh fear no tè a’ gabhail anmainn rithe. Ach b’ e a’ cheist a bh’ ormsa, am bithinn comasach air bruidhinn cho amh, ùghdarrasail ri cleasaichean a bha air bliadhnaichean


[TD 260]

[Beurla]


[TD 261]

a chur seachad mar phroifeiseantaich a’ cur brìgh agus beothas anns na dealbh-chluichean airson rèidio.

Nuair a thòisich mi a’ riochdachadh phrògraman <eng>‘Stories from Scottish History’<gai> a fhuair deagh mholadh bho na tidsearan, theireadh Màiread, ‘Dìreach mar a thuirt mi riut bho thùs. Lean thusa ris an eisimpleir a tha mise mar Shasannach, a’ toirt dhut, agus cha tèid thu fada ceàrr.’

Anns na mìosan a bha mi na cuideachd, dh’ionnsaich mi mòran bho Mhàiread ach cha b’ e modh aon dhiubh.

Cha robh mi fada nam dhreuchd gus an d’fhuair mi dheagh eòlas air còrr air dusan actair agus bana-actair a bha a’ cosnadh am beòshlaint ann an rèidio agus telebhisean. Bha iad comasach air an guthan a dhèanamh na b’òige no na bu shine a rèir ’s mar a bha an riochdaire gan stiùireadh. Cha b’ e sin a mhàin, ach bha iad cuideachd comasach air blas na Beurla a chur air an còmhradh, biodh an caractar na ghille-bùthadh à Glaschu, na chroiteir às na Hearadh no na dhuin’ uasal à Lunnainn. Fìor phroifeiseantaich a bh’ annta agus bha e na chùis-aoibhneis dhomh agus na thlachd a h-uile latha a bha iad còmhla rium anns an stiudio.

Dh’ fhàs mi eòlach air dusan dhiubh agus b’ iad am bata-làidir a bh’ agam fad bhliadhnaichean a bha mi ag obair ann an rèidio. B’ iad sin: Effie Morrison, Sheila Donald, Mary Riggans, Gywneth Guthrie, Michael Elder, Brydon Murdoch, John Shedden, Roddy MacMillan, Dougie Murchie, Arthur Boland agus Tom Fleming.

Dh’fhàs cuid dhe na h-actairean eòlach air Sandra agus a’ chloinn. Bha an triùir chloinne againn, Mairead, Iain Anndra agus Murchadh Eoghainn fìor mhath air ealan anns an sgoil. Ghabh Tom Fleming ùidh nan obair agus thug Màiread dha pasgan dhiubh. An ath uair a bha e ann am prògram leam, thug e a steach dà dhealbh a bha i air a thoirt dha. Bha iad aige air an gleidheadh ann am frìoman fiodha agus gloinne. Thuirt e nach creideadh e nach biodh Màiread ainmeil nuair a thigeadh i gu inbhe. Cha robh e ceàrr oir tha i air iomadach duais fhaighinn airson a cuid obrach airson a dealbhan-ìomhaigh bho thàinig i a Leodhas na dotair.

Aig deireadh latha dripeil anns an stiudio, thàinig Tom Allan far an robh mi a dh’innse dhomh gum b’ ann orm a bha uallach <eng>‘Religious Service for Primary Schools’<gai> gu bhith bho cheann na ràith. Bha sin gu bhith thuilleadh air <eng>‘Stories from Scottish History.’<gai> Cha robh mi air mo ghurt fhìn ach airson beagan sheachdainean gus an robh agam ri sgriobtaichean a choimiseanadh agus luchd cleasachd fhastadh. Dh’ fheumadh riochdaire phrògraman a bhith


[TD 262]

[Beurla]


[TD 263]

faiceallach gu h-àraidh ag obair air cuspairean mar ‘Na Fuadaichean’ agus ‘Bliadhna Thearlaich’.

Ann am Blàr Chùl Lodair, dh’fhast mi an t-actair Arthur Boland, Sasannach, airson caractar an Diùc Cumberland a ghabhail. Ars’ Arthur, ‘Dè an seòrsa duine a bh’ anns an Diùc agus dè am blas a tha thu ag iarraidh a bhith air a’ chòmhradh?’

‘Cuimhnich,’ arsa mise, ‘gu bheil an Diùc (‘Am Buidsear’) air a’ bhuaidh fhaighinn air na feachdan Gàidhealach aig Cùil Lodair. Cuimhnich cuideachd gum b’ e Gearmailteach a bha na athair – Rìgh Deòrsa a Dhà agus a sheanair roimhe sin. Bha e borb, reamhar, droch-nàdarrach agus mi-fhoighidneach. Faic e mar oifigear anns a’ Ghestapo – reachdmhor, reamhar agus gun thruas ri duine nach robh dìleas dha threubh fhèin.’

Thug Arthur dhomh ‘Buidsear’ a bh’agam anns an amharc agus fhuair sinn moladh bho gach sgoil a bha air am prògram èisteachd air feadh Alba. Gu mi-shealbhach, cha robh a h-uile duine a dh’èist ris rìaraichte. Bha Arthur Woodburn air a dhreuchd a leigeil dheth mar bhall-Parliamaid le oifig ‘Riochdaire airson Alba’. Bha esan air am prògram a chluinntinn agus chuir e a steach gearain gu robh am program air a riochdachadh an aghaidh Shasainn. Dh’iarradh orm mo bheachd a thoirt air a’ bharail sin. Thuirt mi nach robh droch rùn an aghaidh Shasainn ach gu robh deagh chuimhne aig na Gaidheil fhathast air mì-rùn mhòr nan Gall, agus gu sònraichte an Diùc, mac an rìgh, aig an robh a’ bhuaidh an dèidh Blàr Chuil Lodair.

Cha b’ e Bean-uasal LP an aon neach ris na choinnich mi ag a’ BhBC an Dùn Eideann aig an robh am beachd ud air na Gaidheil. Ach, thàinig ath-leasachadh air a’ bheagan sin cho luath ’s a ghabh Alastair Milne uachdaranas air BBC na h-Alba. Bha esan fileanta anns a’ Ghàidhlig agus mhisnich e a h-uile duine a bha fodha, an sàs ann an craoladh an Alba, tòiseachadh ag ionnsachadh seann chànain na dùthcha. Chaidh iarraidh ormsa clas a stèidheachadh saor agus an-asgaidh, aig 5 Sràid na Ban-righ, Dùn Eideann. Rinn mi sin le deòin; agus cò a’ chiad duine a nochd airson oideachadh ach Gordon Mac a’ Ghobhainn aig an robh dubh-ghràin air Gàidheil agus an cànan!

Cha tàinig Màiread L. P. idir!


Siùil Ro Làn

Cha robh m’ athair air saor-laithean na Bliadh’ Uire fhaighinn mar bu nòs agus bha mo mhàthair neo-thoileach, na h-aonar, ann am Port Mholair a’


[TD 264]

[Beurla]


[TD 265]

feitheamh ris. Ann am meadhon an Fhaoillich, ghabh i am plèana à Leòdhas gu ruige Glaschu airson gun deigheadh m’ athair agus i fhèin nan dithis air saor-làithean a cheann a deas Shasainn. B’e sin a bh’ anns an amharc aig an dithis aca. Chaith i ceala-deug an taigh Mhurchaidh ann an Uddingston ga fheitheamh.

Ràinig e Doc Kingston ann an Glaschu leis an ‘Topaz’ ach cho luath ’s a dhèanadh e deiseil airson am muir fhàgail airson trì seachdainean de làithean-saora, dh’iarradh ceannard a’ chompanaidh ann an <eng>West Nile Street<gai> air a dhol air ais le caragò gu Beal Feairt no Carraig Fhearghais An Ceann a Tuath na h-Eirinn. Thilleadh m’athair gu muir leis an t-soithich airson ‘aon trup eile’! Thachair sin trì tursan agus dh’fhàs mo mhàthair cho searbh dhan dol-a-mach aig a’ chompanaidh ’s gun tàinig i a-nall thugainne ann an Dùn Eideann. Airson còrr is trì seachdainean, bha i còmhla rinn a’ feitheamh agus a’ fiughar.

Mu dheireadh, thàinig e. Thàinig e air an dearbh latha a rinneadh mi nam riochdaire air <eng>‘Exploring Scotland’<gai> – sreath phrògraman air rèidio a bha air a bhith ga chraobh-sgaoileadh airson iomadach bliadhna. Nuair a dh’innis mi dham athair an naidheachd, chuir e meal-an-naidheachd orm gu cridheil.

‘Tha sin a’ cur moit orm, Balach! Is e seo seachdain anns an do rinn an teaghlach againn cliù.’

Chaidh e gu pòcaid a sheacaid agus thug e aiste litir bhon a’ chompanaidh dha robh e ag obair. Bha i a’ toirt taing dha airson cho dìleas ’s a bha e dhaibh mar obraiche agus ga mholadh airson a chuid ealantais mar mharaiche.

“S cinnteach gu bheil rudeigin air cùl sin,’ arsa mise. ‘Dè a tha iad a’ ciallachadh le ‘ealantas mar mharaiche’?’

Chunnaic mi rud ann an sùilean m’athar nach do chòrd rium. Airson tiotadh, lìon a shùilean le deòir agus dh’aidich e gun robh e air rud a dhèanamh a chuir an t-soitheach agus a shlàinte fhèin ann an cunnart. Bha e air Glaschu fhàgail leis an t-soithich ann an smog dhùmhail mì-fhallain agus air seòladh sios Abhainn Chluaidh, a’ leantainn nam putan a bha a’ comharrachadh slighe nan soithichean. Rinn e sin gun radar ach le uinneig an taigh-chuibhle fosgailte airson an t-slighe fhaicinn. Cha b’ fheàirrde e sin a dhèanamh oir choisinn e dha sìoch na bhroilleach agus casadaich a bha cur dragh air – gu h-àraidh air an oidhche. Dh’aindeoin sin, thuirt e gun robh e frogail gu leòr airson a dhol còmhla rium – e-fhèin agus mo mhàthair a dh’àite sam bith gun robh mi a’ dol air an àth latha. Thairg mi dhan dithis aca iad a dhol còmhla rium-fhìn agus Cailean Màrtainn, an sgrìobhaiche, gu Berwick-on-Tweed


[TD 266]

[Beurla]


[TD 267]

ann an ceann-a- tuath Shasainn. Bha m’athair deònach gu leòr ach bha mo mhàthair teagmhach.

Thuirt esan le fàite gàire, ‘Nis, a Mhàiread, cha b’ e ceò na pìoba idir a rinn cron orm. Ach ’s mathaid nach b’fheàirrde mi ceò na h-aibhne!’

Anns a’ mhadainn, thuirt mo mhàthair nach deigheadh duine seach duine aca a Shasainn, ‘Tha d’ athair air bhith treothail fad na h-oidhche. Tha mi air iarraidh air Sandra cur a dh’iarradh an dotair.’

Cha b’ ann dha dheòin a strìochd m’ athair agus bha mi gu math tàmailteach nach robh an dithis aca còmhla rium a’ fàgail Dhùn Eideann.

Cho luath ’s a ràinig sinn ar ceann-uidhe, dh’fhòn mi dhachaigh a dh’fhaighneachd an robh an dotair air a thighinn. Fhreagair mo mhàthair, ‘A Chaluim, an urrainn dhut a thighinn dhachaigh anns an spot?’

Cha duirt i an còrr. ‘A mhàthair, a bheil càil ceàrr?’

‘A ghràidh, bha na siùil againn ro làn. Chaidh ar saoghal àlainn thairis!’

‘Thàinig an dotair agus thuirt e gum feumadh d’ athair fuireach am broinn an taighe airson ceala deug – gun robh pleurisy air. Dh’fhàg e agus deich mionaidean an dèidh sin, dh’èirich e chun na h-uinneig airson anail a tharraing. Bha d’ athair marbh mus do ràinig an dotair air ais chun na suirgeiridh.’

Aig an àm cha robh leth de na bha i ag ràdh rium a’ dèanamh ciall dhomh. Chaidh mi air ais gu Cailean Màrtainn agus dh’innis mi dha naidheachd na truaighe. Ged nach robh cead draibhidh aige airson càr a’ BhBC, ghabh e an iuchair gun dàil agus ghabh sinn an rathad air ais gu Dùn Eideann. Air an t-slighe dhachaigh cha robh facal eadarainn. Bha e duilich dhomh toirt fa-near gum biodh mo bheatha tuilleadh às aonais mo chulaidh gasta, gràdhach; as aonais m’ aincheard aotrom, innleachdach, amaideach a rinn ar dachaigh cho beòthail, toileach fad làithean ar n-òige. Bha m’ inntinn a’ ruith air an iomadach latha sona a bh’ againn mar theaghlach ann am Port Mholair. Shil mo dheòir ach cha tuirt Cailean facal oir thuig e gun robh m’ inntinn fada air falbh ann an astar agus ann an tìm – bho far an robh mi gu corporra còmhla ris air a’ Ghalltachd.

Seach Iain Eachainn a bha air soitheach anns a’ Mhuir Mheadhan-Thìreach, chaidh an teaghlach againn dhachaigh a Phort Mholair leis a’ cheann-crìoch. Tha gach rud a thachair anns na trì latha a chaith sinn còmhla ann am Port Mholair air an gearradh domhainn air mo chuimhne.

Lìon an dachaigh againn loma-làn chàirdean agus eòlaich, gach fear agus tè, mar a bha sinn fhìn, a’ caoidh an fhir a dh’fhalbh. Cruinn mun teine, teaghlach m’ athar, fhathast a’ feuchainn ri faighinn thairis air an àmhghair a


[TD 268]

[Beurla]


[TD 269]

bha air ar bualadh. A’ coimhead air ais ris an t-saoghal a bh’ againn aig an àm sin, bithidh mi a’ cuimhneachadh air a’ chùl-cinn a bha ris an teaghlach againn nuair a thàinig an èiginn; mar a bha sinn air ar cuairteachadh le carthannas agus co-fhaireachdainn aig coimhnearsnachd a bha mar aon theaghlach a’ gabhail cùram a chèile.

Air ais aig m’ obair, bha m’ inntinn ann an ceò agus, le bhith onarach, saoilidh mi nach d’ fhuair mi seachad air a chulm a bh’ orm airson còrr air bliadhna. Aon latha, chuir Tom Allan fios orm a thighinn chun na h-oifis aige. Duine gasta a bha e fhèin air a bhean a chall bliadhna no dhà ron sin. Arsa esan, ‘Tha e duilich dhomh a thuigsinn carson a tha an deuchainn ort cho trom ’s a tha e. Carson a tha thu cho tùrsach? Tha e nàdarrach do phàrant bàsachadh nuair a ruigeas e an aois a ràinig d’ athair’.

‘Tha mi cinnteach gun aontaicheadh m’ athair ri sin,’ arsa mise. ‘Ach ’s mathaid gu bheil am bàs a’ buadhachadh air a’ Ghàidheal nas truime na tha e air daoine eile’.

Chrath e a cheann agus sheall e rium mar gum bithinn air tàire a dhèanamh air.

’Smathaid nach tuirt mi ris an duine an rud a bha nam chridhe agus b’ e sin nach robh athair anns an t-saoghal cho prìseil le a chuid chloinne ’s a bha m’ athair-sa! Bha an deuchainn air mo chlaoidh agus air mo dhèanamh gòrach. Rinn mi rannan cho tìamhaidh ’s gun robh iad agam dìamhair gu seo.

Nam faighinn gu tallain a’ bhàis, ’s mi a bhriseadh ’s a spealgadh iad sios.

Le òrd no claidheamh nam làimh gum brisinn do bhraighdean dhiot;

’S mi a sheasadh do bheatha a ghràidh; lem uile neart dhèanainn do dhìon

Gad ghiùlainn air aiseag an àigh gud dhàimh am baile do mhìann.


Stàing ann an Sealtainn

Bha <eng>‘Exploring Scotland’,<gai> an t-sreath phrògraman a bha air m’ uallach, a’ toirt a steach àitichean an Alba bho Shealtainn fad an t-siubhail suas chun nan Criochan. Bha an t-sreath stèidhte air a bhith ag innse mu bheòshlaint agus eachdraidh nan dhaoine anns na badan a bha sinn a’ tadhal.

Cha robh mi riamh air a bhith ann an Sealtainn agus, mar sin, cha robh fios agam dè an seòrsa daoine ris an robh mi dol a choinneachadh ann ach bha mi togte ri dhol ann oir bhiodh mo mhàthair agus a peathraichean ag innse dhuinn cho measail ’s a bha iad air an àite agus cuideachd air na Sealtainnich. Bha iad eòlach air an dà chuid oir bhiodh iad a’ dol ann chun an sgadain nuair


[TD 270]

[Beurla]


[TD 271]

a bha iad òg. Bha gnìomhachais an iasgaich fhathast a’ soirbheachadh ach, anns an latha ud, cha robh iomradh air gnìomhachas na h-ola.

Ann an 1965, fhuair mi an cothrom a dhol ann. Ghabh mi am plèana à Dùn Eideann gu port-adhair Sumburgh ann am fìor ceann a deas tìr-mòr Shealtainn. Airson mo cheann-uidhe, bha agam ri siubhal còig mile fichead sios meur fearainn gu Lerwick – an aon bhaile mòr a th’ ann an Sealtainn. Air an turas, chunnaic mi dà rud a bha mi smaoineachadh a bhiodh iomchaidh agus ùidheil don chloinn nam biodh iad agam anns a’ phrògram. B’e a’ chiad dhiubh sin Dùn Mhousa, tèarmann a chaidh a thogail bho chionn fhada – dh’ fhaoidte bho chionn dà mhìle bliadhna.

Tha an dùn sin air eilean beag mun cuairt air mile bho chladach tìr-mòr Shealtainn agus air a thogail leis na clachairean a rinn dùintean fad an t-siubhail bho Shealtainn gu Gallaibh ann an ceann a deas Alba. Mar tha fhios againn, thog iad Dùn Chàrlabhaigh air Taobh Siar Eilean Leòdhais. Cò a bh’ anns na clachairean sin agus carson a chaidh iad chun na saothair na dùintean a thogail? B’ iad sin feadhainn de na ceistean a bha mi airson fhaighneachd anns a’ phrogram.

An dàrna rud a bha smaoineachail leam, ’s e na Lannan-Radar a bha an Riaghaltas air a thogail air Cnoc na Còinnich, beagan bhliadhnachan mus do thadhail mi ann. Bha an cnoc sin ochd mìle tuath air Sumburgh agus, anns an dol seachad air a’ bhus, bha e os cionn an rathaid. Shaoil mi gun robh na Lannan-Radar a’ coimhead gu math iargalta, coimheach air fearann a bha cho sìtheil, neo-bhuaireanta. Ach mar a bha an sean-fhacal ag radh, far eil aineolas na sholas ’s e nì gòrach a bhith glic’. Ann an latha no dhà, chaidh a dhearbhadh dhomh gun robh An Roinn Eòrpa air a roinn na dhà leth. Aig an àm ud, bha mì-rùn eadar Breatainn agus an Ruis (USSR) agus bha an droch amharas sin air a dhol cho searbh ’s gun robh eagal air daoine air feadh na Roinn Eòrpa agus Aimearaga gun robh cogadh an ìmpis tòiseachadh le rocaidean sgriosail a’ tuiteam às na speuran air na bailtean. Aimsir an-shocair, an-amharasach a bh’ ann do dhaoine air feadh an t-saoghail – aimsir air an tugadh an t-ainm ‘An Cogadh Fuar’.

Thuit an oidhche gu h-obann timcheall air ceithir uairean feasgar. Ghabh mi dìnnear aig ochd uairean agus chaidh mi dhan leabaidh aig deich. Bha fìor dhroch oidhche ann agus uinneagan an rùim-cadail agam cho flagach nan cèisean ’s gun robh iad a’ glagadaich leis a h-uile uspag a bhuaileadh orra. Cha d’ fhuair mi mòran cadail ach nuair a chaidh mi sios gu mo bhracaist bha fàilte romham – bòrd air ullachadh dhomh ri taobh teine mòr mònach. Bha aona bhòrd eile air ullachadh ann an ceann thall an t-seòmar – fear airson


[TD 272]

[Beurla]


[TD 273]

seachdnar aoighean agus bha an t-seachdnar nan suidhe mun bhòrd-sin ag ithe. Ghabh mi eala riutha: fireannach a’ bha a’ dìreadh ri trì fichead agus sianar ghillean eadar fichead agus deich thar fhichead. Gan èisteachd a’ deasbad, bha e follaiseach gum b’e Sasannaich a bh’ annta agus athamas aig an òigridh don fhear na bu shine a bha aig ceann a’ bhùird.

Thàinig an t-searbhant le menu agus thuirt i rium, ‘Saoil nach biodh tu nas fheàrr aig a’ bhòrd còmhla ris na fir eile? Tha àite ann dhut nam biodh tu airson conaltradh a dhèanamh riutha.’

‘Och,’ arsa mise, ‘nach eil mi comfhurtail gu leòr an seo nam shuidhe ris an teine.’

‘Tugainn! Tha iad gu math gasta. Tha iad air bhith seo airson sia seachdainean. Bhiodh iad airson coinneachadh ri strainnsear.’

Thòisich i a’ coiseachd air falbh agus, nam amadan, lean mi i. ‘Is e seo Dr. Hodge. Innsidh càch dhut cò iad!’ (Chan eil cuimhne agam dè an t-ainm a bha air, ach nì Hodge a’ chùis an-dràsta.)

Rug Dr Hodge air mo làimh agus shuidh mi sios ri a thaobh. Thuirt Hodge rium, ‘Agus dè a chuir an taobh-sa thu aig an àm-sa dhen bhliadhna? Chan e blìanadh anns a’ ghrèin a tha fa-near dhut, cò dhiù!’

Dh’innis mi dhan duine fàth mo thurais agus thuirt e, ‘Tha an obair a th’ agad gu math annasach. Gheibh thu pailteas de chuspairean ùidheil air tìr-mòr Shealtainn ach cuideachd anns na h-eileanan beaga mu chuairt oirnn.’

Lean a’ bhuidheann orra a’ seanchas air cuspairean nach b’ urrainn dhomh a mhìneachadh. Ged a bha iad a’ seanchas bha iad a’ farchlais orm gach uair a dh’fhosgail mi mo bheul ach nuair a dh’fhaighnich mi dhan Dr. Hodge, am b’ ann air fhèin agus an sgioba a bha còmhla ris a bha uallach nan lannan-radar a bha air Cnoc na Còinnich chaidh a h-uile duine nan tost. Sheall a h-uile fear rium mar gum bithinn air rudeigin uabhasach mì-mhodhail fhaighneachd.

Arsa mise, ‘’S ann a bha mi a’ smaoineachadh gum biodh e annasach dhan chloinn-sgoile cluinntinn mar a bha ar sinnsirean gan dìon fhèin bho mhill chlachan agus saighdean a bhiodh nàimhdean a’ sadadh orra, agus mar tha sinne, anns an fhicheadamh linn a’ feuchainn ri sinn fhèin a dhìon bho rocaidean na Ruis.’

Sheall na gillean ri chèile agus dh’èist iad ris a’ cheasnachadh aig Dr Hodge.

‘Cò thu? Carson a tha blas Beurla na h-Eireann air a’ chainnt agad? Dè an t-ainm a th’ ort? Cò dha a tha thu ag obair?’

Fhreagair mi na ceistean cho modhail, stolda ’s a b’ urrainn dhomh agus, an dèidh dhomh sin a dhèanamh, cha deach mòran a ràdh timcheall a’ bhùird. Bha e follaiseach nach robh iad air mo làn chreidsinn.


[TD 274]

[Beurla]


[TD 275]

Air an ath latha, shiubhail mi air a’ bhus gu Sumburgh. Dhìrich mi dhan phlèana agus nuair a shocraich mi nam shuidheachan, cò a thàinig a shuidhe ri mo thaobh ach Dr Hodge. Rug e air mo làimh agus bhruidhinn e rium gu dùrachdail.

‘Tha mi duilich,’ ars esan, ‘cho anshocair ’s a bha sinn riut aig bòrd na bracaist an-dè– ach bha adhbhar air sin. Bha soitheach às a’ Phòlainn a-staigh ris a’ chidhe a’ toirt bùrn air bòrd agus bha dithis dhen chriutha a’ cuachail nan sràidean a’ togail dhealbh. Cha robh càil an sin a bha dìamhair ach cum ort. Nuair a bhios am plèana a’ dlùthadh air <eng>Fair Isle,<gai> seallaidh mi dhut rud a chuireas iongnadh ort.’

Dh’fhàg sinn Sealtainn agus shiubhail am plèana gu deas a-mach dhan chuan. Timcheall air deich mionaidean an dèidh sin, phut Dr Hodge mo ghàirdean agus dh’iarr e orm sealltainn a-mach air an uinneig. Shios fodhainn bha soitheach mhòr thapaidh le cròileagan de bhàtaichean-iasgaich anns an astar aice. ‘Sin agad cabhlach a thàinig às an Ruis. Tha na bàtaichean beaga ag iasgach le lìn agus tràlaichean agus a’ dèanamh deagh chosnadh. An dèidh a h-uile sgrìob, thig iad, tè an dèidh tè, chun na soithich mòire leis na h-eallaich a tha iad air a ghlacadh agus tha sgioba de luchd-cutaidh a’ glanadh agus a’ reothadh an èisg an sin.’

‘Ach chan e an t-iasgach an aon saothair a tha air an aire. Ma sheallas tu geur, tha croinn air feadh na soithich mòire – croinn radar a tha aca a dh’aona-ghnothaich airson farchlais air na sanasan a tha a’ falbh ’s a’ tighinn bhuainne air Cnoc na Còinnich.’

Cho luath ’s a ràinig mi Taigh-Craolaidh a’ BhBC an Dùn Eideann fhuair mi teachdaireachd gun robh Tom Allan airson m’ fhaicinn gu deatamach. Rinn mi mar a dh’iarradh orm agus dh’fhàiltich Tom a-steach mi dhan oifis aige. Ars esan le fìamh-ghàire, ‘Nach tu a rinn an ùpraid air do thuras! Suidh sios agus gabh d’ anail. Bha agamsa ri cunntas mhionaideach a thoirt ort fhèin agus do cheann-ghothaich ann an Sealtainn. Ach carson a bha Dr. Hodge cho an-amharasach?’

Dh’innis mi do Tom mar a bha mi airson innse anns a’ phrogram aon dhe na caochlaidhean a tha air a thighinn air beatha dhaoine ann an dà mhìle bliadhna: mar bhiodh an sluagh a’ gabhail fasgadh bho chionn dà mhìle bliadhna ann am broinn dhùintean cloiche agus mar a bha sinne, anns an ficheadamh linn, a’ feuchainn ri ar dìon fhìn bho urchairean ar nàimhdean.

Leig Tom ann fhèin. ‘Is deagh chaomh leam sin,’ ars esan. ‘Fasgadh bho chlachan agus saighdean anns an Aois Oig agus fasgadh bho urchairean ar naimhdean ann an saoghal an latha an-diugh. Ach tha cùisean cho cugallach


[TD 276]

[Beurla]


[TD 277]

anns a’ Chogadh Fhuar agus gum b’ fheàrr dhuinn fìaradh air falbh bho iomradh air innealan Cnoc na Còinnich.’

Bha tàmailt orm airson gum b’ e siud a’ bhreith a bha Tom air a thoirt ach bha fios agam gun robh mòran a bharrachd de ghnàth-eòlas aigesan air armailteachd na rìoghachd na bh’ agamsa. Anns an dealachadh, phriob Tom orm agus thuirt e le fàite gàire, ‘Mus fhalbh thu, a Chaluim, biodh fios agad nach ann aig na Ruiseanaich a-mhàin a tha aithne air rudan a tha gabhail àite fa rùn.’

Cho luath ’s a thuirt e siud, dh’ aithnich mi gun robh e air fìdreachadh gun robh compàirt agam anns a’ bhuidhinn a bha a’ feuchainn ri prògraman Gàidhlig fhaighinn do sgoiltean na Gàidhealtachd. Bha coinneamhan air bhith agam ri Iain A. Mac a’Ghobhainn, Iar-Phrionnsapal Colaiste Chnoc Iòrdain. Beagan ùine a dèidh dhomh tilleadh à Sealtainn chuir Tom fios orm.

Ars esan, ‘Tha naidheachd agam dhut agus tha mi cinnteach gun dèan thu gàirdeachas rithe. Bha coinneamh aig Comhairle a’ Chraolaidh bho chionn dà latha agus dh’aontaich iad an sin gum bu chòir prògraman Gàidhlig a bhith air an riochdachadh do chloinn eadar deich agus dusan bliadhna a dh’ aois. Gu mì-shealbhach tha iad gann de dh’airgead agus tha iad air co-dùnadh gum bu chòir dhutsa, an t-aon riochdaire a th’ agam anns an Roinn-sa aig a bheil a’ Ghàidhlig, an t-uallach a ghabhail airson sùil a chumail air obair an fhir a tha gu bhith a’ riochdachadh nam prògraman ann an Steòrnabhagh’. Nam biodh a’ Ghàidhlig air bhith aige bha e air a radh rium, ‘Am fear nach seall roimhe, seallaidh e as a dhèidh!’

Thug mi Sandra agus an teaghlach leam nam chois agus chaidh Màiread Bheag a chur gu B3 agus Iain Anndra gu B1 ann am Bunsgoil Mhic Neacail. Gu mi-shealbhach, cha robh am fear air an robh uallach nam prògraman a riochdachadh idir dòigheil oir chaidh an obair a chuir air dha aindheoin, agus cha b’ann dha dheoin a fhritheileadh e coinneamhan. Thill mi a Dhùn Eideann a’ faireachdainn caran tàmailteach.

Bha na bu mhiosa ri thighinn. Chaith mi uairean de thìd a h-uile seachdain a’ feuchainn ris a h-uile prògram a thigeadh thugam a sgeadachadh. Dh’innis mi dham charaid, uair agus uair, nach fhaodadh prògram a bhith nas giorra na naoi mionaidean deug agus nas fhaide na fichead. Cha toireadh mo lìaghan an aire air an riaghailt sin. Uaireannan thigeadh fear thugam a bha còig mionaidean ro ghoirid no seachd mionaidean ro fhada. Mar a bha na seachdainean a’ trìall, bha mi a’ fàs searbh dhen ghnothach. Thuilleadh air a’ Ghàidhlig, bha <eng>‘Exploring Scotland’<gai> agus <eng>‘Religious Service for Primary<gai>


[TD 278]

[Beurla]


[TD 279]

<eng>Schools’<gai> fhathast agam ri a riochdachadh. Thòisich mi a’ coimhead airson obair ann an telebhisean.

Bha mi dà fhichead bliadhna a dh’aois, ach bha coltach gum feumadh duine a bha dol an sàs ann an telebhisean a bhith òg, fèin-earbsach, àrd-bhriathrach agus <eng>television tough.<gai> Tha amharas agam gum b’ e Tom Allan a choisinn dhomh fosgladh fhaighinn airson sia seachdainnean ann an Telebhisean na Cloinne.


Dà Bhràthair do Mairead

Rugadh ar mac, Iain Anndra, air an 27mh Faoilleach, 1966: ‘Iain’ ainm m’athar agus ‘Anndra’ – ainm a bha cumanta ann an sìnnsearachd mo mhàthar. Anns an Iuchair, nuair a chaidh sinn dhachaigh a Leòdhas, rinn na càirdean gàirdeachas rinn mar bu dual ach gu h-àraidh ri Iain Anndra oir bha e gu math coltach ri ‘Bob’ agus cha bu mhiste e sin!

Bho òige, bha am fradharc aig Iain cho geur ’s gun robh mi, aig àmannan, ag ana-chreideas gun robh e a’ coimhead ainmhidhean agus eòin cho fad às agus nach bu lèir dhomh fhìn no do Sandra dearcadh air na rudan air an robh e a-mach. Aon latha nuair a bha e tighinn dhachaigh às an sgoil còmhla ri balaich bheaga eile mu aois fhèin bhrùth fear aca Iain Anndra far an rathaid agus chaidh e turach-air-shearrach sios a’ bhruthaich dhan dìg anns an robh cuideigin air pìosan iarainn agus truilleis eile a shadadh. Chaidh spìc mheirgeach na aodann, feidhir ann an lag na sùla. Cho luath ’s a fhuair sinn dhachaigh e, dh’fhalbh sinn leis dhan ospadal. Gu sealbhach, cha robh an spìc air beantainn ri a fhradharc ach dh’fhàg an lot eàrr liath-ghorm a bhios a-chaoidh na chuimhneachan air an t-saidhle a chaidh air aig sia bliadhna a dh’aois.

Bho òige, bhiodh e deònach air a dhol a shabaid ri balach sam bith a bha gabhail brath air feadhainn na bu laige na iad fhèin. Chan eil mi idir cinnteach co às a thàinig a’ ghaisgeachd sin ach, co dhiù, bha siud gu deimhinne na ghnè.

Bha Aonghas a’ fuireach aig ceann na sraid againn – peasan nach robh a phàrantan comasach air a cheannsachadh: bha am meigire beag sin bliadhna na bu shine na Iain Anndra agus bha othaig aige a bhith a’ brath air clann na b’ òige na e fhèin. Nuair a bha e deich bliadhna a dh’aois, thòisich e a’ brath air Elaine, nighean bheag bhrèagha a bha a’ fuireach an ath dhoras rinn. Aon latha nuair a bha iad a’ tighinn dhachaigh às an sgoil, thurchair gun robh Iain Anndra anns an astar nuair a chaidh Aonghas air a’ chaoch am measg na cloinne bige. Cho luath ’s a chuala e Elaine a’ rànail, ruith Iain Anndra thuice


[TD 280]

[Beurla]


[TD 281]

agus chuir e an ruaig air a’ phulaidh! Iomadach uair a dh’fhalbh e dhan sgoil agus uallach oirnn gum faigheadh e droch bhuille fhad ’s a bha e a’ feuchainn ri cuideigin a dhìon.

Seach gum biodh Elaine a-mach ’s a-steach às an taigh againn, an robh Iain a’ meas gum b’ ann leis-san a bha i? Eadar gum b’ ann no nach b’ ann, bha pàrantan Elaine uailleil às a’ ghaisgeach againn.

Tro na bliadhnachan, choinnich sinn ri clann-nighean leis an robh e a’ falbh ach nuair a ràinig e deich bliadhna fichead, chaill mise agus a mhàthair ar dòchas. Bha a h-uile coltas gum biodh Iain Anndra againne na sheana-ghille mar a bha Coinneach Anndra, bràth’r mo shìn-seanair a bha beò anns an naoidheamh linn deug. Bhithinn ag radh ris, ‘’S cinnteach gu bheil nighean air choreigin ann an Glaschu a ghabhadh tu mar bhean-phòsta?’

Fhreagradh e, ‘No ise mise mar chompanach. Ma phòsas mi a-chaoidh, feumaidh ise agus mise a bhith gu math cinnteach gum mair am pòsadh againn’.

Aig aois còig bliadhna deug thar fhichead, thàinig e thugam agus thuirt e rium, ‘Tha gaol mo chridhe agam air nighean àlainn à Inbhir Nis agus tha mi airson a pòsadh.’

Rinn a phàrantan gàirdeachas ris an naidheachd sin agus, mar an ceudna, a h-uile duine a bhuineas dha. Phòs e fhèin agus Vivienne ann an 2004 agus thug iad dhuinn an triùir oghaichean as òige dhan an deichnear a th’ againn, Catrìona, Màiri agus Suzanne!

Dh’aindeoin an t-saidhle a chaidh air na leanabh, cha do chaill e riamh geòiread a fhradharc agus b’ ann an neartachadh fradharc dhaoine a rinn e a dhreuchd. Tha e le a mhnaoi agus a theaghlach a’ fuireach air Taobh Siar Glaschu le bùth-fhradharc aca ann an Scotstoun, Glaschu.

Rugadh an dàrna mac dhuinn feidhir dà bhliadhna an dèidh Iain Anndra. Nise, bu choir dhomh beagan innse dhuibh mu dheidhinn a bhrogaich a bha air ar nàireachadh ann an Cramond. Rugadh Murchadh anns an dachaigh againn ann an Silverknowes. Cho luath ’s a rugadh e, bha e follaiseach gun robh e ann an èiginn. Chuir a’ bhean-ghlùine fios air carbad-eiridinn a thighinn gun dàil agus, ann an cairteal na h-uarach, thàinig an cobhair sin chun an dorais. Bha dotair òg anns an sgioba a bha leis a’ charbad. Air an t-slighe chun an Ospadal Rioghail, bha duilgheadas aig an naoidhean a’ tarraing analach agus, a rèir aithris, mura biodh an dotair òg air a bhith cho sgileil ’s a bha e, bha sinn air an naoidhean a chall. Chaidh ceala-deug seachad mus d’ fhuair sinn fios gum faodamaid an naoidhean a thoirt dhachaigh. Balach beag acrach, sona agus mar bu shine a dh’fhàs e, b’ann bu phrìseil a bha e leinn.


[TD 282]

[Beurla]


[TD 283]

Thuirt an lighiche, Dr Schultz, rinn nach robh beatha fhada gu bhith aig an leanabh. A rèir an dochainn a bha air a chridhe, cha ruigeadh e dà bhliadhna dheug a dh’aois agus b’ fheàrr dhuinn gabhail ri sin. Dh’fhàg sinn Dr Schultz mar gum biodh ann an ceò agus dhrùidh an suidheachadh anns an robh sinn air an dithis againn – ach gu h-àraidh air a mhàthair.

Cha robh e ceadaichte dhuinn leigeil dha rànail. Airson a bhith cinnteach nach dèanadh e sin, bhiodh Sandra na leth-dhùisg fad na h-oidhche. Cha b’ e gun robh an leanabh crosta no cànranach. Plùm mòr sona a bh’ ann na shuidhe a’ dubadaich anns a’ phram, agus a’ glambar ri duine ’sam bith a bheannaicheadh an latha dha! Nuair a dhèanadh e gàire, bha an t-aodann aige cho deàlrach ri èirigh na grèine, deud bhrèagha gheal ann agus tibhre anns a’ phluic cheàrr aige. Bhiodh e a’ gàireachdainn eadhon ged nach biodh duine faisg air!

Dh’ aontaich sinn gur e Murchadh Eoghann an t-ainm a bhiodh air – ‘Murchadh’ airson a sheanair, athair Sandra, agus Eòghann mar chuimhneachan air fir ann an cuideachd mo mhàthar air an robh an t-ainm sin. Gu mi-shealbhach, dh’eug athair Sandra mus d’ fhuair sinn duine teaghlaich. Seach gu robh mi air bhith tadhal anns an dachaigh aca fada mus do phòs sinn, bha deagh eòlas agam air m’ athair-cèile – duine mòr eireachdail a chaidh a leòn anns a’ Chogadh Mhòr agus aig an robh mion-chunntasan air a’ chruaidh chàs tron deach saighdearan nan Sìophortach ann am blàir na Frainge.

Nuair a bha e ceithir bliadhna a dh’aois, fhuair Murchadh cuireadh bho Raghnall, fear dha cho-aoisean airson a dhol gu pàrtaidh ann an Cramond, baile a bha mu chuairt air dà mhìle bho Silverknowes. Chòmhdaich a mhàthair e ann an trusgan a’ Ghàidheil: fèileadh air breacan Chlann Fhearghais, sporan leathair, lèine agus stocainean liath-ghorm agus brògan gleansach dubh. Bha faoilt air aodann bho dh’fhàg sinn an dachaigh anns a’ chàr gus na lìbhrig sinn e aig taigh Muinntir Mhic Ghriogair ann an Cramond. Abair uaisleachd agus eireachdas! Abair tof am measg nan tofaichean!

Chuirinn geall nach robh brogach aig a’ phàrtaidh a bha cho spaideil agus sona ris a’ bhrogach againne – seadh, spaideil agus acrach! Bha sinn beagan iomaganach gun robh Murchadh a’ dol ga nàrachadh fhèin aig a’ chiad phàrtaidh aig an robh e riamh gun a mhàthair no athair na chois airson a chumail modhail, rianail, uasal aig bòrd a’ bhidhe.

Nuair a chaidh sinn a Chramond ga iarraidh, bha leth-dusan càr ann romhainn aig taigh MhicGhriogair airson na h-aoighean òga a thoirt dhachaigh. Am measg na conthart a bh’ ann, rinn Bean MhicGhriogair oirnn


[TD 284]

[Beurla]


[TD 285]

’s i a’ buachailleachd Mhurchaidh thugainn. Ars ise, ‘Bidh cuimhne againn air a’ bhalach bheagsa airson ùine!’

‘Och, ’s cinnteach nach do rinn e rudeigin uabhasach?’

‘Cha do rinn idir,idir. Ach ’s deagh chaomh leis a bhiadh! Nuair a bha sinn ann an meadhan na diathad, dh’èirich e bhon bhòrd gu h-obann airson a dhol dhan thaigh-bhig. Thuirt mi ris, ‘A Mhurchaidh, dè bu chòir dhut a ràdh nuair a tha thu a’ fàgail a’ bhùird?’ Fhreagair e, ‘Bhithinn nar comain,’ ars esan, ‘nan cumadh sibh bhur sùil air mo thruinnsear gun fhios nach fhalbh duine le càil a th’ air.’

Cha b’ e siud deireadh na sgeòile.

Ars ise, is i a crathadh a cinn, ‘Leanabh àraidh a th’ agaibh ann am Murchadh. Bha sinn a’ traoghadh na cloinne a-mach às an rùm-bidhe agus a-steach dhan t-seòmar far an robh iad a’ dol a chluiche <eng>‘Musical chairs’<gai> ach cha robh sgeul air ‘balach an fhèilidh’! Chaidh mi fhìn agus an dithis a bha gam chuideachadh air feadh an taighe ga lorg, Fhuaireadh e fon bhòrd anns an rùm-bidhe. Bha e na shuidhe an sin cho sona ri ‘Crodh an Taobh Siar’ ag ithe nan <eng>chipolata sausages<gai> a bha e air a stòradh na sporan.’

Ràinig e aois dà bhliadhna dheug agus bha e cho slàn ri bradan na h-aibhne. Chaidh na mìosan seachad, mìos air mhìos, agus sinn ag ùrnaigh nar cridhe nach buaileadh an truaighe a bha an dotair air fhaisneachd do Mhurchadh – agus dhuinne. Ràinig e trì deug agus ceithir deug agus, mean air mhean, dh’èirich a’ chulm dhinn. Aig aois seachd deug, bha e a’ cluiche rugbaidh do dh’Ardsgoil an Lèanaidh agus a’ dèanamh cliù mar chluicheadair ach cuideachd, mar sgoilear. Cheumnaich e à Oilthigh Ghlaschu an 1988 na dhotair.

Goirid an dèidh dha ceumnachadh phòs e bana-Chanèidianach (mar a bha mi fhin air a dhèanamh). B’ ise Linda Peddle agus cha robh fada gus na thàlaidh i e air falbh gu taobh thall a’ Chuain Shiair. Shoirbhich leotha an sin agus rinn iad teaghlach: dà nighean agus dà bhalach thapaidh.

Tha Beathag, an nighean as sine, fichead bliadhna a dh’aois ann an Oilthigh Baile Atha Cliath agus Màiread, dà bhliadhna nas òige, ann an Oilthigh Bhritish Columbia. Tha Calum aois sia deug, agus Sean Alasdair ceithir deug; an dithis còrr air naoi òirlich nas àirde na an seanair! <eng>Big Deal!<gai> Chan ann as an adhar a tha duine a toirt a chuid! Tha Murchadh agus a dhachaigh ann an Truro, Alba Nuadh ach tha leth an cridhe am Port Mholair far a bheil iad a’ cur seachad saor-làithean an t-samhraidh ag iasgach le slait agus le clèibh agus le lìn a h-uile bliadhna bho thàinig a’ chlann gu ìre.


[TD 286]

[Beurla]


[TD 287]

Lunnainn: <eng>Play School<gai>

Mu dheireadh thall, an dèidh dhomh naoi bliadhna a chur seachad ann an Rèidio nan Sgoiltean ann an Dùn Eideann, fhuair mi cothrom a dhol airson dà mhìos a Lunnainn a dh’ ionnsachadh nan sgilean a dh’fheumar airson prògraman chloinne a’ riochdachadh agus a’ stiùireadh. B’ iad siud na mìosan bu shoirbheachail a chuir mi seachad aig a’ BhBC. Bha mi stèidhte aig Aitreabh an Telebhisean – togalach a bha air a dhealbh a dh’aona ghnothach airson telebhisean ullachadh, a chlàradh agus a chraoladh. Fhad ’s a bha mi ag obair aig Aitreabh an Telebhisein, choinnich mi ri fir agus mnathan à iomadach dùthaich thall thairis. Seach nach robh blas Beurla Ghlaschu air mo chòmhradh, bha na Sasannaich den bheachd gun robh mi à badeigin eilthireach ’s an Roinn Eòrpa – an Eilbheis, an Ungar no an Ostair. Cha chreideadh duine dhiubh gun do rugadh mi an Alba. Chaidh mo rèis ann seachad ann am priobadh na sùla agus dh’ionnsaich mi mòran a bha gu feum dhomh airson nam bliadhnachan ri teachd.

Chuireadh mise fo stiùireadh Cynthia Felgate a bha na riochdaire air <eng>Play School,<gai> sreath de phrògraman cloinne agus bha mi ann an Lunnainn airson dà mhìos air mhuinntireas aig a’ phrògram sin. Fhuair mi rùm air màl ann an <eng>Brook Green<gai> bho Doreen Kalina a bha ag obair air sreath phrògraman eile ann an Aitreabh an Telebhisein. Bha Doreen às a’ Chuimrigh agus pòsta aig Jan Kalina à Seacoslobhaicia, fìor dhuin’ uasal.

Bha a h-uile duine a bh’ ann an Aonad Telebhisean na Cloinne còir rium agus bha mi sona nam measg bhon chiad latha a nochd mi còmhla riutha. Airson prògraman <eng>Play School<gai> a sgrìobhadh agus an stiùiridh anns an stiuidio, bha an obair an urra ri ceathrar òganach – triuir ghillean agus aona chaileag. Bha iad sin ag obair làn thìde, duine ma seach a h-uile ceathramh seachdain. Cha robh mi fada nan cuideachd gus an do thuig mi gun robh iad air leth tàlantach, ealanta agus èasgaidh. Gu mi-shealbhach, chaidh Crìsdean, aon dhe na gillean, air seacharan fhad ’s a bha e air saor-làithean anns an Roinn-Eòrpa. Mar a bha an sean-fhacal a ràdh, ‘Cha tàinig bàs fir gun ghràs fir!’ Thug Cynthia Felgate cuireadh dhomh seasamh a-steach na àite airson dà mhìos.

Fhad ’s a bha mi an àite Chrìsdein, sgrìobh agus stiùir mi ochd prògraman – fìach dà sheachdain de <eng>‘Play School’.<gai> Bho chionn dà fhichead bliadhna, nuair a bha telibhisean cho annasach dhuinn ’s gun robh actairean agus cleasaichean nan iodhalan aig a’ mhòr-shluagh, bha e na ùrachadh dhomhsa greiseag a chur seachad ag obrachadh còmhla ri cuid dhiubh agus eòlas fhaighinn orra.


[TD 288]

[Beurla]


[TD 289]

Bha mi air cead fhaighinn a bhith a’ siubhal air a phlèan aig meadhon-latha a h-uile dàrna Dihaoine agus tilleadh a Lunnainn air àrd fheasgar an ath Dhiluain. Bha e na adhbhar greadhnachais dhomh a bhith tilleadh dhachaigh. Chleachd mi bhith a’ toirt beag no mòr de thiodhlacan chun na cloinne agus corra uair gu Sandra.

Bha Màiread aig ìre a bhith a’ sgrìobhadh aistean dhan tidsear ag innse naidheachdan na dachaigh. Gu sealbhach mhair an aiste-se a leanas:

Air Dihaoine a chaidh, thàinig m’ athair dhachaigh agus chan fhalbh e gu oidhche Luain. Thug e thugainn tiodhlacan. Fhuair mise liùdhag bheag àlainn a chaidh a dhèanamh anns an Eadailt. Thug e tractair dearg gu Iain. Thug e cuideachd gu Iain, cairt is urrainn dhan tractair a shlaodadh. Thug e druma gu Murchadh agus maide airson a bhith ga bualadh, ach cha do chòrd an druma ri mo Mhamadh idir. Bha sinn uile air ar dòigh oir thug m’ athair gu mo mhàthair pràipan ùr agus sgeileid ùr cuideachd.

Fhads a bha mi gam oideachadh le Cynthia Felgate, dh’ionnsaich mi mòran.

‘Cuimhnich,’ ars ise, ‘gu bheil thu air cùl a chur ri Roinn an Fhoghlaim. Tha agad a-nise ri prògraman a dhèanamh a tha mòran nas dorra – feadhainn a chòrdas ri cloinn fo aois sgoile. Feumaidh iad a bhith spòrsail, breàgha, ceòlmhor, aotrom le dibhearsain agus fealla-dhà. Ma chòrdas do chuid sgrìobhaidh riumsa, feumaidh tu, an uairsin, a dhol leotha dhan stiuidio leis na cleasaichean. An sin, bidh còrr air fichead neach deiseil airson na seallaidh a bh’ agad nad mhac-meanmna ullachadh airson an clàradh.’

Seachdain an dèidh seachdain fo stiùireadh Cynthia, dh’fhàs mi mòran na bu mhisneachail agus na b’ earbsaich annam fhìn. Airson aona phrògram, fhuair mi cead airson Màiread NicLeòid (seinneadair a bh’ anns Na h-Oganaich) fhastadh airson puirt-a-beul a sheinn. Thàinig i thugainn à Glaschu agus, mu choinneamh dithis dhannsairean a bha còmhdaichte ann an trusgan a’ Ghàidheil, sheinn i cho rasanta, binn ’s gun robh moit orm ga h-èisteachd. ’S mathaid nach biodh e idir annasach dhuinn a-diugh, an lethid sin de thachartas fhaicinn ann am prògram a chaidh a riochdachadh ann an Lunnainn; ach bha siud an 1971 nuair nach robh mòran ga chraoladh ann an Lunnainn ach Beurla chruaidh Shasannach. Cò a chreideadh an uair ud, gum biodh BBC Alba an-diugh againn dhuinn fhìn.


[TD 290]

[Beurla]


[TD 291]

Sgait Mhara

Chaidh sinn airson saor-laithean an t-samhraidh dhachaigh a Leòdhas. Cha robh an t-airgead pailt againn agus, mar thoradh air sin, cha robh càr no eathar agam. Bha deagh shlat-iasgaich agam ach bha mi farmadach ris an fheadhainn aig an robh eathraichean ’s a bha comasach air a dhol a-mach chun na h-iolla airson adagan, bodaich-ruadha, liùghannan, langaichean, cnòdain agus leòbagan. Anns an latha ud, bha an cuan air ghoil le iasg. Bha Bàgh Phort Mholair làn èisg gu ìre ’s gun robh lìth an èisg air uachdair na mara bhon Rubha Deas fad an t-siubhail a-mach gu Sròin ’Ain Riabhaich.

Bha sgoth bheag dhealbhach aig Big, seana-ghille a bha a’ fuireach anns an Aird. Eathar a bh’ innte a chaidh a thogail ann an Arcaibh le cumadh rudeigin coltach ris a chumadh a bha air na dràgairean Lochlannaich bho chionn còrr air mile bliadhna.

Chaidh mi gu Big a dh’iarraidh iasad dhen eathar aige airson aon fheasgar. Thuirt mi ris gu robh cìocras orm airson a dhol a-mach chun na h-iola. Fhreagair an duine rium gu math aoigheil.

‘’S e làn dìth do bheatha, a charaid,’ arsa Big, ‘ach cuimhnich gu bheil feadhainn dhe na bùird a th’ innte caran bog ’s iad air breothadh. Cha do rinn mi leasachadh sam bith rithe bho thàinig mi dhachaigh às a’ Chogadh.’

‘Och, tha i a’ coimhead fallainn gu leòr,’ arsa mise. ‘Tha am feasgar cho ciùin agus am muir cho sèimh, agus ’s cinnteach nach tachair beud dhuinn.’

Thug Big dhomh na roileagan agus choisich mi dhachaigh cho aotrom, aighearach ri uan earraich. Cha robh deò air a’ ghaoith agus a rèir Uilleam Thorcaill bha làn reothart gu bhith ann aig seachd uairean feasgar. Chuir mi fios gu mo charaid, Iain Moireach, a dh’innse dha gun robh mi air an eathar fhaighinn. Fios cuideachd gu Jimmy Neacail a bha pòsta aig piuthar m’athar – duine mòr anns an robh còrr air seachd clachan deug de chuideam. Nise, bha triùir pailteas airson eathar anns an robh bùird air breothadh! Dh’ith mi grèim bidhe agus rinn mi às chun a’ chladaich le mo dhriamlach air a rèileadh air clàrag m’ athair, na cuileagan air an robh na h-itean geala, na roileagan agus cha smaoinichinn air càil sam bith eile a bha deatamach.

Mach leam chun a’ chladaich. Dh’ ullaich mi an t-eathar mar a b’fheàrr a b’urrainn dhomh. Chuir mi an tùc na àite agus na roileagan. Sheas mi a’ feitheamh ri Iain Moireach agus Jimmy Neacail.

Nuair a thàinig an dithis, bha Uilleam Thorcaill agus Ceathlan (bràthair


[TD 292]

[Beurla]


[TD 293]

Shuileabhain) còmhla riutha, an ceathrar le slatan agus uidheaman-iasgaich aca nan làimh.

‘A bhalachaibh,’ arsa mise, ‘cha bhiodh e sàbhailt a dhol gu muir leis a’ chòignear againn.’

Thuirt Ceathlan is e gam gheur choimhead, “S cinnteach a mhic Bhob, nach dèanadh tu sin oirnn cò dhiù. Bha sinne ann an eathar Big uair agus uair le còignear innte. Cò a tha thu airson a chumail àiste?’

‘Och,’ arsa mise ’s mi le plùm dhan aineolas, ‘tha am feasgar cho ciùin, ’s cinnteach nach tachair beud dhuinn. Tugnaibh ma tha!’

‘Chan eil mise airson a dhol a-mach mur eil taoman agaibh!’ arsa Iain Moireach.

‘Bha an t-eathar-sa a-riamh aodionach,’ arsa Uilleim Thorcaill. ‘Bha i riamh a’ leigeil a-steach beagan sàil.’

Thuirt duine bho dhuine nach b’ urrainn dhaibh snàmh.

‘Fuirichibh an seo,’ arsa mise, ‘gus am faigh mi taoman.’

Ruith mi suas gu taigh mo sheanmhar a dh’iarraidh mias agus nuair a thill mi bha an criutha a’ gàireachdainn. Thuirt Uilleam Thorcaill, “Se criutha na ‘Sgeilid’ a tha innte a-nochd agus fiosaiche gun thaoman na sgiobair oirre!’

Abhachdas gu leòr a’ cur na sgoth air bhog san t-sàl ach bha ceist orm nuair a chunna mi Jimmy Neacail a’ spàrdanaich innte le uachdair na mara cus ro fhaisg air a beul. Dh’ iomair Uilleam Thorcaill agus Ceathlan an t-eathar a-mach seachad air Bogha Bhilidh agus cho luath ’s a ràinig sinn am muir domhainn, bhuail sinn an saoithean-mòr – bìastan mòra le dromannan gorm-uaine. Ann an deich mionaidean, tha mi cinnteach gun robh còrr air fichead againn a’ slacadaich ann an tùim an eathair.

‘Ceann-gropaig gu leòr a-màireach!’ arsa Ceathlan agus, le sin, thòisich e a’ dranndain fo anail le ‘Horo bhodachan, ho-ro’. Chaill sinn a’ chliath agus cha robh duine againn a’ tarraing air an driamlaich. Mar gum biodh e air dùsgadh às a shuain, dh’èigh Ceathlan, ‘Siuthaidibh illean, thoiribh tuilleadh a-steach. Dè tha ceàrr oirbh? Siuthaidibh, tha adha anns a h-uile fear a fhuair sibh cho mòr ri adha mairt! Lean e air a’ seinn, ‘Nuair a thig mo bhodach dhachaigh, hiriri, horo bhodachain, horo …’.

Chuir Jimmy Neacail clost air an àbhachdas leis a’ cheist, <eng>‘Has aebody seen the bailer?’<gai>

Stad an t-iomradh agus stad an còmhradh.

Fhuaireadh an taoman fo na saoitheanan agus cho luath ’s a thòisich Jimmy a’ cur an t-sàil aiste, mhothaich Iain Moireach gun robh <eng>total<gai> eun dhà no trì cheudan slat gun ear oirnn.


[TD 294]

[Beurla]


[TD 295]

Dh’èigh Ceathlan, ‘A bhalachaibh, tha an sgadan romhainn na cheap!’

Chitheadh sinn am muir a’ goil leis an iasg agus ceudan de shùlairean, de sgairbh, de dh’ eòin-dhubh-an-sgadain agus de fhaoileagan a’ tadhadh anns a’ bhrochan-bidhe! Seach Uilleam Thorcaill a bh’ air na ràimh, thug a h-uile fear a-steach a dhriamlach agus thòisich sinn ag ullachadh nan dubhanan lom. Ma bha Ceathlan ceart na bheachd bha sinn airson a bhith deiseil airson na fèist!

Bha sinn air fosgladh Camus Creag Mhurchaidh Mhòir agus bha am muir fhathast cho ciùin ri miosair fhala. Gun dhùil ris, bhuail druim an eathair rudeigin cruaidh – dìreach mar gum biodh sinn air bualadh air bogha creige. Ruith fuaim an sgròbaidh bho cheann gu ceann dhan sgoth.

Dh’èigh Ceathlan, ‘Uilleim, cum fodha! Tha sinn air Bogha Bhilidh!’

‘Ist, a ghlaoic!’ ars Uilleam Thorcaill. ‘Tha sinn cairteal a mhìle an ear air Bogha Bhilidh agus, le làn an reothairt, tha sinn aig doimhne!’

‘Tha mi’ n dòchas nach e sgrìobadh diùireadan far mèinn cogaidh a bhuail sinn,’ arsa mise.

Dh’èigh Iain Mòreach ’s e gu a leth a-mach air deireadh an eathair a’ coimhead sios fodhainn, ‘A thighearna mhòir, seo biast mhòr de dh’iasg a’ feuchainn oirnn a-rithist.’

‘Dè a th’ ann?’ aig fear thall ’s a-bhos.

Dh’èigh Iain, ’A Dhia glèidh mi! Sgait cho mòr ri tarbh Shuileabhain. Tha i a’ dèanamh oirnn le foruis!’

Bhuail an sgait an sgoth dìreach fo far an robh mi nam shuidhe agus, an uair sin, lean i oirre fon eathar. Sgròb i a druim ris na bùird mar gum biodh i a’ sgrìobadh mhaoraich far a closaich. Rinn Jimmy lachan mòr gàire. Dh’èigh e, <eng>‘For guidsakes cut the cackle and mak for the Cladach!’<gai>

Leum mi fhìn agus Uilleam Thorcaill chun na ràimh agus dh’iomair sinn an sgoth na bu luaithe na shiubhail i bho thogadh i. Le ar dromannan chun a’ Chladaich agus ar sùilean a’ coimhead chun an deiridh, chunna sinn pliac na h-uilebheist a’ briseadh uachdair na mara dà uair mus do leig i roimhe.

Cha do sguir sinn a dh’iomradh gus an robh sinn air taobh a-staigh Bogha Bhilidh. Ann an sin ghabh sinn anail. Nise, ged a bha Braighdean agus Torachan air làrna mhàireach, gar bùirt às, cha do dh’ innis an còignear a bh’ anns an eathar ach an fhìrinn. Ach mo nàire, mo nàire! Chuir cuideigin an naidheachd air feadh na fìdhle. Mus do sheall mi rium fhìn, bha ‘gealtaireachd balaich Phort Mholair” na chulaidh-mhagaidh ann an Gasaet Steòrnabhaigh. Cò dhiù, a chàirdean, bheirinn a’ chomhairle-sa oirbh: cumaibh air falbh bho sgoth aodionach Big!


[TD 296]

[Dealbh]
[Beurla]
Mach le sgùilean ghiomach agus lion bhradan


[TD 297]

Bàrdachd na Sgait

Chaidh a’ bhàrdachd-sa a chur thugam goirid an dèidh dhan sgeulachd nochdadh anns a’ Ghasaet. Bha i gun ainm ùghdar rithe ach tha mi cinnteach gur e Tormod Contair (Am Bàrd Bochd) nach maireann a rinn agus a chuir i thugam. Tha ceithir rannan eile rithe nach eil sinn a’ foillseachadh. Tha iad gu math eirmseach ach, gu mi-shealbhach, chan eil fear no tè a dh’ainmich am bàrd an-diugh maireann.

Na Bainnsean a Chuir thu air Seachran Oirnn.

1) A Chaluim, bu tu an t-amadan an oidhch’ chaidh thu dh’ iasgach
Nuair thug thu sùil air rionnach fhad ’s bha sgaitean ann nan cliathan;
Gu dearbh chan ogha ’n t-seanair thu no mac an athair chiatach,
Nuair ghabh thu fiamh is feagal bhon a’ bheathach air robh mìann ac’.

2) A Charaid, tha thu aineolach mur cual’ thu bho na càirdean
A’ bhuaidh a bh’aig na sgaitean gu bhith brosnachadh an gràidh dhaibh;
’S an cumhachd tha na saoitheanan gus an gaol a thoirt gu àirde,
Gun nì air tìr an coimeas ris ach cuileagan na Spàinne.

3) Ach ’ille, rinn thu ana-ceart nach tug thu tè air tìr dhiubh,
Gu roinn a-mach nan earrainnean air sean-chlann-nighean na sgìre;
Gu dearbh, bhiodh fàilt is furan dhut is làmhan blàth gad dhìogadh
Airson toirt thuc’ a’ bheannachadh bheir gean a’ ghaoil gu ìre.

4) Nach saoil mi fhin gum faic mi iad nan suidhe mun Chlach Tholltaich
’S an smuaintean ruith gu dòchasach air sòlasan bean-bainnse.
Ag amharc ort ’s tu feannadh dhaibh gu cothromach an cuibhreann
’S cha rachainn mìr an urras nach biodh caithris riut nan inntinn.

5) A Chaluim, chaoidh cha mholar thu le caileagan àit’ d’ àraich,
Nach tug thu sgait a’ charthannais ’s a leannanachd gu tràigh thuc;
Nach iomadh banais fhlathasach chaidh seachran air do chàirdean
Air sgàth do chuid-sa ghealtaireachd air camas Rubha na h-Airde.


[TD 298]

[Dealbh]
[Beurla]
Mo mhàthair ceithir fichead bliadhna, 1982


[TD 299]

[Dealbh]
[Beurla]
Sandra clì, Nan agus Dòmhnall a’ Mhaoir


[TD 300]

[Dealbh]
[Beurla]
An triùir; Murchadh aois dhà

[Dealbh]
[Beurla]
Dithis nàbaidhean; an latha a cheumnaich Sandra


[TD 301]

[Beurla]
Aois 6, Murchadh spaideil airson a’ phàrtaidh


[TD 302]

[Bàn]


[TD 303]

<eng>Chapter 7<gai>
Caibidil 7

<eng>Higher Education (1971-89)<gai>
Saoghal Mòr Nan Oilthighean (1971-89)

<eng>Silver Ingots 304<gai>Ùird Airgid, 305
<eng>Glasgow Universities 314<gai> Oilthighean Ghlaschu, 313
<eng>Lenzie 318<gai> An Lèanaidh, 319
<eng>Edward Dwelly 328<gai> Eideard Dwelly, 327
<eng>Three Highland Associations 332<gai> Trì Buidhnean Gàidhealach, 331
<eng>Nigeria 338<eng> Nigeria, 335
<eng>TV Indians 346<gai> Oideachadh nan Innseanach, 347


[TD 304]

[Beurla]


[TD 305]

Ùird Airgid

’S iongantach mar a choinnicheas fear agus tè, dithis Ghàidheil, ann am meadhan a’ bhaile mhòir. Bha Dòmhnall Iain agus Oighrig air dearcadh air a chèile ann an Ruidhle nan Ochd ann an talla-dannsa ann an Glaschu. As dèidh an dannsa, choisich e dhachaigh leatha agus chuir Oighrig ann an ceò e.

Nuair a thàinig iad air saor-làithean a Leòdhas, thug Oighrig a leannan sios dhan Rubha airson a pàrantan a choinneachadh. B’ e a h-athair Calum Eòghainn ach cha robh fios aig mòran anns na bailtean gum b’ e Calum Eòghainn an t-ainm baiste a bh’ air. Ach cha robh duine anns an Rubha nach aithnicheadh ‘Braighdean’. B’ e sin am far-ainm a bh’ air athair Oighrig.

Mhair an gaol eadar Dòmhnall Iain agus Oighrig agus, air a cheann thall, thachair an aon rud do Dhòmhnall Iain ’s a thachair dhomh fhìn. Dh’fhàs e cho seachd searbh dhe bhith siubhal rathaidean fada camagach a’ bhaile mhòir, tro ghailleannan gaoithe agus tro thuiltean uisge airson a leannan fhaicinn. Thuirt e ris fhèin, ‘Cha bhithinn leth cho fuar, fliuch, sàraichte nam biodh nighean Chaluim Eoghainn agam dhomh fhìn am broinn an taighe!’

Rugadh agus thogadh Dòmhnall Iain ann am baile beag - dòrlach thaighean aig ceann loch mara ann an Sgìre nan Loch. Bha cleachdaidhean aig muinntir a’ bhaile bheag iomallach sin eucoltach ris na cleachdaidhean a bh’ againne anns an Rubha. Daoine uasal, aoigheil a bh’ annta agus bha iad ainmeil airson a bhith còir aoigheil ri coigrich ’sam bith a thigeadh dhan astar aca.

Bha Dòmhnall Iain airson leantainn cleachdadh a bha uair san fhasan anns an Tuirc, an Ruis agus Sasainn, gu h-àraidh am measg theaghlaichean nan uaislean mu dheas. A rèir a’ chleachdaidh sin bha e riatanach do chliamhain tiodhlac luachmhor a thoirt dha athair-cèile cho luath ’s a phòsadh e.

Shaoil Dòmhnall Iain gum biodh e iomchaidh dha lion-bhradan a thoirt do Chalum Eoghainn agus gum b’ e sin tochar ris an fhaoilticheadh am bodach nuair a dheigheadh e a dh’iarraidh Oighrig ri a pòsadh. Feasgar dorcha, bagartach a bh’ ann nuair a chuir Dòmhnall Iain an lìon ann am poca agus a dh’fhalbh e leis anns a’ chàr. Lean e an rathad lùbach a bheireadh e gu Steòrnabhagh agus à sin sios tron Rubha gu ruige Port Mholair. Ann an Steòrnabhagh bha Oighrig ga fheitheamh, nighean eireachdail le rudhadh na slàinte na gruaidh agus cho làidir ri làir Iain Bhig! Nuair a lìbhrig Dòmhnall Iain am poca leis an lìon do Chalum Eoghainn, ghabh e sin an tiodhlac le gàire cridheil.


[TD 306]

[Beurla]


[TD 307]

‘Lìon-bhradan!’ arsa esan. ‘Gu sealladh Dia ort! Carson a chuir thu mach do chuid airgid air rud anns nach eil feum air thalamh dhomhsa? Carson nach do cheannaich thu reithe no slat-Bheurla mar a tha aig na tofaichean?’

Ged nach aidicheadh e gun robh e air a dhòigh, bha Calum Eoghainn moiteil gun tug Dòmhnall Iain dha tochair – rud nach d’fhuair duine anns a’ bhaile againne bho Linn an Ailbhein Duibh! Nise, bu choir dhuibh a bhith mothachail nach b’ e lìon-bhradan cumanta a bh’ aige na làimh idir – cha b’e idir fear air a dhèanamh de dh’anart agus cainb a bh’ ann. Cha robh ann ach lìon speiseanta – fear <eng>mono-filament<gai> ’s e ùr nodha – inneal air a dhèanamh air dhòigh ’s nach robh e comasach do bhradan dearcadh air anns an t-sàl gus am biodh a cheann agus a ghàilleach air a dhol an sàs ann am mogal. Mar a thuirt Dòmhnall Iain, ‘Tha an inneal-sa <eng>lethal!’<gai>

Chaidh an naidheachd fad is farsaing. Rinn a h-uile duine a bh’ anns a’ bhaile gàire nuair a chuala iad gur e lion bhradan a bh’ anns an tochair a fhuair Calum Eoghainn – lìon bhradan air na phàigh Dhòmhnall Iain trì fichead not. Lìon-bhradan? Lìon-bhradan? Do bhodach à Port Mholair? Chan fhacas bradan timcheall nan cladaichean timcheall Rubha an t-Siùmpain bho chaidh na teaghlaichean a dh’fhuireach do cheann a-muigh an Rubha ann an 1825. Bha adhbhar air sin. Cha robh abhainn no sruthan no allt anns na bailtean againne far am b’ urrainn do bhradan snàmh no leum. B’ e Abhainn Ghrìod a bha a’ dòirteadh a h-uisgeachan do Bhàgh Steòrnabhaigh, dusan mìle air falbh bhuainn, an abhainn a b’ fhaisg oirnn. Och, cha robh lion <eng>mono filament<gai> gu feum sam bith do bhodach as a bhail’ againne. Cha robh, ach dìreach mura tigeadh èiginn air an teaghlach le fìor dhroch aimsir, ’s gum feumadh iad dìon air leth a chur air na cruachan coirc agus na sìgean feòir.

Ann an seagh, b’ e coire Oighrig a bh’ ann nach robh i air innse dha carabhaidh nach robh bradan no fiadh ann an ceann a-muigh an Rubha – nach robh fiù ’s poidsear no geamaire ann – càil ach daoine stuama, solt a bha faiceallach nach dèanadh iad càil a bhriseadh lagh na rìoghachd no rìaghailtean na h-oighreachd. Cha robh anns na daoine againne ach daoine stòlda, stuama – a h-uile mac màthar. Ach smaoinich fhèin air an tàmailt a bh’ air Dòmhnall Iain nuair a thòisich a chuideachd-chèile a’ tarraing às. ‘Ach,’ ars iadsan, ‘Dè a dhùilicheadh tu air strainnsear aineolach bho na Lochan a thogadh ann an àite cho fad air falbh bho Phort Mholair ri taobh dubh na gealaich!’

Cho luath ’s a phòs iad, thog a’ chàraid òg orra gu Glaschu airson am beòshlaint a chosnadh. Chaidh bliadhna seachad agus, nuair a thàinig an samhradh thill Oighrig agus Dòmhnall Iain leis a’ chiad duine teaghlaich – nighean bheag àlainn air an tug iad an t-ainm, Dìorbhail. A’ chiad ceist a


[TD 308]

[Beurla]


[TD 309]

dh’fhaighnich Dòmhnall Iain do athair-cèile ’s e, ‘Na chuir thu an lìon-bhradan dhan t-sàl fhathast?’

Fhuair a am freagairt àbhaisteach. ‘Cha do chuir!’

Dà shamhradh an dèidh sin, thàinig Oighrig agus Dòmhnall Iain dhachaigh le Dìorbhail agus cuideachd le Màiri, naoidhean a bha cheart cho brèagha ri Dìorbhail, a piuthar. Cha robh iad fada a-staigh, gus na dh’fhaighnich athair na cloinne an aon cheist ’s a dh’fhaighnich e a h-uile bliadhna bho phòs e Oighrig. Fhreagair am bodach leis an aon ghàire a’ bùirt às a chliamhain.

‘Suathaideas ort, a Dhòmhnaill Iain, nach do dh’innis mi dhut an-uiridh agus a bhon-uiridh, nach eil bradain a’ tighinn faisg oirnn an seo. Cha do dh’ith sinne bradan a-riamh ach a-mach à canastair le John West sgrìobhte air a chliathaich!’

Bha a’ chlann cànranach agus nuair a thòisich an dithis a’rànail, cha robh coltas gun sguireadh iad. ‘Tugainn a-mach leis an eathar a dh’ iasgach adagan,’ arsa Calum Eoghainn.

Frionasach am measg a chuideachd-chèile, thuirt Dòmhnall Iain, ‘Cha bhiodh e ceart dhomh Oighrig fhàgail leis an dithis chloinne.’

Lean an dà leanabh orra a’ bùrail agus thuirt am bodach, ‘Cha bu chòir do dh’fhireannach a bhith gèilleadh chun na h-ìre sin dha na boireannaich. Tugainn agus cuiridh sinn a-mach an lìon spaideil agad. ’S mathaid gun glac e liùgh no bodach-ruadh’.

Thug na mnathan dhaibh cead airson a dhol gu muir agus cha robh fada gus an robh an dithis fhireannach nan suidhe anns an eathar, Calum Eoghainn ga h-iomradh agus Dòmhnall Iain ag ullachadh an lìn. Chuir iad e aig Bilidh Mhòr, a dhàrna ceann ceangailte ri sgiofan creige air a’ Chreag Iasgaich agus an ceann eile air cruaidh agus puta mòr gorm, leth-cheud slat a-mach bhon tìr.

Ann an uair a thìde, ghlac an lìon seachd thar fhichead bradan, feadhainn aca anns an robh còrr air naoi puinnd de chuideam. Nise, thachair sin mus robh frìosairean anns an fhasan anns an Rubha agus bha eagal air muinntir Chaluim Eòghainn nan tòisicheadh iad a’ riaghladh a-mach nan ‘ùird airgid’ a fhuair iad air teaghlaichean a’ bhaile gun deigheadh an naidheachd chun a’ phoileas ann an Garrabost. Chuireadh fios air fear am Brocair aig an robh bhan. Chaidh an fhichead bradan a chur ann am bucais-èisg agus mus robh uair a thìd seachad bha a h-uile lann air a reic ris na taighean-òsta ann an Steòrnabhagh. Le a phòcaidean làn airgid, chaidh Calum Eoghainn dhan Star Inn agus dhan Charlton far an do dh’innis e, facal air an fhacal, mar a choisinn e an t-ionmhas leis an robh e a’ riaghladh a-mach na dibhe. Abair Horo-Gheallaidh!


[TD 310]

[Beurla]


[TD 311]

Seachdain an dèidh sin, cha chreideadh Braighdean a shùilean nuair a chunnaic e an ùpraid a bha air na cladaichean timcheall Rubh’ an t-Siùmpain. Cha mòr nach robh lion <eng>mono-filiment<gai> air cruaidh a-mach bhon h-uile gob agus tarsainn a h-uile geodha eadar Sgeir nan Ràmh am Port nan Giùran agus Healar anns an Aird; agus a h-uile fear a bha sin le fireannach ga altraim. An rud bu dorra dha a ghiùlain buileach, ’s e gun robh feadhainn aca a’ slaodadh nan lion làn bhradain a-steach chun na creige.

Chuireadh e iongnadh ort nam biodh tu air faicinn cho luath ’s a ghabh sannt agus eudach grèim air inntinnean nan teaghlaichean anns a’ cheann againne dhen Rubha – teaghlaichean a bha air a bhith chun sin cho sona, stuama, rìanail ri teaghlaichean ann an àite ’sam bith ann an Impireachd fharsaing na Banrigh.

Ach mar a tha an sean-fhacal ag radh, ’s e farmad a nì an treabhadh. Thòisich an Sàtan gam bhuaireadh le eudach agus sannt agus a’ cur smaointean suarach nam inntinn.

‘Carson,’ arsa mise rium-fhìn, ‘a tha mi nam shuidhe air leac fhuar aig Geodha na Muic ag iasgach chudaigean, nuair a tha càch a’ slaodach nan òrd airgid gu tìr?’

Ged a dh’fheith sinn, cha tug duine tràth bhradain dhuinn ged a bha na ficheadan a’ tighinn air tìr chun nan cladaichean, sia latha san t-seachdain. Nuair a bha mi dà fhichead bliadhna ’s a còig, cheannaich mi lìon-bhradan ach bha e sin saor. Bha am buidhe-rop, an druim agus na cliathaichean air an dèanamh de chainb agus an t-abhras de shreang-anairt. Càil bu mhiosa dheth, ’s e gun robh àrcaichean mòra buidhe air – cho mòr ’s gum faiceadh geamair iad le prosbaig ged bhiodh e leth a mhìle air falbh. Gu sealbhach, cha robh geamair anns a’ cheann againn den Rubha. Cha robh, a chionn gun robh an oighreachd a’ meas gun robh an fhairge againne seasg.

Aon fheasgar anmoch chuir mi a-mach mo lìon aig Creag Iain ’ic Dhòmhnaill agus dh’fhàg mi e airson tìdeachadh tron oidhche. As dèidh na bracaist chaidh mi null a dh’fhaicinn an robh sealbh orm. Tharraing mi-fhìn ’s a’ chlann an lìon a-steach agus cha robh iasg ri fhaicinn. An àite bradan bha dà tholl air an abhras cho mòr ’s gum faodadh muc-mhara bhith air seòladh troimpe. Dh’ionnsaich mi mo chiad leasan ann an iasgach a’ bhradain. Ma tha thu a’ dol a chur lìon bhradan dhan mhuir, feumaidh tu fuireach na chois neo spionaidh na ròin an t-iasg às an abhras agus fàgaidh iad saobhaidhean na àite.

Air an ath shamhradh, cheannaich mi lion <eng>monofilament<gai> agus bhlais mi air bradan a thug mi-fhìn às an fhairge agus cha robh teaghlach anns a’ bhaile nach d’fhuair an cuid. Cha do reic mi aon bhradan agus chan eil nàire orm


[TD 312]

[Beurla]


[TD 313]

ag aideachadh gun tug mi gu tìr mo chuibhreann dhen iasg oir bha mi den bheachd gun robh sinne – teaghlaichean nan croitearan – a’ cheart cho airidh air biadh a’ bhradain ’s a bha uaislean nan slatan-Beurla a bha a’ rìaghladh nan aibhnichean le fir-threuna ri an guaillean agus neart an lagh a’ cumail bata-làidir riutha.


Oilthighean Ghlaschu

Bha sinn fhathast a’ fuireach anns an leth-thaigh ann an Silverknowes, gun eadar sinn agus an Cuan-a-Tuath ach raon-goilf. Bha mòran de chàraidean le teaghlaichean òg anns an astar agus bha iad uile dàimheil gasta rinn. Ged bha e duilich dhuinn dealachadh riutha bha againn ri ar sùil a thoirt gu an iar oir beagan mhìosan an dèidh dhomh tilleadh à Lunnainn fhuair mi obair nam riochdaire aig Oilthigh Srathchuaidh. Tha an oilthigh sin ann am fìor mheadhon baile-mòr Ghlaschu, mu dhà cheud slat an ear air Steisean Sràid na Ban-righ agus stèidhte ann an togalaichean mòra air gach taobh de Sràid Dheòrsa.

Cha robh fada gus an robh mi gu mo chluasan ann an obair a bha calg dhìreach an aghaidh na h-obrach a bha mi air a bhith dèanamh ann an Lunnainn. Cha robh càil an seo a bha air ullachadh airson dibhearsain no cur-seachad. Bha a h-uile rud stèidhte ann am foghlam agus dealbhaichte airson na h-oileanaich oideachadh ann an cuspairean a bha toinnte, ùidheil gu ìre ach, glè thric dhomhsa, duilich a thuigsinn: Saidhceòlas-Cloinne leis an Dr Mòrag Nic an t-Sealgair, Matamataig leis an Dr Cliff Bartlett, Staitistigs leis an Dr Henery, Frangais le Lòrna Nic na Ceàrdaich, ’s mar sin air adhart.

Rinn mi fiolm anns an robh Sir Samuel Curran, am Prionnsapal, a’ mìneachadh eachdraidh an oilthigh bho chaidh a’ chiad roinn fhosgladh ann an 1796. B’ e siud obair a bha air leth ùidheil leam. Iriosal is mar a bha e, b’ e fìor dhuine cliùiteach a bh’ ann an Sir Samuel. Bha e fhèin agus eòlaich eile air obair mhòr a dhèanamh tron Chogadh air a’ Mhanhattan Project, an iomairt a rinn comasach do Na Stàitean Aonaichte am bom niùclasach a chruthachadh agus, mar tha fhios againn uile, b’ e siud am bom a’ sgrios Hiroshima agus Nagasaki agus a choisinn do Iapan strìochdadh ann an 1945.

Bha bhith a’ siubhal bho Silverknowes gu Oilthigh Srathchluaidh a h-uile madainn a’ toirt an deò asam. Bha an triùir chloinne againn sona gu leòr far an robh iad ann an Silverknowes agus ann an Sgoil Davidson’s Mains, ach dh’fhairich mise gum feumadh sinn imrich a dhèanamh gu badeigin na


[TD 314]

[Beurla]


[TD 315]

b’ fhaisge air an oilthigh. Air a’ cheann thall, thagh sinn taigh anns an Lèanaidh, baile beag a bha goireasach dhuinn anns a h-uile dòigh. Cha robh an trèana a’ toirt ach deich mionaidean bhon Lèanaidh gu Sràid na Ban-righ a bha cairteal na h-uarach bho m’oifis.

Aig an àm ud, bha Aonadan <eng>Audio-visual<gai> an dà oilthigh, Srathchluaidh agus Ghlaschu, fo ùghdarras aon cheannard. B’ esan Ruairidh MacGhilleathain agus ged bha an dà aonad ag obair air an ceann fhèin, bha trom uallach na dhà air-san. Dh’ullaich Srathchluaidh airson roinn ùr a stèidheachadh le Ruairidh air a cheann. Aig an ìre sin, leig e dheth a dhreuchd ann an Oilthigh Ghaschu agus, bha moit orm nuair a chaidh mise a chur na àite mar stiùiriche air aonad Oilthigh Ghlaschu.

Goirid an dèidh dhomh imrich a dhèanamh le m’ oifis gu Southpark House, chaidh mi gu Talla Bhòid ann am prìomh thogalach an Oithigh aig Cnoc GilleMhoire. Bha an talla àlainn leamsa cò dhiù airson b’ ann innte a shuidh mi na deuchainnean ann an 1950 a thug dhomh cothrom air mo chiad cheum a dhèanamh ann am foghlam aig àrd ìre.

Cha robh uallaichean orm gus an deach mi gu Oilthigh Ghlaschu! Cha b’ e a-mhàin na roinnean a bha suidhichte anns na togalaichean timcheall Chnoc GilleMhoire ach bha mòran de na h-uallachean sin co-cheangailte ri còig ospadail sgaipte timcheall a’ bhaile. Rinn sinn clàir-bhideo ann an còrr air fichead roinn anns na còig ospadail anns an robh oileanaich-mheadaigeach gan teagaisg. Bha mòran dhiubh airson obair lannsachd a thaisbeanadh, gu sònraichte a bhuineadh dhan chridhe, an t-sùil, na sgamhanan, am brolleach, na cuislean ’s mar sin air adhart. Tha fhios agam nam chridhe gum biodh e air còrdadh ribh a bhith còmhla rium a’ faicinn an obair mhìorbhuileach a bha an luchd-lannsachd a’ dèanamh.

An 1981, dh’ aontaich Cuirt an Oilthigh gum faodainn camaras-bhideo a cheannach a bha comasach air dathean a shealltainn. Chun na h-ìre sin, bha a h-uile rud ga shealltainn eadar geal agus dubh – rud a bha aindeiseil, mi-nàdarrach nuair a bha sinn a’ feuchainn ri modhan lannsaireachd a stèinneadh. Thug an uidheam ùr sin dhuinn urram agus cliù nach robh air bhith againn chun na h-ìre sin. Eadar 1980 agus 1985 bha mi a’ reic leth-bhreacan de na clàraidhean dathte a bha sinn air a dhèanamh anns na còig ospadail mhòra an Ghlaschu, ri oilthighean agus ospadail ann an còrr air dà fhichead rìoghachd air feadh an t-saoghail. Bha an t-adhartas sin air leth feumail ann an roinnean Leigheis (gu h-àraid Lannsaireachd agus Fiaclaireachd), Leighis-sprèidhe agus Saidheans.


[TD 316]

[Beurla]


[TD 317]

Bha Iain Long air ceann balaich an teicneòlais a bha cumail gach camara agus innealan clàraidh air dòigh. Os cionn nam balach a bh’ againn ag obair air feadh an oilthigh, bha Bruno Babczynski, duine cliùiteach as a’ Phòlainn, agus a bha a’ sabaid, gualainn ri gualainn, còmhla ris na Breatannaich anns an RAF an aghaidh nan Gearmailteach anns an Dàrna Cogadh. Bha a mhàthair-cèile à Tolm, baile beag a tha beagan an ear air crìochan Steòrnabhaigh. An dèidh dha Màiri a phòsadh ghabh e mar shloinneadh an t-ainm Albannach, Barrie.

’S iomadh latha a bhios mi a’ smaoineachadh cho sealbhach ’s a bha mi boillsgeadh fhaighinn air na mìorbhailean a tha eòlaich a dèanamh ann an saoghal nan oilthighean – mòran dhiubh anns na h-ospadail, ach cuideachd anns a h-uile meur anns a bheil na h-eòlaich an sàs: Innealaireachd, Saidheans, Ealain, Lagh, agus eile. Taing dhan Tì a chruthaich an Cruinne-Cè gu bheil mi air a bhith beò ann an Linn nam Mìorbhailean!

Leig mi dhìom mo dhreuchd ann an1989 agus rinn Sandra agus mise imrich gu ruige Leòdhas. Bha Màiread ann an sin romhainn agus i stèidhte na dotair ann an Steòrnabhagh a’ frithealadh euslaintich anns a’ bhaile ach cuideachd feadhainn anns an Rubha agus air taobh siar an Loch-a-Tuath. Cheannaich sinn croit ann am Port Mholair agus thog sinn dachaigh oirre glè fhaisg air Tobair a’ Bhuidseir agus Tobair Iomhair a bha, nam òige, a’ cumail uisge fìor-ghlan ri muinntir a’ bhaile. Gu mi-shealbhach chaidh an dà thobair a dhùnadh le clachan agus talamh fada mus tàinig sinn dhachaigh ach, ged nach eil duine a’ gèilleadh dhaibh, tha na fuarain aca, mar dhùbhlan, fhathast a’ dòirtadh a-mach an cuid uisgeachan!

Tha ceithir bliadhna fichead bho chuir mi cùl ri Oilthigh Ghlaschu agus an iomadh fear agaus tè air an do chuir mi eòlas fhad ’s a bha mi le sgioba a’ caithris anns na sàibhlean aice. Bha mo bheatha innte ùidheil, soirbheachail agus, ged is mòr am beud, tha ainm iomadach neach air an robh mi fìor eòlach air tòiseachadh a’ dol às mo chuimhne. Dh’aindheoin sin, is math mo chuimhne air an iomadach rud tlachdmhor a thàinig nam rathad fhad ’s a bha mi an uachdaranas aig Southpark House. Nas tlachdmhor leam na dad eile, b’e an ceumnachadh a rinn an ceathrar a bha cuide rium san dachaigh: Sandra, Màiread, Iain agus Murchadh air sàil a chèile. Thug an t-saothair sin naoi bliadhna agus bu mhòr an toileachas-inntinn a fhuair an còignear againn às na thachair anns an ùine sin.


[TD 318]

[Beurla]


[TD 319]

An Lèanaidh

Thogadh an taigh a cheannaich sinn ann an 1852. Bha e ann an leth acair fearainn – dachaigh mhath teaghlaich cairteal a mhìle bho bhunsgoil agus bho àrdsgoil aig an robh deagh chliù. Nuair a rinn sinn an imrich à Dùn Eideann chun An Lèanaidh, bha Màiread naoi bliadhna a dh’aois, Iain Anndra seachd agus Murchadh còig.

Bha sinn air seann taigh a cheannach bho sheann ollamh a bha air a dhreuchd a leigeil dheth - ollamh a bha cho foghlamait ’s gun robh e air a dhol thairis le faoineas! Airson bliadhnachan, bha e air a bhith a’ fuireach na aonar ach cha robh e gun chur-seachad. Bha ùidh aige anns a h-uile seòrsa lus annasach a b’urrainn dha a chinneachadh anns a’ ghàradh – dìtheanan, preasan, craobhan agus glasraich. Ach, mo chreach, fhad ’s a bha an gàradh a’ laomadh le cùbhraidheachd agus dathan eireachdail, bha e air cochall an taighe agus gach nì a bha na bhroinn a leigeil a dhìth.

Cha robh sinn fada anns an dachaigh ùr gus am faca sinn le tàmailt gun robh cinn nan sailean a bh’ anns na làir nan còthar breòite. Bharrachd air sin, bha làr a’ chidsin làn dhen raodan agus nuair a chuir sinn às an stòbha, chunna sinn gun robh an raodan air an làr foidhpe a chur na smùir mhìn ruadh. Tàmailt agus mionnan air an latha sin!

Mar sin, cha robh mìr dhen dachaigh nach robh feumach air a leasachadh - a-muigh agus a-staigh. Bha deich rùmannan ann – pailteas airson teaghlach mòr mar a bha cumanta anns an naoidheamh linn deug.

Ann an cùl a’ chidsin, bha taigh-ionnlaid le làr saimeant. Ann am mullach an taigh-ionnlaid, bha tanca mhòr de dh’fhiodh daraich is e air a lìnigeadh le luaidhe. Bha gach làdach uisge a bha a’ dòirteadh às an adhar ga stòradh anns an tanca sin airson a bhith deiseil dha na searbhantan nuair a bhiodh aca ri nigheadaireachd. Bha am bùrn-òl ga fhaighinn à tobair dhomhainn air cùl an taigh-ionnlaid – goireas a bha cunnartach dhan chloinn gus an d’ fhuair sinn air a dùnadh. Ach, a-nise, bhuineadh na goireasan a bha sin dhan an naoidheamh linn deug anns an robh iad anns an fhasan. Nuair a chaidh sinne a dh’fhuireach don taigh bha am burn uile a’ tighinn tro phìoban luaidhe – seann phìoban a b’ fheudar dhuinn a spadadh às le òrdugh bhon riaghaltas chionn ’s gun robh an luaidhe a’ pùinnseanachadh dhaoine a bha ag òl a’ bhùirn a bha tighinn asta. Tuilleadh cosgais. Thug sinn ochd bliadhna deug mus d’ fhuair sinn air a h-uile uireasbhaidh a bha air an taigh a leasachadh.

Anns an ùine a bha sinn anns An Lèanaidh bha sinn, mar theaghlach, slàn,


[TD 320]

[Beurla]


[TD 321]

dripeil, agus, ann an tomhais, soirbheachail agus sona. Mean air mhean, thug mi fhìn agus Sandra an dachaigh air ais gu ìre iomchaidh ach bha sinn fichead bliadhna an sàs ann mus d’ fhuair sinn air an obair a chrìochnachadh. Ach, mar a bha an sean-fhacal ag radh, cha dèanar math gun mhulad. A’ coimhead air ais, tha e an-diugh na chùis-iongnaidh dhuinn gun do lean sinn oirnn leis an t-saothair tre gach ùpraid eile anns an robh sinne agus an teaghlach an sàs.

Fhuair sinn eòlas air mòran theaghlaichean a bha a’ còmhnaidh anns a’choimhearsnachd agus cuideachd anns na bailtean mun cuairt,m.e. Cathair an Tulaich (Kirkintilloch) agus Achadh an Loch (Auchinloch). Bha Elsie agus Tom Nelson agus an teaghlach aca a bha a’ fuireach ri ar taobh air leth dàimheil agus bu ghann deireadh seachdain nach robh cèilidh sean-fhasanta ann am fear dhe na dachaighean againn le seinn, ceòl agus sgeulachdan.

Cha toirinn ach cairteal na h-uarach a’ dol leis a’ char gu Màiri, piuthair mo mhàthar, a bha na bantraich, a’ fuireach ann am Bishopbriggs. Boireannach treun aoigheil a bh’ innte, làidir na corp, na beachdan agus na creideamh. Ged a bha i air bhith a’ còmhnaidh an Glaschu bho bha i na pàiste, bha i cho Gàidhealach ’s a bha i an latha a dh’fhàg i Port Mholair. Nuair a chaochail i, bha mi mothachail gun robh mi air foghlamaiche a chall aig an robh aithne mhòr agus cuimhne mhath air gnàth-cainnt, caithe-beatha agus furtachd mo mhuinntir ann an Aois na Bochdainn.

Fhad ’s a bha sinn anns an Lèanaidh, rinn Sandra ceum anns an Oilthigh Fhosgailte, agus cuideachd barantasan ann an Oilthigh Srath Chluaidh agus an Colaiste Chnoc Iòrdain.

Bha ar beatha mar theaghlach sealbhach, dòigheil agus dripeil. Nuair a dh’fhàg iad an ardsgoil anns an Lèanaidh, fhuair Màiread, Iain agus Murchadh na barantasan a dh’fheumadh iad airson a dhol air adhart gu foghlam aig àrd-ìre. Chaidh Mairead agus Murchadh do dh’Oithigh Ghlaschu agus Iain Anndra do Cholaisde an Techneòlais.

Bha na balaich dèidheil air bhith cluiche rugbaidh, Iain agus Mairead ag ionnsachadh a’ phìano, Murchadh na rùnaire aig an SNP, agus Sandra na h-oileanach anns an Oilthigh Fhosgailte. Cheumnaich i le B.A. ann an 1974, a’ bhliadhna anns an d’ fhuair mi m’ àite ann an Oilthigh Ghlaschu. Aig an deireadh sheachdain bhiodh an taigh againn làn de dh’oileanaich, mòran dhiubh à dùthchannan cèine. Bha an triùir chloinne againn a’ leantainn air nòsan an sinnsirean le bhith a’ fiathachadh chàirdean agus charaidean chun na dachaigh. Taigh-cèilidh gun mhòine ’s gun lampa-siofaig! Ged bhithinn aig àmannan a’ smaoineachadh gun robh mi fhìn agus am màthair nar sgalagan aca, bha mi uailleil às an oidhip a bha iad a’ dèanamh agus bhithinn


[TD 322]

[Beurla]


[TD 323]

a’ cuimhneachadh air an oidhirp a bha mo phàrantan fhìn air a dhèanamh às mo leth-sa.

Bhiodh Màiread, a bu shine, aig òraidean aig Cnoc GhilleMhoire no ann am fear dhe na còig ospadail a tha tro Ghlaschu, Iain ann an Colaiste an Techneòlais shios ann am meadhan a’ bhaile, agus Murchadh, a’ leantainn ann an lorgan a pheathar. Bha Sandra agus mise mar choin-chaorach gam buachailleachd. Ach ma bha sinne fritheilteach orra-san, bha iadsan air fàs cus ro gheur-mhothachail oirnne (gu h-àraidh ormsa) le rabhaidhean a bha a’ buadhachadh orra tro bhith am measg nan euslainteach anns na h-ospadail.

Mar bu mhotha a bha iad ag ionnsachadh, b’ ann bu mhotha a bha aca ri a ràdh mu dheidhinn ar slàinte agus ar dòigh beatha. Dh’fhàs mi sgìth ag èisteachd ris na bh’ aca de chomhairle ri thoirt orm mu dheidhinn an tombaca agus ceò chùbhraidh na pìoba. Bha cìocras agam air an tombac. Tha mi cinnteach nach eil duine a leughas mo ghearan aig nach bi truas rium. Bhiodh iad air a bhith buileach truasail nam biodh aca ri bhith ag èisteachd ris a’ cheathrar a bha a’ còmhnaidh anns an fhàrdaich againne, a’ casadaich còmhla agus a’ durghain cho luath ’s a chitheadh iad mi sona leis a’ phìob nam phluic. Mu dheireadh, leig mi bhuam an tombac agus thilg mi mo phìob do chairt na luathadh. Tha mi fhathast ga h-ionndrainn.

’S minig a chuala mi mo sheanmhair a’ Phuirt ag radh, ‘Thèid neart thar cheart,’ agus dhearbhadh dhomh gur fìor am facal a bh’ aice. Rinn an ceathrar aca a’ chùis orm fhìn agus air an dubh-mhiann a bh’ agam air an tombaca. Ach cha b’ e ceathrar a rinn sin ach còignear. Bha, agus tha fhathast, bana-charaid aig Màiread a bha a’ toirt cunntas air a h-uile turas a dhearcadh i orm leis a’ phìob. B’ ise Anna Mhòrgain, sùil-bheachd a bha a’ fuireach cus ro fhaisg air an ionad anns an robh mi ag obair. Cò dhiù, gam aindeoin, strìochd mi agus cha do chuir mi pìob nam phluic airson còrr air na deich bliadhna fichead a chaidh. Ged tha gaol agam air Dr Anna Mhòrgain, cha tug mi maitheanas dhi airson cho cabach ’s a bha i.

Fhuair mi faochadh nuair a thòisich Murchadh ag ionnsachadh draibheadh. Bha mi a’ fiughar ris an latha a dh’fhaodainn leigeil leis falbh leis a’ char agus uallach an draibheadh a leigeil dhiom. Leis an fhìrinn innse, bha mi air fàs seachd searbh de bhith a’ faradh buill an teaghlaich gu badan thall agus a-bhos. Bha earbsa agam às an triùir aca, gu h-àraidh Màiread a bha stolda, glic anns a h-uile rud a bha air a h-uallach. Cha robh mi buileach cho earbsach às an fhear a b’ òige!

Air an dearbh latha a fhuair esan cead-draibhidh, thuirt e rium, ‘Tha mi airson taing mhòr a thoirt dhuibh airson na taic a tha sibh air bhith toirt


[TD 324]

[Beurla]


[TD 325]

dhomh. Airson co-ghàirdeachas a dhèanamh còmhla ri mo charaidean, an toir sibh dhomh iasad dhen chàr airson a dhol leotha gu Fionn-treabh. Tha mi airson pinnt leanna a thoirt dhan triùir agus bheir mi gealladh dhuibh nach gabh mi fhìn dad nas treise na Irn Bru’. B’ e baile beag air cùl nan cnoc agus mu dhusan mile bhon Lèanaidh a bha am Fionn-treabh.

Bha fhios agam nach robh Murchadh càil na bu dèidheil air a’ mhisg na bha mi fhìn agus ghabh mi, gun uallach orm, ris a’ ghealladh a thug e dhomh. Thàinig an triùir charaidean agus dh’fhalbh an ceathrar le mo chàr, an rud bu luachmhor a bh’ agam seach an taigh agus mo bhean ’s mo theaghlach.

Ann an uair a thìd, chuala sinn stàpraich aig an doras a-muigh agus thàinig Murchadh a-steach le gàire air aodann. Ars a mhàthair, ‘Agus an deach gu math dhuibh?’

Sheas esan eadar sinn ’s an teine le a làmhan air a chùlaibh a’ garadh a thòin.

Dh’fhàs mi an-amharasach. ‘Seadh, Balach,’ arsa mise. ‘Chuala tu do mhàthair. Nise, freagair a’ cheist a dh’fhaighnich i dhut.’

Thuirt e, ‘Bheil sibh ag iarraidh an droch naidheachd an toiseach, no an naidheachd eile?’

‘Tòisich leis an droch naidheachd! An deach duine agaibh a ghoirteachadh?’

‘Cha deach. Bheil fhios agaibh air an leathad chas a tha tighinn sios air cùl Bail’ nan Leamhnach (Lennoxton). Uill, nuair bha sinn a’ tilleadh cha deach dhuinn ro mhath. Leis a’ bheinn air mo làimh chlì agus an gleann a’ tuiteam fodhainn air mo làimh dheis …’

‘A Mhurchaidh, an robh thu ann an tubaist …?’

‘Chunna mi poca dubh plastaig air an rathad agus chum mi orm aig an aon astar. Gu mì-shealbhach cha b’ e poca plastaig a bh’ ann ach sgeir a bha air tuiteam às a bheinn chun an rathaid. Bhuail mi an sgeir agus bhris i an aiseal toisich.’

Bha Sandra gus a dhol às a toinisg. ‘Mo ghràdh ort, an deach duine agaibh a ghoirteachadh?’

‘Cha deach.’

‘Seadh,’ arsa mise, ‘agus dè an naidheachd mhath a bh’ agad dhuinn?’

‘Nach eil sin follaiseach?’ arsa Sandra. Dh’èirich i agus phaisg i a gàirdeanan uime. Nach sinn a tha sealbhach gun d’ fhuair sinn dhachaigh e gun beud èirigh dha?’

Ach cha b’ ann leis an leithid sin de mhaitheanas a fhreagair mise.

‘Gun teagamh,’ arsa mise, ‘agus seo naidheachd mhath eile dhut, Balach! Fhuair thu mo char-sa aon uair agus bhris thu e. Chan fhaigh thu tuilleadh e’.


[TD 326]

[Beurla]


[TD 327]

Chunnaic mi Sandra a’ priobadh air. Bha e na nàdar a bhith a’ milleadh na cloinne agus gu h-àraidh an diol-deirig a shàraich sinn aig toiseach a bheatha!

Cheumnaich an triùir agus, mus do sheall sinn rinn fhìn, bha iad deiseil airson a dhol an ceann an cosnaidh. Bha thìd agam fhìn agus Sandra tòiseachadh ag ullachadh ar n-inntinnean airson cùl a chur ris a’ bhaile mhòr agus tilleadh chun na dùthcha far an d’ fhuair sinn ar n-àrach. Cha robh e furasta cùl a chur ris An Lèanaidh agus ri Glaschu far an robh uiread de dhaoine air an robh sinn eòlach – daoine agus bùitean, comannan Gàidhealach agus caraidean à badan air feadh Bhreatainn agus bho thall thairis.


Eideard Dwelly

Bha compàirt agam ann an ‘Aibisidh’ - sreath phrògraman a rinn am BBC le Fionnlagh I. Dòmhnallach (Finlay J) anns a’ chathair. Gèam a bh’ ann, anns an robh dà sgioba a’ còmhstri ri chèile feuch cò a b’ fheàrr air breithneachadh a thoirt air facail annasach a bh’ anns an fhaclair aig Eideard Dwelly. Chòrd e rium fìor mhath a bhith a’ cluich a’ ghèam sin oir, ged a bha mòran de na facail nach cuala mi riamh, ’s nach fhaca mi sgrìobhte, bha mi dualtach air a bhith dearbhadh ri fear-na-cathrach gun robh am facal cumanta gu leòr againne ann an Leòdhas. Ged bha mi air Fionnlagh a choinneachadh, air is dheth, tro na bliadhnachan, cha robh e idir eòlach orm – agus nuair a mhìnichinn dha a’ chiall a bh’aig facal àraidh ann an Leòdhas, bheireadh e mar bu tric puing dhomh. Tha cuimhne agam air aon fhacal a chuir e orm. ‘Dè a chanadh tu a th’ ann an ‘roisean’- r-o-i-s-e-a-n?’ Arsa mise, ‘’S e roisean a chanas co-aoisean mo mhàthar ri cneabailte a bhiodh aig na boireannaich airson ceangal cas drathars teann ri ceann-shuas na stocainn.’

Thuirt Fionnlagh, ‘Chan eil a’ chiall sin ann am faclair Dwelly idir ach tha amharas agam nach eil thusa cho seòlta ’s gum b’ urrainn dhut dèanamh suas breug cho luath ri sin. Bheir mi dhut leth phuing.’

Och, Fhionnlaigh! ’S bochd nach robh thu cho eòlach orm anns an latha sin ’s a bha thu orm nuair a thàinig thu a dh’fhuireach ri mo thaobh.

Bliadhnachan an dèidh Aibisidh, nuair a bha sinne a’ fuireach anns an Lèanaidh agus esan agus Caitlin, a bhean, a’ fuireach an Twechar, dh’aidich mi dha m’ eas-onair. Thug mi taing dha airson na leth-puing a bha e air a thoirt dhomh airson na brèig. Abair lachanaich!

Aon latha, fhuair mi cuireadh bho fhear Dr MacFhearghais a bha ag obair anns an Ospadal Rìoghail a dhol gu diathad còmhla ris fhèin agus ri Flòraidh


[TD 328]

[Beurla]


[TD 329]

Dwelly, nighean Eideard Dwelly a bha air an fhaclair ainmeil a chlò-bhualadh agus fhoillseachadh. Rinn mi clàradh-bhideo den t-seanchas a bh’ agam ris a’ bhoireannach uasail sin a bha air a thighinn bho Oxford gu ruige Glaschu ann an tacsaidh! Nuair a dh’innis mi dhi cho luachmhor leis na Gàidheil ’s a bha an obair a bha a h-athair air a dhèanamh, ghabh i ìongnadh.

Bhruidhinn sinn air an dèidh mhòr a bh’ aig a h-athair air a’ Ghàidhlig agus air na Gàidheil agus a h-uile rud a bhuineadh do an dualchas – gu h-àraidh pìobaireachd. Bha an dèidh a bh’ aige cho mòr ’s gun tug e an t-ainm ‘Eòghann Dòmhnallach’ air fhèin agus b’ ann air an ainm sin a bha e aithnichte am measg nan Gàidheal. Thuit e fhèin agus Màiri Nic Dhùghaill ann an gaol. Shiubhail e gu a dachaigh ann an Aird Chatain, an Earra-Ghaidheal, airson a muinntir a choinneachadh agus airson iarraidh air a pàrantan cead a pòsadh. Fhuair e an cead a bha e ag iarraidh ach, a rèir aithris, bha a h-athair tàmailteach nuair a dh’fhoghlaim e nach b’ e Dòmhnallach coileanta a bha gu bhith aige mar chliamhainn ach Sasannach.

Dh’aindeoin sin, phòs Eideard agus Màiri agus cheannaich iad taigh anns a’ Ghart Mòr ann an Siorrachd Pheairt.

Bha a’ chàraid òg a’ fiughar ris an latha a bhiodh an obair crìochnaichte agus an leabhar air fhoillseachadh. Thug Màiri cuideachadh do a companach le deòin, ag ullachadh, a’ leasachadh agus a’ clò-bhualadh an fhaclair ainmeil aige. Chaidh a’ chiad chur dheth fhoillseachadh ann an 1911 ach, gu mi-shealbhach, cha do rinn na Gàidheil idir uiread de ghàirdeachas ris ’s a bha Eòghann agus Màiri a’ dùileachadh. Cha robh fèill air an fhaclair aig an àm sin a rèir na h-oidhirp a thug am faclair gu buil.

Dh’innis Flòraidh dhomh gun robh a pàrantan tàmailteach. Nuair nach tugadh do a h-athair am moladh ris an robh dùil aige agus air an robh e airidh, chuir e a chùl gu ìre ri Alba agus ris a’ Ghàidhlig. Is e cùis-nàire a bh’ ann nach tug na Gàidheil urram agus mòr-chliù dha fhad ’s a bha e beò airson na sàr obrach a bha e air a dhèanamh agus a tha cho prìseil leinn chun an latha-an-diugh.

Dh’iarr mi air Flòraidh a h-ainm a sgrìobhadh anns an leth-bhreac ùr den fhaclair a bha mi air a cheannach a dh’aon ghnothaich. Chuir na briathran a sgrìobh i cianalas orm oir bha e follaiseach nach robh tuigsinn aice anns an dìleab phrìseil a bha a h-athair air a thoirt dhuinn – follaiseach cuideachd nach robh aithne aice air cànan a màthar no an dualchas a bha cho tarraingeach do a h-athair aig toiseach a bheatha.

Chaochail Eidear Dwelly an 1939, a’ bhliadhna anns an do thòisich an dàrna sgrios air sluagh na Roinn Eòrpa. B’e sin an Dàrna Cogadh Mòr anns na chaill Breatainn còrr air sia millean sluaigh.

[TD 330]

[Beurla]


[TD 331]

Trì Buidhnean Gàidhealach

Sgoil Sir John Maxwell

Bha a’ chlann againne mòran na bu shine na aois sgoile ach, a dh’aindheoin sin, chuir Ceana Cheanadach (Ceana Chaimbeul) toileachas orm an latha a dh’iarr i orm a bhith nam chathraiche aig Comann nan Tidsearan ’s Nam Pàrantan – a’ bhuidheann a bha strì ri bunsgoil Ghàidhlig fhaighinn ann an Glaschu. Airson iomadach bliadhna, bha ùidh air bhith agam ann am foghlam tro mheadhon na Gàidhlig. B’ e Comann Sgoiltean Dà-Chànanach Ghlaschu a’ bhuidheann a bha strì ri bun-sgoil Ghàidhlig fhaighinn ann am baile mòr Ghlaschu. Bha iomadach seòrsa cnap-starra an aghaidh dhaibh sin fhaighinn. Tron bhuidheann sin, fhuair mi eòlas air Bernie Scott (‘Am Bodach Beag’) a bh’ anns a’ chathair air Comataidh an Fhoghlaim ann an Comhairle Shrath Chluaidh. Duine beag, lùthmhor geur-chuiseach a bh’ ann an Mgr Scott agus, gu sealbhach, bha e airson gum faigheadh na Gàidheil an roghainn.

Fhuair sinn fios gum biodh e ceadaichte dhuinn a bha an sàs anns an iomairt a dhol a dh’èisteachd na deasbaid anns an robh Bernie Scott a’ dol a thoirt iarrtas nan Gaidheal air beulaibh Comataidh an Fhoghlaim. Bha fhios againn nach biodh an t-slighe soirbh dha agus cha robh fada gus an do dhearbh Stiuiriche an Fhoghlaim nach robh e idir airson gum faigheadh na Gaidheil sgoil far an robhas ag oideachadh na cloinne tro mheadhan na Gàidhlig. Thuirt e gu robh barrachd chloinne bho theaghlaichean a bha air a thighinn à dùthchannan coimheach a bha cheart cho airidh air sgoil fhaighinn dhaibh fhèin ‘s a bha na Gaidheil. Mar eiseimpleir, bha clann phàrantan anns a’ bhaile aig an robh cànanan mar Gujerati, Cantonese agus Eadailtis.

Sheas am Bodach Beag agus thuirt e ris an Stiùiriche, ‘Cuimhnich a sheòid, nach e do dhleastanas-sa idir a dhol a sheasamh an aghaidh nan co-dhùnaidhean gus an tàinig sinne mar chomataidh. Feumaidh tusa coileanadh dhuinne an rud a tha sinne mar Chomataidh an Fhoghlaim air aontachadh leinn fhìn’.

Dh’fhàg sinn a’ choinneamh le fios againn gun robh an iomairt anns an robh na ficheadan de theaghlaichean ann an Glaschu agus na bailtean mun cuairt an sàs air ceum a thoirt air adhart aig am biodh buaidh ann an teagaisg na Gàidhlig. Mo bheannachd aigesan agus aig na Gàidheil chàirdeil, chòir a bha air a thighinn còmhla airson na h-iomairt a thoirt gu buil. Ach biodh duais air leth aig Ceana Chaimbeul, bean Alasdair Mhic Ualraig nach maireann, a rinn barrachd saothair na neach ’sam bith eile airson gum faigheamaid air a’


[TD 332]

[Beurla]


[TD 333]

Ghàidhlig a chur air ais air a casan.

Dh’fhosgail aonad Gaidhlig ann an Sgoil Sir John Maxwell san Lùnastal 1985, leudaich an obair agus, ceum air cheum, thàinig piseach air foghlam tro mheadhon na Gàidhlig air feadh Alba.

Bliadhnachan air chùl siud, chuir mi companaidh dom b’ainm, ‘Lòchran’ air chois mar chompanaidh neo-eisimileach airson prògraman telebhisean a dhèanamh anns a’ Ghàidhlig. Ann an 1994, fhuair an companaidh taic airgid airson sreath phrògraman – ‘Cluiche, Ceol is Cànan’- a riochdachadh do Seanal 4. Bha an t-sreath sin airson rannsachadh an adhartais a bhathar air a dhèanamh anns na sgoiltean Gàidhlig thall agus a-bhos. Ann an Glaschu fhèin, thadhail sinn ann an sgoiltean Gàidhlig ann am Bishopbriggs agus an Cill Bhrighde an Ear. Thuilleadh air sin, thadhail sinn bun-sgoiltean Gàidhlig an Dùn Eideann, Inbhir Nis, Baile Dhuthaich, Beinn na Faoghla, Uibhist a Deas agus Leòdhas.

Tha fhios gun robh Gàidheil air feadh Alba a’ dèanamh strì airson cùis na Gàidhlig a neartachadh ach, nam bharail, ’s e ceum sònraichte a fhuair Gàidheil Ghlaschu air a thoirt le Sgoil John Maxwell.


Comunn Leòdhais agus na Hearadh Ghlaschu

Tha Comann Leòdhais ’s na Hearadh Ghlaschu air a bhith feumail dhan òigridh tro na linntean - gu h-àraidh nuair a bha an òigridh air ùr thighinn dhan Ghalltachd agus a’ fulang la cianalas na dachaigh.

Nuair a thill sinn a Leòdhas, chaill sinn an ceangal a bh’ againn ris a’ Chomann ach bho fhuair sinn ar n-anail a ghabhail agus a thòisich mi a’ rannsachadh ann an sloinntearachd dh’ionnsaich mi rud a chuir iongnadh orm.

Seach dithis, fhuair mi dearbhadh gun robh ceangal-teaghlaich agam ris a h-uile fear is tè, Leòdhasach agus Hearach, air an robh sinn cho eòlach ann an Glaschu agus an Dùn Eideann. Tha moit orm a’ cur sin ann an sgrìobhadh oir bha gach fear is tè a bha sin uasal agus glic.

Ach cò an dithis a bha sin? Gu sealbhach, cha d’fhuair Bill agus Chris Lawson anns na Hearadh, no eadhon Dòmhnall Choinnich MacChoinnich ann an Eòropaidh, lorg air ceangal teaghlaich eadar mi-fhìn agus Sandra, mo bhean!

’S nas motha, cha d’fhuair iad sgeul air càirdeas eadar mise agus Iain MacNeill, an duine suathaid ud a tha, airson bliadhnachan, air a bhith a’ cumail luchd-èisteachd air bhoil leis na deòirean nan sùilean ag èisteachd ri a chuid gòraich.


[TD 334]

[Beurla]


[TD 335]

An t-Urras Gaidhealach

An-diugh, tha moit orm gun robh compàirt agam anns an iomairt a bha buidhnean ann an Glaschu a’ dèanamh às leth na Gàidhlig no às leth teaghlaichean na Gàidhealtachd. B’ e aon dhiubh sin an t-Urras Gaidhealach <eng>(Highland Fund)<gai> a chaidh a stèidheachadh an 1953 ann an linn anns an robh seòid a bha air tilleadh às an Dàrna Cogadh ag iarraidh iasad airgid a chuidicheadh iad a’ cur air chois gnìomhachas a bheireadh dhaibh beòshlaint nan dachaigh fhèin.

Cha b’ urrainn dhan chomhairle a bhith air dithis na b’ ionrac agus na bu treibhdhirich a chur mar fhreiceadan air ionmhas an Urrais – sàr dhithis nach maireann. B’iadsan Ruairidh MacFhearchair às an Eilean Dubh agus Dòmhnall Dòmhnallach (Dòmhnall Shamaidh) à Sgianaidinn an Eilean Sgitheanaich. Bha iad nan dòigh carthannach ris na teaghlaichean air an robh iad a’ tadhal air feadh na Gàidhealtachd. Mar an ceudna, bha muinntir na Gàidhealtachd mothachail air luach na h-oidhirp a bha iadsan agus an t-Urras a’ dèanamh, agus am feum a bha an obair againn a’ dèanamh air feadh na dùthcha. Bha mise agus an fhichead urrasair eile uailleil a bhith ann an luib na h-iomairt, a h-uile fear againn a’ dèanamh ar dleastanais saor-thoileach, an-asgaidh agus le deagh rùn.

Ann an 1965, chuir an Rìaghaltas air chois Bòrd Leasachaidh na Gàidhealtachd agus, mean air mhean, ghabh am Bòrd sin a-null mòran den obair anns an robh an t-Urras an sàs. Mar sin, thàinig feabhas air eaconomaidh na Ghaidhealtachd anns an leth-cheud bliadhna bho chaidh an t-Urras a stèidheachadh. Leig mise dhiom a’ chathair mus do dh’fhàg mi Glaschu agus ghabh Calum Mac Ille na Brataich an t-uallach anns a’ bhliadhna 1988. Deich bliadhna an dèidh sin, thàinig obair an Urrais gu crìch. Le Murdhadh Moireasdan anns a’ chathair, chaidh sporan an Urrais fhalmachadh agus an t-airgead a bh’ ann (£200,000) a thoirt do Sabhal Mòr Ostaig aig a bheil buaidh air cùis na Gàidhlig ann an Alba agus thall thairis. Soirbheachadh leis an t-Sabhal agus gach fireann agus boireann a’ tha a’ frithealadh nan oileanach aig baile agus bho bhaile.


Nigeria

Dh’fhosgail na sia seachdainean a chaith mi ann an Nigeria mo shùilean air saoghal a bha tur eadar-dhealaichte ris an t-saoghal air an robh mi eòlach. Tha

[TD 336]

[Beurla]


[TD 337]

còrr air trì cheud treubh anns an dùthaich ud agus còrr air còig cheud cànan. Tha creideamh an t-sluaigh, leth ma leth, Muslim agus Crìosdaidh. Ann an seagh, tha Nigeria caran coltach ris an Roinn Eòrpa anns a bheil rìoghachdan, stèidhichte oir ri oir, ach gach tè sgairte bho chàch a rèir, a cànan, a creideamh agus a cultur. Cuideachd, tha e rudeigin coltach ris a’ Ghàidhealtachd gu bho chionn trì cheud bliadhna, nuair a bha eud agus còmhstri a’ cosnadh gamhlas agus a’ toirt air na cinnidhean a bhith a’ buaireadh ri chèile.

Lean aimhreit eadar na treubhan ann an Nigeria agus, ged nach eil e soilleir dhomh an-diugh carson, sguir an Rìaghaltas a’ pàigheadh an luchd-teagaisg airson an cuid obrach. Mar thoradh air sin, cha robh na h-oileanaich ann an Oilthigh Ibadan a’ faighinn an oideachaidh air an robh iad airidh agus, air a cheann thall, chuir iad togalaichean anns an oilthigh nan teine.

Fo ughdarras UNESCO fhuaireadh airgead airson na togalaichean a chàradh agus feabhas a thoirt air a h-uile rud a dh’fheumte airson an oilthigh a chur air ais air a chasan. An 1979, fhuair mi cuireadh bhon Chomhairle Bhreatannach a dhol gu Oilthigh Ibadan airson mo bheachd a thoirt air na goireasan nodha air an robh an t-oilthigh a cur feum. Cha robh mi riamh air bhith ann an Afraga ach, le misneachadh bho chùirt Oilthigh Ghaschu dh’ullaich mi airson an turais.

Turas fada air plèana le <eng>British Caledonian<gai> ach, mu dheireadh, ràinig sinn gu socair gu talamh aig Lagos, prìomh bhaile Nigeria. Cho luath ’s a dh’fhosgladh an doras, thàinig plàigh de aidhir theth a-steach. Cha robh sin na iongnadh oir bha sinn aig crios-meadhain an t-saoghail leis a’ ghrian na craos theine os ar cionn anns na speuran. Bha am port-adhair na chùis iongnaidh dhomh agus eireachdail air leth. Togalach mòr le uinneagan mòra glainne a bha a’ lìonadh an àite le solas ach, air dhòigh air choreigin, a’ cumail a-mach teas do-ghiùlainte na grèine. Ach an toiseach, bha againn ri faighinn a-steach tron Chusbainn far an robh aig oifigearan ri dearbhadh cò sinn, cò às agus dè ar ceann gnothaich anns an dùthaich aca. Gu sealbhach, bha Sìm Mac an t-Saoir bhon Chomhairle Bhreatannach còmhla rium airson mo threòrachadh. Bha esan eòlach ann an Nigeria agus bhithinn uaireannan air bhiod aige le cho fearail, sàsaidh ’s a bha e nuair a bh’ againn ri dèiligeadh ri daoine ann an ùghdarras – gu h-àraidh na saighdearan.

Lean sinn a’ ghreigh a bha gluasad chun na Cusbainn – ceithir sreathan de dhaoine ag imeachd slaodach gu bucais nan seòid aig an robh ùghdarras air ar leigeil a-steach no ar tilleadh dhachaigh. Fhad ’s a bha sinn a’ dlùthadh air na seòid sin, ’s ann a chunnaic mi romham gun robh fireannach anns gach sreath a’ gluasad nam choinneimh, agus iad a’ dol bho dhuine gu duine anns


[TD 338]

[Beurla]


[TD 339]

gach sreath, gach fear le màileid fhosgailte aige. Nuair a ràinig fear faisg ormsa, chunnaic mi gun robh fear an dèidh fir a’ taomadh airgid dhan mhàileid. Nuair a ràinig e mise, dh’fhaighnich mi dè a bh’ agam ri a dhèanamh. Ars esan, ‘Chan eil e ceadaichte dhut barrachd air 500 naira a thoirt a-steach dhan dùthaich-sa. Feumaidh tu an t-iomall airgid a th’ agad a lìbhrigeadh dhan Chusbainn’. Thug mi am pasgan nairo às mo phocaid agus, faiceallach nach robh mi a’ cumail barrachd air 500 naira agam dhomh fhìn, chuir mi 23,000 dhan mhaileid aige. Nuair a fhuair mi-fhìn agus Sìm ar saorsa bhon luchd-sgrùdaidh, thuirt Sìm rium, “Tha mi duilich!’ arsa Sìm. Fad na h-uine guth a’ cumail na’r h-aire; <eng>‘Murtala Muhammed airport is the pride of the nation.’<gai> Bu chòir dhomh a bhith air lideadh a thoirt dhut gur e mèirlich na croich a th’ ann am balaich a’ Chusbainn. Bha mhòrchuid de m’airgead agamsa air fhalach nam stocainnan.’ Mar sin, cha robh mi fada ann an Nigeria gus an do thuig mi gun robh an dùthaich air a riaghladh le daoine a bha beò air eas-onair agus foill.

Airson ar treallaichean fhaighinn, bha againn ri dhol a-steach dhan talla-fhosgailte. Nam bharail, cha tigeadh talla-fhosgailte port-adhair anns an robh mi riamh – Heathrow no Glaschu – faisg air le eireachdas, glainnead agus meud. Choisich Sìm agus mise air ùrlar iongantach - sgaoilteach fharsaing, fhada air a dhèanamh de chlàir mhàrmor. Chaidh innse dhuinn gum e Sìna a bha air pàigheadh airson an togalaich gus a bhith “mar thiodhlac bho sluagh Shìna do shluagh Nigeria.”

Bha againn ri siubhal còrr air ceithir fichead mìle a-steach dhan dùthaich airson Ibadan a ruighinn. Chaidh Sìm gu fear de mhuinntir British Caledonian airson comhairle – Nigerianach caol àrd a bh’ ann mun cuairt air còig bliadhna fichead de dh’aois agus e air a dheagh chòmhdach ann an deise liath-ghorm. Bha e fearail agus fiosrach, agus math air a ghnothaich. Dh’innis e dhuinn gun robh an t-Airm air casg-cìs a chur air an rathad gu Ibadan agus gum biodh againn ri 500 naira a phàigheadh dha na saighdearan. Chuir an duine òg sin fios air fear-tacsaidh a dh’aithnicheadh e agus anns an robh earbsa aige. Thuirt e ris nach fhaigheadh e pàigheadh gus an tilleadh e bho Ibadan le litir bho Shìm a’ dearbhadh gun robh e air ar lìbhrigeadh aig ar ceann uidhe.

Fichead mìle tuath air Lagos thàinig an tacsaidh chun a’ chiad casg-cìs. Bha saighdear nach robh mòran na bu shine na ceithir bliadhna deug na sheasamh am meadhan an rathaid le raidhfil air a cinnteachadh oirne. Ri taobh an rathaid, bha seàirdseant na shìneadh ann am fasgadh truca mhòr ghlas-uaine, le siogar na phluic agus a ghunna na laighe ri a thaobh. Thàinig an t-òganach chun a’ char le fiamh a’ ghàire air aodann. Cha robh fiacaill an doras a bheòil.


[TD 340]

[Beurla]


[TD 341]

Thuirt e rudeigin ris an draibhear agus choisich e gu math an-amharasach ceithir thimcheall oirnn. Dh’fhosgail e doras-cùil an tacsaidh agus thòisich e a’ rùileachd le strùp a’ ghunna am measg nan treallaich againn. Dh’èigh Sìm ris gu coimheach, ‘Faiceall a bhalaich nach bris thu càil an sin. Tha sinne bho UNESCO agus cha bhiodh sinn airson gum faigheadh tusa thu fhèin ann an trioblaid!’

Thàinig an saighdear thuige anns a’ bhad agus chuir e strùp an raidhfil a-steach gu colainn Shìm. Ged a bha fiamh a’ ghàire fhathast air aodann, bha e airson sealltainn dhuinn cò aige a bha làmh an uachdair. Gu sealbhach, dh’èigh an seàirdseant rudeigin ris. Thug fear an tacsaidh airgead na cìs dhan t-saighdear. Cha robh facal eadarainn anns an tacsaidh.

Ghluais sinn air falbh gu math slaodach. Ged bha uinneagan an tacsaidh fosgailte, bha teas na grèine cho mòr ’s gun do thòisich mise a’ norradaich agus thuit mi nam chadal mus do ràinig sinn Ibadan. Anns an taigh-òsta, chaidh ar treòireachadh gu na rumannan anns an robh sinn gu bhith a’ fuireach. Bha mi gu math fann agus chaidh mi nam shìneadh air uachdair na leapa agus chaidil mi suaimhneach gu àrd fheasgar.

Air an ath latha, chaidh sinn chun an Oilthigh agus bha oifigeach gar feitheamh airson ar toirt chun a’ Phrionnsapal. Mar a chunnaic sinn, bha Nigeria fo rìaghladh an Airm agus thàinig e steach orm gum b’ e cuideigin coltach ri Idi Amin Da-da à Uganda a thigeadh a-steach a chur fàilte oirnn - fear le seacaid ghlas leis a’ bhroilleach aice air a sgeadachadh le buinn-euchdan. Cha robh sinn fada a’ feitheamh gus an tàinig Proif. Ayo Banjo, am Prionnsapal, a-mach airson crathadh làimhe – fior dhuine gasta, iriosal, foghlamaichte; duine aig an robh iomadach seòrsa uallaich air a ghuailnean. Dh’fhaighnich e cò às a bha sinn an Alba. Dh’innis sinn gun robh Sìm à Glaschu agus mise à Eilean Leòdhais. Bha fhios aige air mòran mu dheidhinn eachdraidh agus cruinn-eòlas na h-Alba. Dh’fhaighnich e dhomh an robh mi eòlach air tallaichean-còmhnaidh nan oileanach ann an Oilthigh Ghlaschu agus thuirt mi gun robh.

‘Nuair a thilleas tu dhachaigh,’ ars esan, nach tadhail thu dhomhsa ann an Talla MhicBruthainn agus abair ri Bean Mhic a’ Phearsain ma tha i fhathast na matron ann, gu bheil mise, Ayo Banjo, a’ cur thuice mo cheud mile beannachd airson coimhead às mo dhèidh fad nan trì bliadhna a bha mi ann an Oilthigh Ghlaschu a’ dèanamh ceum. Mar sin, bha mi eòlach air Albannaich agus, mar an ceudna, air Sasannaich oir rinn mi ceum cuideachd anns an UCLA ann am Preston.’

An-diugh chan eil cuimhne agam air ainm an treòraiche a thug sinn timcheall nan togalaichean, feadhainn dhiubh a bha air an droch mhilleadh

[TD 342]

[Beurla]


[TD 343]

anns an aimhreit. Chan eil ùine agam airson innse dhuibh an iomadach rud iongantach a chunnaic sinn agus a dh’èirich dhuinn agus an iomadach duine annasach a choinnich rinn fad ar rèis aig Ibadan. Fhuair mi eòlas air Sieu, duine beag à Gayana, a bh’ ann an Ibadan mar òraidiche ann am bith-eòlas agus aig an robh ùidh mhòr ann an sutha a bha co-cheangailte ris an roinn anns an robh e a teagaisg.

Aon latha, thuirt Sieu rium gun robh aige ri a dhol a thadhal air bana-charaid dha a bha na VSO a-muigh anns a’ phrìomh-choille. Tha cuimhne agam gur e Nic an t-Sealgair an sloinneadh a bh’ oirre ach tha mi air a’ chiad ainm a bh’ oirre a dhìochuimhneachadh. Canamaid gur e Anna a bh’ oirre. Shiubhail sinn deugachadh mhìltean a-mach dhan phrìomh-choille ann an càr Sieu. Chaidh sinn seachad air teaghlaichean a’ trusadh mheasan agus ghlasraich bho chraobhan agus air an dùsgadh ann am feannagan: oraindsearan, bananas agus buntàta-milis. Dh’fhosgail am prìomh-choille agus thàinig sinn gu taigh beag, grinn, air cruth thaighean a bha mi air fhaicinn ann an ceanna deas na h-Eadailt agus le ròsaichean agus hibiscus fo bhlàth a’ streap nam ballachan aige.

Leig Sieu ‘bìp’ air a’ chonacaig agus thàinig Anna a-mach anns an spot - nighean àlainn nach robh mòran a bharrachd air fichead bliadhna a dh’aois. Bha i a’ teagaisg na Beurla dhan òigridh ann an cròileaganan thaighean a bh’ anns an astar. Ged a bha na daoine còir gu leòr rithe, thuirt i nach b’urrainn dhi leigeil dhaibh a bhith ro dhàn oirre – gu h-àraidh na fir òga. Dh’fhiathaich i sinn a-steach dhan taigh agus dh’aidich i gun robh i uabhasach aonranach agus, aig àmannan, eagalach. Sheall i dhuinn an “aon charaid” a bh’aice - tarbhan-allaidh a bha cho mòr ri luch agus a bha a’ còmhnaidh anns a’ bhat fon uinneig. A rèir Anna, bha e ealanta air marbhadh a h-uile seillean, sneadhan agus daolag agus cuileag a bha air snàigeadh a-steach fhad ’s bha an uinneag aice fosgailte. Cha robh iongnadh orm gun robh i iomaganach anns an àite iomallach ud. Bha a’ chùmhnant aice gu crìochnachadh ann am mios no dhà agus bha i a’ fiughar ri tilleadh dhachaigh a Chanada. Iomadach uair bho leig sinn beannachd leatha, bhithinn a’ smaoineachadh cho draghail ’s a bha e do phàrantan na h-ìghne fhad ’s a bha i na h-aonar anns a’ phrìomh choille.

Bha e ceadaichte dhuinne a bhith dol gu Club nan Oraidichean anns an Oilthigh agus chaidh sinn ann leth dusan uair ann am beul na h-oidhche. Cha b’ e a mhàin luchd-teagaisg a bhiodh ann. Bha Eòrpaich ann aig an robh ceangal ris an oilthigh ach a bha an sàs ann an gnìomhachasan agus, gu h-àraidh, obair na h-ola agus poileataigs. Aig an àm ud bha an Cùrtair Iarainn a’ roinn rìoghachdan na Roinn Eòrpa eadar an Iar agus an Ear. Bha aon duine mòr àrd-ghuthach a bhiodh a’ tighinn a-steach a h-uile feasgar a bha sinn ann


[TD 344]

[Beurla]


[TD 345]

agus bha e follaiseach gun robh eòlas aige air mòran dhe na tùsaich a bh’ ann ’s e a’ falbh bho bhòrd gu bòrd le cridhealas agus deagh-rùn le crathadh-làimhe agus lachanaich. Ged nach duirt duine rium co as a bha e, bha droch amharas agam gun robh an duine às a’ Ghearmailt an Ear agus cha do rinn mi oidhirp sam bith air eòlas fhaighinn air. Gach uair a chunnaic mi e bha triùir nighean òga còmhla ris, donn anns a’ chraiceann agus, shaoilinn, eadar ochd agus dusan bliadhna a dh’aois. Bha e follaiseach gum b’e peathraichean a bh’ annta ach, bha ceist orm, am b’ iad teaghlach a’ Ghearmailtich?

Thurchair gun robh Sieu còmhla rinn agus, seach gun robh sinn a’ fàgail air an ath mhadainn, bha Sìm agus mise airson a dhol a chadal tràth. Dìreach nuair a bha sinn air seasamh, deiseil airson beannachd a ràdh ris na fir a dh’aithnicheadh sinn, thuirt Sieu, ‘Bidh sibh airson beannachd a leigeil le bhur caraid, Ceannard Dùbailte Fleidsear, an t-Albannach as iomraidich a tha an Ibadan?’

Arsa sinne à beul a chèile, ‘Cò tha ann?’

‘Sin e, an duine àrd-ghuthach reachdmhor, leis an triùir phàistean aige air a shàil’.

Dh’èigh Sieu air an duine agus b’ fheudar dhomh aideachadh dha gun robh mi air bhith a’ smaoineachadh gum b’ e Gearmailteach a bh’ ann’.

‘Tha mise,’ ars esan, ‘à Dalkeith – baile beag deas air Dun-Eideann. An-diugh chan eil duine de mo chàirdean beò. Mo mhàthair am ball mu dheireadh, ’s mar sin, ’s e Ibadan mo dhachaigh.’

Thàinig na deòirean na shùilean. ‘A bheil a’ Ghàidhlig agad?

‘Is e a’ Ghàidhlig a tha ann an smior mo chnàmhan,’ arsa mise. ‘Is i mo chiad chànan ach nì mi mo shlighe anns a’ Bheurla cuideachd!’

‘Chan eil a’ Ghàidhlig agamsa,’ ars esan, ‘ach ’s cinnteach gun robh i aig mo shinnsearan. Agus tha adhbhar agam air sin a ràdh. An uair mu dheireadh a chaidh mi dhachaigh a dh’Alba ’s mo mhàthair ann an Dalkeith ri uchd bàis, chaidh mi dhachaigh à seo air plèana. An Glaschu, chaidh mi gu Sràid Bhochanain agus ghabh mi am bus gu Dùn Eideann. Lìon am bus le fir is mnathan, feadhainn dhiubh còmhdaichte le breacan agus cuid dhiubh a’ bruidhinn ann an cànan nach robh mi tuigsinn. Cha robh sinn air siubhal barrachd air mìle a-mach à Glaschu nuair a thàinig am bus beò le ceòl. Cha chuala mi riamh leithid de cheòl cho milis, làidir aig guthan cho binn ’s gun robh iad a’ cur gaoir nam fheòil. Dh’fheòirich mi cò na seinneadairean a bha air mo lìonadh le cianalas. Dh’ innseadh dhomh gum b’ iad Coisir an Obain air an slighe chun a’ Mhòid Naiseanta ann an Dùn Eideann.’


[TD 346]

[Beurla]


[TD 347]

Nar cuideachd, thàinig plum dhan chianalas air agus thuirt e rium, ‘Am fuirich thu an seo rium airson leth-uair a thìd gus an till mi le tiodhlac bheag a tha mi airson a thoirt dhut?’

Dh’aontaich mi agus nuair a thill e bha pasgan aige dhomh. Cha do dh’fhosgail mi am pasgan gus an do ràinig mi an taigh-òsta. Bha an duine còir air toirt dhomh dà ghùn-tùsach eireachdail mar a bhios air uaislean ann an Ibadan.

Ach carson a thugadh an t-ainm iongantach ‘Ceannard Dùbailte’ air Màrtainn Fleidsear? Dh’innis Sieu dhuinn nach b’ e far-ainm a bh’ ann idir ach teisteanas air an urram a bh’ aige anns a’ cheàrnaidh de Nigeria. Thugadh a’ chiad urram dha mar cheannard air a’ chòmpanaidh a bha air a’ phrìomh-rathad a thogail eadar Lagos agus Ibadan. Fhuair e an dàrna urram nuair a phòs e an nighean aig Ceann-feadhna air tè dhe na treubhan.


Oideachadh nan Innseanach

Bha an Rìaghaltas fo stiùireadh Màiread Thatcher air rabhadh a thoirt do na h-oilthighean gum feumadh gach roinn tòiseachadh a’ cosnadh airgid airson lùghdachadh na suim a bha gach fear a’ cosg. Thurchair aig an àm sin gun robh a’ Chomhairle Bhreatannach air faighneachd dhomh am biodh e an comas an Aonaid agam, dusan Innseanach a theagaisg anns na sgilean a dh’fheumte airson prògraman-foghlaim a’ riochdachadh do Saideal Stàit Nan Innseachan (INSAT). Aig toiseach tòiseachaidh, bha aig na prògraman air an robh iad ag amas a’ chraobh-sgaoileadh air feadh nan Innseachan gu bhith, a-mhàin, do chlann-sgoile. Seach gun robh mi fhìn air bliadhnachan a chur seachad a’ dèanamh an leithid sin de phrògraman, bha mi cinnteach gum biodh an t-Aonad againn comasach air an tagradh a bh’ anns a’ chùmhnant a choileanadh.

Ged bha an t-Aonad dripeil ag obair do luchd-teagaisg an Oilthigh againn fhìn, ghabh mi a’ chùmhnant a bha a’ Chomhairle Bhreatannach a’ tairgsinn. An-diugh, chan eil cuimhne agam air ainm a h-uile neach a bh’ anns a’ bhuidhinn a thàinig thugainn às na h-Innseachan. Tha cuimhne agam air na sloinnidh a bha air triùir fhireannach – Bhatt, Gandhi agus Ratti; cuideachd na sloinnidh air triùir mhnathan – Catti, Patti agus Derasari. Bha a h-uile fear agus tè gasta, càirdeil agus furasta dèiligeadh riutha.

Dh’ullaich mi prògram còmhla ri Sùrais Bhatt, Hindu, à ceann-a-tuath nan Innseachan. Bha e airson am program a bhith stèidhte air cliù gaisgich


[TD 348]

[Beurla]


[TD 349]

Albannach. Thug mi dha ainmean agus geàrr-eachdraidh leth-dusan – Brus, Ualas, Eachann nan Cath, An t-Urramach Dòmhnall Cascaidh agus mar sin air adhart. Ged a bha seo bliadhnachan mus do rinneadh am fiolm <eng>‘Brave Heart’<gai> cha do chuir e iongnadh orm gun do thagh e Brus mar chuspair. Bha mi air innse do Shùrais nach robh Allt a’ Bhonnaich ach mu dheich mile fichead bhon Oilthigh agus chan fhoiseadh e gus am faiceadh e, le a dhà shùil fhèin, far an d’ fhuair an t-airm Albannach a’ bhuaidh air an nàimhdean.

Cho luath ’s a thàinig an carragh-cuimhne air fàire, thòisich Surais a’ togail dhealbh. Mar a b’ fhaisg a chaidh sinn air a’ charragh-cuimhne, b’ ann bu dhealasaich a dh’fhàs e, a’ brunndail beag leis fhèin ann an Hindi agus uaireannan a’ tionndadh timcheall mar gum biodh e a’ feuchainn ri geur-ghlacadh na inntinn an eachdraidh a bha e air a leughadh – mar bha na feachdan Sasannach a dlùthadh air Brus agus na cinnidh mu an coinneimh - an dùbhlan, an t-eagal, am fuaim a bha a’ cuairteachadh nan saighdearan air an dà thaobh.

Thurchair gun robh greigh luchd-turais air an staran a bha dol a-steach chun na charragh-cuimhne. Romhainn bha dà fhireannach – bodach beag suigeartach a bha a’ còmhradh ann am Beurla Ghlaschu ri leanabh mu dhà bhliadhna a dh’aois ’s e aige casan-gòbhlagan mu amhaich. Còmhla ris an dithis sin, bha fireannach òg a bha umhail dhan bhodach agus a’ coiseachd ri a thaobh mar gum b’ e iochdaran a bh’ ann gun mòran aige ri a ràdh. Nuair a bhruidhinn esan ’s a chuala sinn blas na Beurla aige, bha e follaiseach gum b’ e Sasannach a bh’ ann. Shaoil mi gun robh am bodach a’ dol a dhèanamh cinnteach gum biodh an leanabh air oideachadh ann an eachdraidh na h-Alba. Gu h-obann, thug am bodach an leanabh gu làr agus chaidh e fhèin leis an ogha sios air an glùinean. Rinn an leanabh mar a rinn a sheanair. Phòg an dithis an talamh.

Nuair a thug mi sùil gu mo chùlaibh, bha mo charaid Surais air a spògan a’ pògadh na talmhainn agus, nuair a sheas e, thuirt e rium, ‘Gu deimhinn, deimhinne, tha sinn a’ coiseachd air talamh coisrigte! Ceud mìle taing airson mo thoirt gu carragh-cuimhne Allt a’ Bhonnaich.’

Air ais ann an Glaschu, leugh e a h-uile leabhar air am faigheadh e grèim a bha toirt cunntais air na gaisgich a thug dùbhlan do rìghrean Shasainn agus an oidhirp a rinn sluagh na h-Alba airson seasamh saor air an gurt fhèin. Le beagan stiùiridh, sgrìobh Sùrais sgriobt a rinn feum de na h-uairean de thìde a bha e air a chur seachad a’ rannsachadh. Mar ghean math rium, thàinig Dòmhnall MacLeòid (Donnie Dotaman) leis a’ ghiotàr dhan stiuidio airson na h-Innseanaich a chuideachadh a’ clàradh a’ phrograim. Sheinn e <eng>‘Scots Wha<gai>


[TD 350]

[Beurla]


[TD 351]

<eng>Hae’<gai> fhad ’s a bha dà chamara againn a’ gluasad tarsainn air sgaoilteachan Blàr Allt a’ Bhonnaich.

Abair gun robh prògram snog aig Sùrais aig deireadh an latha agus bha e cho moiteil ’s gun saoilinn gum faodadh e a bhith air iteig a dhèanamh gu Delhi Nuadh gun phlèana idir! Air an latha a chuir na h-Innseanaich cùl rinn, bha pàrtaidh mòr againn aig Ionad Southpark; na mnathan aca còmhdaichte ann an trusgan ioma-dhathte na dùthcha aca fhèin. Bha dithis no triùir de na fir a thug a steach innealan-ciùil - siotàr, drumaichean-tabla agus fidheall.

Cha dìochuimhnich duine a bh’ anns an sgioba againn cho tlachdmhor ’s a bha e a bhith ag obair còmhla ris na h-Innseanaich agus, gu h-àraidh, an càirdeas a chaidh a dhàingneachadh eadarainn fhad ’s a bha iad fo ar stiùireadh. Beagan mhìosan an dèidh dhaibh tilleadh dhachaigh, fhuair mi aithisg a thug cunntas air an t-adhartas a bha na fir agus na mnathan a dh’oidich sinn a’ dèanamh nan dreuchd. Chuir an aithisg sin moit ormsa, ach cuideachd an naidheachd gun do mholadh am prògram a bha Surais air a dhèanamh, nuair a chaidh a chraoladh tro INSAT.


[TD 352]

[Dealbh]
[Beurla]
Anns an Lèanaidh, seann thaigh le gàradh àlainn

[Dealbh]
[Beurla]
Taigh mòr Lèanaidh a chum obair rinn!


[TD 353]

[Dealbh]
[Beurla]
Air ceumnachadh bhon Oilthigh Fhosgailte

[Dealbh]
[Beurla]
Deiseal airson na nid fhàgail


[TD 354]

[Dealbh]
[Beurla]
Iain Anndra (clì) agus Murchadh

[Dealbh]
[Beurla]
Anna Nic Mhòrgain, bana-charaid an teaghlaich


[TD 355]

[Dealbh]
[Beurla]
An tùr air Gilmorehill, Oilthigh Ghlaschu


[TD 356]

[Dealbh]
[Beurla]
An Urras Ghàidhealach: Ruairidh MacFhearchair

[Dealbh]
[Beurla]
Ceana Chaimbeul, bana-churaidh na Gàidhlig


[TD 357]

[Dealbh]
[Beurla]
Aitreabh Port-Adhair Lagos, an t-ùrlar de mharmor

[Dealbh]
[Beurla]
Aig Allt a’ Bhonnaich


[TD 358]

[Bàn]


[TD 359]

<eng>Chapter 8<gai>
Caibidil 8

<eng>Old Age and Retirement<gai>
Aimsir a’ Bhodaich

<eng>Divya Dinakar, 360<gai> Divya Dinakar, 361
<eng>Muirneag on the Move! 364<gai> Ghluais Muirneag! 365
<eng>Cape Breton Gaels, 374<gai> Gàidheil ann an Ceap Breatainn, 375
<eng>Drama in the Broch, 388<gai> Dràma anns a’ Bhruaich, 389
<eng>Potato Peelings in Connemara, 394<gai> Sgiulan ann an Eirinn, 395
<eng>In the Gloaming, 402<gai> Ciaradh an Fheasgair, 401


[TD 360]

[Beurla]


[TD 361]

Divya Dinakar

Cha robh spùt agam ag obrachadh computair gus an tàinig sinn dhachaigh a Leòdhas bho chionn ceithir bliadhna fichead. Ach cho luath ’s a cheannaich sinn oifisean air Sràid na h-Eaglaise ann an Steòrnabhagh agus a thòisich mi a’ sgrìobhadh litrichean leis an inneal iongantach-sa, thuig mi anns an spot gum b’ e goireas a bh’ ann air am bithinn a’ leigeil mo thaic cho fad ’s a bhithinn a’ cur facal air pàipear. Goireas gun teagamh – agus goireas feumail cho fad ’s a tha e slàn, ceannsaichte. Ach mo thruaighe, ma thèid e air a’ chaoch agus a’ diùltadh gèilleadh dhut. ’S fhada bho mhothaich mi gu bheil mi fhìn air fàs cho màirnealach ’s nach eil e nam chomas an computair a shìtheachadh nuair a thòisicheas e a’ breabadh an aghaidh nan dealg.

Tha mi sealbhach gu bheil Coinneach, mac mo bhràthar, tuigseach ann an computaireachd agus, mar as tric, nuair a chuireas mi SOS thuige, thig e chun an taighe againn airson m’ fhaothachadh a-mach às a’ bhoglaich. Bha mo chiall reusanta ag innse dhomh nach bu chòir dhomh a bhith dol na innibh ro thric. Aon latha, chaidh an computair agam ann an suain-chadail agus dhiùlt e lìbhrigeadh a h-uile càil a bha air a thighinn thugam tron phost-dealain. Dh’fheuch mi siud agus dh’fheuch mi seo ach bha an dòlas rud air a thachdadh. Dh’fhàs Sandra searbh de bhith gam chluinntinn a’ brunndal beag leam fhìn. Ars ise thar a guailne, ‘Chan eil mi tuigsinn carson nach cuir thu fios air Coinneach!’

Air a’ cheann thall, rinn mi sin ach bha Coinneach air a dhol a dh’obair a dh’ Uibhist airson seachdain. Chuir mi fòn gu BT agus fhreagair bana-Eireannach mi, agus dh’fhaighnich mi dhi ann an Gàidhlig na h-Eirinn, ‘An labhair tu Gàidhlig?’

Labhradh! Ach lean i oirre ann an Gàidhlig Mhumain gus an deach i seachad air mo chomas air a tuigsinn agus b’ fheudar dhuinn a dhol dhan Bheurla. Cò dhiù, bha am boireannach uabhasach gasta rium agus thug i a’ chomhairle orm fònadh àireamh eile aig BT. Bha amharas aice nach robh mòran ceàrr air mo chomputair nach cuireadh cuideigin aig an àireamh-fòn sin ceart saor agus an-asgaidh. Air an làimh eile, ma b’ e rudeigin ceàrr a bhiodh duilich a chàradh gun cosgadh an t-seanchas £1 anns a’ mhionaid!

Dh’fhàg mi a’ bhana-Eireannach agus dh’fhòn mi chun na h-àireamh-fòn a bha i air a thoirt dhomh. Fhreagair guth bana-Innseanaich mi – guth caomh, dàimheil le Beurla a bha furasta dhomh a thuigsinn. Dh’fhaighnich mi dhi dè an t-ainm a bh’ oirre agus cò às a bha i a’ bruidhinn rium. Dh’innis i dhomh


[TD 362]

[Beurla]


[TD 363]

gum b’ ise Divya Dinakar agus gun robh i ag obair aig BT ann an Chennai – baile-mòr air an robh an t-ainm Madras nuair a bha na h-Innseachan fo rìaghladh Bhreatainn.

Leis a’ chomputair a’ crònan air mo bheulaibh, lean mi na ceumannan leis an robh Divya air am fòn gam threòireachadh. Ceum air cheum, rinn mi mar a bha i ag iarraidh orm ’s a dh’aindeoin sin, dh’fhuirich bucas-nan-litrichean air a’ chomputair glaiste. Thug an nighean bhochd faisg air sia mionaidean gam threòireachadh a h-uile ceum. Mu dheireadh, chaill mi mo mhisneachd agus thuirt mi rithe gun robh mi a’ toirt suas. ‘Tha mi,’ arsa mise, ‘còrr air ceithir fichead bliadhna a dh’aois, gann de dh’fhoighidinn agus eu-comasach air m’ aire a chumail snàimte ris an rud a bha thu ag iarraidh orm a dhèanamh’.

Ghabh mi uabhas nuair a thuirt i rium nach robh i airson gun cuirinn mo chùl ris a’ chùis. Ars ise, ‘An toir thu cead dhomh ùghdarras fhaighinn air a’ chomputair agad airson beagan mhionaidean? Ma nì thu sin, saoraidh mi e bhon chnap-starra a tha ga ghlasadh’.

‘’S do bheatha, a nighean chòir,’ arsa mise. ‘Tha mi a’ toirt a’ chead sin dhut agus mo cheud mile taing.’

Ann an ùine ghoirid, rinn Divya mar a gheall i. Mar gum biodh i air ceap a thoirt à allt, thàinig leth-cheud teachdaireachd a’ taomadh a-steach thugam air a’ phost-dhealain. Thug mi taing do Divya agus leig sinn beannachd le chèile.

Beagan mhionaidean an dèidh sin, thàinig ràn-ràn-ràn air an fòn agus, nuair a fhreagair mi, cò bha sin ach Divya Dinakar a-rithist. Ars ise, ‘Tha mi airson taing a thoirt dhut airson a bhith cho coibhneil foighidneach rium fhad ’s a bha sinn a’ sealg a’ chnap-starra. Fad nan seachdainean a tha mi air a bhith ’g obair aig BT, ’s tu a’ chiad Bhreatannach a bhruidhinn rium gu càirdeil, modhail, foighidneach.’

Cha b’ e sin deireadh a’ chleamhnais a stèidh ise agus mise air an latha ud. Tha Divya Dinakar air BT fhàgail agus tha i air bhith air mhuinntireas air plèanaichean <eng>‘Air India’<gai> airson còrr air bliadhna. Tha ise agus sinne (Sandra agus mise) air fàs eòlach air cach a-chèile agus is tearc seachdain nach eil conaltradh againn ri a chèile air a fòn no air a’ phost-dhealain. Bharrachd air sin, tha sinn air eòlas fhaighinn air Devika, màthair Divya agus Simrat, a h-oide, a tha le chèile a’ còmhnaidh ann an Rugbaidh ann an Sasainn. Cha do choinnich sinn ri duine dhan triùir sin a-riamh ach tha sinn uile an dòchas gu bheil e an Dàin dhuinn coinneachadh nar còignear air latha brèagha air choreigin, biodh e an Sasainn, an Alba no thall thairis.

Nuair a thill i dhachaigh gu Chennai, chuir i thugam dealbhan-camara a thog i ann an cladh na h-àrd-eaglais ann an Chennai. Bha a’ mhòr-chuid


[TD 364]

[Beurla]


[TD 365]

a’ sealltainn clachan-uaighe air saighdearan a chaill am beatha aig deireadh na h-Ochdamh Linn Deug. Bha cuid ann le sloinnidh Ghàidhealach orra: MacLeòid, MacCoinnich, MacRath agus bha aon ann a chuir iongnadh orm. Bha an sgrìobhadh a bh’ air anns a’ Bheurla: <eng>MacDonald, St Kilda.<gai> Ciamar a rinn Hiortach a shlighe gu taobh thall an t-saoghail? An deach a ghlacadh aig ‘àm a’ phreasaidh” agus air a chur a nall thairis ga aindeoin ann an rèiseamaid nan Sìophortach?

Gum bi Dia air crann an teaghlaich aca agus gun toir e còmhla sinn mar bhràithrean ’s mar pheathraichean mus caill sinn solas na grèine.

Mar a mhiannaich thachair. Sgrìobh mi siud ann an 2011 agus an ath shamhradh thàinig Divya, a màthair, a h-oide agus a bràthair a Steòrnabhagh agus chaith iad seachdain dhòigheil còmhla rinn. Mo bheannachd air BT, an t-Eadar-lìon agus <eng>Air India.<gai>


Ghluais Muirneag!

’S e Murchadh, an t-isean-deireadh-linn againn, a’ chiad fhear den teaghlach a phòs. Air ùr cheumnachadh, chaidh e le Linda, a bhean nuadh-phòsta, nan dotairean a Thalamh an Eisg agus an dèidh dhaibh a bhith ann an àite aognaidh, iomallach an sin airson beagan bhliadhnachan, rinn iad imrich gu deas gu Alba Nuadh far an robh pàrantan Linda air an taigheadas.

Fhuair Murchadh a theaghlach ro chàch: air ceann an treud, thàinig Beathag a tha nise fichead bliadhna a dh’aois. Tha i anns an dàrna bliadhna an Oilthigh Bhaile Atha Cliath agus a’ fiughar ri bhith na dotair. Dà bhliadhna nas òige na Beathag, tha Màiread a-nise na h-oileanach ann an UBC, oilthigh ann an Bhancùbhar, ’s i leagte ri dreuchd a leantainn ann an ceòl agus meuran eile de na h-ealain.

Tha an dithis bhràithrean, Calum (còig deug) faisg air sia troighean a dh’ àird agus Sean (ceithir deug) faisg air sia troighean de leud. Dè a’ Ghàidhlig a th’ air <eng>‘exaggeration’?<gai> Aird, leathainn, gasta ’s mar a tha iad, tha Murchadh air a bhith a’ toirt an ceathrar a-nall a Leòdhas a h-uile samhradh bho rugadh iad. Tha na balaich agus Màiread dèidheil air iasgach-mara ach tha Beathag nas dèidheil air a bhith còmhla ri Muinntir ‘Sligo’ ann am Pabail Uarach am measg a co-aoisean.

Cheannaich Murchadh eathar tapaidh ann an Crosbost – eathar fiodha a bha seachd troighean deug de dh’fhaid le einnsean Yanmar air bòrd innte. Eathar math earbsach ged a bha i deugachadh bhliadhnachan a dh’ aois. Seach


[TD 366]

[Beurla]


[TD 367]

Linda, bha a h-uile duine den teaghlach dòigheil leatha oir bha i dìonach agus earbsach airson iasgach-mara. Bha Iain Anndra, mo mhac, air fàs cho measail air a bhith a-muigh innte ’s gun robh e mar fhasan a bhith tighinn a-nuas à Glaschu a h-uile samhradh airson seachdain a dh’aona ghnothaich, airson a bhith còmhla ri a bhràthair ag iasgach liùghannan a-mach à Steòrnabhagh.

Na h-òige, bha Linda caran ainmeil mar shnàmhadair ach cha robh i idir measail air an iasgach. Cha robh i eadhon measail air an eathar. Bu mhise a chaidh sios gu Oifis a’ Chalaidh a dh’iarraidh cead airson an eathar a bhith na laighe anns an fhasgadh an Ceann a’ Bhàigh. Nuair a dh’fhaighnich iad dhomh an sin dè an t-ainm a bh’ oirre, thuirt mi riutha gun robh an <eng>‘Linda Cross’.<gai>

‘Ainm annasach a tha sin. Tha e snog. Carson a thugadh an t-ainm sin oirre?’

‘Thugadh sin oirre,’ arsa mise, ‘chionn ’s gun robh Linda gu math <eng>‘cross’<gai> nuair a cheannaich Murchadh i!’

B’ ann air an ainm sin a chaidh an eathar a chlàradh anns an leabhar. Dh’aindeoin gearain na mna, chaidh Murchadh agus Iain Anndra a-mach leis an <eng>‘Linda Cross’<gai> iomadach uair le feadhainn den chloinn agus thill iad le iomadach bucas èisg. Aon fheasgar dh’fhoraich iad mise airson a dhol a-mach còmhla riutha agus ged nach robh mi cho sunndach ’s a bha mi uair, dh’aontaich mi gun deigheadh. Bha sinn ag ullachadh airson a dhol a-mach bho Rubha nan Cudaigean ann am Bàgh Steòrnabhaigh, nuair a chunnaic mi Linda a’ tighinn a-nuas le bòtannan agus oillsgin oirre. Nise, feumaidh mi a ràdh gur e boireannach beòthail, aincheairdeach a th’ innte ach, cha tèid mi às aicheadh gun do chlisg mi le uabhas nuair a chuala mi i às a guth thàmh ag ràdh, ‘Tha am feasgar cho ciùin, àlainn, ’s bu mhath leam a dhol còmhla ribh chun na h-iola a bhadeigin sèimh, draoidheil thall air fearann nan Loch!’

Rinn Murchadh gàirdeachas ris an tagradh sin. Cha robh mi fhìn buileach cho aoibhneach nuair a chuala mi gun robh boireannach gu bhith anns an sgioba. Thug mi Murchadh a thaobh agus thuirt mi ris, nach eil fhios agad, a Mhic, gur e fior dhroch shealbh a bhios air iasgair ’sam bith a bhruidhneas ri boireannach an uair a tha e a’ dol a dh’iasgach? Ach a’ dol a thoirt boireannach leis gu muir! Cò a-riamh a rinn an leithid de rud nach do ghabh an t-aithreachas?’

Cò dhiù ma-tha, bh’ ann le ‘Criutha na Sgeileid’ a sheòl sinn bho Rubha nan Cudaigean. Leig Murchadh às an ròp a bha gar ceangal ris a’ phut agus, gun dàil, chaidh e chun an deiridh air an fhalmadair. Bha Linda air an t-slios cheart agus Iain Anndra ri a taobh. Bha Calum agus Sean air an t- slios cheàrr


[TD 368]

[Beurla]


[TD 369]

ag ullachadh nan slat. Chuireadh mise suas ri fasgadh an leth-thaigh a bha faisg air an toiseach.

Chaidh sinn seachad ri taobh a’ Mhùirneig – soitheach-caragò Chal Mac a bha na laighe sàmhach ris a’ chidhe. B’ ann an uair-sin a thug mi mun aire gum b’ e closach mhòr soithich a bh’ innte agus bha e na chuis-iongnaidh dhomh nach dad ri fhaicinn no ri a chluinntinn a dh’innseadh gun robhas ga h-ullachadh airson aiseag a dhèanamh tarsainn a’ Chuan Sgìth ann am beul na h-oidhche.

Mach leinn seachad air tigh-sholais Aranais agus, an dèidh sin, gu deas a’ leantainn oirthir fearann nan Loch gus an do ràinig sinn faisg air beul Loch Ghrìomastaigh. ‘Seo a nise Iola nan Liùghannan!’ arsa Murchadh. Mionaid no dhà an dèidh sin, bha uidheaman cheathrar a’ gearradh an t-sàil, a h-uile fear ag iadach ri càch.

Bha mise nam shuidhe anns an leth-thaigh gun shlat agus gun phìob thombac ged a bha mi a’ miannachadh gun robh ceò chùbhraidh St Bruno nam chuinnleanan! Dh’aindeoin sin, cha robh mi do-riaraichte. Shuidh mi a’ coimhead chàich ach a’ cuimhneachadh air an iomadach eallach èisg leis an tàing mi dachaigh gu mo mhàthair nam òige. Bha mi nise nam lunndaire leisg, nam bhodach neo-eiseimeileach ach le farmad agam ri mo mhic agus ri m’oghaichean.

Mar bha an sean-fhacal ag ràdh, ‘Is duilich a thoirt bhon làimh a chleachd’.

Chaith an latha seachad cho luath ’s gun do thòisich a’ ghrian a’ liugradh air cùl nan cnoc. Bha na seòid air deagh chosnadh a dhèanamh: bucas làn liùghannan, bhodaich-ruadha, shaoidheanan agus rionnaich. Cha robh deò air a’ ghaoith ach le spògan an uaireadair a’ dlùthadh air deich uairean, dh’fhàs an iarmailt fionnar. Bha Sean air a thighinn air bòrd gun sheacaid agus thòisich e a’ gearain gun robh e a’ faireachdainn deisir.

‘Làmhan oirbh, ma tha,’ arsa Murchadh. ‘tha an t-am a h-uile dad a phasgadh air falbh.’

Rinn na seòid mar a dh’iarradh orra. Bha Iain Anndra air thoiseach air càch a’ sgioblachadh. Thug e mach sgian-chutaidh, ag ràdh, ‘Bidh sinn air ais aig Rubha nan Cudaigean mus sgolt sinn na th’ againn de dh’iasg an seo.’

Thàinig Sean a-nuas ri mo thaobh gu fasgadh an leth-thaigh agus chuir mi mo làmh mu a ghuaillean, sinn a’ cumail blàths ri chèile. Thug Murchadh breab dhan einnsean agus ghluais an <eng>‘Linda Cross’<gai> gu muanaiseach mar gum biodh i air dùsgadh às a suain! Thug e dhi tuilleadh lùths agus, leis an spionnadh sin, ghluais an t-eathar gu h-èasgaidh à’ sgoltadh an t-sàil air ar slighe dhachaigh.

Cha mhòr nach robh sinn air an fhosgladh gu Bàgh Steòrnabhaigh a ruighinn nuair a thachair tubaist a bhios nam chuimhne cho fad ’s is beò mi.


[TD 370]

[Beurla]


[TD 371]

Bha an solas air a dhol thuige ann an Taigh-solais Aranais agus bha sinn glè fhaisg air meadhan Slighe nam Bàtaichean far as cumhainge an caolas a’ dol a-steach dhan Bhàgh. Bha solais a’ bhaile romhainn a’ cur fàilte oirnn.

Gu h-obann rinn an t-einnsean sgread agus stad e. Leum an <eng>‘Linda Cross’<gai> an comhair a cùil agus chuir i leth-char mar gum biodh i air a glacadh anns a’ Choire Bhreacain. Thachair an grabadh cho grad ’s gun saoileadh duine gun robh sinn air sgeir a bhualadh. Ach cha robh fada gus na cho-dhùin sinn gum b’ e rudeigin a bha air cumhachd an einnsein a ghlasadh. Sheàrr Iain Anndra e fhein cho fad ’s a b’urrainn dha a-mach air deireadh an eathair agus, nuair a rinn e e-fhèin dìreach a-rithist, thuirt e, ‘Tha càball tiugh air a rèileadh fhèin mun roth agus, cho fad ’s is lèir dhomh, tha e an sàs ann an lìon mòr uaine sgaoilte fodhainn.’

Mar a dheònaich sealbh, bha Murchadh air einnsean beag a thoirt leis – an t-einnsean a chleachd a bhith againn air geòla a tha againn ann am Port Mholair. Ged a bha mi air fhaicinn ga thoirt air bòrd an <eng>‘Linda Cross’,<gai> cha do shaoil mi gun cuireadh e feum air. Cha robh ann ach Yahama cheithir <eng>horse-power<gai> agus bha eagal orm nach biodh e idir comasach air closach throm an <eng>‘Linda Cross’<gai> a bruthadh tron fhairge. Fhad ’s a bha Murchadh ag ullachadh sin, bha Iain Anndra a’ sgathadh a’ chàbaill leis an sgian-chutaidh. Thug e greis mus d’fhuair e air sin a dhèanamh ach fhuair sinn uile cobhair nuair a shuidh e air ais dhan eathar.

‘Faodamaid a bhith cinnteach gun toir e leth latha bhuainn mus fhaigh sinn air an roth a shaoradh. Ach cò dhiù, faodamaid a-nis a dhol dhachaigh!’

Mhothaich mi gun robh Linda ag othail agus chuala mi i ag ràdh ri Murchadh fo a h-anail, ‘Seall! Tha mi air a bhith dearcadh air solais a’ ‘Mhùirneig’. Tha mi a’ dèanamh dheth gu bheil i air an t-slighe a-mach thugainn.’

‘Ma tha,’ arsa Murchadh, ‘cha toir i barrachd air deich mionaidean gus am bi i far a bheil sinne an-dràsta. Feumaidh sinn faighinn a-mach às an rathad oirre.’

Thòisich e an Yamaha agus ghluais an <eng>‘Linda Cross’<gai> gu guanach air adhart agus chun na làimh chlì, a’ leantainn an fhearainn gu guanach gu Glumag. Cha mhòr gun robh i a’ gluasad; bha sinn ann an cunnart. Sheas mi agus chunnaic mi gun robh cruth an t-soithich-caragò air tòiseachadh a’ toirt bhuainn solais baile Steòrnabhaigh, a’ fàs na bu mhotha mar a bha an t-astar eadarainn a’ giorrachadh.

Thuirt Linda rium le gàire, ‘Chan eil duine againn air bòrd nach eil comasach air snàmh gu tìr ma thig oirnn sin a dhèanamh.’

Fhreagair mi le stùirc, ‘Bha uair a shnàmhainn dà cheud slat ann an sàl meadh-bhlàth ach tha mi air fàs ro aosta agus ro chruinn.’


[TD 372]

[Dealbh]
[Beurla]
Anns an rathad air a’ Mhuirneag


[TD 373]

‘Na dèanadh sin dragh dhuibh. Ma thig sin orm a dhèanamh, slaodaidh mise sibh an comhair bhur cùil gu Rubha nan Cudaigean.’

Och, b’ ann a bha i ri dibhearsain! Chan eil teagamh agam nach robh i air a dìcheall a dhèanamh ceart gu leòr – ach bha Aranais tòrr na b’fhaisg oirnn na Rubha nan Cudaigean!

Chum Murchadh air a’ stiùireadh na luinge a-mach às an rathad air an fhamhar mhòr a bha gu bhith againn. Gu sealbhach, bha na fir a bha air drochaid na ‘Mùirneig’ air ar faicinn agus las iad oirnn <eng>spot-light<gai> cho cumhachdach ’s gun do dhall e sinn. Faochadh! Ged nach robh an t-astar a bha an <eng>‘Linda Cross’<gai> air a dhèanamh ach mu leth-cheud slat, thug sin fhèin sinn a-mach às a’ chunnart. Chluinneadh sinn gnùstaich an innealraidh ann an glutadh an t-soithich a’ dlùthadh oirnn mar acainn ainmhidh a bha a’ snàigeadh a-steach oirnn às an dorchadas. Dh’fhaothaich an t-soitheach i fhèin a-mach seachad oirnn tro chaolas a’ Bhàigh. Anns an dealachadh, chluinneadh sinn ròdhan trom domhainn nan rothan ga mhùchadh, mean air mhean, ann an tonnan a’ Chuain Sgìth. Shuidh sinne sàmhach airson mionaid fhad ’s a bha an <eng>‘Linda Cross’<gai> ag èirigh agus a’ tuiteam anns na lunnan a bha am ‘Mùirneag’ air a ghearradh thar a gualainn. Bha Yamaha nan ceithir neart-each air ar toirt às a’ ghàbhadh. Las Iain Anndra <eng>fag<gai> agus thòisich Murchadh a’ seinn, ‘Fàilte gu fearann’.

’S mathaid gun robh daoine a bha gar faicinn a’ tighinn a-steach gu Rubha nan Cudaigean anns an dorchadas a’ smaoineachadh gum bu sinn dha-rìribh ‘Criutha na Sgeileid’: ’s mathaid ‘Criutha na Sgeileid’ air an dalladh! Mo thogar! Air làrna-mhàireach bhiodh sinn comasach air innse an cunnart anns an robh sgudal thràlairean air ar ribeadh fhad ’s a bha sinn a’ tighinn a-steach bho chùl Aranais. Nuair a shlaod sinn an t-eathar a-mach às a’ mhuir, chunnaic sinn gun robh an càball air e fhèin a thoinneamh cho teann mun roth agus gun toireadh e ùine bhuainn le solas an latha mus fhaigheadh sinn cuidhteas e.

Thug sinn am bucas èisg leinn dhachaigh airson an t-iasg a rìaghladh air na càirdean. Bha Mairi Ann, nighean piuthar m’ athar a-staigh romhainn nuair a ràinig sinn agus nuair a chunnaic i na bh’ againn air a ghlacadh, rinn i uirsgeul de mholadh air na corra-bhalaich.

‘Na dh’fhàg sibh càil idir anns an fhairge aig fearann nan Loch?’ ars ise. ‘Is cinnteach nach eil cosnaiche eile a’ seòladh a-mach à Steòrnabhagh a tha cho sealbhach ris an <eng>‘Linda Cross”.’<gai>

Dh’aontaich Linda. ‘Gun teagamh!’ arsa ise. ‘Tha am bàta againn air sin a dhearbhadh a-nochd. ’S i am bàta as sealbhaich a tha seòladh a-mach à Steòrnabhagh!’


[TD 374]

[Beurla]


[TD 375]

A beòil a chèile, dh’ aontaich Calum agus Sean, <eng>‘You can say that again, Baby!’<gai>

Och, chan eil annta ach coigrich, <eng>after all!<gai>


Gàidheil ann an Ceap Breatainn

Tha ar mac Murchadh ’s a bhean ’s a theaghlach air a bhith suidhichte ann an Alba Nuadh airson fichead bliadhna. Rinn iad an dachaigh ann an Trùro, leas-baile a tha a dhà uiread ri Steòrnabhagh ’s a dh’aindeoin sin, nach eil idir treathalach, riaslach le cus trafaig agus mi-fhoighidinn. Bha Sandra agus mise air a bhith ann air laithean-saora air ochd samhraidh, ach ged a bha sinn, uair is uair, air cluinntinn gun robh a’ Ghàidhlig fhathast gu math fallainn an Alba Nuadh, cha chuala sinn, fad ar rèis ann an Trùro, aon fhacal de ar cànan bho choigrich.

Mhol a h-uile duine dhuinn a dhol sios gu Ceap Breatainn far an robh an seann chànan fhathast aig cuid den t-sluagh. Bha miann mo chridhe agam air a dhol dhan eilean sin ach bha amharas agam, gum bithinn air mo mhealladh dìreach mar bha mi ann an Trùro. Bha aon chnap-starra romham mus gabhainn an rathad sios gu tuath. ‘Carson am mi-thapadh,’ arsa mise leam fhìn, ‘nach eil na càraichean an seo a’ siubhal air taobh chlì an rathaid mar bu choir dhaibh?’

Cha robh mi riamh air draibheadh air taobh dheis an rathaid. Thug mi ùine mus do dh’fhàs mi cho misneachail ’s gun robh mi comasach air draibheadh a rèir nan riaghailtean a th’ aca an Canada. Ghabh Linda càr dhuinn air mhàl agus, air madainn ghrianach anns an Lunastal, dh’fhalbh sinn leis a’ char gu tuath air an rathad a bheireadh sinn gu Mabou, baile beag nach robh mòran na bu mhotha na Tairbeart na Hearadh. Bha sinn eòlach air an ainm Mabou, oir bha sinn measail air guthan ceòlmhor Teaghlaich Chlann ’ic Fhraing – an còmhlan a bha air fàs cho ainmeil air gach taobh den Chuan Shiar.

Nuair a bha sinn a’ dlùthadh air Ceap Breatainn thug sinn mun aire nach b’ e eilean a bh’ ann buileach; gun robh Cabhsair Chanso air a cheangal ri tìr mòr Alba Nuadh. Rinn sinn air Mabou agus cha robh sinn fada anns a’ bhaile sin gus an d’fhuair sinn lorg air Aonghas Dòmhnallach, seann Ghàidheal a bha ealanta ann an iomadach ceaird. Cho luath ’s a choinnich sinn ris, thuirt e rinn gum b’ e ‘Aonghas Cù’ a far-ainm a bh’ air agus gum b’ ann air an ainm sin a bha e aithnichte anns an sgìre. Bha e air leth fileanta anns a’ Ghàidhlig agus bha foghlam agus sgilean aige nach robh agamsa – foghlam agus sgilean


[TD 376]

[Beurla]


[TD 377]

a bha air a thighinn a-nuas tro na linntean bho chaidh a shinnsirean fhuadach a-mach à Lochabar aig toiseach na naoidheamh linn deug.

Chanainn gun robh e timcheall air trì fichead bliadhna ’s a deich a dh’aois. Bho chaochail a bhean, bha e air a bhith aonranach agus rinn e gàirdeachas ri ar tighinn a shealltainn air. Taigh beag comhfhurtail a bh’ anns an dachaigh aige, mu leth a mhìle deas air meadhan baile Mhabou. Thug e sinn dhan rùm-bidhe agus dh’fhaighnich e an robh sinn dèidheil air ceòl-fidhle. Gun feitheamh ri ar freagart, thug e mach an fhidheall agus leabhar-ciùil. Bha e ealanta air ruidhlichean Gàidhealach le feadhainn dhe na fuinn a rinneadh ann an Ceap Breatainn. An dèidh sin, chluich e puirt a rinneadh anns an Eilbhis, An Ungar, An Ruis no an Eireann. Cha mòr nach robh e fhèin ri dannsa fhad ’s a bha e a’ seinn na fìdhle. Bha e mar gum biodh e airson dearbhadh dhuinn gun robh e a’ cheart cho fileanta, fiosrach anns a’ Ghàidhlig ’s a bha sinne. Thòisich e gar ceasnachadh.

‘Dè a’ Ghàidhlig a th’agaibh air <eng>‘coyote’?’<gai>

Dh’aidich sinn nach robh fhios againn. An-diugh, chan eil mi buileach cinnteach air an ainm a thug Aonghas dhuinn. Am b’ e ‘glamhaire’, ‘madadh-glamhach’, an ‘liugaire’? Bha uiread de dh’fhacail aige gan tabhach dhuinn ’s nach robh mi comasach air greimeachadh orra uile. Bho thill sinn a dh’Alba, dh’fhailnich orm an t-ainm a bh’ aig tuathanaich Alba Nuadh air <eng>‘coyote’<gai> fhaighinn gu cinnteach.

‘Agus dè an t-ainm a th’agaibh air <eng>‘moose’?’<gai>

Cha robh fhios againn air sin a bharrachd oir, mar a dh’innis mi dha, cha robh na h-ainmhidhean sinn tùsail an Alba. Bha deagh fhios aige nach robh! Dh’innis e gum b’ e moose ‘famhar nam bot’. ( A rèir Chatrìona Parsons a tha a’ còmhnaidh ann an Ceap Breatainn, tha an t-ainm ‘lòn’ nas cumanta.)

‘Bheil fèidh agaibh an Alba?’

Thuirt sinn ris gun robh agus pailteas dhiubh – earban agus fèidh, daimh agus eildean. Bha amharas agam gun robh deagh fios aige air sin cuideachd!

‘Ach a bheil an earra-gheal agaibh?’ ars esan. ‘Tha na h-earra-gheal pailt an seo’.

Dh’aidich sinn nach robh fhios againn dè a bh’ anns an earra-gheal.

‘Och,’ arsa Aonghas is e le fìamh ghàire, ‘nach e an Seann Dùthaich a tha gann de dh’ainmhidhean. Thigibh còmhla riumsa, ma-ta, a-mach chun an tuim agus seallaidh mi dhuibh am fiadh ris an abair sin an earra-gheal!’

Thug sinn taing chridheil dhan duine chòir ach bha againn ris a’ chuireadh sin a dhiùltadh oir bha sinn air gealltainn a dhol gu ceann a-tuath an eilein air an ath latha.


[TD 378]

[Beurla]


[TD 379]

‘Tròbhadaibh ma-ta, chun na bùth-obrach agam mus fhalbh sibh gus an ceasnaich mi sibh mu na seòrsaichean fiodha air a bheil sibh eòlach!’

Chaidh sinn còmhla ris gu togalach beag grinn air taobh thall an rathaid-mhòir.

‘Mus fhosgail mi an doras,’ arsa Aonghas, ‘bu chòir dhomh aideachadh gum b’ e saor a bh’ annam bho m’ oige. Saor agus coilltear – agus innealair. Is ann mar sin a fhuair mi an t-eòlas a th’ agam air an iomadach seòrsa fiodh a gheibh duine ann an coilltean Chanada’.

Air taobh staigh na bùtha, sheall e dhuinn diofar sheòrsaichean innealan – beairt-thuairnearachd, locraichean, sàibh agus seòrsaichean acfhainn stailinn eile air nach robh eòlas agam agus nach robh mi air fhaicinn a-riamh roimhe.

‘B’ e innealair a bh’ annam nuair a ràinig mi mo mheadhan-latha. An e ‘innealair’ a their sibhse airson <eng>‘engineer’<gai> an Alba? Nis, a Ghaidheil, seall air an seo. Dè a t-ainm a th’ agaibh air an inneal-sa?’

Thall fon uinneig, sheall e dhuinn roth mhòr chruinn – samhail na tè a bh’ aig Seonaidh Uilleim air cùl na bùtha airson sginean agus spealan a ghleusadh. Bha làmh iarainn na cliathaich airson caran a chur dhi.

‘Sin,’ arsa mise, ‘an seòrsa cloich ris an can sinne clach-ghleusaidh.’

‘Ud-ud-ud!’ arsa Aonghas is e a togail stob cloiche bhar sgeilp. ‘Seo agad clach-ghleusaidh! Ach an roth mhòr chruinn a tha sin, ’s ann airson gleusadh a tha ise cuideachd ach ’s e ‘clach-nearaidh’ a their sinn rithese. Ud-ud-ud, a laochain, tha cho math dhut fuireach còmhla riumsa airson seachdain gus am faigh sinn eòlas air Gàidhlig cach a-chèile!’

Cha b’ ann a’ fanaid orm a bha Aonghas idir oir cha robh fanaid na nàdar. Duine beag beòthail, càirdeil a bh’ ann agus dh’ionnsaich mi mòran bhuaithe fhad ’s a bha mi na chuideachd. Dh’fhaoidte gum b’ e facail agus fiosrachadh a bh’ aige a thàinig le a shinnsirean à Lochabair bho chian. Sheall e dhuinn seachd no ochd de sheòrsaichean fiodha leis an robh e air ballaichean na bùth-obrach amaladh ri chèile – darach, làireag, beithe agus eilm; gach seòrsa le diofar dath agus le diofar ainm, m.e. an darach bhàn, an darach dhubh, làireag dhearg is mar sin air adhart.

Anns an dealachadh dh’fhaighnich Aonghas dhuinn an robh dùil againn a dhol chun a’ chèilidh anns a’ bhaile air an àrd-fheasgar. Thuirt e gun robh esan a’ dol ann gun teagamh agus rinn sinn cùmhnant a choinneachadh an sin.

Chaidh sinn chun a’ chèilidh mar a gheall sinn. Bha sgaorr mhòr sluaigh anns an talla le còmhlan, fidhlearan agus bogsaichean-ciùil agus pìobairean air an àrd-ùrlar ach cha robh sgeul air Aonghas Cù. Mu dheireadh, sheall boireannach dhuinn far an robh e – ann an teis meadhan na greigh


[TD 380]

[Beurla]


[TD 381]

dhannsairean a bha an sàs anns an ruidhle le spionnadh agus mòr-onghail. Abair horo-gheallaidh! Ach cha b’ e an nòs dannsaidh a bh’ aca an nòs air an robh sinne eòlach. B’ e a bh’ aca ach dannsa a bha rudeigin coltach ris an dannsa Eireannach a bhitheamaid a’ faicinn air an telebhisean. Bha Aonghas Cù cho aotrom, suigeartach ri fireannach ’sam bith eile a bha anns an spàirn. Cho luath ’s a dhearc e oirnn, thàinig e a nall thugainn le faoilt air aodann agus chuir sinn meal-an-naidheachd air airson cho ealanta ’s a bha e air an dannsa Eireannach.

‘Ud-ud-ud!’ ars esan. ‘Danns Eireannach?’

Bha gruaim air aodann mar gum bithinn air tàire a dhèanamh air. ‘Thoir an aire air do chainnt, a’ Ghàidheil! Gu dearbh chan e nòs an dannsa Eireannaich a th’ againn an seo idir. Tha thu a’ faicinn an seo an nòs Gaidhealach a thug ar sinnsirean thugainne nuair a thàinig iad an seo à Seann Dùthaich na h-Albainn.’

Aonghas Cù – fìor dhuine annasach. ’S bochd nach do choinnich sibh ris. Is bochd buileach nach d’fhuair mi air toirt dha an aon rud a bha e air a bhith a’ miannachadh fad a bheatha.

‘Bheirinn,’ ars esan, ‘na th’ agam den t-saoghal air latha choiseachd air leòidean a’ ghlinne ann an Lochabair às an deach mo shinnsirean fhuadach ann an Linn Nan Creach!’

Bha sinn air gealltainn do charaidean a dh’aithnicheadh sinn ann an Trùro gun tadhladh sinn air Gàidheil a dh’aithnicheadh iad ann am bailtean shios gu tuath air Trùro. Mar sin, b’ fheudar dhuinn an rathad a ghabhail air an ath mhadainn agus, gu dearbh, cha robh e soirbh dhuinn dealachadh ri Aonghas Cù, a bha cho fiosrach ann an iomadach rud Gàidhealach air an robh mi aineolach.

Shiubhail sinn gu tuath gus an tàinig sinn gu Inbhir Nis far an d’ fhuair sinn dithis aig an robh deagh chomas anns an t-seann chànan. B’ i a’ chiad tè Annag Bean Mhic Fhionghain. Nuair a dh’innis sinn dhi gun robh sinn à Alba, dh’fhaighnich i dhuinn an robh an t-àite sin faisg air Antigonais (baile air tìr-mòr Alba Nuadh). Thuirt sinn rithe gum b’ e Alba an t-ainm Gàidhlig a tha air <eng>‘Scotland’<gai> an dùthaich anns an do rugadh a sinnsirean bho chian.

‘Alba!’ ars ise le uabhas. ‘Bidh sinn ag ionnsachadh fhad ’s a tha sinn beò! ’S e An Seann Dùthaich a their sinne ri <eng>‘Scotland’<gai> agus nach eil sin fhèin freagarrach gu leòr?’

Ann an Whycogamagh, fhuair sinn eòlas air Nelson agus Mae Poole, càraid ghasta aig an robh ceanglaichean teaghlaich ris an Eilean Sgìtheanach agus ùidh ann an eachdraidh agus anns a h-uile rud Gàidhealach. Bha an


[TD 382]

[Beurla]


[TD 383]

sinnsirean air a bhith an Ceap Breatainn airson iomadh linn. Tha sinn air a bhith fònadh no a’ sgrìobhadh air a’ phost-dhealain a h-uile mìos bho uair sin.

Ach b’ ann faisg air baile beag, air a bheil an t-ainm <eng>Grand River,<gai> a thachair sinn ris an teaghlach a b’ iongantaich leinn idir. Bha iad fileanta anns a’ Ghàidhlig agus bha gnàth-chainnt aca a bha sean agus cuimhne mhath air seann dòighean an sinnsirean a bha air a thighinn as na Hearadh anns an naoidheamh linn deug. ’S fhiach dhomh innse dhuibh mar a choinnich sinn riutha bho thùs.

Chaidh sinn leis a’ chàr tron baile sin agus bha sinn a’ deasbad leinn fhìn am b’ e ainm Frangach no ainm Beurla a bh’ ann an <eng>Grand River.<gai> Chaidh sinn tarsainn air drochaid agus bha fuaim na h-aibhne a bha ruith foidhpe cho làidir ’s gun robh i a’ mùchadh ar còmhradh fhad ’s a bha sinn a’ dol tarsainn oirre anns a’ chàr. A rèir a’ mhap a bh’againn, bha an leas-rathad gar toirt gu Louisburg, daingneach mhòr a thog na Frangaich anns an ochdamh linn deug agus a tha air a cumail ùrail airson luchd-turais a thàladh thuice.

Bha sinn air a thighinn thuige air leas-rathad nuair a thàinig sinn gu <eng>Grand River<gai> agus, leis an ainm a bh’ air, shaoil sinn nach robh gnothach aige ri Gàidheil Cheip Breatainn. Lean sinn an t-slighe a bheireadh sinn gu Louisburg. Bha a’ choille-dhlùth air gach taobh den rathad agus, le duilleach nan craobhan cho dùmhail, cha robh mòran fhosglaidh ann a leigeadh dhuinn sùil a thoirt air seallaidh eireachdail na dùthcha. Mìle no dhà bhon bhaile chunnaic sinn clàr mòr geal air a chur na sheasamh am bòrd an rathaid. Thàinig sinn thuige air mo shocair agus nuair a ràinig mi e, ’s a leugh mi na facail a bh’ air, rinn sinn gàirdeachas. Sgrìobhte ann an litreachas <eng>Gothic<gai> bha na facail anns a’ Ghàidhlig ag ràdh ‘Cladh Sealladh Mhic Fhearghais’.

Cha mhòr gun creideadh sinn ar sùilean! Dh’ fhàg sinn an càr agus dh’ fhosgail sinn geata a’ chlaidh. Saoilidh mi nach robh anns a’ chladh ach mu chuairt air cairteal acair fearainn a bha air a lomadh anns a’ choille dhlùt. Ma ’s math mo chuimhne, bha còrr air fichead clach-uaighe ann agus mòran dhiubh mar chuimhneachan air Gàidheil a bha air a thighinn dhan sgìre anns an naoidheamh linn deug. Ri mo thaobh, bha aona tè le ainm a bha na smaoineachan dhomh: <eng>Calum Ferguson born Isle of Harris.<gai>

Thill sinn air ais gu <eng>Grand River<gai> gun dàil. Sgrìobhte air balla a’ chiad thogalach gus an tàinig sinn ann an <eng>Grand River,<gai> bha trì facail – ‘Bonnach agus Molasses’. Steach leinn! Bha an t-àite gu math coltach ris an seòrsa ionad-coimhearsnachd a tha cumanta ann am bailtean air feadh na Gàidhealtachd. Saoilidh mi gun robh mu chuairt air deich bùird anns an t-seòmar-bidhe ann. Nan suidhe aig còig no sia dhe na bùird, bha triùir no ceathrar mhnathan ag


[TD 384]

[Beurla]


[TD 385]

òl teatha. Shuidh an dithis againne aig bòrd air an oir agus dh’ordaich sinn cupan cofaidh. Cha robh sinn comasach air cluinntinn de an cànan a bh’ aig na mnathan.

Thàinig searbhant chun a’ bhùird againn agus nuair a bhruidhinn i rinn bha e follaiseach gum b’ e bana-Fhrangach a bh’ innte. Dh’fhaighnich mi dhi, anns a’ Bheurla, an robh na mnathan a bh’ aig na bùird comasach air a’ Ghàidhlig a bhruidhinn. Fhreagair i, <eng>‘Je comprends pas!’<gai>

Gu sealbhach, bha Sandra comasach air conaltradh a dhèanamh rithe agus ann an ceann sreath, thuig sinn bhuaipe gum b’ i a’ Ghàidhlig a chleachd an sluagh ann an <eng>Grand River<gai> a bhith a’ bruidhinn. Chaidh sinn chun a’ bhùird a b’ fhaisg oirnn aig an robh triùir bhoireannach nan suidhe ag òl cofaidh. Arsa mise anns a’ Bheurla, ‘A bheil duine an seo aig a bheil a’ Ghàidhlig?’

Thuirt iad rium gum b’ i a’ Ghàidhlig a bh’ aca nuair a bha iad nan cloinn ach gun robh iad air a call. ‘Chaill sinn ar cànan,’ ars iadsan, ‘nuair a chaochail ar pàrantan.’

Na suidhe aig an ath bhòrd, bha boireannach a bha ag èisteachd ar seanchais. Ars ise, ‘Bidh sinn fhathast a’ toirt a chreids’ oirnn fhìn gu bheil i againn ach dh’fhalbh i oirnn ann am priobadh na sùla.’

Anns na briathran, thàinig fireannach tapaidh gu ar cùlaibh agus e còmhdaichte na aodach-obrach.

‘’S mise,’ ars esan. ‘Sandaidh Mhurchaidh Alasdair Moireasdan. Tha an t-searbhant air innse dhomh gu bheil sibh a’ sireadh Gàidheal. Uill, ’s i a’ Ghàidhlig a bhios aig mo phàrantan-sa am broinn na dachaigh. Am bu chaomh leibh an coinneachdh?’

Cha b’ e ruith ach leum. Thairg Sandaidh dhuinn ar treòireachadh air rathad nan coilltearan a’ dol tron choille ‘Faisg air mìle às an seo, chì sibh crodh ag inneilt ann an lios air bhur làimh dheis. Tha an taigh againne ri taobh na lios sin.’

Tha amharas agam gun do dh’fhòn Sandaidh dhachaigh a dh’innse gun robh coigrich air an t-slighe thuca. Chunnaic sinn an ‘treud cruidh’ ceart gu leòr – crodh Frìseanach le blàran dubh is geal air am peantadh orra – a h-uile tè air an gearradh a-mach à <eng>ply-wood!<gai>

Cho luath ’s a stad sinn aig a’ gheata, chunnaic sinn Màiri agus Calum Moireasdan, pàrantan ar treòiriche, aig an doras. Thàinig iad a-mach an staran nar coinneamh agus cha b’ urrainn an fhàilte a chur iad oirnn a bhith na bu chridheil. Dh’fhàisg iad sinn gu am broillichean mar gum biodh eòlas air a bhith aca oirnn bho riamh. B’ e sin an seòrsa dàimhealachd a bh’ aca rinn bhon a’ mhionaid a choinnich sinn riutha. Thug iad a-steach dhan taigh sinn


[TD 386]

[Beurla]


[TD 387]

 – dachaigh nach robh eu-coltach ri dachaigh bheag, bhlàth, mar a gheibhear air a’ Ghaidhealtachd mus deach na Gàidheil gu spadaireachd agus saoilsinn! Cha robh facal aig Màiri agus Calum Moireasdan ga bhruidhinn rinn ach anns a’ Ghàidhlig. Bha iad iriosal ach uasal nan dòigh agus gu math coltach ris a’ mhuinntir a dh’aithichinn nuair a bha mi ag èirigh nam bhalach. Bha e dìreach mar gum bithinn air a dhol air ais gu m’ òige ann am Port Mholair.

Dh’fhaighnich Sandra dhaibh am biodh iad a’ seinn òran Ghàidhlig. Rinn iad gàire agus thuirt Màiri gum biodh. Dh’èirich Calum agus chaidh e dhan chùlaist. Nuair a thill e bha seana leabhar aige na làimh.

A’ fosgladh an leabhair, thuirt e, ‘Nise, Sandra agus a Chaluim, tha sinn a’ dol a leigeil dhuibh am ball-sinnsre as luachmhor a th’ anns an fhàrdaich-sa a làimhseachadh. Is e seo leabhar bàrdachd air na chosg seanair mo sheanar airgead ga chlo-bhualadh. B’ esan Coinneach Bàn a rugadh air an t-soithich a thug an teaghlach a-nall an seo. Bha e sin ainmeil na latha mar bhàrd agus mar sheinneadair. Nach bochd nach tàinig sibh fhad ’s a bha esan an seo air an talamh!’

Bha an coire àbhaisteach air an teine agus rinn Màiri teatha. Fhad ’s a bha sinn ag òl na teatha, thug mi iomradh air na facail annasach a bha sinn air ionnsachadh ann am Mabou. Dh’fhaighnich Màiri dhomh, ‘Dè an t-ainm a th’ agad air an seòrsa beathach a tha na leth-chadal ris a chagailt againn? Nise, cuimhnich gur ann fireann a tha am beathach sin.’

Thuirt mise, ‘Theireadh sinne gur e cat fireann a tha an sin.’

‘Their sinn culach ri cat fireann,’ arsa Màiri. ‘Bheil am facal sin agaibhse idir?’

‘Tha coileach againn,’ arsa mise, ‘ach chan eil culach.’

Bha e soilleir gun robh ceann Chaluim làn bàrdachd a rinneadh ann an Ceap Breatainn agus cha robh e diùid a bharrachd nuair a dh’iarr mi air òran a sheinn. Guth làidir ciùin <eng>tenor<gai> aige.

‘Is mise,’ ars esan, ‘Calum Aonghais Mhurch’ Choinnich Bhàin a chaidh fhuadach às na Hearadh. Tha mi smaoineachadh gun robh buntanas againn ri eileanan faisg air na Hearadh agus ri Leòdhas. B’ e Marta MicLeòid an t-ainm a bha air mo mhàthair.

Dìreach mar a bha Aonghas Cù airson fiosrachadh fhaighinn air ainmhidhean, obair fearainn agus àitichean ainmeil ann an eachdraidh na Gaidhealtachd, bha Màiri agus Calum cuideachd loma-làn cheistean. Anns an ùine ghoirid a bh’ againn còmhla riutha, rinn sinn ar dìcheall. Chanadh iad ‘maigheach’ ris a’ bheathach ris an can sinne ann an Leòdhas ‘geàrr’ agus ‘dallag–an-raon’ ris an ‘fhèalagan’ againne. Nam biodh an dithis againn air


[TD 388]

[Beurla]


[TD 389]

seachdain a chur seachad còmhla ris a’ mhuinntir ud, bha sinn air iomadach rud ionnsachadh bhuapa.’

Nuair a thòisich sinn ag ullachadh airson fàgail, cha robh Mairi idir airson gum falbhadh Sandra. ‘Fan thusa còmhla rinne, a ghaoil. Fuirich an seo dà latha. Fhalbhadh esan sios gu tuath gu Louisburg agus bidh tusa an seo air a choinneimh’.

Ach, mar a stèinn Sandra dhi, bha againne ri tilleadh gu Trùro an ath latha agus tòiseachadh ag ullachadh airson tilleadh chun na Seann Dùthcha. Mar sin b’ fheudar dhuinn dealachadh riutha agus bha an cianalas oirnn gam fàgail. Bha dà bhliadhna mus do thill sinn a-rithist gu Ceap Breatainn. Gu mi-shealbhach, anns an ùine sin, dh’eug an dithis. Chuir am mac fàilte chridheil oirnn mar bu dual agus thug Judy, a bhean, cupan agus flat do Sandra mar thiodhlac – soithichean a bh’ anns an dìleab a dh’fhàg Màiri.

Bitheamaid gu tric a’ seanchas ri Sandaidh agus Judy air a’ fòn agus gach uair gam fiathachadh gu thighinn air làithean-saora a Steòrnabhagh. Sinn gu dearbh a bhiodh toilichte nan tigeadh iad. Gheibheadh iad an aon aoigheachd bhuainne ’s a fhuair sinne nar coigrich anns an seann dachaigh aig <eng>Grand River.<gai>


Dràma anns a’ Bhruaich

Ann an 1991, stèidhich Sandra agus mise Lòchran, companaidh airson prògraman telebhisein a riochdachadh anns a’ Ghàidhlig. Gòraich a bh’ ann a chrean air an dithis againn gus na chuir sinn e ma sgaoil ann an 1996. Bhon chiad latha a thug mi iomradh air companaidh neo-eiseamaileachd a chur air flod, bha Sandra na aghaidh. Cha robh i a’ smaoineachadh gum bithinn comasach uallach a ghabhail nuair a bha an dithis againn còrr air trì fichead bliadhna a dh’aois. Dhearbhadh dhuinn gun robh i ceart.

’S e glè bheag de thaic airgid a fhuair sinn bho CTG (Comataidh Telebhisean na Gàidhlig) ach bha an aon ghearain sin aig a h-uile companaidh beag a bha an sàs anns a’ ghnìomhachas. Air a’ cheann thall, leig an CTG an t-earball leis a’ chraiceann. Thug iad a’ mhòrchuid den airgead do STV airson sreath phrograman – ‘siabann’ – a dhèanamh air an robh an t-ainm ‘Machair’. Cha dean mi di-moladh air ‘Machair’ oir bha cuid de na prògraman a bha cho math ri feadhainn a bhatar a’ craoladh ann an siabainn Bheurla. Air an làimh eile, chaidh sgeulachdan samhail ‘Aonghais Cù’ agus ‘Fògarraich <eng>Grand River’<gai> a chur an dàrna taobh – ìobartan a rinneadh airson gum faigheadh na Gàidheil


[TD 390]

[Beurla]


[TD 391]

pailteas siabainn. An àite uisge fìor-ghlan Tobair Iomhair, saplaisgean!

Ach anns na còig bliadhna a bha compàirt aig Lòchran ann an comhstri agus ùpraid an telebhisein, fhuair sinn taic airgid bhon CTG airson ceithir proiseactan. B’ e aon dhiubh sin trì prògraman ag innse mu Sgrìobhaidhean Cairstìona Watt, boireannach a rugadh agus a thogadh ann am Breidsidh, baile-puirt a tha an-diugh air taobh staigh crìochan na Bruaich (Fraserburgh).

Rugadh Cairistiona ann an 1833 nuair a bha na Gaidheil gam fuadachadh às na glinn agus às na h-eileanan dam buineadh iad. ’S fhiach eachdraidh a’ bhoireannaich sin a leughadh mar a tha i air a foillseachadh anns an leabhar <eng>‘The Christian Watt Papers’.<gai> Nuair a thadhail sinn ann am Breidsidh, fhuair mi-fhìn agus Sandra eòlas air Seumas Marshall, ogha Chairstìona, a bha diùid agus caran annasach na dhòigh. Fhuair sinn cuideachadh bhuaithe-san agus bho dithis mhnathan aig an robh mion-eòlas air eachdraidh agus caithe-beatha Chairstiona Watt. B’ i aon dhiubh sin Violet Nic Iain, nach maireann, seann thidsear aig an robh dachaigh ri taobh caladh nam bàtaichean-iasgaich. Air cùl na dachaigh aice, bha lobhtaichean anns am biodh clann-nighean-an-sgadain a’ còmhnaidh rè sèisean a’ chutaidh. Bha ainmean chlann-nighean Leòdhasach air an sgrìobhadh le cailc gheal air fiodh nam ballachan.

Am boireannach eile air am bu chòir dhomh iomradh a thoirt, ’s e Lorraine Noble aig an robh aithne air eachdraidh na Bruaich bho thàinig e gu inbhe mar bhaile-puirt aig toiseach na Siathamh Linn Deug. Cha b’ e ‘Beurla na Banrigh’ a bha an dithis bhoireannach sin ach Doraig.

Bho dheireadh an fhoghair gu toiseach an t-samhraidh, bhiodh bàtaichean-iasgaich Bhreidsidh a’ seòladh tron Chaolas Arcach airson faighinn chun nan iolachan-iasgaich a bha timcheall eileanan na Gàidhealachd. Airson mòran den thìde, bha iad ris na linn mhòra a’ marbhadh na b’ urrainn dhaibh de thruisg, de langaichean, agus de dh’ fhalmair. Bha iad a’ sailleadh an èisg sin agus ga thiormachadh anns a’ ghaoith agus ann an teas grian an t-samhraidh. Far am b’urrainn dhaibh, bha iad a’ faighinn cuidhteas an èisg air nach biodh fèill shuas anns na glinn an Siorrachd Obar Dheathain: adagan, liùghannan, carbhanaich, cnòdain, turbaidean, sgaitean, leòbagan is easgainn. Bha iad gan reic saor ri muinntir nan eilean, ùrail mar a thigeadh e às an fhairge.

Ag iasgach air taobh siar na Gaidhealtachd, timcheall an Eilean Sgitheanach agus Innse Gall, bha <eng>Highlandman<gai> aca airson an treòireachadh. B’ ann air na fir sin a bha an t-uallach airson bàtaichean Bhreidsidh a chumail air falbh bho bhoghaichean agus oitirean cunnartach; agus airson an treòireachadh gu òban agus camasan far am faigheadh iad fasgadh bho dhroch shìde. Ach a bhàrr air sin, bha na Gàidheil air bòrd aca airson comharrachadh dhaibh na h-iolachan


[TD 392]

[Beurla]


[TD 393]

bu torraich, mar eiseimpleir an Loch a-Tuath, a bha ainmeil airson tarbhachd an èisg.

A’ leughadh cunntas Chairistiona, tha e follaiseach gun robh ceangal teann eadar muinntir Bhreidsidh agus Gàidheil nan eilean. ’S cinnteach gun robh Cairistiona fileanta anns na trì prìomh chànanan a bha gam bruidhinn an Alba na latha: Doraig (cànan nam Bucach); a’ Bheurla, an cànan anns an do sgrìobh i a leabhar, agus a’ Ghàidhlig a bh’ aig iasgairean na Gàidhealtachd a bhiodh gu tric na cuideachd fad an t-samhraidh. Tha i a’ toirt iomradh air mar a bhiodh i na còcaire air bàt’-iasgaich a h-athar agus, nuair a bhiodh na bàtaichean aca ag iasgach a mach à Port nan Giùran, gum biodh na teaghlaichean a’ cadal ann am bothagan faisg air a’ chladach.

Airson an t-iasg a bha iad air a shailleadh agus a thiormachadh a reic, bhiodh muinntir Bhreidsidh, aig toiseach a h-uile foghar, a’ coiseachd a mach do na glinn mu fhichead mile an iar air Obar Dheathain. Bha eich aca airson an cuid bathar a ghiùlain fad an t-siubhail bho an dachaighean ris a’ chladach gus a ruigeadh iad na teaghlaichean Gàidhealach a-muigh anns na glinn. Airson ceudan bhliadhnachan, bha teaghlaichean-iasgaich na Siorrachd air a bhith ris an obair sin.

Shuas ann am Beanntan Ghrampian, bha na teaghlaichean a’ feitheamh ri iasgairean Bhreidsidh agus bailtean iasgaich nan cladaichean a thighinn thuca leis an iasg shaillt. Mar tha Cairistiona Watt fhèin ag innse, b’ i a’ Ghàidhlig a bh’aig sluagh nan ghleann.

Thug Seumas Marshall mi gu Aibèidh (Aboyne) airson Eilidh Dhòmhnallach a choinneachadh. Seann bhoireannach a bh’ innte is i a’ dìreadh ri ceud bliadhna a dh’aois. Bha i air lùths nan casan a chall agus bhatar air a cur ann an taigh-cùraim còmhnaidh. A rèir aithris, b’ i an neach mu dheireadh aig an robh ‘Ghàidhlig a’ Ghlinne’ nuair a bha i òg. Gu mi-shealbhach, ged a bha cuimhne aice air a muinntir a bhith a’ seanchas anns a’ chànan nuair a bha i òg, bha i-fhèin air a fileantas a chall. Bha i dhomh na cuis-thruais agus na cuis-cianalais.

Nuair a bha Cairistiona na pàiste, bha i ag obair na searbhant air bàta-iasgaich a h-athar. B’ ise an còcaire agus bha aice cuideachd ri bhith a’ nighe cuid-aodaich a’ chòrr den chriutha. As t-samhradh, bhiodh bàta Muinntir Watt, agus bàtaichean Bucach eile, a’ tighinn a dh’ iasgach a-mach à Port nan Giùran. Anns an latha sin bha an Loch-a-Tuath ainmeil airson cho torrach ’s a bha e le iomadach seòrsa iasg: lannach agus iasg sligeach.

Chleachd fir agus mnathan nam bàtaichean Bucach a bhith a’ cadal ann am bothagan-cheap a bh’ aca os cionn cladaich a’ phuirt. ’S bochd nach eil sinn


[TD 394]

[Beurla]


[TD 395]

comasach air a dhol air ais a chluintinn an seòrsa conaltraidh a bha eadar na Bucaich agus tùsaich Phort nan Giùran.

Chlàir sinn mòran de na prògraman a rinn sinn air eachdraidh Chairistiona ann an taigh Sheumais Marshall; cuid ann an lobhta Violet Nic Iain; cuid air sràidean Bhreidsidh agus shios ris a’ mhuir ann an caladh na Bruaich.Tha cuimhne mhath agam cuideachd air an obair a rinn sinn anns a’ chùl-tìre shuas ann an Gleann Aoidh. Bha aimsir àlainn againn agus, leis na h-actairean còmhdaichte ann an trusgan na naoidheamh linn deug, cha mhòr nach toireadh tu a chreids’ ort fhèin gu robh Cairistiona gar leantainn a h-uile ceum.

Ann an riochd Chairistìona, bha Màiread Ros, an sàr bhana-actar Sgìtheanach. Bha i againn shuas anns na glinn, ma b’ fhìor a’ tadhal air dachaighean seann Ghàidheil nan gleann. Bha i air a còmhdach ann am fasan mnathan-iasgaich na naoideamh linn deug agus i le plaide Chairistiona Watt mu a guaillean. Bha Mairead deònach air spaidsearachd is i a’ giùlain eallaich de dh’iasg saillt ann an cliabh, air a druim. Chuir Mairead agus na h-actairean eile a bh’ againn fìor mhoit orm: Donna Chaimbeul (Bardon), Iain MacRath agus Seònaid Dhòmhnallach (a bha toirt a’ chiad ceum ann an telebhisean mar neach-aithris).

Neònach gu leòr, fhuair na prògraman a rinn sinn air Cairistìona Watt barrachd moladh air taobh sear na h-Alba na fhuair iad air a’ Ghàidhealtachd.


Sgiulan ann an Eirinn

Dh’ iarr mi iomadach uair spòg airgid bho CTG (Comataidh Telebhisean na Gàidhlig) airson aona program a dhèanamh air Aonghas Cù Dòmhnallach à Ceap Breatainn ach dhiùlt iad. Tha mi air bhith caoidh sin chun an latha’n-diugh.

Nuair a bha sinn nar cloinn, bhiodh Anna Dhall a’ cur an toimhseachan-sa oirnn.

Thàinig eun gun itean is laigh e anns na slocan.
Thàinig eun gun bheul agus dh’ith e e.

Bha an t-eun anns an toimhseachan na cho-shamhla air an aiteamh a bhios a’ cur an t-sneachda à sealladh. Nam bharail-se, b’e STV an t-eun a dh’ith na bleideagan airgid a fhuair an CTG bhon Riaghaltas. Bha aithreachas orm nach deach a h-uile sgillinn a riaghladh air na h-iochdarain a bha, mar gum biodh,


[TD 396]

[Beurla]


[TD 397]

an urra ri criomagan arain tuiteam thuca bho bhòrd a’ cheann-cinnidh, ach bu ghann gu robh iomall de dh’aran air fhàgail nach deacha ann an craos na h-uilebheist.

B’ e samhail sgeulachdan ‘Aonghais Cù’agus ‘Eilthirich na Hearadh’ dhà dhe na h-iobartan a chaidh a spadadh. Cha d’fhuair Lòchran ach glè bheag de dh’airgead bhon CTG (Comataidh Telebhisean na Gàidhlig) ach bha an aon ghearain aig a h-uile companaidh bheag a bha sàs anns a’ ghnìomhachas. Bu mhòr am beud gun do thachair sin. Chaochail na daoine suairce, fiosrach, innleachdach a bha air a bhith againn anns an dà program sin. Gasta Gàidhealach, fìalaidh ’s mar a tha iad, chan eil a’ Ghàidhlig aig na teaghlaichean a thàinig air an cùl.

Anns na còig bliadhna a bha sinn an sàs anns an oidhirp, fhuair sinn taic airgid bho CTG airson sia prògraman do Seanail 4 a’ rannsachadh dhòighean oideachaidh ann am bunsgoiltean agus na croileagain ann an Alba, an Eireann agus anns a’ Chuimrigh. Thuilleadh air sin, mar a dh’ainmich mi, cuideachadh airson trì prògramain stèidhte air sgrìobhaidhean Cairistìona Watt do Ghrampian; agus, mu dheireadh, ‘Am Pòsadh Hiortach’, uair a thìd de dh’fhaid do BBC2.

Nuair a bha sinn a’ clàradh nam prògraman bhunsgoiltean thadhail sinn gu Conamara. Bha na daoine ris na choinnich sinn ann an sin cho aoigheil, dachaigheil ri Gàidheil na h-Alba ach, air leth bho chàch, bha Pàraic agus Moia Ó Fiannaidhea a dh’ fhosgail an dachaigh rinn gach uair a chaidh sinn thuca ann am baile Spideal. Bha am baile beag sin mu dhusan mile an iar-thuath air Cathair Mòr na Gailmhinn (Galway City). Thug Moia mi chun na h-aon aifreann aig an robh mi riamh. Bha e gu math ùdheil leam a bhith ag èisteachd an t-sagairt a’ searmonahadh anns a’ Ghaeilge. Thogadh an eaglais air seann làrach air a bheil an t-ainm Cill Eineindhe. Fhad ’s a bha mi an sin a’ seinn leis a’ chòisir laoidh Ghaeilge air an fhonn <eng>‘Amazing Grace’<gai> thàinig mo sheanair a-steach orm. Dè a bhiodh e air a radh gun robh mise, an t-ogha aige agus a cho-ainm air bhith a’ seinn aig aifreann an Eirinn? Mo chreach agus mo mhasladh! Ach chan eil an sin ach sgeulachd eile.

Beagan mhìltean gun iar-thuath air an Spideal, tha An Ceathramh Ruadh far an d’ fhuair sinn eòlas air Mairèad Mac Con Iomaire. Chaidh sinn chun a’ Cheathramh Ruadh airson gum faiceadh sinn mar a bha Mairèad a’ teagaisg eachdraidh an sìnnsirean don chloinn. Bha mu chuairt air deichnear phàistean aice agus iad uile fo aois na sgoile. Air an latha ud, bha i a’ cur ron chloinn cho cudromach ’s a bha am buntàta ann an eachdraidh na h-Eirinn. Bha fhios againn gun robh ganntar a’ bhidhe cho uabhasach an Eirinn eadar


[TD 398]

[Beurla]


[TD 399]

1845 agus 1849 ’s gun do bhàsaich millean gu leth sluaigh leis an acras. B’ e an truaighe sin a’ Ghort Mhòr. Thàinig e a-steach orm gur ann timcheall air an àm sin a bha Banrigh Bhictòria a’ ceannachd oighreachd Baile Mhorail. B’ ise a’ bhanrigh leis an robh an ìmpireachd bu mhotha agus bu shaoibhir a bha a-riamh air an t-saoghal.

Nuair a ràinig sinn, bha Màirèad a’ dìreadh as an tràigh leis a’ chloinn; gach leanabh le peile beag aige a bha loma-làn bulgaich. Tha an fheamainn bhulgach cho pailt air cladaichean nan eilean againn fhìn ’s a tha e air cladaichean Eirinn. Is e a’ bhulgach an seòrsa feamad air a bheil spuirean a’ giùlain phluganan làn àidhir. Tha na spuirean comasach air seòladh os cionn nan carraigean air a bheil e a’ fàs. Nuair a ràinig sinn suas gu taigh-sgoile a’ Chròileagain, chaidh sinn a steach a dh’fhaicinn Mairèad a’ teagaisg dhan chloinn an dòigh a bh’aig an sìnnsirean aig àm a’ Ghort Mhòr.

Lean sinn Mairèad agus a’ chlann suas gu cùl na sgoile far an robh sgeòid bheag talmhainn aig cuideigin air àiteach. Bha sia sgrìoban ann deiseil airson an lìonadh leis a’ bhulgaich. Nuair sin, thog Mairèad sgian gheur agus rinn i na sgiulanan. Cha robh na sgiulanan a rinn i mòran na bu tiughe na na rùsgan a thilgeadh sinn as ann an Leòdhas ach gheàrr i a h-uile fear air dhòigh ’s gun robh i cinnteach gun robh sùilean a’ bhuntàta air a h-uile gin dhiubh. Chuir a’ chlann na sgiulanan air muin a’ bhulgaich le timcheall air troigh gu leth eatorra. Nuair sin, dhùin iad an ùir air na sgrìoban. Thuirt mi ri Mairèad gu robh mi cinnteach gun lobhadh a’ bhulgach na sgiulanan. Cha do chord sin rithe idir!

‘Na gabh thusa ort, mar choigreach, a dhol a thoirt breith oirnne airson an dòigh anns a bheil sinn a’ toirt feum as a’ bhuntàta. Cuimhnich thusa gun do chaochail mòran an seo leis a’ Ghort Mhòr. Dh’ionnsaich sinne anns an truaighe sin gum faodadh sinn sgiulanan a dhèanamh agus cnò a’ bhuntàta a ghleidheadh airson a bhruich agus ithe.’

Ann am meadhon an t-Sultain, chaidh mi-fhìn agus Sandra air saor-làithean a Chonamara agus thadhail sinn air Mairèad anns a’ Cheathramh Ruadh. Cha mhòr gun creidinn mo shùilean! Bha an iomaire anns an robh i air na sgiulanan a chur dùinte le duilleach nam barran agus am bàrr-gùg air fheadh.

An-uiridh dhearbh mi anns a’ ghàradh againn fhìn ann an Steòrnabhagh a’ chumhachd a th’ anns a’ bhulgaich.Thàinig rotach bho thuath a sheas airson trì latha. Bha onfhadh an Loch a Tuath cho làidir ’s gun do spìon e tiùrran feamad bharr nan carraigean aig doimhne. Thàinig dìthean den bhulgaich air tir air cùl a’ Bhràighe agus chaidh mi le triùir dem oghaichean, Eilidh, Fionnlagh agus Caitlin, gus ar cuibhreann dheth fhaighinn. Thug mi leam


[TD 400]

[Beurla]


[TD 401]

cairt bheag ghoireasach a bhios agam ga slaodhadh air cùl a’ char agus lìon sinn i leis a’ bhulgaich. Nuair a thill sinn dhachaigh leis an luchd a bh’ againn anns a’ chairt, chuir sinn a’ bhulgach anns na sgrìoban feidhir mar a bha iad air a dhèanamh ann an Cròileagan a’ Cheathraimh Ruaidh. Nuair sin, chuir sinn na sgiulanan air muin a’ bhulgaich le sùilean a’ bhuntàta an uachdair. Ghabh sinn na spaidean agus dhùin sinn an talamh air na sgrìoban agus, an uair sin, cha robh dad eile againn ri dhèanamh ach feitheamh gu foighidneach gus am faiceadh sinn na barran meanbh a’ tighinn tron talamh. Ach am b’urrainn do phòr bhuntàta fàs bho bhuntàta-curachd cho suarach ri sgiulanan?

Cha b’ e a mhàin gun do dh’fhàs na barran. Ann an dà mhìos, bha blàthan a’ bhàrr-gùg, geal agus purpaidh, a’ fosgladh air na barran. Anns an Dàmhar, nuair a chnàmh na barran agus a dh’fhosgail sinn na sgrìoban, fhuair sinn an sin sia clachan de bhuntata a bha cho eireachdail, ùrail agus a bha cho blasta, fallain ri buntàta a dh’ith sinn a-riamh.


Ciaradh an Fheasgair

Tha mi air co-dhùnadh gu bheil a’ cholainn anns a bheil mi a’ còmhnaidh air tòiseachadh a’ dìobart. Bithidh làithean ann air am bi mi nas frogail na bhios mi air laithean eile. Cha robh eòlas agam air luairean gu toiseach Lunastal a chaidh. Nuair a dh’fheuchas mi ri seasamh suas às an t-sèathair, bidh dùbhlan agam le uillt nan slios. Saoilidh mi gu bheil an t-alt ann an suil na shlis chlì air meirgeadh. Fhad ’s a bhios mi ri coiseachd, bidh uillt adhbrannan mo chasan a’ bragadaich. Fuaim annasach. Ach ’s ann a bhios a’ bhragadaich ann nuair a bhios mi gam altachadh fhìn anns an leabaidh. Shaoileadh tu aig amannan gu bheil mo chnàmhan a’ gnùstaich rium. Och, chan eil sin gu diofar –tha iad air a bhith agam airson còrr is ceithir fichead bliadhna. Chan eil latha mhuinntearais agam orra.

Nise chan ann a’ gearain a tha mi idir. ’S iomadh rud a bhios a’ deanamh doilgheas dhomh nuair a dhùisgeas mi iad nam chuimhne. Tha mi cinnteach gu bheil mòran dhaoine a thàinig gu latha air am buaireadh anns an dòigh sin. Tha mi air tòiseachadh a’ bruidhinn beag leam fhìn – a’ sainnsearachd feidhir mar a bhiodh Anna Dhall – piuthar mo sheanmhar. Dh’aindheoin a’ ghòraich sin, chan aidich mi gu bheil mo cheudfaidhean fhathast air leigeil roimhe.

Aon là, thàinig boireannach air m’ àrainn agus bhruidhinn i rium. Bha fìor chuimhne agam oirre bho làithean m’ òige, nuair a thàinig mi dhachaigh airson mìos a chur seachad a’ teagaisg ann an Sgoil na h-Airde. Aig an àm, bha mi


[TD 402]

[Beurla]


[TD 403]

nam oileanach ann an Colaiste nan Tidsearan agus fhathast le ‘cloimh-iteach na h-aineolais’ orm.

Bha am boireannach gu math beadaidh agus agharnail agus cha robh fada gus na rinn i soilleir dhomh fàth a turais. Ars ise, ‘A bheil dùil agadsa idir fàs glic?’

Sheas mi ga coimhead airson greiseag agus nuair a dhùisg mi às a’ cheò anns na chuir i mi, thuirt mi rithe, ‘Bheil thu cinnteach gur ann riumsa a tha do ghnothaich? Bheil fhios agad cò mi?”

Sheall i gu fearail rium agus thuirt i, ‘Ma-tha, tha mi’n dùil gu bheil! ’S tusa Calum Bhoib’.

‘Cho fad ’s as cuimhne leam,’ arsa mise, ‘cha do bhruidhinn mise agus tusa ri chèile bho bha thu nad phàiste ann an Sgoil na h-Airde. Cò às a fhuair thu a’ mhisneachd a thighinn thugamsa mar choigreach a thomhais mo ghliocais no mo dhìth cèill?’

Leis a’ choltas a bh’ oirre, bha e soilleir dhomh nach robh i dol a thoirt facal no ceum air ais. ‘Tà,’ ars ise, ’s i a’ leigeil innte fhèin, chan eil thu gad shealltainn fhèin mar dhuine a tha a’ dèanamh a dhleastanais ann an car na h-eaglaise.’

Ged nach b’ e a gnothach e, bha i ceart anns an t-seagh-sa: cha robh mi a’ togail fìanais no a’ gabhail compàirt ann an iomart na h-eaglaise. Seach nach robh mi ‘a’ leantainn’, bha am boireannach airson sealltainn dhomh nach robh athamas aice dhomh agus gun robh i air mo chur do roinn nan caillteachain a bha gu bhith air an dìteadh anns an t-Siorraidheachd.

Anns an dealachadh, thuirt mi rithe, ‘Tha am Bìoball a’ toirt comhairle oirnn uile – ormsa agus ortsa mar an ceudna, ‘na toir breith chum nach toirear breith ort’.’

A-riamh bho thàinig sinn a dh’fhuireach a Steòrnabhagh, bhiodh sinn nar càraid a’ dol a dh’ Eaglais an Aonaidh air Sràid Mhic a’ Mhathain – an eaglais anns an deach ar pòsadh bho chionn còrr air leth-cheud bliadhna. Chuala sinn searmonan Gàidhlig innte a bha brìoghmhor, foghlamaichte agus smaoineachail bho thriùir no cheathar de mhinistearan ach, gu sònraichte, bhon Urr. Seumas Dòmhnallach agus bhon Urr. Ruaraidh Moireasdan, sàr Ghàidheil a tha airidh air moladh airson na h-obrach a rinn iad anns na coimhnearsnachdan anns an robh iad stèidhte.

Thurchair gun robh eòlas agam cuideachd air pailteas ministearan Gallda gu h-àraidh tron obair a bha agam ann an Oilthigh Ghlaschu. Airson bliadhnachan, bhithinn anns an treas ràith, còmhla ris a’ Phroif. Murchadh Eoghann Dòmhnallach nuair a bhiodh e a’ cur oileanaich tro sgrùdaidhean


[TD 404]

[Beurla]


[TD 405]

ris an canadh iad <eng>‘Homiletics’.<gai> Fhad ’s a bha iad a’ dol tro na deuchainnean sin, bhiodh truas agam ri cuid dhiubh. Bha am Proif. gu math teann orra nam bhiodh iad, mar eiseimpleir, a’ bruidhinn muladach gun adhbhar, no a’ sìneadh fhacal airson an t-searmon a dhèanamh sòlaimte. Bhiodh e a’ moladh dhaibh gun a bhith tùrsach ach a bhith aoibhneach oir gum b’ e naidheachd aoibhneach a tha am facal ‘Soisgeul’ a’ ciallachadh.

Tron obair a bha mi a’ dèanamh leotha, fhuair mi eòlas air an luchd-teagaisg agus air na h-oileanaich ann an roinnean na Diadhachd. Cho fad ’s as cuimhne leam cha robh duine aca a bheireadh freagairt dhomh air an iomadh ceist a bha orm fhìn. Bha an aon imcheist orra-san, mar eiseimpleir: an robh Dìa nan Gràs cho an-iochdmhor ’s gun robh e a’ dol a leigeil do na peacaich cràdh agus dòrainn fhulang gu bràth anns an t-Siorraidheachd? Carson a tha an cinne-daonna peacach mar thorradh air an eucoir a rinn Adhamh agus Eubha ann an gàradh Eden? Carson a tha Crìosdaidhean a’ sealltainn air na h-Iùdhaich mar threubh air leth bho chàch – mar Sluagh Dhè? Nach b’ e sin an treubh a chur Iosa gu bàs air a’ chrann-cheusaidh?

Bho rugadh mi, bha daoine diadhaidh no spioradail nam bheatha agus cha bu mhiste mi sin. Aig toiseach mo sgeulachd, dh’innis mi dhuibh mu Iain Tharmoid Seònaid, an duine iongantach ud ann am Port nan Giùram, a mhisnich mo phàrantan nuair a bha mise nam naoidhean ri uchd bàis. Anns an latha ud, nam biodh duine diadhaidh ag ùrnaigh airson easlainteach àraidh agus gun ‘labhradh an Fhìrinn’ ris, bha an naidheachd ga ghabhail mar chomharr bho Nèamh.

Bho thill sinn dhachaigh, chaith mi iomadach uair a thìd ann an cuideachd fìor dhuine dìadhaidh – mo sheann charaid, an t-Urr. Tormod MacSuain nach maireann. Duine mòr, calma a bha ann an Tormod le aodann bàigheil gasta air. Bhithinn ag ràdh ris gun robh na làmhan aige cho mòr ri ‘shufail’ mo mhàthar. Nuair a choinnicheamaid ’s a bheireadh sinn air làimh a-chèile, bhithinn uaireannan a’ smaoineachadh gun robh mi air m’ òdanan a chur ann an glamairean! Chanainn ris, ‘Nis a Thormoid, tha grèim agaibh air mo làimh dheis ach cuimhnichibh gu bheil mo chearrag fhathast agam saor!’

Bha a ghuth sèimh agus, a’ searmonachadh ann an Gàidhlig ionraic na Hearadh, bhiodh sinne a bha ga èisteachd mar gum biodh sinn gar taladh le cagar chiùin na mara. Mar bhunait fo na searmonan aige bhiodh e gu tric a’ toirt samhla bhon obair a bha aige nuair a bha e na chorra-bhalach air bàta-iasgaich athar. Dhà-san bha taigh-sholais Scalpaigh na shamhla air an t-Soisgeul a tha a’ treòireachadh bhàtaichean a tha ann an onfhadh chunnartach a’ chuain a-steach gu caladh rèidh – a-steach fo sgèith na dachaigh.


[TD 406]

[Beurla]


[TD 407]

Diadhaidh ’s mar a bha e, bha Tormod cuideachd geur-chuiseach le ùidh aige anns an adhartas a thatar a’ dèanamh ann an iomadach meur de Saidheans: reul-eòlas, geòlas, speuradaireachd, eun-eòlas, is eile. Nuair a chì mi air an telebhisean na seallaidh air a bheil na reul-eòlaich a’ ruighinn leis na prosbaigean a tha aca anns na saidealan, bidh mi taingeil gu bheil mi beò airson solas nan reultan a th’ aig iomall a’ Chruinne-Chè fhaicinn. Tha an obair aca a’ toirt lideas beag dhuinn air meud na h-àrainneachd anns a bheil sinn beò. Ach a thuilleadh air sin, tha e a’ sealltainn dhuinn cumhachd Dhè a thug dhuinne, bharrachd air gach meanbh-chreutar eile, comas air tuigsinn ar suidheachadh anns a’ Chruinne Chè.

Bha triùir dhem oghaichean anns na sgoiltean ann am Pabail agus Cnoc Shanndabhaig agus bhithinn fhìn ’s am ministear a’ caitheamh uairean a thìd còmhla ri chèile, a’ dol air an tòir leis a’ chàr. Air an t-slighe sios bhiodh sinn a’ seinn shalm – esan, mar bu tric gam oideachadh ann am preseantadh air an fhonn ‘Crimond’, ‘Cill-mhàrnaig’ no ‘Steòrnabhagh’. Uaireannan, shuidheadh sinn a’ seanchas mu dheidhinn nan ceistean bu dorra dhomh a mhìneachadh. B’ iad ceistean a bhiodh ga bhuaireadh fhèin cuideachd – gu h-àraidh ceistean air am biodh e a’ cnuasachadh na òige.

‘Tha freagart nan ceistean sin diamhair,’ chanadh e. ‘’S dìomhain dhuinn a bhith feuchainn ri rùn a’ Chruitheir a thuigsinn oir chan eil an comas sin nar seilbh. Ach tha nas fheàrr na sin againn! Anns an dorchadas a tha gar cuairteachdh, gheibh sinn cobhair ma chumas sinn ar sùil air iùil an t-Soisgeil. Is e an Soisgeul an taigh-solais a thugadh dhuinn airson ar treòireachadh anns an imcheist – an iùil a bheir sinn gu caladh rèidh’.

Tha mi fhathast fo bhuaidh rudan a dh’ ionnsaich mi nam leanabh. Gun fhaireachdainn dhomh agus, gu h-àraidh nuair a tha mi nam leth chadal, bidh mi a’ seinn an laoidh Eireannach ‘Be Thou My Vision’. Bí Thusa ’mo shúile a Rí mhór na ndùil a rinn Dallán Forgaill bho chionn 1500 bliadhna. Tha mi cuideachd air mo neartachadh an aghaidh na h-aoise leis an eadar-theangachadh bhòidheach a rinn sgoilearan mar Alasdair mac Mhaighistir Alasdair air Salm 121; agus bha sin bho chionn 300 bliadhna: ‘… O’n Dia rinn Talamh agus Nèamh, tha m’ fhurtachd uile teachd’.

Aig amannan nam bheatha, chaidh mi tro dhòbhrainnean geamhraidh mar gum bithinn ann an I a’ Bhròin! Tha fhios agam gu bheil duibhre geamhraidh a’ feitheamh oirnn uile ach, le deòin agus cathrannas a’ Chruitheir, dh’ fhaoidte, air chùl sin, gum bi càinealachadh madainn shamhraidh romhainn ann an Innis Flathanais.


[TD 408]

[Dealbh]
[Beurla]
Iain Anndra ag altraim Chatrìona


[TD 409]

[Dealbh]
[Beurla]
Mo charaid, an t-Urr Tormod MacSuain


[TD 410-411]

[Dealbh]
[Beurla]
Fhaoilleach 2006, Murchadh mo mhac, aois dà fhichead


[TD 412]

[Dealbh]
[Beurla]
Fàilt air Dibhia à Chennai

[Dealbh]
[Beurla]
Dà bhràthair a’ roinn an èisg!


[TD 413]

[Dealbh]
[Beurla]
Fàilte chridheil bho Aonghus Cù ’sa mhnaoi

[Dealbh]
[Beurla]
Teaghlach Ghàidhealach nam Moireasdanach


[TD 414-415]

[Dealbh]
[Beurla]
Deichnear oghaichean agus cù


[TD 416]

[Beurla]


[TD 417]

An Suidheachadh Eachdraidheil

Eilean Leodhais Fo Riaghladh Nan Uasal

Fraingean Humberston MacCoinnich

As deidh Chùil Lodair, am blàr anns an d’ fhuair arm nan Deòrsach làmh-an-uachdair air na cinnidh Ghàidhealach, cha robh an Riaghaltas ann an Lunnainn deònach air creideas a thoirt do na cinnidh Ghàidhealach no bhith earbsach ri am bòidean. Airson iomadach bliadhna an dèidh na brùidealachd a rinn an Diùc Cumberland (Am Buidsear) agus a chuid shaighdearan a measg sluagh na Gàidhealtachd, bha dubh ghràin aig na Gàidheil air-fhèin agus air a h-uile duine a bhuineadh dha.

Choisinn an sgrios a thachair ann am Blàr Cùil Lodair iomadach seòrsa airc ann an saoghal nan Gàidheal. Bha an gamhlas a bh’ aig na Deòrsaich air na cinnidh cho searbh agus gun robh iad airson a h-uile rud a bhuineadh do an dualchas agus an cultur a spadadh à bith. Chros iad dha na Gàidheil an èideadh fhèin anns a’ bhreacan, agus a bhith cluiche na pìoba-mòr. Cha robh e ceadaichte dhaibh claidhmhean a bhith aca, no gunnaichean. Bha dubh-ghràin aca air ar cànan agus bha e air a mheas mi-mhodhail a bhith a’ seanchas anns a’ Ghàidhlig ann an làthair neach sam bith aig nach robh comas air a tuigsinn. Tha seann Ghàidheil fhathast aindeonach air a bruidhinn ma tha coigreach a’ dol gar cluinntinn. Tha a’ bhuil!

Bha cuid dhe na cinn-cinnidh deònach air sleuchdadh air beulaibh an luchd-riaghlaidh ann an Lunnainn agus gealltainn gum fanadh iad dìleas dha na Deòrsaich gu bràth; agus, a chaoidh tuilleadh nach gabhadh iad compàirt ann an ceannairc samhail na tè a rìaslaich Breatainn ann am Bliadhna Theàrlaich. Cha robh earbsa aig an Riaghaltas anns na cinn-cinnidh gun seasadh iad ri am facal. Airson dearbhadh gum maireadh iad dìleas do Rìgh Deòrsa, thuirt iad ris gach ceann-cinnidh a bha ag iarraidh maitheanais airson na ceannairc, gum feumadh e am mac bu shine a bh’ aige (an t-oighre) a chur gu deas airson a bhith air oideachadh ann an cànan agus ann an dualchas nan Sasannach. Bha na cinn-cinnidh ann an ioma-cheist. Cò-dhiù, ghèill Clann Choinnich. Chuir an ceann-cinnidh a mhac, Uilleam, sios a Shasainn. Phòs a mhac, Fraingean, Màiri Humberston à Siorrachd Lioncon agus b’esan am fear air an do shealbhaich ceannasachd Chlann Choinnich agus oighreachd Leòdhais.


[TD 418]

[Beurla]


[TD 419]

Nuair a thàinig Fraingean gu tuath a mheasg nan Gàidheal, cha b’ e duine iriosal, Gàidhealach a thàinig thuca. Cha robh ann ach duine-uasal Sasannach gun fhacal Gàidhlig na cheann. Bha an caochladh doilgheasach do mhuinntir nan gleann ’s nan eilean. Bhiodh Màiri Uilleim ’ic Thormoid, seanmhair mo mhàthar, leis an rùit ag aithris na briathran ann an Salm 106, rann 35, ‘Ach mheasg iad leis na fineachan is dh’fhoghlaim iad an dòigh.”

Rugadh an t-Iarla Fraingean Humberston MacCoinnich, Ceann-cinnidh Chlann Choinnich, ann an Siorrachd Iorc ann an Sasainn. Bha a mhàthair à Siorrachd Lioncon agus fhuair e àrach ann an ceann a deas Shasainn. Mach às a h-uile uachdaran a thàinig a-riamh dhan eilean, b’ esan a’ chiad fhear a dhleas dha-fhèin na gillean a bha a’ còmhnaidh air an oighreachd aige. Rinn e sin, mar cho-chachdan ris na pàrantan agus an ceart aghaidh miann nan gillean fhèin. Bha MacCoinnich dhen bheachd gum b’ ann leis-san a bha na gillean uile – an colainn agus eadhon am beatha. Nuair a fhuair e air a’ chiad rèiseamaid shaighdearan a thogail, thug e leis suas ri mìle gille à Leòdhas agus às na h-oighreachdan a bh’ aige air Tìr Mòr. Bha mòran nach do thill dhachaigh.

Thurchair gun do thadhail fear, Iain Nocs, ann an Steòrnabhagh airson rannsachadh a dhèanamh dhan <eng>British Fisheries Society<gai> air gnìomhachas an iasgaich anns na h-Eileannan Siar. Fhad ’s a bha e ann an Steòrnabhagh choinnich e ri Sìophort a bha air làithean-saora anns a’ bhaile. Seo eadar-theangachadh air earrann dhen aithisg a sgrìobh e an 1787.

Tha Sìophort a’ còmhnaidh ann an Caisteal Bhrathainn faisg air Inbhir Pheofharain; ach bidh e a’ tighinn an seo le a mhnaoi ’s a theaghlach airson dhà no trì mhìosan air saor-laithean an t-samhraidh. Ann an seo, tha e a’ faighinn saorsa anns na frìthean, na mòintichean agus air na cladaichean a tha air a sheilbhe. Chan eil a bhòrd-bidhe aig àm sam bith gun fheòil blasta: mart-fheòil is feòil laogh is mhuc, is uan, is gheàrr; sitheann fhiadh, is chalman, is thunnag, is ghèadh, is chearc-thomain agus eoin fhìadhaich eile a tha rim faotainn air a’ mhòintich. Tha an siamarlain aige ga chumail sàsaichte le iomadach seòrsa iasg. Bhàrr air na bhios e a’ toirt thuige de dh’iasg saillt air a thiormachadh – truisg, langaichean agus troillichean, tha e cuideachd a’ toirt thuige iasg ùr a tha e-fhèin air a ghlacadh air an eathar: truisg, langaichean, adagan, sgaitean, leòbagan, liùghannan, etc. Bitear a’ glacadh an èisg sin anns a’ Bhàgh air beulaibh an aitreabh aige a h-uile latha seach an t-Sàbaid; agus nuair a thig iad air tìr bidh iad a’ tilgedh an èisg na dhùn air an làr faisg air a’ chidsin; an sin,


[TD 420]

[Beurla]


[TD 421]

taghaidh an còcaire na dh’fheumas i agus tha a’ chòrr ga thoirt an-asgaidh do na bochdan. Seach gu bheil mi air cunntas a thoirt air na h-annlan a th’ aige air a bhòrd tron latha, tha mi dol a dh’innse dhuibh mu na h-annlan a th’ aige aig tràth-bracaist. Thòisicheadh iad le sgailc dhen uisge-beatha, de shine, de ruma, no de bhranndaidh agus bha an sgailc sin air a tharraing le sùbh chorra-mhiathagan – dearcan a tha ri am faotainn a’ fàs a measg an fhraoich, rolaichean-arain Frangach, aran-coirc no aran-eòrna, teadha agus cofaidh; cìrean-meala, silidh de dhearcan-dubh, no dhearcan-dearga; marmailèid, agus uachdair fìor bhlasta; ìm ùr, ìm fiadhaich, càis Sasannach agus càis Gàidhealach nach robh idir blasta.

Airson bradain agus bric, tha an t-uachdaran a’ faighinn na dh’ fheumas e às an Loch a Tuath a tha a’ bualadh air cladaichean mu chuairt air mìle air falbh bho a dhachaigh. Seach gun robh e airson faicinn dha-fhèin cò ris a bha an t-iasgach coltach, chuir e roimhe gum bu chòir dha a dhol sios chun an àite sònraichte far an robhas cho soirbheachail. Thug e leis lìon agus dh’fhalbh e-fhèin ’s an teaghlach sios chun an Loch. Bha greigh mhòr dhaoine còmhla ris nuair a chuir e mach an lìon.

Seo mar a thug e cunntas na leabhar-là ir an iasg a ghlacadh ann an trì latha:

Lunastal 17, 1786

Tharraing sinn an Linne Bheag aon-uair. Ghlac sinn 29 bradan, 128 breac; agus 1468 leòbag.

Lunastal 18, 1786

Tharraing sinn an Linne Mhòr agus an Linne Bheag aon-uair. Anns an Linne Mhòir, ghlac sinn 139 bradan, 528 breac, agus beagan leòbagan. Anns an Linne Bhig, 5 bradan, 100 breac agus 500 leòbag.

Lunastal 23, 1786

Tharraing sinn an dà linne aon-uair. Cha do chunnt sinn cosnadh an dà linne fa-leth ach thug sinn àsda 143 bradan, 143 breac, ach cha do chunnt mi na leòbagan. Cò dhiù, bha tiùrr mhòr ann dhiubh – chanainn eadar 700 agus 800


[TD 422]

[Beurla]


[TD 423]

Airson faighinn a-steach air an Riaghaltas Dheòrsaich ann an Lunnainn, thairg an t-Iarla Siìophort dha rèiseamaid a stèidheachdadh le e-fhèin oirre mar cheannsalach (comanndair). Bha e deònach air na foghlainich (Sàr Obair) a dh’fheumadh e a thogail air na h-oighreachdan aige fhèin. Dhìult an Riaghaltas an tairgse sin a ghabhail ach nuair a chaidh Breatainn agus an Fhraing an top-nan-dos ri chèile ann an 1793, thairg Sìophort a-rithist dhan Riaghaltas rèiseamaid a thogail. Mu choinneamh sin, fhuair e litir a bha a’ ceadachadh dha batàlian a thogail agus e-fhèin air a ceann aig ìre ‘Lieutenant-Colonel-Commandant’. Is e sin inbhe cho uasal ’s gu bheil e do-dhèanta do dhuine glic sam bith Gàidhlig a chur oirre!

B’ e an 78mh Rèiseamaid Ghàidhealach air Chois an t-ainm oifigeil a bh’air an rèiseamaid a thog e; ach bha na saighdearan innte cuideachd gu bhith aithnichte mar ‘Ghàidheil Shìophort’ <eng>(Seaforth’s Highlanders).<gai> Beagan sheachdainnean air chùl sin, fhuair Sìophort an naidheachd gun robh Mgr Pitt, am Prìomhaire, air òrdachadh gum biodh àireamh nan saighdearan anns an rèiseamaid air àrdachadh bho shia ceud gu mìle.

Thug Siophort bòid gum biodh a h-uile mac-màthar a gheibheadh fàilte fo bhratach na rèiseamaid aige air àrach air na h-oighreachdan aige-san. Nuair a chualas ann an Leòdhas gun robh Sìophort a’ dol a thogail mìle gille, cha b’e gàirdeachas a rinn an sluagh ris. Bha fhios aca gum b’ e na teaghlaichean acasan a dhìoghladh air glòr-mhìann MhicCoinnich. Bha cuthag air a thighinn dhan nid.

Air an ath bhliadhna, 1794, thòisich Sìophort a’ togail ghillean airson an dàrna batàilian. Bha triùir no ceathrar anns a h-uile sgìre aig an robh comas anns a’ Bheurla agus a bhiodh, fìor chorra-uair, a’ faicinn leth-bhreac dhan <eng>Times,<gai> pàipear-naidheachd a bha toirt cunntais air na blàir, euchdan mìorbhaileach nan rèiseamaidean Breatannach. Bheireadh e cuideachd fiosrachadh air na h-àireamhan shaighdearan a bha a’ tuiteam anns na blàir. Cha b’e uaill anns na h-euchdan ud a bha an sluagh a’ sireadh ach cunntas air na h-àireamhan ghillean a bha air am beatha a chall no air an leòn fhad ’s a bha iad ‘a’ Cuideachadh an Rìgh’!

Cha b’ iad idir na Sìophortaich an t-aona rèiseamaid Gàidhealach a bha dèanamh cliù thall thairis. Ainmeil cuideachd bha an 71mh Rèiseamaid air Chois (Gàidheil an Fhrisealaich), an 73mh Rèiseamaid air Chois (Am Freiceadan Dubh), an 91mh Rèiseamaid (seòid Earra-Ghaidheal), agus an 93mh Rèiseamaid air Chois (fir-threuna Chataibh). Airson trì cheud bliadhna, fhad ’s a bha saighdearan Bhreatainn a’ cuingealachadh rìoghachdan air feadh an t-saoghail, bha an Riaghaltas ann an Lunnainn a’ coimhead air Alba mar


[TD 424]

[Beurla]


[TD 425]

lios-mheas anns am faodadh iad a thighinn a bhuain ghillean aig àm sam bith.

Bhon bhliadhna 1793, nuair a sgrìobh Sìophort chun an Riaghaltais a’ tairgsinn rèiseamaid a thogail air na h-oighreachdan aige fhèin, fhuair e àrdachadh bho inbhe iarla gu bhith aithnichte mar Morair Sìophort agus Baran MacCoinnich Chinn-tàile; mar Fo-Cheannard Còirneal-Commandant air an 78mh Rèiseamaid air Chois; mar Bhall Pàrlamaid airson Siorrachd Rois; mar Comh-bhall anns a’ Chomann Rìoghail; agus mar Mhorair Sìophort, Riaghladair Bharbados.

Bha cliù air leth aig Sìophort agus, nuair a chaochail e, sgrìobh Sir Walter Scott cumha a’ toirt cunntais air an iomadach dòigh anns an robh e ri a mholadh.

Tha amharas agam gur e a chàineadh a rinn iad ann an Leòdhas.

Cò dhiù, chaidh oighreachd Leòdhais gu a nighean, a’ Bhean-Uasal Hood. Lean i-fhèin agus a companach, Stiùbhart MacCoinnich ga riaghladh gu 1844, a’ bhliadhna anns an deacha an oighreachd a reic.


Seumas Mac Mhathain

Rugadh e ann an Rubha Shìn faisg air Lairg ann an Cataibh. Bha a phàrantan math air an dòigh agus fhuair e oideachadh ann an Oilthigh Dhùn Eideann. Cho luath ’s a cheumnaich e, chaidh e a Lunnainn agus à sin, dhan Ear Chìan. Fhad ’s a bha e ann an Calcutta anns na h-Innseachan, fhuair e eòlas air Uilleam Jardine, Albannach eile, agus cha robh fada gus an do chuir an dithis aca companaidh air chois airson marsantachd eadar na h-Innseachan agus Sìona. Cha b’urrainn dhaibh sin a dhèanamh mura robh soithichean-caragò aca. Le iasadan airgid bho na bancaichean, fhuair iad air sin a cheannach. Ann am beagan bhliadhnachan, bha naoi deug de ‘chliopairean’ aca: soithichean mar an Taeping air an robh sgaoilteach mhòr de aodach-canabhais a bha a’ glacadh na gaoithe airson comas a thoirt dhi air siubhal aig astar. Bha cliopairean mar an Taeping agus an Ariel comasach air siubhal à Sìona gu Lunnainn ann an trì seachdainean.

Shoirbhich an companaidh aig Jardine agus Mac Mhathain agus, ann an ceann beagan bhliadhnachan, bha naoi-deug de shoithichean-caragò aca. Thàinig mòran den t-shaoibhreas a fhuair iad bho bhith reic suath-codolain (opium), sìoda agus teatha ris na Sìonaich. Dh’fhàs luchd-riaghlaidh na dùthcha sin iomaganach gun robh an sluagh aca air am beò-ghlacadh leis an t-suath-codolain agus nuair a dh’fheuch iad ri crosadh dha na marsantaich a bhith toirt rud cho puinnseanta air an àrainn, chaidh Breatainn a chogadh riutha.


[TD 426]

[Beurla]


[TD 427]

An-diugh, cha mhòr gun creid sinn cho suarach ’s a bha uachdarain na rìoghachd-sa aig an àm. Mhair an cogadh fad trì bliadhna. Air a cheann thall, strìochd na Sìonaich agus chaidh na soithichean-caragò Breatannach air ais, gach tè a’ giùlain luchd mhòr de chotan ’s de theadha ach, gu Shanghai gu h-àraidh, ultaichean dhen t-suath-codolain a bha, mu thràth, air truailleadh beatha iomadach mìle Sìonach

Nuair a leig Mac Mhathain dheth a chuid uallaichean anns na Tìrean-Teth, thill e a Bhreatainn agus cha robh e fada ir ais gus an deach a thaghadh mar bhall-pàrlamaid do dh’ Ashburton ann an ceann a deas Shasainn. Ann an 1844, cheannaich e oighreachd Eilean Leòdhais air prìs £190,000. A rèir aithris, cha tug sin ite às a sgèith! Bhatar a’ meas gun robh e na dhuine cho saoibhir ’s a bha an Alba. Nuair a leig e às a cheanglaichean ri Ashburton, rinneadh e na bhall-Pàrlamaid airson Siorrachd Rois agus Chrombaidh.

Cho luath ’s a fhuair e eòlas air Steòrnabhagh thadhail e bailtean air feadh an eilean, eadhon ann an sgìreachan iomallach mar Nis agus Uig. Chuir e air chois prògram de obraichean a thug cosnadh do mhòran fhireannach – gu h-àraidh fireannaich a bha a’ còmhnaidh ann an Steòrnabhagh agus anns na bailtean faisg air làimh. Eadar 1847 agus ’51, thog an luchd-obrach aige Caisteal Leòdhais air làrach na Loidse a bha na dachaigh shamhraidh aig Sìophort. Aig an aon àm, rinn e coille na Gearraidh Chruaidh leis na ròidean agus na ballaichean cloich a tha ga h-iadhadh. Thàinig an gràinne-dubh dhan bhuntata, dìreach mar a rinn e an Eireann agus, airson faochadh a thoirt dha na bailtean a bha a’ fulang leis an acras, thairg e dhaibh tuarastal nam biodh iad deònach a bhith ris an obair-latha, a’ trainnsigeadh bhotaichean agus a’ dèanamh rathaidean. A rèir eachdraidh, chosg na h-obraichean sin mu chuairt air £330,000. Mar chomharr air an deagh chliù a bh’aige a’ cuideachadh muinntir an eilein, thug an Riaghaltas dha an ceum-inbhe <eng>‘First Baronet of Lewis’.<gai>

Cha robh am beatha idir soirbh do na gillean nach robh anns an arm no anns an nèibhidh. Bha acasan ri am beòshlaint a chosnadh ag iasgach a mach bho chladaichean nam bailtean anns an robh iad a’ còmhnaidh. Bha an caitheamh-beatha gu math cunnartach. Gu sealbhach, tha caraidean agam ann an Nis aig a bheil cunntas mionaideach air an iomadh truaighe a thachair do dh’eathraichean a chaidh a ghlacadh ann an droch mhuir a-mach bho cladaichean na sgìre aca-san anns an naoidheamh linn deug.


[TD 428]

[Beurla]


[TD 429]

1836 Aon eathar le sianar à Sgiogarstaigh

1839 Aon eathar le ceathrar às na Còig Peighinnean

1847 Aon eathar le sianar à Lional agus An Cnoc Ard

1851 Aon eathar le sianar à Sgiogarstaigh

1862 18mh Dùbhlachd ‘Am Bàthadh Mòr’

A’ chiad eathar le sianar à Cros agus Suainebost

An dàrna eathar le sianar à Tabost, Cros agus Suainabost

An treas eathar le sianar à Sgiogarstaidh

An ceathramh eathar le sianar à Tabost

An còigeamh eathar le sianar à Tabost agus Lional

An àite dhaibh càch a leantainn a-steach dhan Phort, cho-dhùin sgiobairean dà eathar gum biodh e na bu ghlic dhaibh seòladh ron ghaoith. Ruagadh iad tarsainn Cuan nan Orc gus an do ràinig iad cladaichean Dùthaich Mhic Aoidh. Chan eil cuimhne an-diugh air a’ bhad far an do ghrunnaich iad ach, a rèir na h-eachdraidh a chuala mi, theàrn a h-uile iasgair seach aon. Chaidh esan a lathadh gu bàs fhad ’s a bha iad aig muir.

1882 9mh Cèitinn Aon eathar le sianar à Bailtean Dhail

1885 5mh Màirt Dà eathar le dà dhuine dheug à Eòropaidh

1889 19mh Màirt Aon eathar le sianar à Dail bho Thuath agus Cros

1900 3mh Iuchair Aon eathar le sianar à Tàbost, Eoradail, Lional agus Am Port

Anns an truaighe sin, chaill na bailtean aon-fhireannach deug thar fhichead. As an dèidh, dh’ fhàg iad ceithir bantraichean thar fhichead agus trì fichead leanabh agus aon gun athair.


[TD 430]

[Beurla]


[TD 431]

Nam b’ ann le ceannaiche a bha an t-eathar, b’ ann leis-san a bha h-uile trosg agus langa a bha an t-eathar air a thoirt air tìr. Nuair a dheigheadh na truisg sin agus na langaichean a sgoltadh, a shailleadh agus, an uair sin, a thiormachadh, dh’fhaodadh an ceannaiche a bhith cinnteach gum faigheadh e deagh phrìs orra oir bha fèill orra anns na bailtean mu dheas ach, gu h-àraidh, ann an Eirinn agus dùthchannan thall thairis.

Seach na truisg agus na langaichean, b’ ann leis na h-iasgairean a bha a h-uile seòrsa eile de dh’iasg: adagan, falmairean, caoiteagan, leòbagan, liùghannan, cnòdain, easgainn, saoidheanan agus sgaitean. Bhàrr air na h-earrainean a bhatar a’ cur a mach do gach iasgair, bha earrainn eile ga cur a mach do na teaghlaichean a bha gun fhir-cosnaidh. B’e ‘Earrainn nam Bantraichean’ an t-ainm a bh’ air a’ chuid sin. Bha an leithid sin de chathrannas a’ cumail an acrais air falbh bho dhachaighean nam bochdan.

Uabhasach ’s mar a bha Bàthadh Mòr Nis, bha eathraichean gan call cheart cho tric anns a h-uile baile a bha strì ris an iasgach. Aig acarsaid Bhrèbhig air a’ Bhac, tha ‘deur-cloiche’ eireachdail a tha na carragh-chuimhne air suas ri ceithir fichead iasgair às an sgìre a chaill am beatha anns an Loch a Tuath.

Anns an naoidheamh linn deug, cha robh àrachas air na h-eathraichean. Nan deigheadh eathar às an rathad, cha robhar a’ faighinn sgillinn airgid air a son no comas air tè ùr a cheannach. ’S gann gun robh duine a bha dol gu muir comasach air snàmh. Ged nach robh, cha robh iasgairean air an còmhdach le seacaid no crios-teasairginn airson an cumail air flod nan tuiteadh iad dhan fhairge. Cha robh àrachas air am beatha-san a bharrachd. ‘S cinnteach gun robh uachdarain na h-oighreachd mothachail air a’ chruadal a bha na teaghlaichean a’fulang nuair a chailleadh iad fir a bha luachmhor annta fhèin, ach cuideachd mar chosnaichean. ‘S iongantach gun robh diù aig uaislean na h-oighreachd am biodh fir gan call aig muir no ann am blàir cogaidh air taobh thall an t-saoghail.

Mu dheireadh thall, thàinig faochadh ged nach b’ ann gun èiginn agus gun anshocair. Nuair a chaidh Aithisg Napier fhoillseachadh ann an 1884, bha an ceasnachadh a rinn Cumhachdairean a’ Choimiseain agus ionadaich nam bailtean air a thaisbeanadh, facal air an fhacal. Anns an earrainn a leanas, leughamaid mar a chaidh an ceasnachadh a rinn Cumhachdairean a’ Choimeasain agus Iain Stiùbhart a thug fìanais as leth muinntir Phabail, port-iasgaich anns an Rubha.

Stiùbhart: Tha an t-àite far a bheil mise a’ fuireach fosgailte dhan ghaoith a thig oirnn a-nuas bhon Charbh agus cuideachd dhan tè a thig a nuas bho Rubha Ròbhanais – dà àirde a tha cheart cho fiadhaich ri Rubha na h-Adhairc (an


[TD 432]

[Beurla]


[TD 433]

ceann a deas Argentina). Mar sin, tha an cladach againn fosgailte ri stoirmean bho thuath agus bhon Iar-thuath. Leis na gaoithtean bho thuath agus bhon iar-thuath tha sinn comasach air iasgach a dhèanamh aig muir ach leotha tha sinn ann an cunnart ar beatha a chall nuair a ruigeas na h-eathraichean againn an cladaich. Seach nach eil acarsaid againn, chaill mi eathar a chosg £100 dhomh. Nam biodh acarsaid againn anns am faigheadh sinn fasgadh dh’ fhaodamaid a bhith a’ toirt ar beòshlaint às a’ mhuir mar a tha daoine a’ dèanamh ann am badan eile an Alba. Tha cuimhne agam air cidhe a chaidh a thogail uaireigin anns an àite ud. Phàigh m’ athair £1 airson an eathar againn, dìreach mar a phàigh a h-uile duine eile aig an robh eathar. Air forchain chuid-eigin a bhuineadh dhan oighreachd – agus chan eil fhios agam cò e – chaidh an cidhe a thoirt às a chèile. Dh’ fhosgail sin an cladach aon uair eile dhan chunnart agus mar mheadhan air sin, chaill mi mo mhac – e-fhèin agus an ceathrar a bha còmhla ris – nuair a chaidh an eathar thairis. Thachair sin do ar mac, an aon chùl-taic a bh’againn mar gum biodh, aig doras ar dachaigh fhìn. Le sin, chaidh an aon bhata-làidir a bh’ againn a thoirt bhuainn agus air sgàth sin, tha mi nise air an alaban.

An robh an cidhe a bh’ann cho math ’s gun robh e dèanamh a chùis?

– Bha. Cha robh uallach oirnn a’ fàgail nan eathraichean an sin, agus bha e cuideachd goireasach dhuinn mar àite far am faodadh sinn an t-iasg a bha sinn air a ghlacadh agus na lìn a chur air tìr.

Nuair a chaidh an cidhe a thogail bho thùs, cò a phàigh a’ chosgais aige?

– Chan urrainn dhomhsa sin innse, ach ’smathaid gum b’e an t-Uasal Seumas Mac Mhathain a phàigh e le cuideachadh bho na ciùirearan agus cuideachd càin £1 a chuireadh air gach eathar.

Ged nach eil fhios agad cò thug cead airson an cidhe a bhriseadh, am faca tu iad le do dhà shùil fhèin a toirt a’ chidhe às a chèile?

– Chunnaic mi iad ga mhilleadh le mo shùilean fhèn. Thug iad air falbh an cidhe mar seo: bha iad a’ tighinn le tuga a bha le langais a’tarraing soithich às a deidh. Thigeadh iad leis a’ mhuir-làn chun a’ chidhe agus dh’ fhàgadh iad an t-soitheach na laighe an sin air an tràigh. Bha iad an uair sin a’ lìonadh an t-soithich le clachan às a’ chidhe. Nuair a thigeadh am muir-làn, thilleadh an tuga air ais agus shlaodadh iad an t-soitheach suas a Steòrnabhagh.


[TD 434]

[Beurla]


[TD 435]

Chaidh an aithisg le comh-dhùnaidhean Coimisean Napier fhoillseachadh ann an 1884. Bha i ainmeil aig an àm oir bha i a’ moladh gum bu chòir leasachadh a dhèanamh air suidheachadh nan croitearan ’s nan coitearan (fir gun fhearann) air feadh na Gàidhealtachd. B’ iad na molaidhean sin a bha nam bunaitean dhan Achd Pàrlamaid, <eng>‘Crofters’ Holdings (Scotland) Act’,<gai> a chaidh a dhaighneachadh anns an lagh an 1886.

Thug an Achd sin faochadh mòr do na croitearean oir chuir i crìoch air Linn nam Fuadaichean. Cha robh e tuilleadh laghail do dh’uachdaran, croitearean a chur às an dachaighean mura robh iad air a bhith dèanamh rudeigin a bha a’ briseadh riaghailtean na h-oighreachd, m.e. a’ toirt cuibhreann de dh’fhearann na croite do theaghlach eile.

Chaochail an t-Uasal Seumas Mac Mhathain ann an 1878 agus chaidh an oighreachd gu a bhantraich, a’ Bhana-Mhorair Màiri Seònaid. As a dèidh-se, chaidh an oighreachd gu Dòmhnall, mac a bràthar-cèile agus às a dhèidh-san, gu Còirneil Donnchadh Mac Mhathain, ogha a bràthar-cèile. Cha do mhair saoibhreas na h-oighreachd. Bha aig an teaghlach ri a reic ri duine sam bith a bha airson a ceannachd. An 1918, chaidh a reic ri Sasannach aig nach robh buntanas ris an teaghlach sin no ris a’ Ghàidhealtachd. Reic iad i ri deagh dhuine!


Uilleam Lìobhair (am Morair-Lìobhar)

Aig deireadh a’ Chogaidh Mhòir, cheannaich Uilleam Lìobhair an oighreachd. B’ esan fear-gnìomhachais à Lancashire a bha, aig toiseach a bheatha, air soirbheachdh tre bhith a’ dèanamh siabainn. Cha robh e fada air a thaigheadas ann an Caisteal Steòrnabhaigh gus an tug e a dhreach fhèin air an togalach. Las e a broinn le solas an dealain agus chuir e innte taighean-beaga, <eng>central-heating<gai> agus fònaichean eadar na rumannan.

Dh’innis e gun robh e airson caochlaidhean mòra a thoirt air caitheamh-beatha an t-sluaigh. Bha e airson cabhlach bhàtaichean-iasgaich a cheannach agus na h-iasgairean oideachadh ann an dòighean ùra air an t-iasg a ghlacadh. Bha Steòrnabhagh gu bhith sònraichte mar phort-iasgaich ach cuideachd mar bhaile-gnìomhachais le canaraidh mhòr anns am biodh an t-iasg air a dheasachadh ann an canaichean a bha gu bhith air an reic ann an 400 bùth-èisg air feadh Bhreatainn.

Bha e anns an amharc aige gun èireadh àireamh an t-sluaigh bho 30,000 gu 200,000. Bharrachd air gnìomhachasan, bha fearann an eilein gu bhith air a leasachadh. An àite chroitean beaga bha e an dùil tuathan-bainne a dhèanamh


[TD 436]

[Beurla]


[TD 437]

airson bainne, uachdair, ìm agus càis a chumail ris an t-sluagh.

Bha cuid de dhaoine anns an eilean a rinn gàirdeachas ris an adhartas a bha Lìobair ag iarraidh a dhèanamh. Ach mar bu mhotha a chuala iad, b’ ann bu teagmhaich a dh’fhàs iad. Bha an-iochdmhorachd nam Fuadaichean fhathast ro gheur air an cuimhne. Bha iad air faochadh fhaighinn bhon Riaghaltas tro Achd nan Croitearan a gheall nach robh uachdaran no oighre no cumhachd sam bith eile a b’ urrainn croitearan a chur às an cuid fearann. Bharrachd air sin, bha fireannaich anns na bailtean a bha air teàrnadh dearg-uabhas an Somme anns an Fhraing, no Gallipoli anns an Tuirc, agus cha robh iadsan deònach air èisteachd ri comhairle no forachadh bho choigreach ’sam bith a bha airson am beagan a bh’ aca a thoirt bhuapa.

Seach gun robh an Riaghaltas, aig àm a’ Chogaidh Mhòir, air gealltainn a thoirt gun toireadh iad fearann do shaighdearan ’s do sheoladairean a bha gun chroitean an dèidh a’ chogaidh, cha b’urrainn dhan Riaghaltas a dhol air ais air am facal.

Nuair a fhuair Lìobhair fios nach robh an Riaghaltas deònach air taic a thoirt dhan uachdaran, chuir e cùl ris a h-uile iomairt anns an robh luchd-obrach aige an sàs. Bha e tàmailteach ach, an àite dha dìoghladh air muinntir Leòdhais, rinn e rud ris nach robh dùil. Thug e do mhuinntir Steòrnabhaigh, 64,000 acair de dh’ fhearann. Bha sin a’ toirt a steach Caisteal Leòdhais a tha suidhichte anns a’ Gheàrraidh Chruaidh, 600 acair de choilltean agus Abhainn Ghrìod, an abhainn a tha ainmeil airson iasgach bhradan. Tha am fearann sin fhathast air a ruith mar Urras Steòrnabhaigh, buidheann a tha sluagh an àite a’ taghadh airson an riochdachadh.


Riaghladh Airson Math An T-Sluagh

Chaochail Màiri Uilleam ’ic Thormoid, mo shìn-seanmhair, bho chionn ceud bliadhna, beagan bhliadhnachan mus an do rugadh mi. Bha i na bantraich bho bha i dà fhichead bliadhna ’s a còig de dh’aois. Air an dà acair fearainn a bh’aice, thog i a còignear chloinne. Thuilleadh air sin, nuair a chaochail bean a bràthar, ghabh Màiri uallach an dithis dhìlleachdan a dh’ fhàg i. Faodamaid a chreidsinn nach eil mòran daoine air a’ Ghàidhealtachd an-diugh a tha cho truagh dheth ’s a bha a’ mhòr-shluagh anns an naoidheamh linn deug nuair a bha mo shìn-seanmhair a’ togail an t-seachdnar chloinne.

Cha b’ e na h-uachdarain a bha saoibhir aig an robh na h-oighreachdan mòra no na h-uaislean a bha, bho riamh, nan ceannardan air luchd-obrach a thug cobhair don mhòr-shluagh. Bha guthan Albannach àrd-ghuthach a’ sireadh


[TD 438]

[Beurla]


[TD 439]

ceartais dhan mhòr-shluagh, m.e. Iain MacGillLeathain agus Keir Hardie. Air a’ cheann-thall, fhuair iochdarain na rìoghachd faochadh tron obair aig Daibhidh Lloyd George. B’ esan Libearalach seòlta, a bha na Sheannsalair ann an Uachdaranachd Eanraig Asquith, am Prìomhaire. Bha e rag, ceannasach na dhòigh agus cha robh fada gus an do rinn e soilleir gun robh e-fhèin agus Libearaich eile airson faochadh a thoirt do na bochdan. An 1908, stèidhich an Riaghaltas Achd Pàrlamaid a thug peinnsean do dhaoine a bha còrr air trì fichead bliadhna ’sa deich a dh’ aois.

Ann an Taigh nam Morairean, bha àrd-uaislean na dùthcha calg-dhìreach an aghaidh an leasachaidh a bha Lloyd George a’ gealltainn oir bha an Achd a’ ciallachadh gum biodh aig daoine beartach ri cìsean a phàigheadh mu choinneimh cosgais peinnsean na seann-aois. Dh’aindheoin an dùbhlan a fhuair na Libearalaich bho na morairean, thòisich na bodaich ‘s na cailleachan ann an 1909, a’ faighinn am beag-no-mòr de pheinnsean air an robh iad airidh. Bha aon neach a’ faighinn còig tastain agus càraid pòsta a’ faighinn seachd tastain agus sia sgillinn san t-seachdain.

Thòisich an Dàrna Cogadh Mòr air an 3mh Sultainn, 1939. Dh’ fhuiling Breatainn ceithir bliadhna èigneach mhuladach anns an robh na Gearmailtich a’ sgrios bhailtean agus chabhlaichean na rìoghachd. Rinn iad sin ann am Blàr Bhreatainn (1940) agus, aig an aon àm, Blàr a’ Chuain Siar (1939-43). Chum na h-earalaichean a bhiodh Winston Churchill a’ dèanamh air an <eng>wireless<gai> a’ cur spionnadh ann an cnàmhan an luchd-èisteachd. Ged nach robh iomadach fear agus tè ann an linn mo sheanar comasach air tuigsinn a h-uile facal a bh’ aige, bhiodh iad ag èisteachd ris le urram.

Bha Aneurin (Nye) Bevan ainmeil mar òraidiche agus mar fheallsanaiche. B’esan an t-ùghdar a rinn an t-ullachadh airson Seirbheis Nàiseanta na Slàinte a stèidheachadh. B’ì sin seirbheis a ghabhadh cùram euslainteach nam bochdan agus nam beartaich maraon.

Ged bha cunnart ann gum biodh Breatainn fo uachdaranas nan Gearmailteach, dh’ iarraidh air Uilleam Beveridge, eaconomaiche ainmeil a bha na bhall-Pàrlamaid Liberalach, sgrùdadh a dhèanamh air dòighean anns am b’urrainn dhan Riaghaltas an sluagh a chuideachadh às dèidh a’ Chogaidh. Rinn Beveridge mar a dh’iarradh air agus, ann an 1942, nuair bha mòran bhailtean nan smàl aig mì-rùn an Luftwaffe, chaidh an aithisg aige fhoillseachadh. Mhol an aithisg gum bu chòir dhan Riaghaltas oidhirp a dhèanamh air spadadh às na ‘còig famharan eucorach’ a bha air a bhith a’ milleadh beatha dhaoine: Ganntar, Galair, Aineolas, Salchair agus Dìomhanas. Airson sin a dhèanamh, bhiodh aig an Riaghaltas ri dòigh ùr fhaighinn air


[TD 440]

[Beurla]

[Dealbh]
[Beurla]
Carragh-chuimhne Bhrèibhig


[TD 441]

riaghladh. Dh’fheumte coimhead ri sluagh na rìoghachd maraon, mar gum biodh iad uile co-ionnan ri chèile.Cha robh dòigh air sin a dhèanamh ach le <eng>Welfare State<gai> a stèidheachadh anns am faigheadh gach boireann agus fireann, gach òg agus sean, tèarainteachd sòisealta, seirbheis slàinte nàiseanta, foghlaim an asgaidh, taigheadas comhairle agus cosnadh a mhaireadh.

Bochd ’s mar a bha an rìoghachd, ghabh a’ Phàrlamaid ris an teisteachadh sin agus, anns na bliadhnachan as dèidh a’ Chogaidh, rinn na Pàrtaidhean Làborach agus Libearalach oidhirp mhòr air an leithid sin de shaoghal a thoirt gu buil. Mean air mhean, chuidich na ceumannan a thug an Riaghaltas an sluagh faighinn air an casan.


Fo Riaghladh Nan Uaislean – A Rithist!

Anns a’ chiad leth dhen fhicheadamh linn, thàinig piseach mhòr air dòigh-beatha sluagh na rìoghachd. Thàinig am feabhas sin air ar beatha tron obair a rinn còmhlan beag de Làboraich agus de Libearalaich a bha ’g obair as leth a’ mhòr-shluagh. Mhisnich curaidhean Albannach, <eng>‘Red Clydesiders’<gai> mar Iain MacGilleathain agus Keir Hardie buill-pàrlamaid ann an Westminster gu tòiseachadh a’ cuideachadh Daibhidh Lloyd George gus luchd-obrach a thogail a mach às a’ bhochdainn. Anns an leth-cheud bliadhna bho 1908–1958, fhuair na seann dhaoine am peinnsean agus, air a’ Ghàidhealtachd, chaidh ar togail a mach às na taighean-dubha. Thàinig cumhachd an dealain a shoillsich dhuinn ar dachaighean agus ar sràidean. Fhuair sinn ar foghlam, bhon bhun-sgoil chun an oilthigh an asgaidh agus fhuair sinn cùram lighichean agus ospadail nuair a bha sinn tinn. Cha robh sluagh anns an t-saoghal na b’ fheàrr dhe.

Tha mi air cunntas a thoirt air mar a bha Eilean Leòdhais air a riaghladh bho 1783 gu 1923 aig coigrich nach robh air cuireadh no aonta fhaighinn bho mhuinntir an àite. Ach cha robh sin ach an suidheachadh a bh’ ann bho chionn fhada. Nar latha fhìn, tha sinn sealbhach gu bheil dòigh-riaghlaidh deamocratach againn a tha dèanamh cinnteach gu bheil ar Pàrlamaid gar riaghladh le aonta an t-sluaigh. Gu mi-shealbhach chan ann mar sin buileach a tha an siostam ag obrachadh!

Bho 1980, tha Pàrtaidh nan Tòraidh air bhith a’ riaghladh Bhreatainn airson fichead bliadhna ’s a dhà. Ann an Taghadh Coitcheann 2010, cha deach ach aon bhall-Pàrlamaid Tòraidh a thaghadh ann an Alba airson ar seasamh ann an Westminster. A rèir an Uasail Mìcheil Heseltine, Ball Pàrlamaid Tòraidh a bha, bho chionn ghoirid, a’ còmhradh air telebhisean a’ BhBC


[TD 442]

[Dealbh]
Bha call bhàtaichean tric an cois an iasgaich
[Beurla]


[TD 443]

anns a’ phrogram <eng>‘Today’,<gai> tha An <eng>City<gai> (Cathair nam Bancaichean) ann an Lunnainn a’ dìabhadh an lùths às a’ chòrr dhan rìoghachd. Is cìan a tha na h-Eileanan Siar air smuaintean nam bancairean!

Chaidh an t-artagail a leanas fhoillseachadh anns ‘An <eng>Scotsman’<gai> air:

Di-Sathairne, 12mh Giblean, 2014.

Chaidh pàipearan a bha falaichte gu seo, fhosgladh an diugh. Tha iad a’ sealltainn mar a thrèig an Riaghaltas gnìomhachas iasgaich na h-Alba bho chionn deich bliadhna fichead. Bha comhairlichean Eideard Heath, am Prìomhaire, a’ meas gun robh leth àireamh nan iasgairean (aig an àm sin, 4000 duine) dualtach air an obair a chall. Rinn iad suas an inntinn na pàipearan a shoighneadh oir bha iad dhen bheachd gum faigheadh iasgairean Shasainn agus a’ Chuimridh an tarbheartas a bha na h-iasgairean Albannach a’ dol a chall.

Mar mheadhan ris an treathal anns an robh Eideard Heath airson ballrachd fhaighinn anns an EEC, chaidh an dìon a bha air an iasgach timcheall cladaichean na h-Alba a chur à bith. Chaidh an dìon aig dà mhìle dheug a’ cumail thràlaireamn coigreachail a-muigh a ghiorrachadh gu sia mìle. Bho nuair-sin chaidh dìon nan sia mile a chur à bith. A-nise, tha bàtaichean choigreachail a’ sgrìobadh grunn na mara a-staigh ris na boghaichean. Ma bha Sìophort uailleil às na stragaichean mòra èisg a bha e a’ faigheadh anns an Linne Mhòr aig beul Abhainn Lacasdail, chuireadh e uabhas air nam faiceadh e nach eil eadhon adag ri a faighinn an-diugh anns an Loch a Tuath.

Siud an seòrsa cùram a tha crannchar na h-Alba air fhaighinn bho Riaghaltas Westminster!
