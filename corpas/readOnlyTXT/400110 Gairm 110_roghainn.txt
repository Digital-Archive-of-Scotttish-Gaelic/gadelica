[TD 117]

SEACHRAN SUNNDACH
(no iomrall aoibhneach)
le Uisdean MacAsgaill

Thigeadh an duine sacach seo a dh’ionnsaigh an taighe agus theicheadh mis às oir bha cleachdadh aige nach robh blasda. Chanadh e:

“Uisdean Mac Ghill’Easbuig Chlèireach,
E ’na luighe slàn nach èirich,”

agus aig an aon àm dhèanadh e le dhòrm chruaidh leth-ruighle air mo chlaigeann. Mar a thàinig mi gu ìre cha b’urrainn do dh’Eòghainn grèim fhaotainn orm agus is minic a fhuair sinn le chèile spòrs a’ ruith an siod ’s an seo. Is fhada o dh’fhalbh e, ach tha cuimhne mheasail air fhathast agus bithidh.

Ach cò Uisdean bha seo? Tha beagan solais anns an leabhar a chuir Derek Cooper a-mach bho chionn ghoirid. A-rèir choltais, bha e beò ri linn Righ Sheumais VI, bha ionnsachadh aige, bha ceangal aige ri àrdcheann-feadhna nan Dòmhnallach agus bha e, gu tur, ’na dhroch dhuine. Bha aige birlinn a rinn e ann an gleann dìomhair — tha fhios nach robh i ro-mhòr – agus thug e an Eala Bhàn mar ainm oirre. Ma theid thu gu Loch Sniothasoirt seallaidh iad dhuit pìos cladaich ris an can iad Leabaidh na h-Eala. Eadar Uibhist agus Na Hearadh tha Sgeir na h-Eala. Tha e air aithris gun do bhuail i an seo an uair a bha e tadhail am Baile Sear a’ marbhadh ’s a’ creachadh.

’Se fear-millidh bha ann an Uisdean, duine ra sheachnadh ga-rìreadh. Dh’fhàs e fhèin agus a chompanaich beairteach – agus ainmeil – sìos is suas taobh an iar Alba, agus tha e follaiseach nach robh e riamh fo cheannas. Cha robh smachd Rìgh Sheumais calma gu leòr; bha Dun Eideann fad às agus sùilean an Rìgh a’ tionndadh dh’ ionnsaigh Lunnainn agus fadachd air gus am faigheadh a’ Bhan-Rìgh Elisabet bàs.

Co ris a bha e coltach? Chan fhios dhuinm. Tha na gaisgich meanmnach, mùirneach mar a shìneas na linntean. Tha iad gu tric ruiteach agus sgiamhach ’nan gnùis agus maiseach ri amharc orra. Am b’e seo

“Laoch cumaiseach, cumhachdach, deagh-fhoclach,
Lìobhara, loinneara, deagh-mhaiseach?”

An àm dha bhith sgeadaichte san dol a-mach, agus a bhith bogadh nan ràmh, an robh cruth gaisgich air?

“An claidheamh fada, fìor-chruaidh,
Dìreach, diasadach, dubh-ghorm.
Gu socair, sàsda, so-bhuailte,
Air làimh-chlì a’ ghaisgich.”

Tha eagal orm nach ann mar seo a bha. Bha Uisdean ’na dhuine oillteil, mosach. Eadar Ile agus Leòdhas bha gàirdeachas an uair a chualas gun deachaidh cur às dha.

[TD 118]

Agus cia às a thàinig na briathran a bh’ aig Eòghainn? An iad seo bloigh de bhàrdachd eile? Agus carson a bha e ’na luighe? Tha na gaisgich anns na seann sgeulachdan trang agus air an casan. Carson nach biodh e slàn? Cha choisich fearas-ghaisge agus lùth-chleas gu socair còmhla ri easlaint.

Mar gum biodh e airson dorchadas a chruachadh air an dìomhaireachd chanadh Eòghainn,

“Tha an t-ainm aige ortsa!”

Cuis bhùrd. Ciamar a bhitheadh? Cha robh ach taobh glè bheag agamsa ris na Dòmhnallaich, fear a rugadh ’s a thogadh an dùthaich Mhic Leòid.

An dèidh beagan bhliadhnachan thog e caisteal ri cliathaich na mara agus tha an tobhta an siod fhathast. Rùnaich mi dhol ga choimhead agus rinn mi sin dà bhliadhna air ais. Ann a bhith dèanamh sin thàinig mi air da naidheachd a tha glè annasach agus gu tur neo-cheangailte ri Caisteal Uisdein.

Bha mi ann an Loch Baghasdail agus cur romham am bàta ghlacadh airson Uige an Eilein Sgiathanaich a ruigheachd. Mus do dh’fhàg mi taigh mo pheathar fhuair mi grèim air leabhar anns an robh iomradh air Clann Mhàrtainn agus dùthaich Thròtarnais. Fhuair fear dhen teaghlach an D.S.O. ’na ghille òg san Fhraing ann an cogadh a’ Chèasair agus cha robh oifigeach eile san arm cho òg ris leis an duais seo.

Cha tug sinn fada air an t-siubhal ruig Uige, faoileagan Uibhisteach còmhla ruinn a h-uile sgrìob. Fhuair sinn an càr air a’ chidhe agus chùm sinn oirnn gu dealachadh an dà rathaid, aig treòrachadh ris an can iad Cuidreach. Theàrnaich sinn agus thàinig sinn air taigh mòr, eireachdail. Ri thaobh bha taigh-tuathanachais gasda agus duine beag sgiobalta ’na sheasamh ri taobh an t-srutnain.

“Tha mi airson Caisteal Uisdein fhaicinn. Am bheil mi faisg air?”

“Chiall,” ars esan, “Chan eil. Thàinig sibh a-nuas air an rathad cheàrr. Cuiribh mun cuairt agus aig leth-mhìle eile chì sibh rathad mar tha seo. Rachaibh sìos an sin agus tha sibh aige.” Agus, a’ tabhairt aoigheachd, thubhairt e cuideachd, “Thigibh a staigh agus gabhaibh biadh maille ruinn.”

“Mòran taing,” arsa mise. “Chan eil acras oirnn. Fhuair sinn biadh air a’ bhàta.”

Agus mar sin ghabh sinn beannachd leis.

An dèidh beagan mhionaidean theàrnaich sinn rathad eile. Ann an lagan bha taigh ùr, aon-lobhtach agus chionn nach robh duine am fianais ghabh mi null agus bhuail mi air an doras. Cha robh duine staigh.

Sheas mi a’ cur sùil mun cuairt. Bha talamh-àiteachaidh mu thimcheall orm, geatachan, feansachan, crodh is caoraich. Bha tòrr mòr feòir fo phlastaig air mo bheulaibh. ’Sann a chlisg mi nuair a thug mi fainear duin’ òg ann an glas-dheisead. Bha e cho coltach ris a’ bheinn air a chùlaibh ’s gu robh e cho falaichte ris na h-eòin air na geugan. Bha e ’na thosd agus a’ meòrachadh, ’s dòcha oirnne.

[TD 119]

“An e seo,” arsa mise, “far am bheil Caisteal Uisdein?”

“’Se,” ars esan, ann am Beurla, ged nach b’e Beurla Sgiathanach, “agus chì thu e ma choisicheas tu null mar siod. Ach tha e fliuch agus gabh air do shocair.”

“An e Sgiathanach thu?” arsa mise.

“’Se,” ars esan le iongnadh. “Rugadh agus thogadh mi san eilean. ’Se Màrtainn as ainm dhomh.”

“Nach iongantach sin,” arsa mise. “Bha mi leughadh mu Chloinn Mhàrtainn an diugh sa’ mhadainn. Am buineadh tu dha’n ghill’ òg a choisinn an D.S.O. san Fhraing ann an cogadh a’ Chèasair?”

“Tha mi dhe na daoine,” ars esan.

Dh’fhàg e mi làn smaointean. Chan e mhàin gun d’ fhuair mi beagan eòlais air bearta treubhantais ach an seo air mo bheulaibh bha fear dhen teaghlach — san aon mhadainn.

Rinn mi air a’ chaisteal agus an ùine bhig bha mi aige. Bha e dìreach mar a chuala mi – air bearradh na creige; ’s gann gu robh àite aig a’ chat. Bha bogalach gu leòr fo mo chasan mus d’ ràinig mi ach cha robh iongnadh sam bith an sin. Bha duilgheadas-ruigheachd fasanta anns na linntean a dh’fhalbh.

Thàinig a’ ghrian a-mach gu soilleir, blàth. Air taobh thall na mara bha taighean beag, geala agus lianagan gorm. Fodham, bha na ròin a’ coimhead orm, na cinn dhubha gu furachail mar as àbhaist. Iad leotha fhèin, a-rèir choltais, ’nan seilbh air a’ mhachair mhìn.

’Se fear-ceirde seòlta a thog na ballachan leis a’ chloich a bha mun cuairt, an fhaide leth-cheud troigh agus a dhà agus an leud dà throigh dheug. Bha suas gu seachd troighean de thighead sa’ bhalla an àiteachan. Chùm agus nach biodh e soirbh briseadh a dhèanamh, bha dà fhosgladh beag r’am faicinn, fear aig àirde na gualainn agus fear eile ochd troighean os cionn far an robh mi ’nam sheasamh.

’Se duine dàna, neo duine gun chiall, a rachadh a-staigh air a mhàgan. Biodh an ceann dheth. Airson oidhirp a dhèanamh air an fhosgladh eile dh’fheumadh tu fàradh. Agus ’s tu a dh’fheumadh a bhith sgiobalta; nach biodh Uisdean a’ feitheamh ’s a’ fanoid ’s a’ putadh an fhàraidh air leth-thaobh. Nan dèanadh tu ruigheachd – agus cò bha cho tapaidh – bhiodh sleagh nad mhionach.

Chrom mise, co-dhiù, agus fhuair mi le tàire staigh air an fhosgladh bhig. Bha leac mòr air tharsainn os mo chionn air an d’fhuair mi grèim agus a shlaod mi. Thug mi sùil mun cuairt ’s mi ’nam sheasamh far an robh na seòid bho shean ’nan seasamh. Bha làrach staidhreach dùinte sa’ bhalla – bha am balla cho tiugh sin.

Co aig tha fios dè cho àrd ’s a bha an caisteal seo? Fada nas àirde na tha am balla sealltainn. Nach tàmailteach nach urrainn dhuinn cruinneachadh timcheall oirnn gnè-shamhladh air na làithean a dh’fhalbh.

Cha robh fuaim neo monmhor. Thàinig osag beag gaoithe agus ghluais

[TD 120]

i badan feòir air an ùrlar. Bha na tuinn bheaga briseadh gu h-ìosal air na sgeirean leis an fhonn aca fhèin. An robh ceòl na pìoba sa’ ghaoith, ulartaich agus bruanadh bho na cnocan? Còmhragan garg, teann? Nam biodh comas bruidhne aig na clachan!

An duine truagh. Thog e an tùr seo agus chuir e cuireadh. Aon litir gu àrdcheann-feadhna nan Dòmhnallach agus litir eile gu fear-reubainn air an robh e eòlach. Aon uair ’s a bhiodh iad dùinte staigh agus “subhach le fìon” leumadh iad air na h-aoighean agus air an Dòmhnallach leis na biodagan. Agus bhiodh Uisdean ’na cheann-fheadhna an Dun Thuilm.

Ach, gu tubaisteach, chaidh na litrichean measg a chèile. Thug an Dòmhnallach fainear mar a bha agus chuir e feachd a sguab Uisdean air falbh. Thilgeadh e san t-slochd far an d’fhuair e bàs le tart is acras. Cha robh ioc. Cha robh trocair. Cho fad’s tha fhios cha robh biodagraich an Caisteal Uisdean. Cha robh deoch-slàint neo clàrsach air seirm.

’Sann as a’ bhun seo tha filidheachd Eòghainn.

Bha an cladach laghach airson bàta: mu fhichead slat air falbh bha geodha beag anns an robh an Eala Bhàn air a cumail. Aite deiseil ged nach fhaca mi tobar, neo làrach clais-dhìonaidh.

Air dhomh tilleadh choinnich mi ris a’ Mhàrtainneach agus thubhairt mi ris cho inntinneach ’s a bha e tadhal a dhèanamh agus gu robh mi miannachadh tilleadh uaireigin agus còrr rannsachaidh a dhèanamh. Ghabh e uabhas gun deachaidh mi staigh.

Ars esan, “Thubhairt mo shì-sheanar riumsa gun a dhol a-staigh idir, idir. Tha leac throm sa’ bhalla tha an cunnart tuiteim agus bhiodh tu air do phronnadh.”

“Ma tha,” arsa mise, “’si seo an leac a chuidich mise, ’s tha i an sàs fhathast.”

“Tha sibh fortanach. Mus till sibh dhachaigh bu chòir dhuibh dhol taobh thall a’ chnuic ud. Chì sibh an tobhta far an d’rinn Fionnghala NicDhòmhnaill a dachaigh nuair a thill i dhachaigh.”

Dheth na chuala mise! Rinn sinn air seo a-measg raonan rainich agus thàinig sinn air ballachan taighe, togalach maoineach. Cha robh ùine gu leòr againn tadhal fada a dhèanamh ach seo reusan eile a bhith tilleadh dh’ionnsaigh an àite bhòidhich seo.

’S iongantach mar a thachras. Plathadh air ais san aon mhadainn gu linn an t-siathamh Sheumais, gu na Seumasaich fhèin agus Fionnghala agus an gill’ òg a bha cho gaisgeil an cogadh a’ Chèasair.

[TD 144]

TUILLEADH SEANFHACAL A BHA SAN EILEAN SGITHEANACH

bho Anna Ghreum (Dùn Blàthainn)
(air a leantainn bho Aireamh 109)

(101) Fear a bhios a’ roinn na maraig bidh ceann reamhair aige fhèin

(102) Chan ann a h-uile latha bhios mòd aig Mac an Tòisich

(103) Cha robh air deireadh nach bi air thoiseach

(104) Cha chuirinn don t-sabhal e

(105) Cha treabh gach bliachna ga chèile

(106) A searrach bu chòir a bhith anns a làiridh ’sann a dh’fhàs e as a’ ghearran

(107) Meunan o dhuine gu duine, mar eun o dhoire gu doire

(108) Latha mharbhadh tu fiadh, ’s latha ’n diabhal gin

(109) Fear nach seall roimhe seallaidh e as a dhèidh

(110) Tachraidh na daoine ’s cha thachair na cnuic

(111) Tha smùdan fhèin a ceann gach fòid

(112) Feadairich bhan is gairm chearc

(113) Faodaidh duine gu leòr ithe gun a chluasan a shalach

(114) Nach ann dha a rug an cat an cuilean

(115) Chan e fhad ach a leud

(116) Chan eil tuil air nach tig traoghadh

(117) Fear nach cuir ri fuachd cha bhuain ri teas

(118) Comhairle mhòr nach d’fhuaireadh agam

(119) ’Se crìoch gach comann dealachadh

(120) Cha tig ugh mòr a nead an dreathain-duinn

(121) Cha tig as a’ phoit ach an toit a bhios innte

(122) Is feàrr an teine beag a gharas mi na an teine mòr a loisgeas mi

(123) ’Se ’n duine dìomhain as fhaide mhaireas

(124) Tha latha a’ choin duibh gun tighinn fhathast

(125) Gealltanas math is droch phàigheadh

(126) Chaidh an ceòl air feadh na fìdhle

(127) Cha tig an còta glas cho math don h-uile fear

(128) Biodh iadsan a’ bruidhinn ’s bidh na h-uighean againne

[TD 145]

(129)
Bhith fadadh teine fo loch,
Bhith tiormachadh cloich an cuain
Coimhairle a thoirt air mnaoi bhuirb
Mar bhuille ùird air iarann fuar.

(130) Cho sleamhainn ris an deigh

(131) Cho cugallach ri ugh

(132) Cho seòlta ris an t-sionnach

(133) Cho domhainn ris a’ mhuir

(134) Cho reamhar ri ròn

(135) Cho ruighinn ris an teàrr

(136) Cho glic ri cnoc

(137) Cho ciùin ri uan

(138) Cho salach ris a’ mhuic

(139) Cho greannach ris a’ chat

(140) Cho luath ris a’ ghaoith

(141) Cho fliuch ri sgarbh

(142) Cho fuar ri baoiteag

(143) Cho fallain ris an fhiadh

(144) Cho geal ri gruth

(145) Cho bog ri ìm

(146) Cho dìreach ri saighead

(147) Cho cruinn ri mult

(148) Cho daingeann ris a’ chreig

(149) Cho maireann ris a’ ghrèin

(150) Cho mòr ri beinn

(151) Cho làidir ris an each

(152) Cho milis ris a’ mhil

(153) Cho dall ri dallaig

(154) Cho luath ri geàrr

(155) Cho gòrach ris na h-eòin

(156) Cho earbsach ris a’ ghlais

(157) Cho sona ris an Rìgh

(158) Cho fada ri Latha Leathain

(159) Cas a’ falbh is cas a’ fuireach

(160) Cuiridh e bàs do sheanar as do chuimhne

[TD 146]

(161) Leasg is leasgan a dhol a chadal ach seachd leasg leis èirigh sa’ mhadainn

(162) Tha car ùr an ruighle a’ bhodaich

(163) Bha latha eile aig luchd buain na mòna

(164) Cho aineolach ris a’ mhuic

(165) Cho mìn ri sìoda

(166) ’S fheàrrr sgur na sgàineadh

(167) Aisling caillich mar a dùrachd

(168) Mìos roimh gach ràithe gnàthachadh

(169) Tarraing uisge gu mhuileann fhèin

(170) Leisgeul arain gu itheadh imeadh

(171) Tha an dà iarann cho cruaidh

(172) Am bradan ’s a rionnach ’s a ròn, trì seòid a’ chuain

(173) Ged a bhiodh fras bhiodag ann

(174) Gaoth tuath fuachd is feannadh

(175) Cha tig fuachd gun tig earrach

(176) Ruigidh long cala

(177) Searbh a’ ghlòr ach ’s fheudar èisdeachd

(178) Mas e ceòl feadaireachd tha gu leòr beagan dheth

(179) Is math ma mhaireas

(180) Latha airson cùnntais is latha airson pàigheadh

(181) Cha mhisde sgeul mhath a h-innse dà uair

(182) Gabhar deireadh gach sgeòil an asgaidh

(183) Cha chreid gus a faic

(184) Oidhche mhaoth-bhlàth

(185) Tormod anmoch

(186) Bha mi bòdhradh balbh

(187) Duine leam-leat

(188) Ged is leasg ’s fheudar

(189) Cha sgeula rùin e ma chuala triùir e

(190) Rud nach tig ’s nach tàinig

(191) A’ chlach nach tig nad rathad cha chuir i ceann a’ mheòir dhìot

(192) Is uaisle toll na tùthag, ach ’s fheàrr tùthag na toll

(193) Cuir eag sa’ mhaide-ceangail

(194) Cha dèan thu feòil na iasg deth

[TD 147]

(195) Cha truagh leam cù is marag ma amhaich

(196) Mar as teinne ròpa ’sann as dòcha bristeadh

(197) Tha e ruith air an deigh air an tuit e

(198) Oidhche rionnagach reultagach, gun thuradh gun ghaoith gun uisge

(199) Chan eil bàs duine gun gràs duine

(200) Na toir bean a taigh-mòr, ’s na iarr bò a pàirceadh

[Sanas]

[TD 153]

MAR SGEUL A DH’INNSEAS NEACH
le Coinneach Mac a’ Ghobhainn

1. Atha na Bà Sheasg

Nuair a phòs Calum thug e Sìne, a phiuthar a bha ’na seann nighean, a-steach còmhla ris. Bha Sìne ri faighinn air adhart gu toilichte le Calum agus a theaghlach, bha co-dhiù gus na mharbh Calum a’ bhò sheasg airson annlan geamhraidh.

Nuair a bha càch ri dèanamh fèill air feòil na mart, cha robh aig Sìne bhochd ach an àtha; àtha na bà air gach tràth moch agus anmoch gus a robh i air a’ bhuidheach a chur oirre.

Ach chùm Sìne ’na tosd, gus aon fhionnairidh chaidh i a-mach cuairt agus air dhi tilleadh a-steach thuirt Màiri a piuthar-chèile rithe: “Gu dè seòrs oidhche a tha muigh a-nochd, a Shìne?” “Tha,” arsa Sìne, “oidhche rionnagach reultach, oidhche reultach rionnagach.” “Seadh,” arsa Màiri, “’Se oidhche iongantach da-rìribh a tha sin.” “Mas e,” fhreagair Sìne, “is iongantaich na sin a’ bhò mhòr bhàn a bhith ’na h-aon àtha gu lèir.”


2. Rud nach fhaca Niall

Bha Dòmhnall greis latha nuair a rinn e suas inntinn gum pòsadh e. Ach bha aon nì ri cur bacadh air: cò a shealladh as dèidh na caoraich agus na cearcan fhads a bhiodh e air falbh ann an Glaschu ri pòsadh. Co-dhiù, thàinig Ealasaid, seann nighean a bu nàbaidh dha, dha chuideachadh ’na thrioblaid. “Falbh thusa a Ghlaschu a phòsadh, a Dhòmhnaill,” thubhairt Ealasaid, “agus na biodh nì ri cur dragh ort. Bheir mise faire air do dhachaigh agus air na h-ainmhidhean fhads a bhios tu air falbh ann an Glaschu.”

Dh’fhalbh Dòmhnall a phòsadh agus bha Ealasaid cho fìrinneach ri a facal, ri cumail na dachaigh agus gach beathach ann an òrdugh. Ach nuair a chaidh beagan làithean seachad gun sealladh air Dòmhnall, bha Ealasaid ri fàs àimhealach. Aon mhadainn thachair i ri Eachainn am post agus thubhairt i ris, “Eachainn, a bheil facal agad bho Dhòmhnall no guth idir cuin a tha e ri tilleadh?”

“O chan eil,” arsa Eachainn, “tha mi creidsinn, mar a their iad anns a’ chànan Bheurla, gun deach iad air <eng>honeymoon<gai>.”

“<eng>Honeymoon<gai>,” fhreagair Ealasaid, “seadh <eng>honeymoon<gai>, a feumadh an dithis aca a dhol air <eng>honeymoon<gai>?”

[TD 154]

3. Fàilte agus Freagairt

’Se duine calma a bh’ann a Ruaraidh ’na óige, agus ged a bha e nis seachad air ceithir fichead bliadhna a dh’aois, bha e fhathast làidir ’na chorp agus sùnndach ’na cheum. ’Se fìor sheanchaidh a bh’ann, ach bu chaomh leis daoine bhith ga mholadh airson a threunachas. Bha e buileach ceart ’na chòmhradh agus ghearradh e duine as le beagan fhacal.

Aon fheasgar agus Ruaraidh ri coiseachd an rothaid, thachair nàbaidh ris a chuir fàilte air agus a thubhairt ris, “A Ruaraidh, nach tu fèin a tha sùnndach, cha do chuir mi srad unnad.”

“Mata, ’s math sin,” arsa Ruaraidh, “nan cuireadh thuitinn.”


4. Toradh na h-Oidhche — Saidhbhreas an Latha

A-measg dhaoine a bha ri saothrachadh cruaidh airson am bith-beò a thoirt as an talamh, bha Ruaraidh nas gnìomhaich agus nas saoghalta na mòran. Bhiodh e daonnan ri fhaicinn air a’ chroit, e lùbte sìos le bhus faisg air uachdar na talmhainn. Bu mhath leis gum biodh am fàs aige nas fheàrr na cuid a nàbaidhean, agus b’e aon dearbhadh air a sin, na bhiodh as deidh an luchd-obrach air an talamh aig deireadh an latha. Ach aon fhoghar aig àm togail a’ bhuntàta fhuair Ruaraidh droch fhuachd a thug air fuireachd a-staigh, agus cha b’ann dha dheòin.

Aon mhadainn agus bean-an-taighe air èirigh gu moch cha robh sealladh air Ruaraidh, agus le eagal gur e rud èiginneach a thachair dha, chaidh rannsachadh a dhèanamh a-staigh an taigh agus a-rithist a-muigh. Chunnacas solas anns a’ chlàr bhuntàta, agus cò bha sin ach Ruaraidh agus e sàs anns a’ bhuntàta le solas an lanndair.


5. Duslainn gu duslainn

Chaochail Ruaraidh aig fìor sheann aois agus aig a’ chruinneachadh roimhn adhlacadh bha na fir ri dèanamh còmhradh mu bheatha Ruaraidh, le mòran dha mholadh mar as minig a bhitheas air do dhuine bàsachadh. Thubhairt Fionnlagh, fear de na nàbaidhean ri chompanach, “’Se duine saoghalta gnìomhach a bh’ann a Ruaraidh, a Mhurchaidh.”

“’Se sin a bh’ann da-rìribh,” arsa Murchadh ri Fionnlagh, “ach an dèidh sin cha tug e dad leis a bharrachd air duine eile.”

“O cha tug,” fhreagair Fionnlagh, “mar a tug e leis beagan a bharrachd do dh’ùir na talmhainn ann an grùnnd na stamaig aige.”

[TD 155]

6. Fìneag na Banntraich

Bha am Ministear air a bhith a’ toirt comhairle air sluagh a’ choithionail gu tuilleadh airgid a chur a steach ri còir na h-eaglais. Feasgar Sàbaid bha Aonghas an t-Eildear agus Seonaidh an Dorsair ’na seasamh ri dèanamh faire air an t-sluagh ri dol a-steach don an t-seirbheis, agus air na bha iad a’ cur don an truinnsear.

Nuair a bha banntrach bhochd ri toirt na fìneig as a sporan, thuit i oirre agus ruidhlig i tarsainn air an ùrlar.

“Nach mòr a fuaim a nì sgilinn,” arsa Seonaidh ri Aonghas.

“’Sann a nì i fuaim nuair nach bi i idir ann,” fhreagair Aonghas.


7. Obair na h-Eiginn agus na Tròcair

Bha triùir bhràithrean a bha fada gun phòsadh ri còmhnaidh le chèile anns an t-seann dachaigh air taobh siar Eilean Leòdhais. Ach bha iad ri fàs sgìth de bhith a’ gleidheadh an taighe, ri deasachadh ’s ri glanadh, agus smaoinich iad gur h-e nì math a bhiodh ann nam pòsadh fear dhiubh, agus gun tugadh e bean a-staigh a shealladh as an dèidh.

Ach nuair nach aontaicheadh iad air cò a fear aca a phòsadh, chuir iad cruinn agus thuit an crann air a’ bhràthair bu shine. Fhreagair esan le iargain, “Tha e daonnan mar seo: ma tha obair euceartach duilich air an astar, is mise fear a dh’fheumas a dèanamh.”

[Sanas]

[TD 156]

CIONTACH NO NEO-CHIONTACH
le Aonghas Phàdraig Caimbeul

Bha mhadainn seachad, ’s bha Di-sathairne a-nis a’ lùbadh faisg air trì uairean. Bha e ’na shuidhe air bàrr creig bhig, a <eng>wellingtons<gai> a’ bualadh air ais ’s air aghaidh air a’ chòinnich riobach uaine a bha teann air a’ chreig. Bha aon de na bòtainnean a’ tòiseachadh ri sracadh os cionn na adhbrainn ’s bha chas fliuch ach cho robh e toirt <eng>damn<gai> mu dheidhinn sin.

Dh’fhalbh Seumas dhachaigh a dhèanamh deiseil bho chionn deich mionaidean ach cha do dh’ èigh a mhàthair aire-san fhathast. Mu leth mhìle air a chùlaibh chluinneadh e ùpraid an fheasgair a’ seòladh a-mach as na <eng>Council houses<gai>, ach air a bheulaibh cha robh sian ach an taigh aca fhèin ann an oisean a shùil ’s a monadh maol a’ dìreadh suas gu Eiseabhal. Bha na lachan riabhach socair a-measg na luachrach aig oir an locha, agus os an cionn, shuas gu h-àrd as a’ bheinn, chitheadh e tractar gorm a’ drùghadh gu mall dhachaigh ann an ceò paraifin.

Aig bun a’ mhonaidh bha feur a’ cromadh ris a’ ghaoith, ’s a’ coimhead air, thàinig Masefield ’na chlaiginn a-rithist, a cheòl ag èirigh ’s a’ tuiteam mar wèirichean chaol na <eng>telegraph<gai> tràth san fhoghar

<eng>I must go down to the sea again,
To the lonely sea and the sky,
And all I ask is a tall ship
And a star to steer her by<gai>

agus as àiteigin bha guth ag èigheach, ach cha chual e ach fead na wèirichean sa’ ghaoith

<eng>. . . . and the wind’s spray and the white sails shaking
and a grey mist on the sea’s face and a grey dawn breaking<gai>

. . . . a-rithist an àiteigin mun cuairt, guth ag èigheach, guth ag èigheach air a shon, a mhàthair aig ceann na taighe, ag iarraidh air tighinn dhachaigh, ag iarraidh air tighinn dhachaigh dhan eaglais. Choisich e a-null, apran uaine a mhàthar a’ sèideadh sa’ ghaoith ’s i a’ dol a-staigh.

Thug i dha muga tì agus dà chluft arain, ìm ’s silidh. Thug e trì balgamannan mòr as an tì ’s thug e leis aon phìos arain sìos dhan rùm. Chuir e am pìos air mullach na leapa, ’s chaidh e air a ghlùinean a’ sporthalaich fòidhpe, is àiteigin a-measg chomics is <eng>footballs<gai> is duslach, fhuair e a bhrògan dubha. Shuab e iad ri mhuilichinn ’s shiab an duslach air falbh; thilg e smugaid no dhà orra ’s shuath e iad gu luath ri plaide nà leapa ’s bha iad cho gleansach ri brògan dubh an t-sagairt fhèin. Air a ghlùinean fhathast, dhragh e mach ultach chomics fon leabaidh ’s thagh e <eng>Rover and Wizard<gai> sia mìosa dh’aois; dh’fhosgail e i air oir na leapa gu duilleag <eng>Roy of the Rovers<gai> ’s thug e aig an aon àm grèim mìobhailleach as a’ phìos arain; ann a sin, air a ghlùinean, chnuathasaich e air a’ chrust thiugh gus an robh Roy air na Rovers a shàbhaladh a-rithist anns an dà dhealbh mu dheireadh; e fhèin san

[TD 157]

adhar ’s am ball an oisean a <eng>net<gai>.

“A Dhòmhnaill, tha h-uile duine air a dhol a-mach seachad cheana.” Thug e aon sùil eile air Roy, ’s an <eng>goalkeeper<gai> a’ dol an taobh ceàrr ’s am ball a’ seòladh seachad air, ’s thilg e chomic fon leabaidh. Gun na snaimeannan fhosgladh, dhìnn e chasan dha na brògan dubha ’s chuir e air <eng>jerkin cordurouy<gai> a bha crochte aig bun na leapa ’s chaidh e mach dhan chidsin. Thainig a mhàthair a-nall is chìr i ghruag, a-mach as a shùilean, ’s dhùin i a sheacaid ’s dh’iarr i air cabhag a dhèanamh. Bha an cloc air a’ mhantelpiece a’ sealltainn deich mionaidean gu trì.

Feumaidh gu robh cuideigin a’ cur <eng>tyres<gai> ’nan teine, oir bha fàileadh leathair gu sònraichte san adhar, a-nuas as an iar. Seonaidh Beag tha mi cinnteach. Choisich e suas chun na h-eaglais. Bha cailleach ann an còta gorm aon dà fhichead slat air thoiseach air, ach thòisich e air togail chlachan ’s gan cunntas fiach ’s nach beireadh e oirre. Peigi. Bha deagh aran eòrna aice. Lìon e slige a fhuair e aig taobh an rathaid le uisge as poll na dìge, ’s thilg e an t-uisge fada dhan adhar, turas is turas eile. Bha i nis aon cheud slat roimhe. Bha triùir eile ann an còtaichean glas a’ cromadh na beinne chun na h-eaglais, ’s thog e a cheum a-rithist a’ cùnntas

<eng>One-two buckle my shoe<gai>
Tri-ceithir brògan leathair,

Ràinig Peigi an eaglais roimhe, ’s chaidh i steach, ach bha fir nan còtachan glas fhathast mu chairteal a mhìle as. Chaidh e steach, ’s bhog e làmh anns an uisge-choisrigte, ’s rinn e comharra na croise, ’s ghabh e àite shuas aig beulaibh na h-eaglais comhla ris a’ chloinn eile, a’ feitheamh. Bha cuideigin a-staigh. Air a bheulaibh, an cinn crom ’s an dùirn paisgte bha Seumas, is Dòmhnall Iain is Aonghas. Ruaraidh Phàdruig, <eng>Plugs<gai> agus Calum, agus air an aon treasta a’ magadaich ri chèile gu socair bha Neil Angus agus Donnchadh. Bha an eaglais socair agus sàmhach. Chrom e cheann ’s thòisich e smaointinn dè chanadh e aig èisdeachd. Dè rinn e ceàrr bho thrì uairean Di-sathairne seo chaidh? Bha mi . . . . dè nis . . . . cha do rinn mi sian feasgar Di-sathairne oir bha mi dol gu comain Di-Dòmhnaich . . . . oidhche Dhòmhnaich bha mi aig an t-seirbheis ’s a’ cluich <eng>football<gai> as a dhèidh . . . . leugh e air an treasta <eng>I.D.M.L. loves J.P.C.<gai> agus, gu h-ìosal, <eng>Celtic; I.D.M.L?<gai> – Iain Donald MacLeod. Chan e. ’S dòcha Iain Dhonnchaidh MacLennan, aye, bhiodh sin nas coltaiche. agus J.P.C. ma-dh’fhaoide Sìne.

Fhuair e buille shocair air a ghualainn ’s thug a an aire gun robh dithis eile air a bhith a-staigh aig an èisdeachd, agus ghluais e suas gu ceann na treasta. Cha robh ach còignear a-nis roimhe. Chrom e cheann a-rithist, a’ dol tarsainn air mionaidean na h-èisdeachd ’na cheann. A Dhia cha robh e air sian a dhèanamh ceàrr. A!, sin fear, a’ gairm ainm Dhè! Ach cha robh sin gu leòr, dh’fheumadh e cuimheachadh air rudeigin eile . . . . <eng>Celtic<gai>, saoil ciamar a thigeadh dhaibh an diugh. Bhiodh e mu dheich

[TD 158]

mionaidean an dèidh trì a-nis – fios a robh iad air scòradh fhathast. Bha an geama gu math doirbh an diugh gu ta, <eng>Dundee United<gai> aig <eng>Tannadice<gai>, ach scòradh Auld tha fios, neo Wallace . . . . cha robh air fhàgail ach Calum, is thainig <eng>Plugs<gai> a-mach ’s chaidh Calum a-staigh agus b’e an ath fhear. Chluinneadh e, mar bho thaobh eile na beinne, guth àrd Chaluim ’na b’ìosaile, guth an t-sagairt a’ còmhradh gu mall, fad as.

Thòisich e air ùrnaigh, ùrnaigh cuimhneachadh. Thainig e thuige – breug! Tha fios gun do dh’innis e breug, dìreach te bheag fhèin air feadh na seachdain — seadh nach duirt e ri Calum madainn Di-ciadain nach robh suiteis idir aige nuair a bha leth-bhàr tofaidh ann am pòca na seacaid aige; agus chuireadh e tilgeil chlach ris a sin cuideachd; dh’fhàs an ùrnaigh aige na bu riaraichte ’s na bu toilichte ’s chaidh e steach le mesgachadh do mhisneachd, aithreachas, saorsa agus comhlionas creideimh.

Air taobh a-staigh ceithir mionaidean bha e ’na ruith sìos am bruthach bhon eaglais, a’ feadaireachd mar churracag, ann a mathanas na grèine ’s na gaoith a’ ruith mar Johnstone fhèin sìos a <eng>wing<gai>. Bha e ’na ruith sìos tarsainn a’ mhonaidh a-nis, air bristeadh bhon rathad mhòr, an talamh bog ach tioram fo chasan, a cheann air a thogail dhan ghaoith, i blàth air a ghnùis, anail ag èirigh gu comhlionta ’na uchd, gun bhuaireadh sa bith, mar Peter Snell a’ ruith gu sìorraidh tarsainn gainmheach gheal Astràilia, anail ag èirigh ’s a’ tuiteam gun dragh, ’s e ruith gu bràth, fàileadh paraifin mu chuairt air, am feur bog fo a chasan.

Shuidh e air bàrr na creige a-rithist a’ coimhead sìos gu tuath far an robh a’ Bheinn Mhòr a’ fàs gorm. Chual e ball a’ bualadh air leathar, ’s thionndaich e mun cuairt agus bha Seumas a sin a’ breabadh ball dhan adhar. “Tha <eng>Celtic<gai> a’ buinigeadh <eng>three-nothing<gai> aig <eng>half time<gai>” thuirt e. Bha a h-uile sian mar bu chòir. Ruith e null thuige agus thug e <eng>headar<gai> dhan bhall. A taobh a-staigh còig mionaidean bha dusan balach eile mun cuairt orra ’s bha teans air an taghadh airson an fheasgair.

Chaidh faileas na grèine fodha air cùl na Beinne Mòire agus uaireigin eadar argamaidean is <eng>goals<gai> is càirdeas dh’èalaich gach balach dhachaigh, fear a siud ’s a seo air rathaidean a bheireadh tarsainn aibhnichean is chreagan is mu chuairt lochan iad, caran anmoch airson a suipeir. Aig tuiteam na h-oidhche, sgith, dh’innis a mhàthair sgeulachd dha ’s e eadar <eng>football<gai> is bruadar ’na shìneadh sa leabaidh, sgeulachd bhinn mu fhuamhadair a leum lochan is bheanntan ’s an àiteigin a-measg sin, uaimh far an robh grìogagan òir is airgid a’ deàrrsadh mar ghrèin na Càisg. Bha guth a mhàthar sèimh sa rùm a’ cuartachadh le faclan blàth caitrean òir is Auld aig Parkhead is uaireigin a-measg a bhlàiths sin thuit e ’na chadal.

Ach a dh’aindeoin blàths, bha i dorcha. Bha i dubh dorcha, an oidhche cho socair ri feasgar samhraidh. Dè an aois a bha e? Bha e seachd co-dhiù oir bha e aig a’ chiad chomain aig toiseach an t-samhraidh. Seachd neo

[TD 159]

ochd. Bha e sa leabaidh leis fhèin, ’s an rùm leis fhèin, ’s bha an oidhche dorcha, ’s na inntinn òg sheòl rannan ceòl a chual e aig cèilidh an t-seachdain roimhe sin, mar bhòchdain tarsainn aislingean

Bodaich dhubha dhubha dhubha
Bodaich dhubha bha sa’ bheinn
Bodaich dhubha dhubha dhubha
Bodaich dhubha fad na h-oidhch’

’s na bodaich dhubha sin a’ ruith tarsainn Eiseabhal ’s a’ tachairt ri manaidhean a sgeulachdan eile, eich ghil a’ dol a sealladh as a’ mhonadh ’s na mairbh ag èirigh mar stuirm as na h-uaighean air na machraichean a’ siubhal ’nan dròbhaichean ann an adhar na h-oidhche. Mar chuibheal mhòr shreap flathanas is ifrinn is <eng>limbo<gai> as dèidh a chèile dha na speuran ’s thàinig a facal breitheanais mar acair chaol as oisein na neòil ’s rug na mairbh air ’s tharraing iad acair a’ bhreitheanais riutha ann am prioba na sùla a-mach, suas, suas, dhan iarmailt a’ dèanamh dìreach air an dorchadas chlìr leis, rionnag neo dhà gu h-àrd fada air falbh, a’ dol seachad orra e fhèin ’s na mairbh is rionnag a’ mhathanais a’ dol as, a’ call cruth, a’ tuiteam a-mach air oir an t-saoghail dhan t-sìorrachd, a chorragan òg a’ crùbadh tarsainn gu a mhàthair ’s e dol a-mach a crìochan an t-saoghail gun mhathanas airson a pheacannan gu bràth, na reultan a’ dol nan stradagan as sealladh ’s e siubhal aig astar anns an aon spot gu sìorraidh eadar na rionnagan ’s a’ chruinne-cè.

Ann an aisling bha Peter Snell cho lag, a ghlùinean a’ tuiteam fòidhe, ’s anail ga thachdadh mar pholl dhubh ’na bhroilleach, an dorchadas a’ tuiteam air an teap a bha a’ dol fodha sa ghainmhich, anail ag èirigh gu tiugh na uchd suas gu amhaich ’s bha na plaideachan cho teth ga thachdadh ann an dorchadas na h-oidhche, ’s e cho fuar anns an iarmailt.

Bha a fallas a’ drùghadh dheth sa’ mhadainn ’s a air chrith ann an uchd athar, a’ draghadh ’s a’ putadh a chraicinn ’s a faireachdainn gruag bhàn athar mar rudan air am b’urrainn dha grèim fhaighinn. Dh’fhàisg e a chorragan beaga reamhar mu chuairt amhaich athar ’s phaisg e thuige e mar sholas na <eng>tilley<gai> an aghaidh acair na dorchadas. Seall, ars athair, agus choimhead e suas, air toll beag cruinn anns an tugha am mullach an taighe far an robh a saoghal air a chruinneachadh, rionnagan na h-oidhche a’ dol as sealladh bho ghathan tràth na maidne.

[Sanas]

[TD 164]

NA SITHICHEAN
leis an Urr. Tormod Dòmhnallach (nach maireann)

Ma bha e fìor gun robh na seann Ghàidheil ’nan sluagh a bha cho geur mhothachail agus cho beachdail mu nithean faicsinneach obair nàduir agus gun robh an eòlas air na nithean sin an dà chuid sònraichte mean agus farsaing, tha e mar an ceudna fìor gun robh an eòlas a cheart cho mean agus cho farsaing a thaobh gnothaichean na beatha neo-fhaicsinnich. Gheibh sinn sin air a dhearbhadh dhuinn gu soilleir anns a liuthad iomradh a chaidh a thoirt a-nuas bho shaobh-chràbhadh.

Nach iongantach a mheamhraicheadh iad mu gach punc, biodh e beag no mòr, a bha araon sùil na bodhaig agus a’ mhac-meanmainn a’ toirt fo an comhair.

Ged bhios daoine anns na làithean bruailleanach, cabhagach seo ro dheiseil air a bhith dèanamh fanaid air beachdan nan linntean a chaidh seachad, tha mòran aig na seann daoine a bhuineadh do na làithean ud ri theagasg dhuinn fèin fathast.

Tha sinn an-diugh mar shluagh a’ siubhal cho dian chabhagach, air ar cumail ann am breislich le faram is gleadhraich is gu bheil e buailteach dhuinn a bhith call nan comasan beachdachaidh agus nam buadhan labhairt a bha aig ar sìnnsirean. Agus ma sguir daoine a bhith ag innse seann sgeulachdan na h-aimsir ud anns na taighean cèilidh, is i a’ cheist an d’fhuair iad nas feàrr ’nan àite. Is iad cus as oideachdaile agus as taitniche na gu leòr den a’ bhuamasdaireachd gun stàth a tha air a chraobh-sgaoileadh air fritheud is sealladh-cèin.

Chan eil ann ach ùine glè ghoirid bho na bha a’ chuid bu mhotha de Ghàidheil a’ toirt gèill mhòr is creideas làidir do na sìthichean. Anns a’ choitcheann, ’se sluagh glè bheag ann am meudachd a bha annta, cus nas lugha na daoine nàdurra. Tha beul-aithris a’ toirt iomraidh dhuinn air corra fhear is tè a bha cheart uiread ri sluagh an t-saoghail seo agus a bha an tòir air leannan talmhaidh.

Is ann anns gach cnocan gorm bu bhòidhche na chèile, bu mhiann leotha bhith fuireach ’nam buidhnean mòr, a’ caitheamh na tìde gu suilbhir, aighearach, a’ dannsa ’s a’ sùgradh ris a’ cheòl bu bhinne ’s bu shunndaiche a chualas riamh air thalamh.

Cha be na Gàidheil an aon treubh aig an robh creideas anns na daoine sìthe. Is gann gu robh cinneach air uachdar na talmhainn, bho Escamoich is daoine dearg Ameireaga, gu sluagh Phalestin, Aràbia, nan Innseachan an Ear, Sìna, luchd àitichidh eileanan lìonmhor a’ Chuain Shìochaint aig nach d’ fhuaireadh gu bitheanta an aon saobh-chràbhadh a tha dèanamh luaidh aonsgeulach air an cridhealas. Tha fìor sheann sgrìobhaidhean mar a tha Rig Bheda nan Innsean, dàn Sanscrit, is bàrdachd Ghreugais Homer a’ toirt iomraidhean orra.

[TD 165]

Làn ’s gun robh beatha nan sìthichean de shòlas ’s de mhealladh, b’e miann an cridhe a bhith dol uairean an cuideachd a’ chinne-daonna ris an robh farmad aca. Ged bha iadsan na bu dreachmhoire ann an cruthachd na aon de shìol Adhaimh, bha e air a ràdh gun robh meas anabarrach aca air a bhith goid naoidheanan a-steach don t-sìthean maille riutha fèin. Thug feadhainn uiread de ghèill dha seo ’s nach rachadh iad a-mach as an taigh gun snàthad a chur an aodach naoidhean na criomag de iarann fhàgail ’na chreathall no ’na leabaidh mur an robh e air a bhaisteadh. Chumadh an t-iarann a bh’air a mheas seunte, naomh, leanabh gun bhaisteadh bho chumhachd nan spioradan ud. Na’m be agus gun rachadh aca air leanabh lurach a thoirt air falbh leotha, dh’fhàgadh iad ’na àite tàcharan beag, seacta, glas, nach sguireadh a chaoineadh a latha no dh’oidhche.

Gu minig, leigeadh iad iad-fèin fhaicinn do neach sam bith air an robh iad a’ gabhail ceann, a’ toirt cuideachaidh dha a meadhon drip is trainge, no a’ buileachadh feartan no buadhan air nach robh aig cach. Cò nach cuala gur i bean shìth a thug do Chloinn Mhic Cruimein an t-eòlas ciùil a thug dhaibh bàrr-urram air gach pìobaire eile.


Am MacCruimein a b’òige

Bha teaghlach mòr mhac aig a’ chiad Mhac Cruimein air am bheil iomradh againn. ’Se pìobairean barraichte bha anns na mic gu lèir ach an aon a b’òige agus theid mise an urras nach faighte uiread is aon rodan ’nan sabhal no ann an saibhlean bhailtean na nàbachd anns an cluinnte nuallan faramach nam pìoban mòr a latha ’s a dh’oidhche.

A h-uile madainn b’e cleachdadh an athar ’s a chuid mhic a dhol a-mach a chluich do sgoil Bhorroraig beagan astair bhon dachaigh. Cha b’fhiach leotha leigeil leis an fhear a b’òige dol ’nan comann do bhrìgh ’s nach robh esan air a mheas math gu leòr mar phìobaire, nì a bha ’na bhristeadh cridhe dà-rìreadh dhàsan. Bha fheadan fèin ’s a phìob aige co-dhiù air an robh e toirt oidhirp n’ar a gheibheadh e an taigh dha fèin gun neach an làthair a dhèanadh fanaid air.

Air aon de na làithean anns an robh an t-òganach gu tùrsach ’na aonar, cò thàinig a-steach far an robh e ach maighdean shìth bu bhòidhche air an do dhearc a shùil. Le aodann suilbhir làn bàigh is truais thuirt i ris “A ghràidh nan gillean, is math a tha mise tuigsinn t’-uile àmhghair agus tha mi ar teachd a chum do chuideachadh. Cuiridh mi aon cheist ort a dh’fheumas thu a fhreagairt–cò a b’fheàrr leat coiliontachd ann an cluich ceòl-mòr gun chliù an t-sluaigh, seach cliù an t-sluaigh gun alt coilionta na pìobaireachd?”

B’i freagairt a’ ghille—“thoir dhomhsa buaidh choilionta na pìobaireachd, chan eil diù agam de bhith ainmeil!” “Ille, is glic do roghainn agus do bhrìgh sin bheir mise dhut a-nis an dà chuid foirbheachd mar fhear ciùil leis an toir thu bàrr air gach pìobaire bha ann romhad no a leanas thu, agus

[TD 166]

cliù is àrd mholadh nan uile a nì do chluinntinn. Nis, faigh am feadan, thoir às an seann ribheid, tilg air falbh i is cuir an ribheid airgid seo, mo thiodhlac-spèis dhuit ’na h-àite. Tòisich air cluich agus cuiridh mi fèin mo mheòirean air muin do mheòir-sa.”

Rinneadh mar a dh’iarr. An taobh a-stigh de chòig mionaidean bu ghann gun creideadh Mac Cruimein a chluasan. Bha cluich na pìobaireachd a bha roimhe do-dhèanta a-nis cho soirbh ’s nach robh fios aige dè a dhèanadh e ris fèin le fìor thoileachadh is iongnadh.

Thuirt a’ mhaighdean shìth — “tha mo theagasg geàrr aig crìch, bheir mi air ais mo mheòirean. Tha thu ’na do làn fhear ciùil, le comas gach sàr phìobaire eile, t’ athair is do bhràithrean fhàgail fada, fada as do dhèidh. Gleus do phìob, cluinneam aon phort mum fàg mi thu. Gach là nuair a bhios tu deiseil cluich cuimhnich gun toir thu mach an ribheid às an fheadan, cuir am falach i ann an àite nach aithne do neach eile ach thu fèin gus am bi an ath fheum agad oirre.”

Shèid an t-òigear suas am màl ’s na duis is chluich e mar nach cluicheadh aon eile ach e fèin. An sin sheall e an rathad na maighdein airson a barail fhaotainn ach chaidh ise às an t-sealladh is chan fhac e tuilleadh i.

Chum am pìobaire air a’ dol bho phort gu port.

Mu dheireadh thall nochd athair is a bhràithrean air fàire, a’ tilleadh dhachaigh. N’ar a ghiùlain oiteag na gaoithe an ceòl gu an cluasan bha uiread de bhuaidh aige orra ’s gun do shaoil iad nach buineadh e idir don t-saoghal seo, ach cheana bha fios aca gur ann bhon taigh a bha e tighinn. A’ cur luathas nan ceuman, thuirt an dàrna h-aon ris an aon eile — “cha chuala mi an leithid eile de chluich riamh ’na mo bheatha, ach saoil cò am pìobaire barraichte tha maille ris an fhear òg?”

Gu grad dh’fhosgladh an doras, sheas an athair ’s na mic air an stairsnich agus cha mhòr nach do thuit am pìoban bhuapa air an ùrlar le ro mheud an iongnaidh a dh’fhàg gun chainnt iad airson neoni de aiteal. Gun chomas gluasaid, sheas iad ann an sin fo bhuaidh ciùil a chuir fo gheasaibh iad gus an do sguir e.

Nuair thàinig comas bruidhne air ais thuige, thubhairt athair le guth critheanach a’ cur meal-naidheachd air an fhear a b’òige — “A mhic, an ann a’ bruadar a tha mi, no am bheil na chuala mi an dà-rìreadh fìor? Ma tha e fìor, bho seo a-mach cha leig an nàire leamsa no le do bhràithrean cluich nad fhianais! Cò air thalamh an domhain, no fon talamh, no os a chionn, a theagaisg dhuit alt a tha air buaidh a thoirt air na h-uile? Gu fìrinneach cha chuala sinne riamh an leithid, ’s nì motha chluinneas ach agad fèin a-mhàin!”

Dh’innseadh sgeulachd na maighdein shìth. N’ar a thàinig i gu crìch thug Mac Cruimein an ribheid airgid a-mach as an fheadan is ghlèidh e seachad i gu cùramach.

Chaidh a chliù mar phìobaire air feadh gach tìr. Thàinig òganaich bho sheachd roinnean ruadh an domhain gu bhi fo a theagasg. B’esan am fear

[TD 167]

bu mhotha de phìobairean ainmeil Chloinn Mhic Cruimein. Cha chualas riamh a leithid ann an dùthaich sam bith air feadh an t-saoghail.


Obair! Obair!

Mar a thuirt sinn cheana, bha dèidh aig na sìthichean air a bhith ag obair ’s a’ cuideachadh dhaoine nuair bu trainge bhiodh iad an àm cuir is buain.

Bha fear roimhe anns an Eilean Sgitheanach air a chuartachadh le sluagh gun àireamh de na daoine sìthe agus a h-uile h-aon diubh a’ glaodhaich àird a chlaiginn — “Obair! Obair!”

Mar a bha an neach seo coma ach faotainn cuidhteas iad, agus bhon a bha aige ri leabaidh mhath a dhèanamh anns a’ bhàthaich don chrodh, bhuail e ’na inntinn iarraidh orra dol a bhuain fraoich.

Mar sin, thubhairt e riutha falbh a bhuain fraoich, aig a cheart àm ag ràdh ris fèin gun tug e dhaibh obair gu leòr a chumadh air falbh iad airson greis co-dhiù.

Cha robh e eòlach air dòigh nan sìthichean.

Mun do thàrr dhaibh gann falbh, ’sann a bha iad air ais agus an àite eallach, bha aon ghaisde fraoich aig a h-uile dùile diubh ’na laimh. Chuir iad seo a-steach don bhàthaich gus an do lìonadh an taigh am prioba na sùla le fraoch suas gu na sparran.

Chruinnich iad an uair sin a-rithisd timcheall air an duine ag èigheach — “Obair!” “Obair!” Cha robh fios aig a’ bhodach bhochd dè an obair a bheireadh e dhaibh a chumadh air falbh uaithe iad airson greis eile. Cha robh nì a dh’iarradh e orra a dhèanamh nach robh iad ga dhèanamh mus bu gheàrr dhan àithne tighinn bho bhilean!

Anns a’ chàs seo, chaidh e dh’iarraidh comhairle air duine glic a bha fuireach san nàbachd.

Air dha an sgeul innse, chomhairlich an duine dha an ath uair a thigeadh na sìthichean timcheall air ag iarraidh obair, e a dh’iarraidh orra falbh sìos chun a’ chladaich agus ròpa air gaineimh a dhèanamh.

An ùine gheàrr, thàinig na daoine sìthe mar a b’àbhaist, a’ glaodhaich — “Obair!” “Obair!” Dh’iarr an seann duine orra mar a chomhairlicheadh dhà, iad a dh’fhalbh agus ròpa gaineimh a shnìomh. Chan fhaca am bodach na sìthichean an dèidh sin tuilleadh!


A’ Bhanachaig Chòir

Bha siod uair, dithis dhaoine air latha earraich a’ ruamhar san Eilean Sgìtheanach ri sìde ciùin, blàth, mar bu ghnàth leis a bhith anns na làithean ud. An dèidh greis mhath a thoirt ag obair, stad fear de na bodaich agus thuirt e ris an fhear eile — “b’fheàrr leam fèin, a dhuine, gun robh deoch mhath de bhlàthaich agam an dràsda, tha am pathadh air mo bhualadh!”

Cha bu luaithe thubhairt na thachair. Dè chunnaic iad ach doras a’ fosgladh ann an cnoc beag dlùth dhaibh agus a-mach thàinig ban-sìthich agus cuach de bhlàthaich aice ’na làimh. Thairg i i gu h-aoidheal don fhear

[TD 168]

air an robh am pathadh, ach nach ann a ghabh esan a leithid de eagal is gun do dhiùlt e an soitheach a ghabhail uaipe.

Bha a charaid na bu chalma ’na inntinn agus nuair a chunnaic e an tairgse, thubhairt e ris fèin gum be an call soitheach math blàthaich a dhiùltadh air latha teth mar seo agus is ann a dh’iarr e an deoch.

Thug a’ bhanachaig shìthe sin dhà gu toileach, agus cho luath ’s a dh’òl e a’ bhlàthach dh’fhairich e e fèin air ùrachadh ’s air neart eile fhaotainn. Anns a’ cheart àm dh’fhàs esan a dhiùlt an deoch tinn, gus gum b’èiginn dha a’ chas-chrom a thilgeadh uaithe air an raon.

Fhuair e seachad air an tinneas, co-dhiù, an ùine ghoirid, ach thuirt a’ bhean shìthe ris gur e siod am peanas a rinn i air airson gun chaill e gu tur a chreideas ’na coibhneas agus ’na deagh rùn dha.

Mar bu trice, is ann air an còmhdach ann an trusganan uaine a chìte iad. Bhiodh cuid de na mnathan sìthe uairean a’ caitheamh ite fhada, dhearg anns a’ bhonaid agus còta beag, gorm.

Tha e air ìnnse gun robh crodh aca agus a thuilleadh air ar sin, cù, air an robh an t-ainm “Corramheann.”

Mar a dh’èirich don dà chroitear a bha ri àiteach, thachair e do iomadach neach a bha dol seachad air sìthean gun cuala iad fuaim a’ tighinn a-mach às agus air dhaibh èisdeachd tacan beag, dhèanadh iad a-mach gur e bean a bha ri maistreadh anns an t-seòmar rìomhach fon talamh.

Ri gealach làn bhuidhe buain a’ chorc, nach iomadh uair a thàinig an crodh sìth ’s an cuid tharbh a dh’ionaltradh cuide ri crodh an Eilein a bh’air am fàgail a-mach rè na h-oidhche. Theirte “crodh sìthe” ri àl nan tarbh cheudna a bha de eadar-dhealachadh dath bhon a’ chrodh nàdurra is bha e air a ràdh gun do lean an t-àl ceudna ann an Eilean a’ Cheò airson iomadh linn.


An Cèilidh Fada Goirid

Bha fear eile anns an eilean cheudna, a’ dol dhachaigh às a’ mhuilinn, a’ giùlain bolla mine air a dhruim. Mu àird’ fheasgair, nuair a bha e dol seachad air sìthean a bha dìreach ri taobh na slighe, dè chual’ e a’ tighinn a-mach às a’ chnoc ach an ceòl bu bhriagha ris an do dh’èisd e riamh.

Bha an leithid de chumhachd tàlaidh anns a’ cheòl is gun tug e ceum no dhà a-null thar an rathaid ri taobh an t-sìthein agus thug e fa-near gu robh doras fosgailte an cliathach a’ chnoic.

Tharraing an ceòl a ceum air cheum cho socrach a-steach air an doras. Cha robh aon cheum a bha e gabhail nach robh ga dhèanamh na bu ghealltanaiche air a dhol air adhart ceum eile. Mu dheireadh, ràinig e lùchairt a bha dol bharr labhraidh ann am maise agus a meadhon an ùrlair sluagh mòr a’ dannsa ris a’ cheòl iongantach seo.

Lìon an sealladh am fear air an robh an t-eallach mine le leithid de aoibhneas agus de mhire is gun tug e grad leum a-null a dhannsa a-measg nan sìthichean.

[TD 169]

Thàinig meadhon oidhche, ’s cha tàinig am fear a chaidh don mhuileann dhachaigh. Chaidh an oidhche seachad ’s cha do thill e. Chaidh latha is latha seachad ’s cha robh fios dè a dh’èirich don aon a bha air chall. Dh’fhàg e a’ mhuileann leis an eallach mine, ceart gu leòr, ach cha robh duine a chunnaic bhon uair sin e.

An dèidh a bhith sgìth ga iarraidh thall ’s a-bhos, chaidh iad airson comhairle gu saoidh a bha faisg air làimh.

Bha amharas aig an t-seann duine mar a thachair agus thug e dhaibh gu saor a bheachd. Dh’iarr e dithis fhear calma, tapaidh a dhol air oidhche Shamhna a dh’ionnsaigh sìthein àraidh agus bhon is i oidhche Shamhna an aon oidhche den bhliadhna a bha doras an t-sìthein fosgailte do luchd tadhail, iad a dhol thun an dorais gun fhiamh gun eagal, ach a bhith cinnteach gun toireadh iad leotha tarrang iarainn a chuireadh iad fo bhonn na còmhla. Cho fad’ ’s a bhiodh an tarrang an sin, san talamh, cha robh de chomas aig na sìthichean a chaoidh, na dhùineadh an doras. Cha robh cumhachd aig sìthiche no spiorad sam bith eile, a rachadh an aghaidh iarainn sheunta agus mar sin, gheibheadh iadsan a-mach gun dragh nuair a thogradh iad fèin.

Dh’fhalbh dithis cho calma ’s a bha san dùthaich, thug iad leotha an tarrang agus cho luath ’s a ràinig iad an cnoc, fhuair iad mar a thubhairt an seann duine riutha, an doras fosgailte.

Le deagh chùram, stob iad an tarrang san talamh ri bonn na còmhla agus chaidh iad a-steach.

Be sin an seòmar àlainn air an do laigh an sùil-san agus an ceòl bu bhinne ga chluich air innealan ciùil nan sìthichean. Sheall iad air a’ bhuidheann a bha dannsa air an ùrlar agus cò a chunnaic iad a’ dannsa anns an ruidhle ’nam measg, cho aotrom ri duine dhiubh, ach am fear a bha air chall ’s am bolla mine air a mhuin! Leis cho fad’ ’s a bha e dannsa fon eallach, chaidh an ròpa troimhn a’ mhin gu dhruim!

Leum na gillean a-null, thug iad grad spìonadh air ga shlaodadh a-mach às an ruidhle, ach cha b’ann de dheòin. “Nach leig sibh leam,” ars esan, “chan eil an oidhche ach òg fathast!” Bha dùil aige-san nach robh e anns a’ chnoc ach greiseag de fheasgar, ged a bha e an siod fad’ bliadhna!


An Tè Bha Fuine Aig Na Sìthichean

Bha nighean òg ann an eilean Uibhist air latha àraidh a’ buachailleachd laoigh a-muigh air a’ chùl-cinn. Am feadh ’s a bha i na h-aonar air cnocan beag gorm, bha i air a grad chuartachadh le sluagh mòr de na sìthichean a rinn a giùlain a-steach maille riutha don chnoc.

Chaidh a treòrachadh gu seòmar fada farsaing agus ann an oisinn thall fa a comhair, sheall na daoine sìth dhi girneilear làn mine. Chuir iad mu a coinneamh gu feumadh i bhith fuine arain dhaibh gach latha gus am falamhaicheadh i an girneilear agus an latha bhiodh e falamh ’s an gràinne mu dheireadh den mhin air fhuine, gheibheadh ise a-mach as a’ chnoc.

[TD 170]

B’i seo an aonta a chuireadh oirre.

Gach latha rachadh na sìthichean a-mach, dh’fhàgadh iad seann bhodach beag, crotach, a-steach mar gum b’ ann a’ gleidheadh an taighe.

Theann an nighean, co-dhiù, air fuine cho luath, sùrdail ’s a bha ’na comas agus cabhag orra gu faotainn a-mach ach ged bhiodh i fathast a’ fuine, cha robh chiste mhòr a’ fàs mìr falamh.

Latha an dèidh latha, bho mhoch gu dubh, cha robh fois a’ dol air fuine na caileig, ach bha uiread de mhin sa’ chiste ’s a bha innte riamh.

Nuair a mhothaich am bodach beag an imcheist anns an robh an nighean thuirt e rithe — “Tha mi faicinn gu bheil e mar chleachdadh agad gach latha nuair a tha thu ullamh fuine, a bhi dòrtadh air ais na fallaid (smùireach mine a bhios anns a’ chlàr de dh’fuigheall) anns a’ chiste. An ath latha theid thu a dh’fhuine, bi cinnteach gu fuin thu gach gràinne mine, agus an gràinne mu dheireadh, anns a’ bhonnach. Na cuir mìr air ais.”

Ghabh an tè òg comhairle a’ bhodaich. Cha do chuir i gràinne air ais den mhin tuilleadh agus latha an dèidh latha, mar a bhiodh i fuine, bhiodh an girneilear a sìor fhàs falamh, gus fa dheòidh, air latha sònraichte, latha an àigh dhì-se, bha e glan falamh agus b’èiginn do na sìthichean a-rèir an geallaidh, a saorsa a thoirt dhi. Ach a thuilleadh air seo, thug iad dhi mar dhuais gun dèanadh gach aon de a sliochd a thigeadh ’na dèidh, uiread de obair ri dithis agus creididh mise nach deach i riamh a dh’fhuine an dèidh sin, gun chuimhneachadh air an liuthad bonnach a rinn i dha na sìthichean.

(R’a leantainn)

[Sanas]

[TD 176]

DA IOMHAIGH
le Eilidh Watt

Bha briathran Oighrig cho fada an aghaidh an ìomhaigh dhi a bha ri faicinn leis a’ mhòr-chuid is gun d’rinn mi as-creideamh air mo chlaisneachd nuair a thuirt i: “Chan eil thu idir a’ tuigsinn chùisean. Air mo shonsa, cha dìochuimhnich mi gun robh ùine ann nuair a bha mise cho bog ri taois-tadhaidh aig fear. Cha robh an ùine fada ach dh’fhaodadh i bhith na b’fhaide is gun chomas agam air.”

Bha sinn air a bhith a’ bruidheann air dòighean air cuideachadh a thoirt do bhean is chlann a dh’fhaodadh a bhith ann an cunnart aig làimh cèile no athar is gun mis’ a’ tuigsinn bun na cùise ged chunnaic mi ’m bàrr. B’ann aig crìch na h-argamaid a bhruidhinn Oitgrig anns a’ mhodh a chuir iongnadh ormsa oir, chan e a-mhàin gun robh mi eòlach oirre ’na h-òige, ach b’aithne dhomh an cliù a bh’aice a-measg nan nighean a bha fo stiùradh ia iad ag ionnsachadh ceàird na mnà-altruim. A-rèir an oidheam a bh’aca bu tearc am fear, no idir an tè, aig an robh a bhathais a chuireadh teagamh ann an ceartas a barail no chuireadh èis-bhreith as a leth. Dè no cò a rinn taois dhi? Dè no cò a rinn cruaidh dhi?

Thug mi sùil na bu ghèire oirre is bheachdaich mi air boireannach pearsanta ach dòcha car spracail. Bha i gasda ach cha robh i bòidheach, no idir màlda na cruth. “Ise na taois? Cha robh riamh,” thuirt mi rium fhèin. Rithe-se thuirt mi gu as-creideach, is le fiamh gàire, “Is cuin a bha an t-àm sin ann? Cuin a bha thusa riamh mar thaois?”

Ach cha robh fiamh aoin ghàire oirre-se nuair a fhreagair i stòlda, “An tà innsidh mi sin dut. Creid thusa mi. Bha mi ’nam thaois aig neach. A thuilleadh air sin chan eil mi ag ràdh nach d’rinn mi cron fo bhuaidh. Cron mòr cuideachd, murt, faodaidh e bhith.”

Dh’fhan i sàmhach airson mionaidean, a’ coimhead air ais gu dubhach. Leig mi leatha a tìd’ a ghabhail. Dè co-dhiù a chanainn ris an aideachadh a rinn i?

An uair sin thòisich i gu socair mar gun robh i ag aithris seann sgeul air an do bheachdaich i fhèin gu tric mun d’aithris i dhòmhs’ i. “An dèidh dhomh mo cheàird ionnsachadh chaidh mi an comann grunnan eile de mo cheàird. B’ann nar mnathan-glùine a bu trice a bha sin ag oibreachadh ach dhèanamid a h-uile seòrsa altrumais a-rèir na cùise. Rachamaid a-mach aig àm sam bith de na ceithir uaire’ fichead a-rèir is mar chuirte brath. Thilleamaid don Dachaigh nar a bha ar n-obair aig crìch is sinn a’ feitheamh an ath bhrath.

Anmoch air an fheasgar seo is mise dam b’eudar falbh. Cha robh an turas ach mar thuras eile, ar leam, ged dh’atharraich e mo bheatha gu tur. Mhothaich mi gun robh an <eng>taxi<gai> gam thoirt do bhad dhen bhaile far an robh daoine airgideach a’ fuireach is bha mi air mo dhòigh oir bu toigh leam na

[TD 177]

goireasan a shealbhaichinn ann an leithid seo a dh’àite.

Nuair a stad an <eng>taxi<gai> mhothaich mi gun robh càr mòr na sheasamh aig an doras, is thoir thusa fainear nach robh càraichean de sheòrsa sam bith cho bitheanta aig an àm ud is a tha iad aig an là an diugh. Cha bu tàrr dhuinn stad gus an do dh’fhosgail doras an taighe is a thàinig fireannach a-nuas an staidhre ghoirid. Bha e mu dhà fhichead bliadhna a dh’aois is air a dheagh chur air. ‘<eng>Toff<gai>,’ mar a chanamaid aig an àm ud. Bha e formailteach, ach cha robh e aoigheil, is cha do chuir sin iongnadh orm. Mhothaich mi gun dug e sìneadh airgid do dh’fhear na <eng>taxi<gai> a thog a làmh ri cheap is a dh’fhalbh gu sgiobalta.

Chaidh mise suas a staidhre chun an dorais a bha fosgailte is a thug cothrom dhomh sealladh fhaotainn air taigh sòghail. Is bha tìd agam, oir ged theàrnaich e gu chabhagach sheas esan gus an deach an <eng>taxi<gai> as fianais mun do dhìrich e chun an dorais. An uairsin, an àit’ an doras fhosgladh dhomh, is ann a dhùin e sinn a-mach is thuirt e, “Seo do rathad.” Ruith e sìos gu h-aotrom is dh’fhosgail e doras aghaidh a’ chàr dhomh.

Nis chuala mise gu leòr de naidheachan neònach, oillteil, bho na h-igheanan eile is gun dàinig stad annam. “A-staigh leat,” ars esan gu goirid, smachdail. Chaidh mi far an do stiùir e mi ach le làn chinnt nach robh droch bheairt dam thaobhsa na inntinn is cha b’ann orm a bha aire.

Gun ghuth an còrr taobh air thaobh, dh’fhalbh sinn is mhothaich mi gun robh sinn a’ dèanamh air bad den bhaile far an robh ceannaichean is luchd ceàirde, no leithid sin a dh’inbhe dhaoine, a’ còmhnaidh. Bha na sràidean fada glan, ach na taighean glè ao-coltach ris an taigh sòghail air an d’fhuair mi sealladh. Chithinn gum b’aithne dhàsan a rathad oir cha tàinig stad ann gus an do stad e aon uair aig doras closa.

Go h-ealamh dh’fhosgail e doras a’ chàr dhomh ach cha robh a shùil orm ach gu dian air uinneig shònraichte den dàrna sreath uinneagan. Ghlas e doras a’ chàr mar is lean mi e suas staidhre chloiche gus an d’ ràinig sinn doras air an robh esan eòlach oir cha do choimhid e air ainm seach ainm. Chuir e meur air a’ ghlag agus is eudar gun robhas a’ feitheamh ris oir cha bu tàrr dha a làmh a leagail gus an do dh’fhosgail an doras. Bha ’m boireannach a dh’fhosgail dòigheil gu leòr ach sàmhach, geilteach, is cha tug i ach sealladh goirid, clisgeach, ormsa.

“Ciamar . . . ?” ars esan, gun bhriathran an còrr a chur air a’ cheist.

“Chan eil atharrachadh,” fhreagair ise, a’ dùnadh an dorais air ar cùlaibh.

“Cha leig thusa leas fuireach,” ars esan rithese is e a’ fosgladh doras is a’ seasamh air an dàrna taobh gus mise leigeil a-steach is ga dùnadh-se a-mach.

Bha seidtean ìosal, geur, bho solas a’ ghas os cionn na leabaidh far an robh boireannach na laighe. Dh’fhoghainn aon sealladh dhomh gus faicinn gun deach deisealachd a dhèanamh mu choinneamh boireannach ri saothair chloinne, mun do thill mo shùil chun a’ bhoireannaich fhèin. Ghabh esan ceum gu taobh na leabaidh far an robh ise na laighe, is gun chromadh rithe, choimhid e sìos gun iochd air tè a bha fulang cràdh ceusaidh ach cho balbh

[TD 178]

is ged nach robh teanga innte. Nì am balbhan sgriach, no gnòsad, no fuaim air choireigin, ach bhon tè seo, fad na tìde, cha dàinig cnead no fuaim. Saoilidh mi gum b’e an t-sàmhchair a bu mhì-nàdurra agus is e a chuir a t-uabhas bu mhotha orm air an oidhche uabhasach ud. Agus bha uabhasan romham.

Cha do ghabh esan ach an aon sealladh oirre, is bha e an-iochdmhor, dian, gus an do shuidh e ann an seidhir ìosal air falbh bhon leabaidh. Dh’fhigh e mheòirean ri chèile is shuidh e cho neo-chùramach is ged nach robh dragh air an t-saoghal no idir airsan. “Tha mi ga h-earbsa riutsa. Chaidh do thaghadh mu choinneamh na h-oidhche seo.”

Cha duirt e facal an còrr ach thuig mi, air cho gràineil is a bha i dha an ceartuair, nach fuilingeadh e gum faigheadh i bàs oir bhitheadh sin na chall ro ghoirt air. Stait neònach a bhith ann.

Chuir mi ceistean àbhaisteach rithe: cha do fhreagair i aon lid. Cha robh agam ach a bhith a’ sgrùdadh a h-aodainn is ann sin a’ leughadh freagairt nach tigeadh far a teanga. Fads a chithinn b’e boireannach làidir, fallan, a bh’innte is chan fhaicinn adhbhar nach robh an leanabh a’ tighinn ach gun robh ise a’ deanamh spàirn air bacadh a chur air ged bha i air reubadh le cràdh. Ged bha i air a claoidh le pian, is i nis a’ fàs lag, sgìth, theirinn gun do bhòidich i nach tigeadh an leanabh chun an t-saoghail air cho cràiteach is a bhitheadh sin. Aig an aon àm b’ann ris an fhear, a bha cho sàmhach rithe fhèin, a bha a’ chòmhrag.

Bha mise nam fhallas is mi a’ fiachainn air a h-uile dòigh a b’aithne dhomh air misneachd a thoirt dhi is air a leanabh a chuideachadh chun an t-saoghail. Is bha ’n t-sàmhchair mhì-nàdurra a’ cur dragh orm. Mu dheireadh thionndaich mi ris-san is thuirt mi, “Na fàgadh tusa sinn . . .” Thionndaich e gu mall is choimhid e orm le leithid a ghamhlas dheirg is gun do dh’fhairlich orm na facalan a b’àill leam a dhealbh. Ach sin, cha do ghluais e fèith.

Ach aig an dearbh àm thàinig beatha chun an leanaibh làidir a bha air ceann is guaillean a nochdadh le spàirn anabarrach. Airson mionaidean bha mise trang ach aig a’ cheann thall bha moit orm a’ togail leanabh bhuaipe.

Bha, bha moit gu leòr orm is naoidhean beò agam nar thionndaich mi ris an duine neònach seo. Mun d’fhuair mi facal a ràdh dh’èirich e is thug e brath air choireigin do’n bhoireannach a bha muigh. Mun d’ fhuair mi facal a ràdh thionndaich esan is thuirt e gu borb, “Tilg ann an sin e.” Thionndaich e cùl a làimhe gu suarach ri leac de mharmhal fuar, dorcha, air an robh mìos ’na seasamh. Nuair nach do ghluais mise is mi nam sheasamh a’ blaomadh gu as-creideach, rug e air an leanabh gu grad is thilg e sìos e na bu shuaraiche na thilginn-sa langa.

Thàinig ràn bhon leanabh is choimhead esan sìos air airson leth mionaid mun do chuir e meòirean gu teann mu chuinneanan is mu bheul. Fad an t-siubhail bha a shùilean air màthair an leanaibh. Bha ise is a sùilean dùinte. Ged nach fosgladh i a sùilean cha rachadh aice air a cluasan a dhùnadh. Thàinig crith bheag air an leanaibh is choimhead esan sìos air gus nach robh

[TD 179]

gluasad ann. Nuair sin shuath e an clàbar fuilteach far a mheòirean le gnè de mhìothlachd airson an obair ris am b’eudar dha bhith ris. Ach gun truas.

“Coimhid rith-se,” thuirt e rium is mar a b’fheàrr a b’urrainn domh rinn mi sin is m’inntinn bun os cionn. Dh’fhosgail ise a sùilean airson tiotan is choimhid i orm ach cha do leugh mise am brath. Cha b’ urrainn gum bitheadh truas aice rium?

Nuair a bha a h-uile nì a ghabhadh dèanamh dèante thàinig am boireannach eile a-staigh le deoch air choireigin is thug ise blaiseag no dhà aiste mun do dhùin i a sùilean a-rithist.

“Theid i dhachaigh a-màireach,” ars esan rithe is ged b’àill leam cha robh de mhisneachd agam a thuirt aon lid ’na aghaidh. Cha do chuir tè seach tè de na boireannaich iad fhèin guth na aghaidh. Cha do chleith esan a chion foighidinn is cha d’fhan an tè aig an robh cothrom a casan na b’fhaide na dh’fheumadh i. Nuair a dh’fhalbh ise thuirt e is a chorrag a stiùradh mo shùilean far an robh corp an naoidhein, “Tog sin leat.”

Ghabh mise ceum air m’ais le uabhas, a’ cur mo làmhan air mo chùlaibh mar gum b’e pàisde beag a bh’annam. “Dè tha mise dol a dhèanamh ris?”, dh’fhaighnich mi. Bha mi mar choinean aig nios aige, is bha fios aig air.

“Thoir leat e is faigh cuidhteas dhe,” fhreagair esan.

Nuair nach do ghluais mise lean e air le gàire, ìosal, sgaiteach, “Tha mi creidsinn nach e chiad turas dhut e.”

Sheas mi a’ coimhead air gus an duirt e gu crosda, “Grios ort.”

Bha’n guth cho maoidheachail is gun do choimhid mi mun cuairt airson dòigh air an corp beag a ghiùlan.

“Cuir pàipear air is cuir ’na do bhag’ e. Siuthad! Dèan cabhag.”

Creid no na creid ach is e sin a rinn mi is dh’fhalbh mi is an creutair beag a rinn leithid a spàirn gus tighinn gu saoghal an-iochdmhor ’nam bhaga.

Anns a’ chàr thug e mi gu doras na Dachaigh is mun d’fhàg e mi laigh a shùilean far an robh an corp beag am falach agam. Bha fios agam nach nach robh neach ann dam b’urrainn domh innse mar a rinn mi is leis an eallach bheag chaidh mi suas chun an rùm agam fhìn. Ged bha mi air mo chlaoidh cha robh iarraidh agam air sùil a dhùnadh is cha d’rinn mi ach suidhe. Dè bha mi dol a dhèanamh leis a’ chorp? Dè thug orm a thoirt leam? Dè an t-eagal a lùb mi is a thaoisinn m’inntinn? Cha do mhaoidh is cha do shir esan. Gus an lath’n diugh chan eil mi tuigsinn a’ bhuaidh a bh’aig orm.

Anns a’ cheann thall, mar rinn mi riamh is mi ann an gàbhadh thionndaich mo smaointean ris an dachaigh. Rachainn dhachaigh is gheibhinn cuidhteas den chorp bheag ann am farsaingeachd monaidh no mara. Fads a bha e agam bha eagal orm gun tigeadh neach-eigin a rùrach mo rùm — ged nach d’rinn neach riamh roimhe seo — is b’eudar dhomh a ghiùlan leam daonnan. Mar rinn am Freasdal nach ann a thàinig litir bhon taigh. Ged bha mo mhàthair gu fiuranta rinn mi leisgeul ris a’ Bhean-Riaghlaidh gun robh mo mhàthair aosda is a’ gearain, nach robh dòigh agam

[TD 180]

[Sanas]

ach a dhol is còmhnadh a thoirt dhi airson greis. Tha cuimhn’ agam nach b’ann toilichte a bha i is i ag ràdh gun robh nigheanan na Gaidhealtachd a’ ruith dhachaigh ma bha caraid a’ gearain le grèim lòinidh. Dh’èisd mi ach dh’fhalbh mi.

Fhuair mi cothrom air a’ chorp bheag a thiodhlagadh gu domhainn ann an seann pholl-mònadh a bh’air ruith a-mach, is far nach eil a-nis a’ tadhal ach na feadagan. Nì neònach. Nuair a sheas mi air a’ cheap, ga dhèine sìos, cha b’e mhàin gun d’fhuair mi saorsa bhon eallach ud, ach bha fios agam nach bithinn mar thaois aig neach tuilleadh. ’Nam sheasamh air a’ mhonadh lom is gun ann ach mi fhèin is na feadagan, bhòidich mi, ann an ainm an fhir nach d’fhuair ainm, gun seasainn mo ghrùnnd. Tha mi ’m beachd gun d’fhuair mi ’n neart sin a dhèanamh. Ach dhaighnich siud mo thuigse air laigse.

[TD 181]

AN RUTA COMA
le Pòl Mac a’ Bhreatannaich

“Is e mo bharail,” arsa Domhnall Iain, “gum feum sinn rùta eile fhaotainn, a chionn bhithinn-sa air mo nàrachadh na piseagan uain sin a chur air falbh gu tìr-mòr airson an reic.”

Bha bodaich comann a’ bhaile a’ tarraing air am pìoban agus a’ tachas an cinn aig an fhang a’ cùnntais nam peallagan bheaga uain a bha a’ mèilich ’s a’ rànaich an dèidh an tearbaidh o ’m màthraichean.

“Gu dearbh, a Dhòmhnaill, chan eil coltas math sam bith orra am bliadhna, thuirt Eòghann Mòr, “ach càite am faigheamaid rùta saor aig prìsean an latha ’n diugh?”

“Tha thu ceart an sin Eòghainn,” fhreagair Domhnall Iain, “chunnaic mi sa’ phàipear an là roimhe far an do reic tuathanach rùta òg airson trì mìle punnd. Tha eagal orm nach ruig sporan a’ chomainn seo a leithid sin a bheathach.”

“Gu dearbh cha ruig,” dh’amhairc na bodaich mar aon a-measg mòran gàire.

“A dh’aindeoin sin a chàirdean, feumaidh sinn oidhirp a dhèanamh air beathach fhaotainn roimh dheireadh an fhoghair. Chan eil e gu reusan sam bith dhuinn a bhith a’ cosg ar n-ùine agus ar n-airgid leis na reitheachan bochda a tha sinn a’ gleidheadh an dràsda,” thuirt Domhnall Iain, agus dh’aontaich iad uile leis.

“Ciod a tha thu a’ smaointinn a chosgadh e?” dh’fhaighnich Eòghann.

“Tha mise san bheachd,” fhreagair Domhnall Iain, a bha ’na chlèireach don chomann, gum feum sinn, agus bhiodh e glic dhuinn a dhèanamh gun dàil, suim choltach a chur air thaobh airson beathach freagarrach a cheannach. Cosgaidh e a h-uile sgilinn de thrì ceud pùnnd eadar faradh agus cùisean eile mun ruig am beathach am baile seo. Nan cuireamaid airgead clòimheadh na bliadhna seo ris, chan fhaod nach pàigh e sinn an ath bhliadhna le uain mhòr reamhar.”

Bha crathadh chinn agus iomadh cogradh a-measg nam bodach a’ smaointinn air a’ ghnothach. Chan eil teagamh nach robh gach fear dhiubh a’ coimhead a-mach airson a chuid de dh’airgead na clòimheadh, agus b’e gnothach fìor dhuilich dhaibh an inntinnean a dhèanamh suas. Bha riatanas na bliadhna seo aca ri thomhas ri feum na h-ath-bhliadhna nuair a bhiodh na bu lugha a’ tighinn a-steach.

Thuig Domhnall Iain ro mhath ciod e a bha cur dragh air a chompanaich, agus thuirt e riutha, “Tha mi smaointinn gum b’fheàrr an gnothach fhàgail mar sin agus am bruidhinn sinn ri cuideachd a’ bhaile uile gu lèir.”

Dh’aontaich iad ri gliocas sin, agus thug iad làmh air cruinneachadh nan uan agus ri leigeil nan caorach eile ma sgaoil.

B’ann an dèidh na h-eaglaise air Di-Dòmhnaich a fhuair an comann

[TD 182]

[Sanasan]

[TD 183]

cruinneachadh a-rithist, agus b’e am beachd ged a bha feadhainn sa’ bhaile nach robh cho aontach, gum feumadh am baile rùta òg a cheannach de shliochd a leasaicheadh an treud chaorach a bha aca. Leis a sin dh’fhàg iad an gnothach an làmhan Dhomhnaill Iain, agus b’e esan a dh’fhalbh gu tìr-mòr a cheannach a’ bheathaich a bha dol a thoirt beairteas chun a’ bhaile mun rachadh mòran bhliadhna seachad.

* * * * *

Rinn Domhnall Iain air Peairt far an robh e eòlach air tuathanach om biodh e a’ faotainn sìol a’ bhaile san Earrach, agus bha e cinnteach gun innseadh e càite am b’fheàrr dha a dhol airson beathach freagarrach a cheannach.

Chaidh a h-uile nì mar bu mhiann le Dòmhnall Iain agus mun robh an t-seachdain suas bha e air a rathad dhachaigh le rùta calma nach robh mòran agus bliadhna a dh’aois, agus a fhuair e aig prìs glè fhàbharach a-rèir na bha tuathanaich air tìr-mòr agus na h-eileanan eile a’ pàigheadh. Chuir e brath gu Eòghann gum biodh e air an ath bhàta as an Oban.

Thionndaidh am baile gu lèir a-mach a chur fàilte air Domhnall Iain, ach gu h-àraidh a choimhead a rùta chosgail agus bha iad an dòchas feumail, nuair a thigeadh e a-measg nan caorach.

“Is e beathach bòidheach a tha ann — seall an druim agus an ceann a tha air”, thuirt Eòghann ga thogail far na làraidh a thug on bhàta e, agus ga leigeil ma sgaoil san phàircidh a chuir iad air thaobh dha.

Mar a chaidh na seachdainean seachad thàinig bodaich as gach ceàrn den eilean a choimhead an rùta a chosg a leithid a dh’airgead ach thill iad uile dhachaigh ag aontachadh nach fac iad leithid a’ bheathaich riamh, agus dh’fhàg iad Domhnall Iain làn moit airson an deagh chùnntas a rinn e don bhaile. Cha robh beathach air an eilean a bha air a bhiadhadh coltach ris, no fhuair a leithid a dh’aire agus cùram.

Mu dheireadh thàinig an t-àm a bha an rùta ri leigeil air sgaoil a-measg nan caorach, ach an àite a chur a-mach don bheinn mar a b’àbhaist a dhèanamh air na bliadhnachan a chaidh seachad b’e beachd a’ chomainn gum b’fheàrr na caoraich a thoirt gu na pàirceannan agus sùil a chumail air an rùta. Cha bhiodh e ro mhath nan tachradh cunnart sam bith dha a-measg nam beanntanan air nach robh e eòlach, no idir gum faigheadh e a rathad gu caoraich an ath-bhaile.

Mar sin thrusadh na caoraich thar nam beann agus chaidh an roinn air feadh nan croitean air a’ mhachair.

B’e croit Dhomhnaill Iain a bha dol a dh’fhaighinn a’ chiad sheirbheis on rùta agus mar sin bha an comann gu lèir cruinn nuair a leig esan am beathach ma sgaoil a-measg nan caorach. A-mach don phàirce gun deachaidh e ach sùil cha tug e air caora.

“Falbhaibh a-mach a sealladh a’ bheathaich,” dh’òrdaich Domhnall Iain, “is e beathach uasal e agus tha e car coimheach le uiread de fhir-amhairc mun cuairt dhe.”

[TD 184]

Chrath na bodaich an cinn agus chluinnear sgalan ghàire on òigridh a’ toirt am beachd air rùta uasal Dhomhnaill Iain, ach co-dhiù chaidh iad uile a-mach a sealladh an rùta. Cha ruigeadh iad a leas, oir cha do ghluais am beathach ach a’ cumail air a’ criomadh an fheòir mar nach robh an còrr aige ri dhèanamh san t-saoghal.

“Ciod e a tha thu smaointinn a tha ceàrr air an reithe?” dh’fhaighnich Eòghann do Dhomhnall Iain nuair a thill esan a dh’ionnsaigh a’ chnuic air an robh na bodaich ’nan suidhe.

“Bheil thu cinnteach nach e gobhar a th’ann?” thuirt fear de na balaich a’ magadh air a’ bheathach gun fheum shìos san phàircidh làn de chaoraich choimeasgte.

“Chan eil fios agamsa ciod e a tha ceàrr air mac an donais,” fhreagair Domhnall Iain le feirg, “ach mar a dean e nas fheàrr na rinn e fhathast bithidh a chnàmhan aig bonn sloc nan ròn mam bi e mòran nas aosda.”

“Chan fhaca mi leithid seo a’ tachairt riamh,” bheachdaich fear de na bodaich, “saoil a bheil a’ Ghàidhlig aige no nach eil e a’ tuigsinn nan caorach.” Thug seo gàire air na bha cruinn, ach cha do dh’aotromaich e an dragh a bha air gualainnean Dhomhnaill Iain. Bha e a’ smaointinn air an fheadhainn sa’ bhaile nach robh cho deònach a leithid a shuim airgid a chosg sa’ chiad àite, agus ciod e bhiodh aca ri ràdh a-nis nuair a chluinneadh iad mar a chaidh airgead a’ bhaile a sgrios gun fheum.

“Seall an rùta,” ghlaodhaich balach òg, “tha e toirt ruaig air a’ chat bhàn.”

Bha an cat a’ spaidsearachd seachad sròn an reithe agus gun teagamh bha esan a’ togail dèidh nach robh nàdurra sa’ chat. Thug an cat a chasan leis agus an rùta air a shàil.

“Tha mise cinnteach gu bheil e smaoinntinn gur e caora a tha anns a’ chat bhàn,” arsa Eòghann.

“Ma tha, Eòghainn, feumaidh e speuclairean,” thuirt Iacan Ruairi, agus mura bheil mise fada ceàrr is e a fhradharc tha cumail nan srian air.”

“Creididh mi gur e sin a’ chùis, Iacain,” fhreagair Eòghann, “ach cò a Dhia Mhòir a chunnaic rùta le speuclairean.”

“Chì sinn uile sin air a’ mhionaid,” thuirt Uilleam Og, fear de na balaich, agus e a’ dèanamh air a thaigh. “Feuchaidh sinn speuclairean mo sheanar air.”

Fads a bha iad a’ feitheamh ris a’ bhalach tilleadh bha iomadh gàire a’ tighinn on chomann cruinn air a’ chnoc, agus nuair a chunnaic iad e rinn iad an rathad turas eile sìos gun phàircidh. Le fead don chù stiùir Domhnall Iain an rùta gu oisinn na pàircidh agus gun mhòran ùpraid rug iad air.

Cheangail iad an speuclairean air ceann an rùta agus bu neònach an sealladh e. Leig iad ma sgaoil e, agus a ghràidh ma bha an cat aotrom air a chasan cha tigeadh a faisg a mhìle air an rùta a’ tilgeadh spealgan as an talamh ’na chabhaig gu faighinn a-measg nan caorach.

Chan eil mòran ri ràdh mun ghnothach ach nach robh a leithid a dh’uain

[TD 185]

riamh ri fhaicinn sa’ bhaile ud an ath-bhliadhna agus phàigh an rùta a chosgais mòran ’s a bharrachd. Ach b’e an t-iongantas bu mhotha a chunnacas riamh oadann fear nan sùilean, nuair a thug Domhnall Iain an rùta thuige airson paidhir speuclairean fhaotainn dha air a ‘<eng>National Health<gai>.’

[Sanas]

[TD 187]

AN SGEILP LEABHRAICHEAN

Bàrdachd Chloinn Ghill-Eathain. Eachann Bacach <eng>and other Maclean Poets<gai>. Deas. Colm O Baoill (Comann Litreachas Gàidhlig na h-Alba. <eng>108 Queen Victoria Drive<gai>, Glaschu. 1979. £7.50)

’Se seo an darna turas a chuir an Dr O Baoill sinn na chomain anns an dòigh seo. Dheasaich e bàrdachd Shìleis na Ceapaich mar tha, agus an seo tha na tha ri lorg de shaothair Eachainn Bhacaich, Anndra Mhic an Easbaig agus Mhgr Seathan MhicGhill-Eathain, le corra dhàn bho Lachlann MacGhill-Eathain is bho Dhòmhnall Bàn.

Is math gu dearbh saothair Eachainn Bhacaich a bhith cruinn, ged a shaoileas mi, ga faicinn mar seo, nach eil dad ann tha tighinn suas ris A’ Chnò Shamhna (1649); air a shon sin, tha brìgh anns an dà dhàn a rinn e air Sir Eachann a leònadh gu bàs am Blàr Inbhir Chèitinn (1651): truimead anns an Oran do Shir Eachann is blas a’ mhith-òrain air Gur bochd naidheachd do dhùthcha. Anns A’ Chnò Shamhna gu h-àraidh tha ceòl is carachd, neart cainnte is neart ìomhaigheachd, a bheir Iain Lom gu ar cuimhne, ged nach eil a smuain idir cho lùbach, snìomhanach, beothail ri smuain Iain Luim. Tha na dàin seo làn de na facail ’s na smuaintean a bha cumanta ann am bàrdachd aig an àm, agus ’sann an dràsda ’s a-rithist, nuair a chì sinn am bàrd ga leigeil fhèin ma sgaoil, a thuigeas sinn cho teann ’s a bha a’ chuing sin air.

Saoilidh mi gu robh Anndra Mac an Easbaig is Mgr Seathan MacGhill-Eathain na bu shaoire on chuing sin, no co-dhiù gu robh iad eòlach air barrachd is aon chuing. Tha a dhòigh fhèin aig Anndra, a thaobh meadrachd is smuain, gu h-àraidh anns an dàn Uam-s’ tha ràitinn, ach tha rud math dhen dàn seo nach eil soilleir fhathast. Tha Anndra anabarrach sgilear anns an dàn gràdha, Oran do Bharbra Nighean Easbaig Fullarton, agus is iongantach mura h-e dàn den t-seòrsa seo tha Mgr Seathan a’ cur ri chèile anns an Oran d’a Leannan. Tha an dithis aca a’ strì ris an t-seann Ghàidhlig ionnsaichte a sgrìobhadh gun mòran brìgh.

Tha àiteachan an siud ’s an seo far a bheil saorsainneachd no clachaireachd a dhìth fhathast air na dàin: chan eil ruith na cainnte an còmhnaidh cho nàdurrach ’s a dh’iarradh sinn, agus ’s dòcha gu bheil e nas fhasa do dh’Eireannach rudan den t-seòrsa sin fhàgail mar a tha iad: saoilidh mi mar

[TD 188]

eisimpleir gu bheil an t-sreath ‘Cha bhiodh fuidheall a tàirrne’ (222) air fhàgail gun a bhith an crochadh ri dad. Gun teagamh gabhaidh ciall eile a thoirt a pàirt de na streathan: is dòcha gu bheil ceangal nas làidire eadar crann (66) agus dorsaireachd (69), ma chuimhnichas sinn air a’ chiall ‘clàimhean’ a th’aig crann: is dòcha gu bheil sreath 69 a’ ciallachadh “<eng>Who kept an open door in the evening<gai>.’ Shaoilinn cuideachd nach eil gu leòr de na facail annasach (m.e. fochall, sr. 209) anns an <eng>Index<gai>.

Sin beagan cànrain, ach chan eil mi airson stad air an fhonn sin. Tha saothair mhòr anns an leabhar seo, an t-uabhas de fhiosrachadh eachdraidheil, agus rùrachadh fad is farsaing anns an làmh-sgrìobhainnean ’s ann an seanchas. Còrdaidh an leabhar ri muinntir Mhuile, agus cha mhisde iadsan no sinne cuimhneachadh gu robh a’ Ghàidhlig agus a litreachas ’s a foghlam làidir anns a’ cheàrnaidh sin là eile. Tha ar deagh thaing aig Colm O Baoill.

Ruaraidh MacThòmais


<eng>Ewen MacLachlan’s Gaelic Verse<gai>, deas. le Iain MacDhòmhnaill (Roinn na Ceiltise, Oilthigh Obar-Dheadhain. £6.00 cruaidh, £3.00 bog. 1980)

Chaidh an leabhar eireachdail seo a chur an clò an toiseach an 1937, agus ’se tha seo againn ceangal as ùr air na duilleagan a bha air an gleidheadh gun chòmhdach bhon uair sin. Tha sin air a dhèanamh gu snasail, agus is math cothrom a bhith aig daoine a-rithist lethbhreac fhaighinn dheth. Tha Dòmhnall MacAmhlaigh air facal a chur ris, a’ cuimhneachadh suairceas an fhir-deasachaidh, a bha air ceann na Roinne an Obar-Dheadhain nuair a bha e fhèin (is mise) ag ionnsachadh ann, agus ag ràdh mar a thàinig na h-ùidhean fa-leth aig an Dòmhnallach gu chèile anns an obair seo: ùidh ann an Gàidhlig is ùidh ann an Greugais.

’Sann a Loch-Abar a bha MacLachlainn, agus bha e air ceann na Leabharlainn anns an Oilthigh, agus cuideachd ’na mhaighstir-sgoile air Sgoil Ghràmair an t-Seana Bhaile an sin. Cha do dh’fhàg e mòran de bhàrdachd Ghàidhlig as a dhèidh, taobh a-muigh an eadar-theangachaidh a rinn e air Duain 1–7 agus pàirt de Dhuan 8 den Iliad aig Hòmair. Tha seo a’ toirt leis còrr is dà cheud duilleag ann an leabhar, agus a’ bhàrdachd eile aige nas lugha na lethcheud.

Faodaidh duine a-nis a’ mhòr-chuid den t-saothair aig Hòmair a bhith aige an Gàidhlig, eadar an leabhar seo agus Odusseia Homair a dh’eadar-theangaich Iain MacIllEathain (Gairm, 1976), agus tha mi ’n dòchas gun gabh daoine cothrom air a’ chothrom seo.

Ruaraidh MacThòmais
