[TD 1]

Caogad san Fhàsach


[TD 2]

[Blank]


[TD 3]

Caogad san Fhàsach

Sgeulachdan Goirid le

Dòmhnall Iain MacÌomhair


[TD 4]

Air fhoillseachadh ann an 2014 le
Acair Earranta,
An Tosgan,
54 <eng>Seaforth Road,
Stornoway,
Isle of Lewis. HS1 2SD<gai>

www.acairbooks.com
info@acairbooks.com

© an teacsa Dòmhnall Iain MacÌomhair

Tha còraichean moralta an ùghdair/dealbhaiche air an daingneachadh.

Na còraichean uile glèidhte. Chan fhaodar pàirt sam bith dhen leabhar seo ath-riochdachadh an cruth sam bith, no a chur a-mach air dhòigh no air chruth sam bith, grafaigeach, eleactronaigeach, meacanaigeach no lethbhreacach, teipeadh no clàradh, gun chead ro-làimh ann an sgrìobhadh bho Acair.

An dealbhachadh agus an còmhdach, Acair Earranta

Clò-bhuailte le <eng>Gwasg Gomer, Ceredigion<gai>, A’ Chuimrigh

Gheibhear clàr catalogaidh airson an leabhair seo bho Leabharlann Bhreatainn.

Chuidich Comhairle nan Leabhraichean am foillsichear le cosgaisean an leabhair seo.

Tha Acair a’ faighinn taic bho Bhòrd na Gàidhlig.

ISBN/LAGE 978-0-86152-551-5


[TD 5]

Clàr-innse

Ro-ràdh 8
1. Na Leabhraichean 17
2. An Saighdear 20
3. Am Partaidh Purpaidh 27
4. Ròsan 34
5. Aon uair Eile? 40
6. Cha Mhair iad Òg 43
7. Am Bodach 49
8. Leasain 54
9. Tobar nan Trì Uisgeachan 61
10. Alfaidh Foirbeis 69
11. An Duine 76
12. An Leabhar ’s an Spaid 81
13. Uaig-uàm 88
14. Murchadh is Ùistean 92
15. Cuimhneachain 96
16. Darach Mhurchaidh 100
17. An Gille-stùir 106


[TD 6]

18. Oighre na h-Oighreachd 114
19. Criosaidh 120
20. A-mach às an Oidhche 125
21. MacGumaraid 134
22. Turas a’ Phrionnsa 139
23. Hì, Hò, Hoileabhag 143
24. A’ Bheinn Mhòr 148
25. Co-thachartas 154
26. An Litir 159
27. An Dìomhanas 163
28. An Leabharlann 170
29. An Dìoghaltas 173
30. A’ Phàrlamaid 180
31. Dominic 187
32. A’ Bheing 194
33. Na Aonar 199
34. Bonaid, Plaide agus Cù 205
35. Am Bogsa 211
36. Na Maoir 217


[TD 7]

37. Cafaidh Ranji 222
38. Bòrd do Dheichnear 229
39. Tormod 235
40. Còmhradh is Agallamh 240
41. Cailleach nam Pàipear 247
42. Rurabost 253
43. Còignear Sheonaidh Sheòrais 261
44. Talamh Bàn 270
45. Am Prògram 278
46. Agallamh Sheumais 284
47. Na Bleideagan 291
48. Faoilleach Sheumais 293
49. Luath do Choimhearsnaich 301
50. An Aisling 319


[TD 8]

[Blank]


[TD 9]

Ro-ràdh

Tha caogad dem sgeulachdan goirid sa chruinneachadh seo, mar a thuigear bho thiotal an leabhair. Is iomadh rud a dh’èireas ann am fàsach na h-inntinne. Nochdaidh corra innis bho àm gu àm, ach tha e freagarrach coiseachd seachad air cuid dhiubh, oir chan eil biadh no uisge annta uile a bheathaicheas am fear-allabain – agus is tric a tha sinn air allaban!

Nuair a chaidh iarraidh orm taghadh dem sgeulachan fhoillseachadh còmhla, chuir mi feadhainn air chùl – dh’fhaodadh e bhith gu àm eile. Mar sin ’s e mo thaghadh fhìn a tha a’ nochdadh an seo, an dèidh iomadh cuairt a ghabhail tron fhàsach às an tug mi iad bho thùs.

Nochd feadhainn de na sgeulachdan an àitean eile cheana – tha na h-àitean ro lìonmhor airson an ainmeachadh. Ach tha mi a’ toirt taing do na daoine agus do na foillsichearan a chuir de mheas orra gum faca iad solas an latha. Agus taing mhòr do Acair Earranta airson an taghadh seo fhoillseachadh.

Mus tig sinn gu na sgeulachdan fhèin, is dòcha gu foillsich na briathran a leanas beagan de na bha a’ dol tron inntinn aig caochladh amannan nuair bha mi a’ siubhal tron fhàsach – agus uaireannan a’ dol air chall! …

DIMI


[TD 10]

Smaoinich mionaid air toinnteachd an t-saoghail,
air Blàr nan Eun,
’s air cnapan-starra na tòrachd –
beanntan, coilltean agus aibhnichean –
seann chrìochan Hades,
rìgh nam marbh, dia a’ bheairteis, is Persephoné
is an cromadh gu ifrinn
a thug na h-Airianaich do na h-Innseanaich
’s a ràinig na Ceiltich
’s a dh’fhalbh le na manaich Èireannach
gu na deas-chuantan ’s gu Madasgar,
agus labhraidh do thuigse riut
a dh’innse dhut
gu bheil samhlaidhean mac an duine
nan comharraidhean air toinnteachd obair Dhè,
’s na sia làithean
a chaith E a’ cruthachadh ar dìleib,
’s air ar n-aineolas mun bhrontosàras
nach d’ fhuair fiù don Àirc.

Breacte tha ’r n-eachdraidh le aineolas
mu na riaghailtean sin
a nì ar treòrachadh,
’s ged dheasaich sinn
gnè bàrdachd is gnè feallsanachd,
gnè soisgeil is gnè sgeulachd cuideachd,
chan eil ar toinnteachd ach mar chosamhlachd
ann an lìonadh na doimhne,
’s chan eil ar briathran coileanta
ann a bhith ag iarraidh mathanas
airson an saoghal a ghànrachadh.


[TD 11]

Cuileag air uinneig no flùr air achadh
gan sgoltadh le cutag mì-thuigse,
a’ leudachadh dìth tuigse air na nithean
as toinnte na ar feallsanachd,
’s cha tuig sinn a dh’aindeoin shubhailcean
gu bheil crìochan air ar breithneachadh–
coilltean, aibhnichean is beanntan
a chruthaicheadh mar chnapan-starra
nach lèir dhuinn le sùil chorporra,
oir fhathast cha d’ chuir sinn beatha sa mharbh,
no beairteas ann am pòcaid deòraidh,
no blàths ann am fuachd a’ gheamhraidh,
no lìomhadh airgid ri oir sgòtha.
Rinneadh goid is murt is siùrsachd,
oir b’ iad ar dealbh air feartan saoghail
nuair chuir sinn na spealgan
a’ chreag a bha snaidhte le àithntean,
is dh’fhuadaich sinn am brontosàras
ach am faigheadh sinn ceannas
air brìgh na talmhainn,
sheòl sinn ann am bàtaichean pàipeir,
’s mar an seann Cheilteach,
dh’òl sinn ar brochan à basgaidean cuilce,
ach cha do thuig sinn
gun shìolaidh am brochan tro na tuill,
tro mhogail lìon na beatha,
’s cha do thuig sinn
nach robh bàtaichean pàipeir seasmhach.


[TD 12]

Ann an cogaidhean an t-saoghail
cha d’ fhuaireadh buaidh
bho ghèill Camarathas don dreathan-donn,
’s bho thuit an leòghann
nuair bhuail an luch e,
’s chithear nach eil sa chumhachd
ach dòigh, seadh innleachd, chaillte
air neart a lagachadh,
air neo-chiontas a thruailleadh,
air truaillidheachd a ghlanadh,
’s anns a’ chathair mhòir sin
air spiris riaghaltais
nach eil ach briathran dìomhain gun bhrìgh,
nach seas ri ladarnas no tìm.

Dùisgidh an ròs ann an gàrradh samhraidh
nuair nochdas boillsgeadh grèine,
is tuitidh an duslach
a chuireas ròs gu dhùbhshlan,
’s nach glan an driùchd
oir thig an driùchd
nuair tha an ròs na chadal,
mar chaidleas mac is nighean an duine
tro ùrachadh na h-oidhche faide,
’s tha mìle ròs ann am mìle gàrradh
gam fèin-dhìon le drisean geur’,
ach ’s maol na drisean nuair ’s moth’ tha ’m feum
air innleachd cothachaidh ron eug,
’s e duais an neo-chiontais do ròsan
nuair thig am fuachd gu searg am bòidhchead,
’s a-mach air bòidhchead nach eil sinne,
mar ròs, a’ coileanadh an dàin,
air sgàth gach nì a rinn sinn ceàrr?


[TD 13]

Bidh blàr mòr eile aig na h-eòin,
’s bidh Hades air ath-bheothachadh,
ach cha bhi manaich Èireannach le soisgeul
a’ stiùireadh ghaisgeach ar beul-aithris,
a thug cofhurtachd do ar sinnsearan,
is iadsan a’ sireadh fhìrinnean
a thug am brontosàras leis,
nuair sheas Noah san doras
’s a thuirt e,
“Na tig nas fhaide”.

An t-òrdugh ceudna cha d’ fhuair an duine,
is leag e na craobhan,
is mhùn e anns na h-aibhnichean
is chluich e leis an ubhal òr,
leis a’ chlaidheamh,
leis a’ ghunna,
le na sleaghan,
’s chuir an duine an duine fo chìs
le armachd innleachdach a’ mhillidh,
a’ sguabadh roimhe obair Dhè,
ag ràdh nach robh Dia ach ri fealla-dhà
nuair labhair E mu theintean ifrinn.

Cha lìonar a’ bheàrn eadar breug is fìrinn,
eadar fuachd is blàths,
eadar là is bliadhna,
eadar beatha is bàs;
oir cha chumar smachd air briathran
is ar n-iarrtasan chan fhàg,
gus an cuirear freumh ar n-iarrtais
mar an sìol a thalamh bàn,
’s gun tuig sinn gur e talamh torach
bheir air gèig air craoibh bhith fàs,


[TD 14]

’s cha chreid sinn g’ eil ar beatha uile
cheana sgrìobht’ an leabhar an dàin,
gu bheil mac-talla còir ’s na creagan
a’ fanaid oirnn a dh’oidhch’ ’s a là.

Bidh ’m bàrr a bhuainear
a rèir an t-sìl a chuireas sinn,
’s an t-iasg a ghlacar
a rèir meud ar dubhanan,
ach ’s leibideach gun dèan sinn truailleadh
air lìonmhorachd nam buadhan
oirnn rinn Dia a bhuileachadh.
Cluinnear searmon à iomadh cùbaid
nach buin do eaglais,
ach a bhuineas do shoisgeul eile
gar n-athchainge gu nithean glòrmhor,
gu briseadh nan geamhraidhean,
gu bun-os-cionn an nàdair,
’s tuigidh sinn nach robh na h-uirsgeulan
ach a-mhàin ag àrdachadh
nan gaisgeach treuna,
’s bho thùs
gun robh milleadh ann an gnè an duine,
agus cuideachd gun robh
coilltean, aibhnichean is beanntan
ann bho thoiseach tìme,
’s a dh’aindeoin truaillidh
nach d’ fhuair sinn innleachd
a-chum an gluasad,
no bheireadh buaidh orr’.


[TD 15]

Bàtht’ le cianalas ar cuimhn’, ar n-ìomhaigh,
air saoghal nam manach ’s nan Ceilteach–
èirigh maidne is ionnlaid gnùise
ann an cùbhraidheachd na driùchda,
is an uair sin facal ùrnaigh,
agus cuairt gu oir na mara
a shireadh lorgan-cois’ Mhoraha
a bhuannach’ caisteil agus mnatha,
gun mhothachadh air briathran nathrach
ann am fìon-liosan Èdein,
’s nuair seachad leigeas sinn gach guaineas
’s gach sgleò bho shùilean air am fuadach
’s lèir dhuinn dìmeas air ar dualchas–
chan ann air cànan no air daoine
ach air dualchas mòr an t-saoghail,
’s iad coilltean, aibhnichean is beanntan
a chasg ar tòrachd air ar sanntachd.
Am bàrd bu lèir dha bòidhchead cruinne
às eugmhais ìomhaigh bhrist’ an duine,
a chruthaich Dia na ìomhaigh fhèin
’s thug dha mar dhìleab cruinne-cè.

Is truagh an truaghan
a bhios a’ ruagadh
bhriathran fuasgailte na cheann,
’s is truaigh’ an truaghan
nach fhaic cho luachmhor
’s tha làithean fuadaich
a’ ruith nan deann.

Amen don ùrnaigh–
am faigh i èisteachd?
Amen don ùrnaigh
’s do dhaoine gleusta.


[TD 16]

[Blank]


[TD 17]

1. Na Leabhraichean

Cha robh càil san rùm ach leabhraichean. Bha iad ann air gach cuspair, ’s na sgeilpean a’ dìreadh bhon ùrlar gu mullach an taighe. Bha iad ann mu ghaol ’s mu chogadh, mu nàdar ’s mu eachdraidh, mu fhealla-trì’s mu fhealla-dhà. Air thuaiream, thug Mànas aon a-nuas bho cheann sgeilpe. An toiseach, cha do dh’fhosgail e idir e. Chùm e na làimh e, ’s a shùilean a’ sgrùdadh thiotalan chàich. ’S cha do sheall e ri tiotal an leabhair a bha na làimh.

Bha reic-tairgse gu bhith ann làrna-mhàireach. Nuair bhuaileadh an t-òrd, bhiodh fios cò a cheannaicheadh iad. ’S cha robh brath aig Mànas cò dha a bhuineadh iad, ach a-mhàin gun cuala e gur ann le bodach a bha iad, le bodach a ràinig ceann-uidhe nam bodach. Ach dh’fheumadh gun robh rudan eile aige a bharrachd air leabhraichean. Ma bha, cha robh sgeul orra; ’s dòcha gun shiubhail iad fo bhuillean ’s fo fhuaim le òrd air choreigin eile.

Chuir Mànas an leabhar sìos air an ùrlar fhiodha, agus dh’fhosgail e an leabhar. Dh’èirich fear agus bean a-mach às, agus sheas iad air duilleagan mu choinneamh a chèile. Thug Mànas ceum air ais.

“Carson a bhris thu an cupan?” ars ise. Bha guth àrd, geur aice.

“Mise?” ars esan. “Cha do bhris mi an cupan. ’S chan eil agam ach d’ fhacal fhèin gu bheil e na spealgan.”

A rèir coltais, cha do mhothaich iad gun robh Mànas ag èisteachd riutha, reòite ri na clàir. Bha iad a’ lìonadh an t-seòmair len guthan, agus dreach na feirge orra le chèile. Cha deach an trusgain tric a nighe, agus bu robach an coltas.


[TD 18]

“’S ann agad a tha co-chomann ri na breugan,” ars ise. “Tha fios agamsa gun bhris thu an cupan.”

Thug i leth-cheum na b’ fhaisge air, ach cha do dh’èirich gluasad ann. Bha a dhà làimh domhainn na phòcaidean, ’s a chorragan gun deòin a’ gluasad. Bha e a’ sealltainn rithe eadar dà shùil. Chuir ise a làmhan suas a chumail taic ri a smeagaid. ’S labhair i an uair sin le guth na bu chiùine, agus blasad tiamhaidh sa ghuth.

“An cupan,” ars ise. “An cupan a thug am ministear dhomh an là a rugadh mi. Lìon e an cupan le sòlas agus shìn e thugam e. Cha robh de neart anns na corragan leanabail agam na ghabhadh grèim air, agus bhòidich mo mhàthair gun gleidheadh i dhomh e gus an tiginn gu ìre. ’S nuair thàinig mi gu ìre thug i dhomh an cupan, ’s bha e fhathast làn de shòlas …”

Thòisich i a’ caoineadh, ’s na deòir a’ sruthadh sìos air a gruaidhean. Theab Mànas a dhol a thairgsinn cofhurtachd dhi, ach bha eagal air gun cuireadh e clisgeadh oirre. Ann an dòigh neònach, bha co-fhaireachdainn aige rithe. Bha e a’ miannachadh gum faigheadh i a cupan sòlais air ais. Ach bha an cupan briste, ’s an sòlas air sruthadh às. Agus chunnaic e dà thaobh a nàdair, an dara taobh feargach ’s an taobh eile còmhdaichte le fèin-thruas.

Agus labhair an duine. Shìn e a làmh a-mach, ach dh’aithnich e nach robh e comasach dha suathadh innte. Bha na làithean sin seachad.

“Tha fios agamsa,” ars esan, “nach dèan aithreachas leigheas.”

’S fhada bho dh’ionnsaich mi sin. Ach stad ort. Bha cupan agamsa uaireigin cuideachd. O, cha do làimhsich mi a-riamh e, ach bha e ann, a cheart cho cinnteach ris a’ chupan agadsa. Agus thòisich an cupan a’ sgàineadh. ’S mu dheireadh, thuit e às a chèile. Shiubhail gach criomag a-steach do shìorraidheachd dhorch air choreigin, mar oiteag gaoithe san dol-seachad. Ach, a dh’aindeoin do dheòir, tha thusa fortanach, oir is aithne dhut cò a bhris do chupan. Tha fios agam nach robh mi gu math dhut, ach, dìreach, coltach ri aithreachas, chan eil leigheas fillet ann an leisgeul. Seall oirnn, Ealasaid. Seo mar a bha sinn fad ar beatha. Bha gach sgàthan a’ foillseachadh na bochdainn dhuinn. ’S an-diugh cha ghabh e a leasachadh … cha ghabh e a leasachadh …”


[TD 19]

Thòisich i a’ gnogadh a cinn, mar gun robh i ag aontachadh ris. Nan dithis, shìn iad an làmhan a-mach, ach cha do ràinig iad a chèile. Bha sgaradh na tìme caran ro mhòr.

“Nach e an saoghal a bha cruaidh,” ars ise. “’S a-nise chan eil againn ach na duilleagan beaga seo, duilleag ri taobh duilleig, ach fada, fada bho chèile. Seo sinn paisgte ann an leabhar an dàin, a’ còmhradh tro pheann an sgrìobhadair, fhathast a’ sireadh prìomh cheist na beatha. ’S ged a bha fios agamsa agus agadsa air fuasgladh na ceiste, cha d’ fhuair sinn air a fuasgladh a-riamh. Cha do dh’innis thu fhathast dhomh carson a bhris thu mo chupan. Innis dhomh, gun fhios an tèid an leabhar seo fhosgladh gu bràth tuilleadh. Innis dhomh, gus nach bi mi ag aisling rè na h-oidhche, gus nach bi mi a’ bruadar rè an latha. Innis dhomh … Innis dhomh …”

“Bhris mi do chupan,” ars esan, “seach gun robh sin a rèir mo ghnè. Prìomh cheist na beatha? Tha sinn uile ann airson a bhith a’ briseadh chupanan chàich. Smaoinich air saoghal làn de chupanan, ’s gun eadhon aon dhiubh briste. Dè an seòrsa saoghal a bhiodh an sin? Tha fios agad a-nise, nach eil?”

Shìolaidh an guth air falbh, mar phongan deireannach de òran. Bha sàmhchair uabhasach san rùm ud a bha loma-làn de leabhraichean. Agus bha Mànas an sin, a’ smaoineachadh. Sheall e ris an leabhar, agus cha robh sgeul airsan no oirrese. ’S bha an leabhar fosgailte, ach aig an duilleig mu dheireadh. Chan fhaca e na duilleagan a’ tionndadh. Agus smaoinich e gun robh sgeulachd de sheòrsa air choreigin anns gach leabhar eile a bha taisgte air sgeilpean a’ bhodaich. Sgeulachdan a bha cho beò ri Ealasaid ’s ris an fhear a bhris an cupan, anns an robh gràdh is fuath is mathanas, uile mar chuibhreann de neònachas mac an duine.

Thill Mànas anns a’ mhadainn. Bha gathan grèine a’ mire ’s a’ dannsa air na leabhraichean. Bha an seòmar làn dhaoine, ’s an sgeulachdan fhèin aca uile. Sheas e an sin ag èisteachd. Dh’fhairich e a chupan fhèin a’ lìonadh nuair dh’innis an t-òrd dha gun robh a thairgse na b’àirde na tairgsean chàich.

Ach bha seòrsa de eagal air na leabhraichean fhosgladh. Cha robh fios aige ciod a chitheadh e no ciod a leughadh e.


[TD 20]

2. An Saighdear

Nuair a chaidh Coinneach don arm le thoil fhèin, an dèidh dha an sgoil fhàgail, bha mothachadh aige mu na cunnartan a bha co-cheangailte ri a roghainn. Dh’fheuch athair is a mhàthair ri a stiùireadh gu dreuchd eile, oir bha cuimhne aig athair air mar a chaill athair fhèin a bheatha ann an cogadh, eadhon ged nach do roghnaich e a bith na shaighdear. Ach bha Coinneach rag agus chan èisteadh e ri a phàrantan.

Nuair a bha Coinneach na bhalach òg bha e rudeigin ceannairceach, agus bha e doirbh do a phàrantan smachd a chumail air. Bhiodh e a’ briseadh uinneagan gun adhbhar sam bith agus bhiodh e a’ milleadh rudan a bha am broinn an taighe. B’ ann a shaoileadh neach gun robh sgrios san nàdar aige agus gun robh e a’ faighinn toileachas bho dhroch-ghiùlan. Cha b’ ann aon turas a chaidh fhuadach às an sgoil airson a bhith a’ sabaid agus airson feadhainn eile a bhrosnachadh gu sabaid. Blaigeard balaich, mar a bhiodh na tidsearan (agus feadhainn eile) ag ràdh. Bha deagh fhios aig muinntir Chreagaboist cò ris a bha e coltach agus bha truas gu leòr aca ri athair ’s ri mhàthair.

Bha fios aig pàrantan Choinnich nach tigeadh dreuchd sgoilearachd air am mac, oir bha an sgoil cho dubh dha ri cnap guail. Air an làimh eile, smaoinich iad gur iomadh duine òg a fhuair air adhart san arm, agus mu dheireadh dh’fhalbh e lem beannachd gus beatha ùr a chruthachadh dha fhèin san rèiseamaid. Is dòcha gun deigheadh ceàird ionnsachadh dha, rudeigin a bhiodh feumail na b’ fhaide air adhart na bheatha.


[TD 21]

Seachdain no dhà an dèidh dha an taigh-feachd a ruighinn, chuir e brath gu a phàrantan air fòn-làimhe, ach cha do leig e guth air mun chianalas a bha air tòiseachadh a’ suathadh ri inntinn. Dh’fheuch e ri dreach an toileachais a chur air a ghuth, a’ leigeil air nach robh teagamh sam bith aige mun dreuchd a roghnaich e agus ag ràdh gun robh càirdeas air èirigh eadar e fhèin agus saighdearan òga eile san rèiseamaid. Bha e a’ cumail a-mach riutha gun robh an trèanadh agus an obair inntinneach, agus gun deach gealltainn dhaibh uile gum faiceadh iad deagh chuibhreann den t-saoghal ann an ùine gun a bhith ro fhada.

B’ ann sa phàipear-naidheachd a chunnaic pàrantan Choinnich gun robh an rèiseamaid gu bhith air a cur gu Iorac fad shia mìosan. Iorac! Cha tàinig guth mun naidheachd sin bho Choinneach agus nuair dh’fheuchadh athair ’s a mhàthair ri fònadh thuige, cha robh e a’ freagairt. Bha làmh an uachdair aig iomagain air spiorad pàrantan Choinnich, agus mar a bha na seachdainean a’ dol seachad b’ ann bu mhotha a bha ciùrradh a’ bualadh air an inntinnean.

Cha mhòr gun robh latha nach robh na meadhanan a’ foillseachadh droch naidheachdan mun t-suidheachadh ann an Iorac – saighdearan òga gam marbhadh agus air an leòn. Agus cha bhiodh ainmean air an sgaoileadh gus an deigheadh innse don luchd-dàimhe. Bhiodh pàrantan Choinnich ag ràdh riutha fhèin gum bu mhath an naidheachd a bhith gun naidheachd idir, ach bha iad a’ tuigsinn nach robh saorsa inntinne air a gealltainn na bu mhotha, no ann an dìth naidheachdan.

Chaidh seachdainean seachad agus cha robh guth air Coinneach, no bho Choinneach. Agus ged nach robh fios aig a phàrantan, chaidh Coinneach a leòn gu dona nuair spreadh boma ri taobh an rathaid air an robh e fhèin agus saighdearan eile a’ siubhal ann an tanca. Rinn am boma toll mòr san rathad agus chaidh an tanca a dhroch mhilleadh. Thachair an spreadhadh tuath air prìomh bhaile Bhaghdaid. Chaidh na saighdearan a thoirt gu ospadal-raoin sa bhaile. Bha feadhainn de chompanaich Choinnich air an leòn gu math na bu mhiosa na bha esan. Ach fhathast cha d’ fhuair a phàrantan fiosrachadh sam bith.


[TD 22]

Dh’fheuch na dotairean na b’ urrainn dhaibh airson cofhurtachd a bhuileachadh air na leòintich, agus ged a chaill dithis dhiubh am beatha an ceann latha no dhà, thòisich piseach a’ tighinn air càch. B’ e Coinneach fear den fheadhainn air an robh piseach a’ tighinn, agus cha b’ fhada gus an robh e comasach dha suidhe an-àirde san leabaidh.

Dhà no thrì thurais gach là, bha dotair Ioracach air an robh Hashima a’ tighinn a shealltainn air. An dèidh do Hashima lotan Choinnich a fhrithealadh, dh’fhuiricheadh i deagh ghreis a’ bruidhinn ris bho thaobh na leapa. Mhothaich e nach robh i idir a’ cur na h-ùine seachad còmhla ri na h-euslaintich eile a bha sìnte san t-seòmar. Mu dheireadh, leudaich co-chomann sònraichte eatarra. Bha Hashima na bu shine na Coinneach, ach bha i fhathast gu math òg airson a bhith na dotair. Bhiodh iad a’ bruidhinn mu chogadh agus mu bhomaichean, oir bha deagh Bheurla aca le chèile.

“Carson a thàinig thu an seo airson mo dhaoine a sgrios?” dh’fhaighnich i.

“Is e an t-arm a chuir ann mi agus cha b’ urrainn dhomh diùltadh,” fhreagair Coinneach. “An t-arm agus an riaghaltas.”

Cha robh freagairt eile aige. Gheall e dhi nach robh fuath air thalamh aige do shluagh cumanta Iorac, agus cuideachd, coltach ris a’ bhàrd Èireannach, nach robh gràdh sam bith aige orrasan a bha e a’ riochdachadh san dùthaich sin. Bha eagal air gun deigheadh an co-chomann a bha eatarra ma sgaoil, ach gach latha bha Hashima fhathast a’ tighinn a chòmhradh ris.

Bhiodh Coinneach ag innse dhi mun dùthaich a dh’fhàg e, mu làithean òige air an eilean agus mun dachaigh san deach àrach. Agus bhiodh ise ag innse dhàsan mu a h-òige fhèin, mun bhochdainn san deach a togail ann am baile beag faisg air Basra. Bha i a-riamh ag iarraidh a bhith na dotair agus rinn a h-athair gach nì a b’ urrainn dha airson a miann a choileanadh. Thug i an dotaireachd a-mach ann am Breatainn. Ach chaidh a h-athair agus a màthair a mharbhadh le bomaichean Breatannach nuair a bha an cogadh na àirde. Cha robh sgeul aice air a’ chòrr den teaghlach, air a peathraichean no air


[TD 23]

a bràithrean. Agus a-nis bha dachaigh bheag aice ann am Baghdad, faisg air an ospadal agus air a h-obair. Lìon a sùilean le deòir nuair dh’innis i a’ chuibhreann seo de a h-eachdraidh do Choinneach. Agus dh’aidich Coinneach ris fhèin gun robh e doirbh dhàsan smachd a chumail air a dheòir fhèin. Bha e uaireannan a’ dèanamh dragh dha gur esan a spreadh am boma a dh’fhalbh le athair agus le màthair Hashima, ach cha bhiodh fios aige air sin gu bràth.

Aon latha agus Hashima aig leabaidh Choinnich, thuirt i ris nach b’fhada tuilleadh gus am faodadh e a dhol dhachaigh, oir bha e a-nis air fàs gu math na b’ fheàrr. Ach fhreagair Coinneach nach robh e idir ag iarraidh a dhol dhachaigh, gun robh e ag iarraidh fuireach ann an Iorac, ged nach b’ ann airson tòiseachadh a’ sabaid a-rithist. Thuig Hashima dè bha e a’ ciallachadh, ach chuir i na chuimhne gum biodh e a’ cumail leabaidh bho chuideigin eile a dheigheadh a leòn, oir bha fios gur iomadh leòinteach eile a bhiodh a’ cur feum air frithealadh. Ach càite an deigheadh e nuair a bhiodh e deiseil airson an t-ospadal fhàgail? Chuir e a’ cheist air fhèin mìle turas. Mu dheireadh, chuir e a’ cheist air Hashima.

“Thig a dh’fhuireach còmhla riumsa,” ars ise. “Is fhada a tha mo dhachaigh bho bhith na lùchairt, ach tha àite innte dhutsa.” Cha do dhiùlt Coinneach an cuireadh.

Aig an taigh, san eilean, bha pàrantan Choinnich daonnan a’ feitheamh ri fios.

“An cuala sibh càil an-diugh?” dh’fhaighnicheadh Tormod an ath dhoras.

“Cha chuala smid,” fhreagradh athair Choinnich. “Ged nach do dh’innis esan dhuinn, tha fios againn gu bheil e ann an Iorac, oir sin far a bheil an rèiseamaid aige. Agus tha fìor eagal oirnn nach eil cùisean idir soirbheachail. Cha chuala sinn guth bhuaidhe bho chaidh e ann, agus tha eagal ar beatha oirnn mu dheidhinn.”

“Ach,” arsa Tormod, “nan robh a’ chuid bu mhiosa air èirigh dha, tha fios agus cinnt gun cuireadh an t-arm brath thugaibh.”

Bheireadh sin beagan de dh’fhaochadh do athair Choinnich, ach cha b’ fhada gus am biodh na smuaintean a b’ uabhasaiche a’ cur


[TD 24]

charan na inntinn a-rithist. Cha robh cadal na h-oidhche ach tearc agus cha robh tlachd aig athair ’s aig màthair Choinnich sa bhiadh. Gidheadh, bha e na sheòrsa de chofhurtachd dhaibh gun dh’fheuch iad ri comhairle a thoirt air an t-arm a sheachnadh. Bhiodh iad a’ smaoineachadh air mar a bha e na reubaltach nuair bha e na bhalach beag – agus b’ e sin aon rud nach do dh’atharraich.

Nuair a bha e comasach do Choinneach an t-ospadal fhàgail, chaidh e a dh’fhuireach gu dachaigh Hashima. Bu tric a dh’iarradh i air fios a leigeil gu athair ’s gu a mhàthair a dh’innse dhaibh càite an robh e, agus co-dhiù gun robh e fhathast beò. Ach bha Coinneach cho rag ’s a bha e a-riamh.

Nuair a bhiodh Hashima a-muigh a’ coileanadh a dleastanais a’ fritheal;adh nan euslainteach, bhiodh Coinneach a’ smaoineachadh mun dachaigh a dh’fhàg e. Na bheachd-san, bhiodh cùisean na b’fheàrr mura biodh fios aca càite an robh e. Ach bha fios aig comanndair na rèiseamaid càite an robh e. Bha e fhathast san arm, agus bhiodh greis mhath ann mus biodh e slàn gu leòr airson aghaidh a’ bhlàir a thoirt air a-rithist. A-rèir coltais, bha an comanndair riaraichte gu leòr gun robh Coinneach a’ fuireach còmhla ri Hashima gus am fàsadh e gu tur na b’ fheàrr, agus gheall e do Choinneach nach cuireadh e guth chun na dachaigh air an eilean.

Bha athair agus a mhàthair cinnteach gun robh Coinneach marbh no air chall. Agus aon latha cheangail iad rioban buidhe ri post geata an taighe, oir cha robh craobhan aca air an cuireadh iad rioban. Ma bha a’ choimhearsnachd a’ cur feum air dearbhadh gun robh iad a’ cuimhneachadh air am mac, bhiodh an rioban buidhe na dhearbhadh dhaibh. Ged a bha iomagain orra, bha fearg orra cuideachd. Carson nach robh e a’ cur fios thuca, ma bha e beò? Carson nach robh an t-arm a’ cur fios thuca, ma chaill e a bheatha? Bhiodh iad nan suidhe ùine mhòr aig an uinneig, a’ sealltainn ris an rioban bhuidhe a’ siabadh anns a’ ghaoith. Agus nam mac-meanmhainn chitheadh iad Coinneach a’ coiseachd suas an staran chun an dorais mhòir, a’ tilleadh à Iorac na ghaisgeach.

“Feumaidh mi deise an t-saighdeir a nighe nuair a thilleas e,” ars a mhàthair.


[TD 25]

Cha tuirt athair facal, oir bha e cinnteach gur fhada mus tachradh sin, nan tachradh idir. Agus bhiodh e a’ smaoineachadh mu ghòraich a’ chogaidh, mu dhaoine òga a’ call am beatha le bhith a’ toirt ionnsaigh air coigrich ann an tìrean cèine. Carson nach do chuir na h-Ioracaich fhèin às do Saddam? Carson a dh’fheumadh Coinneach a dhol don dùthaich sin airson an cuideachadh? Smuaintean agus ceistean a’ dol an lùib a chèile agus air chall ann an dorchadas na h-inntinne.

Uill, dh’fhàs Coinneach gu math na b’fheàrr. Agus dh’iarr e air an arm a shaoradh le truacantas. Thuig an t-arm nach biodh Coinneach gu mòran feum tuilleadh sa bhlàr, a dh’aindeoin an adhartais a rinn e. Agus dh’aontaich iad gu faodadh e an t-arm fhàgail. Bha Hashima toilichte nuair a dh’innis e dhi, ach dh’iarr i uair eile air fios a leigeil gu a phàrantan. Dhiùlt e sin a dhèanamh.

Aon fheasgar, an dèidh do Hashima tilleadh bhon ospadal, agus a dh’innis i dha gun robh tuilleadh Bhreatannaich air an togail leòinte bhon bhlàr, dh’iarr Coinneach oirre a phòsadh. Cha robh e cinnteach ciamar a chaidh aige air briathran na ceiste a labhairt. Agus bha mòran cheistean rim fuasgladh fhathast. Dè chanadh pàrantan Choinnich? Dè chanadh luchd-eòlais Hashima ann an Iorac, nan cluinneadh iad gun robh i a’ dol a phòsadh fear a bha a’ frasadh a luchd-dùthcha le bomaichean? Càite am pòsadh iad? Càite an dèanadh iad an dachaigh? Dà chultar agus dà chreideamh a bha tur eadar-dhealaichte, ged nach robh creideamh a’ dèanamh mòran dragh do Choinneach. Ach thàinig an aon fhreagairt a bha e a’ sireadh.

Chuairtich ministear-airm na rèiseamaid seirbheis a’ phòsaidh an dèidh cùis-thagraidh bho Choinneach. Chuir e iongnadh air Coinneach gun dh’aontaich Hashima ri a leithid de sheirbheis, stèidhichte air creideamh a bha gu math eadar-dhealaichte bhon chreideamh aicese.

Mu thrì seachdainean an dèidh a’ phòsaidh, bhuail dà bhoma an t-ospadal anns an robh Coinneach air a bhith na leòinteach agus anns an do thachair e ri Hashima. Chaill Hashima a beatha san spreadhadh, maille ri mòran eile. Bha Coinneach a-nis na bhanntraich, fada bho


[TD 26]

dhaoine a b’ aithne dha, ann an dùthaich a bhathar a’ sgrios le cogadh. Cha robh air ach Iorac fhàgail.

Nuair a ràinig e an t-eilean, bha neòil dhubha san adhar. Ach shaoil e nach robh iad cho dubh ri duslach na h-aimhreit a dh’fhàg e. Chuir e roimhe nach innseadh e do neach sam bith mar a thachair dha bho dh’fhalbh e don arm. Chan innseadh e mar a chaidh a leòn ann an Iorac, mu Hashima no mun phòsadh. Shaoil e gun robh gach nì a-nis cho fada bhuaidhe.

Mu dheireadh, ràinig e an staran. Chunnaic e an rioban buidhe air post a’ gheata, agus an rioban a’ placadaich anns a’ ghaoith. A thuilleadh air an rioban, bha cùisean dìreach mar a bha iad roimhe. Chaidh e suas chun an dorais mhòir air a shocair agus e ag ràdh ris fhèin, “Chan innis mi, chan innis mi.” Ghnog e an doras, ged nach robh e cinnteach carson. Cha tàinig duine a fhreagairt gnogadh Choinnich.

Chaidh e gu cùl an taighe agus bha athair ’s a mhàthair an sin, beagan na bu taine na bha iad, shaoil e. Cha do mhothaich iad gun robh e air an cùlaibh gus an do rinn e casad beag. Theab laigse a thighinn orra nuair chunnaic iad e.

“Càite an robh thu?” ars iadsan. “Càite an robh thu?” ars iadsan a-rithist.

“Thall thairis,” fhreagair Coinneach, “dìreach thall thairis.”


[TD 27]

3. Am Partaidh Purpaidh

B’ ann air an telebhisean a chuala Seumas Gilleasbaig MacSonachan an toiseach gun robh Taghadh Pàrlamaid air a ghairm. A-nise bha Seumas Gilleasbaig MacSonachan daonnan deònach a bheachdan a chur an cèill, ge air bith dè an cuspair a bhiodh cuideachd anns an robh e a’ deasbad, eadar gun robh mòran de eòlas aige air a’ chuspair no nach robh. Agus mar bu trice, cha robh! Agus bheireadh na seachdainean ro là na Taghaidh cothrom dha air a bheachdan fhoillseachadh mu gach cuspair fon ghrèin. Ach bha e a’ dèanamh beagan de dhragh dha nach fhaigheadh esan mòran èisteachd an taca ris an fheadhainn a bhiodh a’ seasamh airson na Pàrlamaid. A chum an suidheachadh sin a leasachadh, nach ann a chuir Seumas Gilleasbaig MacSonachan roimhe gun seasadh e fhèin airson na Pàrlamaid.

Bha fios aige nach gabhadh gin de na partaidhean àbhaisteach gnothach ris, agus co-dhiù b’ fhada bho thagh iad an fheadhainn a bha gu bhith gan riochdachadh san t-strì a bha air thoiseach orra. Dh’fheumadh e partaidh ùr a stèidheachadh. Agus sin an rud a rinn e. Agus thug e Am Partaidh Purpaidh mar ainm air a’ phartaidh ùr. Lìon e na pàipearan iomchaidh agus chuir e a-steach iad ron cheann-latha mar a bha na riaghailtean ag iarraidh. Agus ged nach robh duine beò sa Phartaidh Phurpaidh ach e fhèin fhuair e gu leòr de luchd-taice a chuireadh an ainmean ris a’ phàipear.

Cha robh daoine a’ tuigsinn carson a bha Seumas Gilleasbaig MacSonachan a’ seasamh fo bhratach Partaidh Purpaidh. Bhatar a’


[TD 28]

cumail a-mach gun thagh e an t-ainm sin seach gun robh dath de ghnè air choreigin co-cheangailte ri na partaidhean eile, agus gun thagh e an dath purpaidh a chum faighinn air falbh bhon ghorm, bhon dearg, bhon bhuidhe agus bhon uaine. Agus cha deach e air chall air cuid gun robh ceanglaichean rìoghail aig an dath purpaidh. Ach cha robhar a’ creidsinn gun robh eadhon Seumas Gilleasbaig MacSonachan cho mòr às fhèin agus gun taghadh e an dath air an adhbhar sin.

B’ ann an uair a dh’fhoillsich e am pàipear a bha a’ cur a-mach poileasaidh a’ phartaidh a dh’fhiosraich daoine carson a thagh e an t-ainm. A rèir a’ phàipeir sin bha gach litir a bha san fhacal purpaidh a’ riochdachadh rudeigin: p airson plaideachan, u airson uisge, r airson rocaidean, p (eile) airson piseagan, a airson adan, i airson iasg, d airson drochaid agus h airson Hiort. Agus chuir e sìos poileasaidh fa chomhair fear dhiubh sin.

Chùm e a’ chiad choinneamh ann an Talla Bhaile na Circe. Chaidh a chur às leth Baile na Circe uaireigin gun d’ fhuair am baile an t-ainm mar chomharradh air meudachd eanchainnean nan daoine a bha a’ fuireach ann. Biodh sin mar a bhitheas e, ach bha an talla làn ’s a’ cur thairis am feasgar a bha Seumas Gilleasbaig MacSonachan a’ dol a dh’iompachadh sluagh a’ bhaile gu bhith a’ creidsinn anns na nithean a bha esan a’ cur fan comhair. Bha a bhean, Màiri Belinda NicSonachan, agus a dhithis mhac, Ferdinand agus Seonaidh Donaidh, a’ sgaoileadh bhileagan mun Phartaidh Phurpaidh aig doras na talla. Agus abair gun robh na bileagan grinn, snasail. Bha dealbh de Sheumas fhèin orra, agus bòst gur e an aon cheannard partaidh a chùm Coinneamh Taghaidh ann am Baile na Circe a-riamh. Chòrd sin ri muinntir Bhaile na Circe. Agus bha mòran sna bileagan mu phlaideachan, mu uisge, mu rocaidean, mu phiseagan, mu adan, mu iasg, mu dhrochaidean agus mu Hiort.

A-nise cha robh cuid de shluagh Bhaile na Circe uabhasach cinnteach dè an seòrsa coinneamh a bha Seumas a’ dol a chumail. Spleogag Murdag a’ Ghreusaich i fhèin ann an aodach dubh ’s ann am brògan mòra, agus thug i leatha Bìoball gun fhios nach robhar a’


[TD 29]

tarraing a coise ’s nach e aon de choinneamhan ràitheil a’ mhinisteir a bha gu bhith san talla. Agus chuir Meubail Dhòmhnaill Put oirre dreasa bhrèagha fhlùranach gun fhios nach sealladh Seonaidh Donaidh rithe, oir chunnaic i a dhealbh anns a’ phàipear-naidheachd agus bha i a’ smaoineachadh gun robh e uabhasach eireachdail.

Co-dhiù, thòisich a’ choinneamh, agus bha Am Plumadair anns a’ chathair. Dh’innis Am Plumadair don chruinneachadh gun robh Taghadh Pàrlamaid gu bhith ann a dh’aithghearr agus gur e am fear a bha ri thaobh air an àrd-ùrlar, Seumas Gilleasbaig MacSonachan, a bha a’ seasamh airson a’ Phartaidh Phurpaidh. Dh’fheuch e ri mòran eile innse dhaibh cuideachd gus an do sheas maighstir-sgoile Bhaile na Circe ann am meadhan na talla a chur an cuimhne a’ Phlumadair nach b’ ann ga èisteachd-san a thàinig am mòr-shluagh cruinn am feasgar ud.

Mu dheireadh sheas Seumas. Bhruidhinn e le guth a dhùisgeadh na mairbh, seadh ma bha duine marbh an làthair. Agus ars esan, “Is mis’ a-nis Seumas Gilleasbaig MacSonachan; ma bheir sibh dhomh bhòt cha bhi gnothaichean dona dhuibh; purpaidh mo phoileasaidh, purpaidh mo smuaintean; èistibh gu mionaideach riumsa ’s na gluaisibh.”

Agus an dèidh dha na partaidhean eile san Taghadh a chàineadh gu cùl nan cluasan, thòisich e ag innse do na bha an làthair dè a dhèanadh esan dhaibh nuair dheigheadh (cha b’ ann idir nan deigheadh) a chur don Phàrlamaid.

“P airson plaideachan,” ars esan, “u airson uisge, r airson rocaidean, p airson piseagan, a airson adan, i airson iasg, d airson drochaid agus h airson Hiort. Cuiribh ri chèil’ iad, fillibh gu grinn iad; sibhse bhios math dheth, fuiribh gun cluinn sibh.”

Agus an uair sin sheas am maighstir-sgoile a-rithist.

“P airson plaideachan,” ars esan. “Dè tha sin a’ ciallachadh?”

Fhreagair Seumas Gilleasbaig MacSonachan mar a leanas: “A-nise tha an t-ainm a’ tòiseachadh le p ’s tha sin a’ seasamh airson plaideachan. Nuair chuireas sibh mise don Phàrlamaid tha mise a’ dol a thoirt plaideachan do gach neach sa bhaile a tha os cionn


[TD 30]

aois trì fichead ’s a còig ach am bi mi cinnteach gum bi iad blàth san leabaidh air oidhcheannan fuara a’ gheamhraidh.”

Chòrd seo ri muinntir Bhaile na Circe agus thòisich iad ag èigheachd ’s a’ bualadh am boisean. Ach sheas am maighstir-sgoile uair eile.

“Agus ciamar a tha thu a’ dol a phàigheadh airson nam plaideachan?” dh’fhaighnich e.

“Aidh, ciamar?” dh’èigh feadhainn eile, gu h-àraidh feadhainn nach robh eadhon a’ faicinn aois trì fichead ’s a còig air fàire.

“Socair, socair,” arsa Seumas Gilleasbaig MacSonachan. “Bruidhnidh sinn air airgead nuair thèid sinn tron lìosta.”

“Innis dhuinn mun dàrna litir. Innis dhuinn mun uisge,” arsa Murchadh Doileag.

“Uill,” arsa Seumas Gilleasbaig MacSonachan, “tha mise a’ dol a chruthachadh obraichean gu leòr an seo. Tha mi a’ dol a chur air chois obraichean a’ reic uisge ri na Sasannaich. Tha mòran a bharrachd uisge againne ga fhaighinn an seo na tha na Sasannaich bhochda a’ faighinn. Dà nota air botal mòr agus crùn air sileagan. Èisteadh sibhs’ ri Seumas còir ’s cha bhi an t-acras tuilleadh oirbh.”

An uair sin sheas nighean an Èireannaich.

“Dè mu na rocaidean?” ars ise. B’ e boireannach mòr a bha ann an nighean an Èireannaich. Cha b’ ann do dh’Èireannach a bhuineadh i idir, ach thug iad an t-Èireannach air a h-athair seach gun tug e trì bliadhna ag obair ann an Conamàra. Bha guth aice a bha cho àrd ris a’ ghuth aig MacSonachan fhèin.

“A-hà. Na rocaidean,” ars esan. “Tha mise a’ dol a-null a dh’Ameireaga agus tha mi a’ dol a bhruidhinn ris a’ Cheann-suidhe aca agus tha mi a’ dol a dh’iarraidh air sgur a bhith a’ cur nan rocaidean suas don iarmailt. ’S iad na dòlais rocaidean sin a tha a’ dèanamh nan toll anns an òson. Coma leibhse de na daoine gòrach a bhios a’ toirt a chreidsinn oirbh gur iad na canastairean anns a bheil stuth a chumas am fallas às na h-achlaisean a tha ag adhbhrachadh nan toll anns an òson. Rocaidean nan Ameireaganach a tha gan dèanamh ’s chan iad na canastairean.”


[TD 31]

Lìon an talla a-rithist le fuaim bhoisean a’ bualadh. Bha an gnothach a’ còrdadh ri sluagh Bhaile na Circe.

“Agus càit a bheil na piseagan a’ tighinn a-steach?” dh’èigh Peigi Barabal, oir b’ iad na piseagan a bha an dara p a’ riochdachadh.

“Seo far a bheil na piseagan a’ tighinn a-steach,” arsa MacSonachan. “Tha mise a’ gealltainn do gach neach a tha a’ fuireach leis fhèin gum faigh iad piseag ro cheann na bliadhna an dèidh dhòmhsa a bhith air mo thaghadh. A-nise, bidh sibh a’ faighneachd carson a tha mi an dùil seo a dhèanamh. Tha ma-tà gus nach bi na daoine a tha a’ fuireach nan aonar a’ faireachdainn cho aonranach. Bidh piseag aca ris am bruidhinn iad, ach ’s e tha math mu dheidhinn sin nach freagair a’ phiseag air ais iad.”

“<eng>Miaow<gai>,” dh’èigh cuideigin a bha san èisteachd. Thàinig fiamh ghàire air bilean MhicSonachain. Ach lean e air.

“’S tha sin gam thoirt chun na h-ath litreach ann an ainm a’ phartaidh. Sin a airson adan. Tha mise air mothachadh gu bheil mòran bhoireannaich san là a th’ ann a’ dol dhan eaglais gun adan, agus tha mise ag iarraidh gu sguir an cleachdadh borb sin. Agus gheibh gach boireannach san àite leth-cheud nota gach bliadhna airson adan ùra a cheannach.”

Sheas Murdag a’ Ghreusaich, agus chunnaic gach neach a bha san talla gun robh ad mhòr dhubh oirre. Chuir i a meur gu a ceann, a chomharrachadh gun robh ad oirrese.

“Nach innis thu a-nise dhuinn mun iasg,” ars Am Plumadair.

“Tha mi a’ tighinn chun an èisg,” arsa MacSonachan. “Tha daoine ag ithe cus feòla. Feumaidh daoine iasg a bhith aca co-dhiù aon uair san t-seachdain. Bheir seo obair do na h-iasgairean. A’ treabhadh a’ chuain air oidhcheannan fuar’ air druim na mara a’ seòladh, cha bhi sinn gun bhiadh ma dh’itheas sinn iasg a tharraingeas maraich’ air bòrd dhuinn.”

Bha mòran iasgairean ann am Baile na Circe. “O, nach àghmhor,” arsa na h-iasgairean.

Agus dh’èirich an uair sin Uilleam Tobhtabhat. Dh’fhaighnich esan dè bha an litir d a’ dol a dhèanamh do Bhaile na Circe.


[TD 32]

Arsa MacSonachan: “D airson drochaid. Bidh drochaid air gach sruthan. Bidh drochaid air gach allt. Gus nach tèid do chas a fhliuchadh nuair a shiubhlas tu a-nall. Chan eil mòran rudan san t-saoghal cho cudromach ri drochaidean. Bheir iad bho àite gu àite thu, eadhon bho bheachd gu beachd. Bho shuidheachadh gu suidheachadh. Cuimhnich gum faod thu do chasan a fhliuchadh ged nach biodh tu faisg air cuan no air uisge. Feumaidh sinn daonnan a bhith a’ togail dhrochaidean.”

Bha Seumas Gilleasbaig MacSonachan a’ tighinn gu deireadh an fhacail. Bha e a-nise a’ dol a dh’innse dhaibh mu Hiort.

“Agus Hiort,” ars esan. “Seo an dealbh a tha agamsa air Hiort. Bidh Hiort fhathast làn dhaoine. Bidh iad a’ dol ann air saor-làithean. Bidh Hiort na champa mòr do luchd-turais, làn de ghoireasan mar thaighean-òsta, mar amaran-snàmha, mar phàircean-cluiche. Agus gheibh gach neach a tha san talla seo a-nochd cothrom aon uair sa bhliadhna co-dhiù air làithean-saora a chur seachad ann an Hiort. <eng>Riviera<gai> a’ chinn a tuath. <eng>Riviera<gai> an taoibh siair. Sin an dealbh a tha agamsa air Hiort.”

Leum Uilleam Uilleam Uilleim gu a chasan.

“Agus dè mun arm?” ars esan.

Fhreagair MacSonachan: “Cha chuir an t-arm dragh sam bith air an luchd-turais. ’S ann a bhios an t-arm feumail airson daoine a dhìon. Agus bidh iad a’ cumail sùil air an àite nuair nach bi e cho trang fad mhìosan a’ gheamhraidh.”

A rèir coltais bha muinntir Bhaile na Circe riaraichte gu leòr le geallaidhean MhicSonachain. Ach dh’èirich am ministear, an t-Urramach Fearghas MacGille na Cutaig agus thuirt e ri MacSonachan gur e beachdan ionmholta dha-rìribh a bha aige sa phartaidh agus gun robh esan co-dhiù an dòchas gun soirbhicheadh leis a’ Phartaidh Phurpaidh agus le MacSonachan fhèin cuideachd. Ach bha ceist a’ tighinn a-steach air ach carson nach do bhruidhinn MacSonachan mu rudan a leithid foghlam agus seirbheis na slàinte agus mu rudan eile den t-seòrsa sin mu ’m biodh muinntir na Pàrlamaid a’ bruidhinn sa chumantas.


[TD 33]

“O,” fhreagair Seumas Gilleasbaig MacSonachan, “fàgaidh mise rudan den t-seòrsa sin aig feadhainn eile. Nuair a dh’fhàsas am Partaidh Purpaidh nas motha, bidh daoine sa phartaidh a bhios a’ gabhail uallach airson nan nithean sin. Ach cuimhnichibh na rudan a thuirt mi ribh. Plaideachan. Uisge. Rocaidean. Piseagan. Adan. Iasg. Drochaidean. Agus Hiort.

Shuidh MacSonachan sìos. Ma shuidh, dh’èirich càch. Bha iad uile ag èigheachd agus a’ bualadh am boisean. Bha an sluagh riaraichte. Bha MacSonachan riaraichte. Agus nuair a bhàsaich an othail sìos, sheas MacSonachan air a chasan a-rithist.

Ars esan: “Dh’èist sibh ri mo bheachd ’s rim phrògram, ’s feuch a-nis nuair bhios sibh bhòtadh, gun cuir sibh crois aig m’ ainm-sa; ’s ma bha sibh ’n dùil gun robh mi gòrach, mo bheachd gun dh’fhàg mi agaibh dòchas, ’s na thuirt mi ribh nam sheanchas.”

Uill, thàinig latha an Taghaidh. Chaidh na croisean a sgrìobhadh ’s chaidh na croisean a chunntadh. Agus sin an latha a bhàsaich am Partaidh Purpaidh. Thug Seumas Gilleasbaig MacSonachan an car à dhà no thrì cheudan den t-sluagh. Ach cha robh sin gu leòr. Cha robh mòran aige ri ràdh nuair bhruidhinn luchd nan naidheachdan ris. ’S e bha cudromach dhasan gun robh àrd-ùrlar aige bhon cluinneadh e a ghuth fhèin.


[TD 34]

4. Ròsan

Bha bùth nam flùraichean dìreach air iomall baile Àrd nan Cnoc. Cha b’ urrainn do dhuine gun a faicinn san dol-seachad, oir bha an gàrradh san robh i sgeadaichte le bòidhchead dhathan de gach seòrsa. Bha bodaich is cailleachan bheaga de chrèadh an siud ’s an seo, air feadh an àite, iad fhèin iomadhathach, mar gum biodh iad a’ dìon nam flùraichean. Corra chraobh cuideachd. Agus poitean le lusan. Pocannan de ùir. Soithichean is eile. Gach nì a dh’iarradh tu nad ghàrradh. Agus cùbhraidheachd.

Stad càr mòr, brèagha, dubh aig a’ bhùth. Thàinig Mgr MacThòmais às a’ chàr, agus, an dèidh dha sùil a thoirt mun cuairt, chaidh e a-steach don bhùth. Chuimhnich e gum biodh a mhàthair ochdad bliadhna ann an dhà no thrì làithean. Bha e cho doirbh rudeigin fhaighinn do neach a ràinig an aois sin, agus co-dhiù bha ise a’ fuireach mu cheud gu leth mìle air falbh. Bha gu leòr aice. Chan fhac’ e i bho chionn naoi mìosan, ach bhiodh e a’ fònadh an-dràsta ’s a-rithist. ‘A’ dèanamh mo dhleastanais’, bhiodh e ag ràdh ris fhèin. Agus nach robh esan cho trang co-dhiù – ag obair agus a’ cosnadh. Cha robh mòran ùine aige airson a bhith a’ smaoineachadh air seann dhaoine (bha e cho trang!) a bha a’ dlùthachadh air an starsaich eadar beatha agus bàs. ‘Beatha a’ tighinn gu ceann’ theireadh e uaireannan ris fhèin. Ach, corra uair thigeadh e a-steach air gum faodadh an starsach a bhith na bu dlùithe air daoine na bha iad an dùil. Uaireannan, bhiodh eagal air.

Cha robh duine a-staigh sa bhùth ach nighean bheag, òg agus bean-na-bùtha. Bha e follaiseach gum b’ aithne do bhean-na bùtha


[TD 35]

an nighean.

“Dè tha thu ag iarraidh am bliadhna, a Mhàiri?” ars ise ris an nighinn. Ach bha fios aice ciod a bha Màiri ag iarraidh.

“Am bliadhna?” smaoinich Mgr MacThòmais.

“Dìthean,” fhreagair Màiri.

Bha deòir na sùilean. Chunnaic bean-na-bùtha na deòir ud roimhe.

“Aon dìthean? Mar as àbhaist?” dh’fhaighnich bean-na-bùtha.

“Aon dìthean,” fhreagair Màiri.

“Ròs?” thuirt i.

“Ma tha airgead gu leòr agam,” arsa Màiri.

“Ròs dearg – no ròs buidhe?”

“Dearg.”

Thug Màiri dòrlach de sgillinnean ruadha a-mach às a pòcaid, agus chuir i air a’ chuntair iad. Ionmhas mòr!

“Ghoid mi an t-airgead,” arsa Màiri. “Ghoid mi na sgillinnean.” Cha robh i a’ faireachdainn ciontach, oir cha b’ aithne dhi ciod a bh’ ann an ciont.

Bha Mgr MacThòmais a’ sireadh dhìtheanan cuideachd, agus bha e san èisteachd. Bha an èisteachd a’ dèanamh dragh dha.

Bhruidhinn e ri Màiri.

“Aon dìthean?” ars esan.

“’S e,” thuirt Màiri. “Aon dìthean. Chan eil airgead gu leòr agam.”

“Carson a tha thu a’ ceannach dhìtheanan mur eil airgead gu leòr agad?” dh’fhaighnich Mgr MacThòmais.

Thug bean-na-bùtha sùil air Mgr MacThòmais, ged nach robh aithne sam bith aice air. Bha teachdaireachd air choreigin anns na sùilean aice. Cha do bhuail an teachdaireachd air Mgr MacThòmais.

Fhreagair Màiri: “Gach bliadhna tha mi a’ ceannach dìthean. Feumaidh mi dìthean a cheannach gach bliadhna.”

“Carson?” dh’fhaighnich Mgr MacThòmais.

“Dom mhàthair,” ars ise.

Bha Màiri mu dheich bliadhna a dh’aois. Cha robh tuar a gnùise ach bàn, ro bhàn airson caileag cho òg. Bha a trusgan rudeigin


[TD 36]

luideach, mar gun deach a h-àrach sa bhochdainn. Bha seòrsa de earbsa neo-thuigseach aice ann am Mgr MacThòmais, ged nach fhac’ i e a-riamh roimhe sin.

“Tha m’ athair ag òl,” ars ise. “Ag òl gun sgur. A h-uile feasgar bidh e a’ dol sìos am baile. Agus tillidh e uaireigin, agus bidh e ag èigheachd. Bidh e a’ faighneachd dhomh carson nach eil biadh air a’ bhòrd. Chan eil cothrom aig mo mhàthair ionnsachadh dhòmhsa ciamar a nì mi biadh. Tha m’ athair cho cruaidh. Ach mo mhàthair – boireannach sèimh, socair. Feumaidh mi ròs – ròs dearg, dearg mar fhuil, mar mo chridhe – a cheannach dom mhàthair. Feumaidh mi ròs …”

“A bheil cabhag oirbh?” dh’fhaighnich bean-na-bùtha do Mhgr MacThòmais.

“Chan eil,” fhreagair e. “Cabhag, chan eil idir.”

Bha Mgr MacThòmais air a bheò-ghlacadh le Màiri bheag. Is dòcha gun robh i ag iarraidh dìthean a bheireadh i da màthair air a breith-là, dìreach mar a bha esan a’ dol a chur bagaid dhìtheanan gu a mhàthair fhèin, ’s i a’ sreap ris an ochdad bliadhna. Bha e a’ smaoineachadh gum biodh màthair Màiri gu math na b’ òige na sin, oir, na shùilean-san, cha robh ann am Màiri ach pàiste. Ach bha airgead gu leòr aigesan – cha b’ e dhà no thrì sgillinnean ruadha a ghoid e à àiteigin bho chuideigin.

“Carson a ghoid thu na sgillinnean?” dh’fhaighnich e do Mhàiri.

“Cha toir m’ athair airgead dhomh. Tha e ag òl. Chan eil diù aige dom mhàthair, agus feumaidh mise ròs fhaighinn dom mhàthair. Chan eil gàrradh againn anns am fàs dìtheanan. Càil ach cabhsair mòr, grànda, glas. Bidh sinn ag ithe biadh a bhios m’ athair a’ ceannach ann am bùth mhòr Superco. Bidh e ga chur don àmhainn agus bidh am biadh teth ann an còig mionaidean. Bidh mise ag òl glainne còc lem bhiadh, agus an uair sin bidh m’ athair a’ falbh sìos am baile. A’ falbh sìos a dh’òl. Chan ann a dh’òl còc. Ach tillidh e uaireigin. Tillidh e na dhòigh ’s na ùine fhèin. Agus bidh e ag èigheachd.”

Thòsich Màiri a’ gul a-rithist. Cha mhòr nach robh bean-na-bùtha a’ gul cuideachd, ged a bha i cruaidh, agus i a’ reic dìthean ri Màiri gach bliadhna. Dh’fheumadh i a h-aran làitheil a chosnadh. Agus cha


[TD 37]

mhòr nach robh Mgr MacThòmais a’ gul cuideachd. Chuir Màiri truas uabhasach air.

“Trobhad thusa,” arsa Mgr MacThòmais, “agus ceannaichidh mise bagaid dhìtheanan dhut a bheir thu gud mhàthair. Tha mi cinnteach gum bi i toilichte le na dìtheanan. Bagaid de ròsan buidhe (buidhe airson toileachas) is dearga.”

Bha na deòir a-nise a’ sruthadh gu bras bho shùilean Màiri.

“Taing mhòr dhuibh,” arsa Màiri.

“Dà bhagaid mhòr de dhìtheanan,” thuirt Mgr MacThòmais ri bean-na-bùtha. “Ròsan dearga agus ròsan buidhe anns gach bagaid – oir tha mise cuideachd a’ ceannach dhìtheanan dom mhàthair fhìn.”

Thog Màiri na sgillinnean bhon chuntair, agus chuir i na pòcaid iad. Rinn iad gliong mar nach do rinn iad a-riamh roimhe. Seòrsa de chiont do-ainmichte. Cha ghoideadh i gu bràth tuilleadh. Sin a thuirt i rithe fhèin.

“Tha mi a’ dol a thilleadh nan sgillinnean,” arsa Màiri. “Na sgillinnean a ghoid mi. Ach cha bhi fios aig mo mhàthair gu bràth gun ghoid mi iad. Cha chòrdadh sin rithe, ged a chòrdadh ròs rithe. Cha toir m’ athair ròs dhi!”

“Tha mi cinnteach gun tugadh i mathanas dhut,” thuirt Mgr MacThòmais. “Is cinnteach gur ann a bha na sgillinnean agad air iasad. Agus b’ e dùrachdan dod mhàthair a bha nad chridhe. Boireannach ionmholta, a rèir coltais. Bu toigh leam a coinneachadh uaireigin.”

“Nach tig sibh còmhla rium gus am faic sibh far a bheil i,” thuirt Màiri. “Agus bheir mi na ròsan dhi nuair thadhaileas sinn oirre. Tuigidh sibh an uair sin carson a tha mi a’ ceannach ròs gach bliadhna. Agus innsidh mi dhi cò thug dhomh na ròsan.”

Thug bean-na bùtha sùil air Mgr MacThòmais. Sùil a bha ag innse dha nach robh cùisean cho sìmplidh ’s a bha e an dùil. Thuirt i gun robh ise a-nise a’ dol a dhùnadh na bùtha, agus gun deigheadh iad nan triùir gu far an robh màthair Màiri.

“Thèid sinn ann sa chàr,” arsa Mgr MacThòmais.

Agus chaidh iad le chèile don chàr mhòr, bhrèagha, dhubh.


[TD 38]

’S bha Màiri a’ smaoineachadh, mur a biodh a h-athair ag òl, ’s mur an robh Freasdal air a bhith cho cruaidh, gum biodh càr den t-seòrsa aca fhèin. Ach cha robh ùidh aig a màthair ann an càraichean, gu sònraichte ann an càraichean dubha. O, nach b’ ise a bha air chomas deagh bhiadh a bhith deiseil aice fa chomhair fear na misge.

“Càit’ a bheil sinn a’ dol?” dh’fhaighnich Mgr MacThòmais.

Bha fàileadh àlainn nan ròsan a’ lìonadh àile a’ chàir. Seòrsa de fhàileadh beatha. Fàileadh samhraidh. No eadhon fàileadh bàis. No fiù fàileadh eile.

Agus bha fios aca uile gun robh iad air turas cudromach. Threòraich bean-na-bùtha iad chun a’ gheata mhòir. Ach bha Màiri eòlach air an t-slighe. Bha i eòlach air a’ gheata mhòr. Ro eòlach.

“Dachaigh mo mhàthar,” arsa Màiri.

An ceann greis agus grunn cheumannan, ràinig iad an leac anns a’ chladh. Chuir Màiri na dìtheanan aig cas na lice. Cha robh sgeul air ròs na bliadhn’ an-uiridh. Shearg an ròs sin ann an gluasad tìme, ged nach do shearg ann an gluasad cuimhne.

“Seo far a bheil màthair Màiri a’ còmhnaidh,” arsa bean-na-bùtha. “Seo an dachaigh air a bheil i a’ tadhal gach bliadhna, le ròs na làimh.”

Bha deòir Màiri ag ùrachadh an fheòir a bha a’ còmhdach dachaigh a màthar.

Sheas iad an sin nan triùir – Màiri, Mgr MacThòmais agus bean-na-bùtha – gun fhacal a ràdh. Nach robh na bha fan comhair ag ràdh gu leòr riutha. Agus bha an latha, agus an t-àite, cho fuar. Dh’fhairich Mgr MacThòmais seòrsa de chrith a’ siubhal tro a chnàmhan. Cha b’ urrainn dha fuireach an siud na b’ fhaide. Leig e beannachd leis an dithis eile agus rinn e air a’ gheata.

Leum e don chàr, agus thòisich e a’ dràibheadh. Ceud mìle gu leth! Bha e gu math sgìth nuair a ràinig e. Dh’fhosgail e an doras gun ghnogadh. Bha i na suidhe an sin sa chathair. Thug e dhi a’ bhagaid mhòr de ròsan.

“Deagh bhreith-latha dhuibh, a mhàthair,” ars esan.

Rinn i gàire mòr leis an toileachas, agus thug i taing dha. Agus chunnaic e cuideachd deòir an toileachais na sùilean. Agus smaoinich


[TD 39]

e cho fortanach ’s a bha e gun robh i fhathast an làthair agus gum b’ urrainn dha dìtheanan a thoirt dhi – an dà chuid mar thaing agus mar sheòrsa de chomharra air aithreachas airson nam bliadhnaichean a dh’fhalbh. Ach cha robh e comasach dha Màiri bheag a dhubhadh à inntinn.

Air an t-slighe dhachaigh, bha e a’ smaoineachadh air a mhàthair fhèin ’s air màthair eile nach fhac’ e a-riamh, màthair eile nach fhaiceadh e gu sìorraidh. Agus smaoinich e gun dh’fhàg i dìleab luachmhor na dèidh – Màiri bheag.

Bliadhna an dèidh dhi tachairt ri Mgr MacThòmais, chaidh Màiri a-rithist gu bùth nam flùraichean. Cheannaich i aon ròs dearg bho bhean-na-bùtha. Agus nuair a ràinig i uaigh a màthar, bha ròs dearg an sin roimhpe.

Saoil cò às a thàinig an ròs? Bha fios aice, agus thug i taing shàmhach do choigreach nach robh an làthair


[TD 40]

5. Aon Uair Eile?

Cha tàinig Dòmhnall a-mach às an toll fad trì bliadhna. Bha fios aige gun robh e ann fad trì bliadhna, oir bha an t-uaireadair aige fhathast a’ dol agus bha e air a bhith a’ cunntadh nan làithean. Ged nach robh e gu tur cinnteach, bha e a’ smaoineachadh gun robh an cogadh seachad.

Ach an dèidh sin bha eagal air. Bha eagal air nan deigheadh e a-mach ro aithghearr gum biodh a chuibhreann fhèin ga fheitheamh. Chuimhnich e air a’ chalman a chuir e a-mach. Cha do thill an calman idir. Ach dh’fheumadh crìoch tighinn air biothbhuantachd, na bheachd-san co-dhiù.

Dh’fhosgail e na deich dorsan, a bha, fear air muin fir, a’ dùnadh beul an tuill. Leig e a shùil a-mach an toiseach, agus thòisich a shùil a’ leughadh. Bha e follaiseadh gun rinn am boma a dhleastanas, agus eadhon fhathast bha sgòthan bagarrach de dhuslaich a’ seòladh os cionn an fhàsaich. Thug Dòmhnall a-steach anail agus bha fios aige gun robh e fhathast beò.

Cha robh càil mun cuairt ach dorchadas, agus bha Dòmhnall a’ faicinn an dorchadais. Thàinig e a-mach às an toll agus thòisich e a’ coiseachd. Cha tàinig e tarsainn air aon chorp, air aon uaigh, air aon chladh.

Rinn, rinn am boma a dhleastanas. Bha dorchadas an fhàsaich mar fhianais air sin. ’S cha robh faileasan an dorchadais a’ cur eagal air. Cha robh. Cha robh faileasan ann.

Bha e a’ coiseachd ’s a’ coiseachd. Agus mhothaich e gun robh


[TD 41]

e lomnochd. Ach cha robh fuachd no nàire air. Cha robh acras no pathadh air. Cha do dh’fhairich e acras no pathadh bho chionn trì bliadhna … bhon là a dhùin e na dorsan ’s a thàinig beithir-theine a choileanadh an t-seann gheallaidh. Cha robh oidhche ann agus cha robh là ann. ’S bha Dòmhnall a’ coiseachd ’s a’ coiseachd. Cha robh Dòmhnall sgìth.

Sa choiseachd, chunnaic e rionnag, fada shuas os a chionn. Dh’aithnich e gur e rionnag a bha innte, agus dh’aithnich e gun robh e air an t-slighe cheart. A’ chiad sholas. A’ chiad bhoillsgeadh de bhiothbhuantachd ùr. Bha ceann-uidhe aige a-nis, agus rinn e air an ionad a bha an rionnag a’ comharrachadh.

Choisich e mìle bliadhna, no aon là, mus do ràinig e e. Bha gàrradh mòr timcheall air. Agus timcheall air a’ ghàrradh bha fàsach agus dorchadas. Am broinn a’ ghàrraidh bha craobhan làn de dhuilleagan, feur a’ fàs, tais agus gorm, ’s e air a bhreacadh le flùraichean ioma-dhathach.

Chunnaic Dòmhnall geata ann an oisean a’ ghàrraidh. Dh’fhosgail e an geata agus chaidh e a-steach. Smaoinich e ma bha geata ann, gun robh e na chuireadh gu mìlseanan no eile a dh’fhaodadh a bhith a-staigh. Mìlseanan … no eile? B’ e sin an cunnart. Chaidh Dòmhnall a-steach.

Bha an gàrradh blàth. Bha grian anns a’ ghàrradh. Agus a-nis bha Dòmhnall sgìth. Bha a’ ghrian cho blàth. ’S cha robh sgeul air an dorchadas. Cha robh càil air fàire ach crìochan a’ ghàrraidh.

Shìn Dòmhnall a bhodhaig fo sgàil craoibhe. Chaidil a chorp agus inntinn, agus chaidil a mhac-meanmhain cuideachd. Chaidil na craobhan, agus am feur, agus na flùraichean. Cha robh solas ann agus cha robh dorchadas ann. Cha robh ann ach cadal.

Ach bha dùsgadh ann cuideachd. Thàinig an dùsgadh sa mhadainn. Agus thàinig a’ mhadainn aig crìoch na h-oidhche. Agus thàinig crìoch na h-oidhche aig crìoch biothbhuantachd. Bha dealt air an fheur, air na flùraichean ’s air na duilleagan, air an t-saoghal.

San dùsgadh, dh’fhosgail Dòmhnall a shùilean. Bha saoghal anns a’ ghàrradh. Sheall Dòmhnall mun cuairt. Ri thaobh, chunnaic e


[TD 42]

cnàmh, cnàmh gun fheòil, air lianag a bheatha. Thuig e gur e aon de asnaichean fhèin a bha air an lianaig. Chuir e a làmh air a bhroilleach agus cha robh a bhroilleach goirt. Cha robh fios aige dè bh’ ann am pian.

Sheall Dòmhnall fad ùine mhòir a’ coimhead a’ chnàimh. Anns a’ choimhead, chunnaic e solas a’ deàlradh air a’ chnàmh, agus a-mach às an t-solas dh’èirch cruth boireannaich. Bha Dòmhnall riaraichte leis an t-solas, toilichte nuair dh’fhalbh an t-aonranachas.

“Dè an t-ainm a th’ ort?” dh’fhaighnich e.

“Seall air na craobhan,” ars ise. “Nach iongantach mar a dh’fhàs na craobhan. Bha mi anns an fhàsach,” ars ise. “Ainm?” ars ise. “Dè th’ ann an ainm?”

Bha a’ ghrian cho teth. Chunnaic Dòmhnall an dealt ag èirigh mar cheò.

“Seall air na craobhan,” ars ise. “Seall na h-ùbhlan a tha a’ fàs air na craobhan. Tha mi ag iarraidh fear de na h-ùbhlan sin,” ars ise.

Chunnaic Dòmhnall rudeigin a’ gluasad aig bun craoibhe. Cha do dh’aithnich e dè a bha ann. Chuala e an uair sin an rud a bha ann a’ gàireachdainn. A’ gàireachdainn ’s a’ gàireachdainn.

Choisich Dòmhnall a-null chun na craoibhe. Chuimhnich e air an fhàsach agus air an dorchadas. Chuir e a làmh gu socair timcheall air aon de na h-ùbhlan. Cha do ghearain an t-ubhal nuair spìon Dòmhnall bhon chraoibh e.

Thug e dhi an t-ubhal. Chaill an t-ubhal a dhath nuair bhuail a fiaclan ann.

Sheall Dòmhnall ris a’ ghrèin. Chuala e guth anns a’ ghrèin.

“Obh … obh … obh. A bheil seo a’ dol a thòiseachadh a-rithist?”


[TD 43]

6. Cha Mhair iad Òg

Cha robh fios aig Iain cò a bha fon lic. Agus cha robh mòran sgrìobhte air an lic. Cha robh air an lic ach gum b’ e saighdear a bha ann, agus gum b’ aithne do Dhia cò e. Bha an leac cho geal agus bha am feur cho uaine. Bha flùraichean a’ gàireachdainn anns a’ ghaoith. A’ gàireachdainn, no a’ gul. Cha robh Iain glè chinnteach.

Bha ceudan, eadhon mìltean, de leacan ann, iad uile den aon sheòrsa, cuid dhiubh le ainm an duine mhairbh snaidhte orra, agus cuid eile gun ainm orra ach ainm Dhè. Cha robh fios aige carson a stad e aig an tè seo; nach robh iad uile cho coltach ri chèile?

B’ fhada bho bha an cogadh ann. Cha robh cuimhne aig Iain air mòran mu dheidhinn. Bha cuimhne aige air na cùirtearan dubha a bhith air na h-uinneagan, agus air mar a bhiodh a mhàthair a’ trod ris ’s e gan toirt bho chèile ach am faiceadh e a-mach tron dorchadas. Agus bha cuimhne aige air na sgeulachdan, air bàs athar, air mar a chuala e gun bhuail am peilear ann, ’s air mar a thuit e anns a’ pholl. Dh’fhàg iad an sin e, anns a’ gheamhradh, anns an teiche. Agus bhiodh Iain a’ cuimhneachadh bhon uair ud air mar a bhiodh e a’ tarraing nan cùirtear, ma b’ fhìor tro chrostachd an leanaibh, ach, nach b’ ann a bha e a’ faire ach am faiceadh e athair a’ tighinn? Cha do chreid e nach robh athair beò, gun robh a chorp aig na h-eòin ’s aig na h-ainmhidhean anns a’ pholl. ’S gach uair a gheibheadh e cothrom air a’ chùirtear, bhiodh e a’ faire. Ach cha do thill athair, agus chaidh geamhradh agus samhradh seachad. Bha cuimhne aige air athair, air an fhalt dhubh ’s air na fiaclan geala. Ach cha tuigeadh


[TD 44]

e ciamar a dheigheadh peilear tron chorp ud, eadhon ann an an-iochdmhorachd a’ chogaidh. Agus bha a mhàthair cho òg, coltach ri tè a chitheadh duine ann an dealbh. Agus bha a bheatha fhèin cho an-sheasgair. Nuair dhùisg i Iain às a chadal ’s a dh’innis i dha mu dheidhinn athar, bha na deòir a’ bàthadh a briathran.

“Chan fhaic mi tuilleadh e,” ars esan.

“Chan fhaic,” ars ise. “B’ e gaisgeach a bha nad athair,” ars ise. “Bhàsaich e agus e a’ feuchainn ri ar dìon.”

Agus, ged bha e òg, thòisich Iain a’ smaoineachadh. Dè am feum a bha ann an gaisgeach a bha marbh anns a’ pholl ann an tìr chèin? Agus thòisich esan a’ gul cuideachd. Cha robh ann ach an dithis aca a-nis. Agus chan fhuilingeadh athair an còrr; chan fhairicheadh e claoidh a’ bhròin tuilleadh. Aon taigh-fhaire eile sa bhaile, agus thiormaicheadh na deòir agus dheigheadh an cogadh ’s an sgrios à cuimhne, ach aon là a-mhàin sa bhliadhna nuair chuireadh iad an aodach Sàbaid orra ’s a sgeadaicheadh iad am broillichean le buinn. Ach cha bhiodh athair Iain a’ coiseachd còmhla riutha.

Bha na leacan cho geal. Bha an cladh cho grinn. Smaoinich e air an t-sìth ’s air an rèite a bha sa bhàs, an taca ris a’ bhreislich a bha sa bheatha ’s anns a’ chogadh. Agus ghabh e seòrsa de eagal. Carson nach robh fios cò iad? Carson a chaidh an sadadh an siud? Rinn e dealbh air na cuirp na inntinn, ach chan fhaiceadh e an dealbh.

Dh’fhairich Iain cuideigin a’ gluasad faisg air. Chlisg e. Bha dùil aige gun robh e na aonar am measg nan leac ’s am measg nam marbh. Bha cuideigin na sheasamh ri thaobh. Cha do dh’aithnich e an duine. Duine àrd, is feusag liath air. Shaoil Iain gur dòcha gun robh an duine air an turas cheudna ris fhèin, ged nach robh e buileach cinnteach dè an turas a bha sin. ’S dòcha gun robh e a’ sireadh leac air nach robh ainm. ’S dòcha nach robh e a’ sireadh leac idir. ’S dòcha gur ann a bha e air chuairt, ’s gun tàinig e a-steach a chum co-chomann a bhith aige ri na mairbh.

“A bheil an cogadh seachad?” dh’fhaighnich an duine.

Sheall Iain ris le uabhas. Cha b’ i a’ cheist a-mhàin a chuir uabhas air, ach shaoil e gun dh’aithnich e an guth. Chuala e an guth ud roimhe.


[TD 45]

“A bheil an cogadh seachad?” dh’fhaighnich an duine a-rithist.

“Tha,” fhreagair Iain, ’s gun fhios aige dè bha e ag ràdh. “Tha an cogadh seachad.”

Stad an duine airson greiseag. Bha e a’ sealltainn ri Iain mar gum buineadh e do shaoghal eile.

Agus an uair sin:

“A bheil thu gam aithneachadh?”

“Tha mi a’ dèanamh aithne gun chuimhne ort,” thuirt Iain. “Tha mi a’ dèanamh aithne gun chuimhne air do ghuth. Chuala mi an guth sin roimhe.”

“Carson a thàinig thu an seo?” dh’fhaighnich an duine.

Cha b’ urrainn do Iain a fhreagairt. Cha robh fios aige fhèin carson a bha e air tighinn. Ach bha e glè fhollaiseach dha dè a bha a’ tighinn na chuimhne, a’ faicinn na bha siud de leacan, ’s gun fios aig duine beò cò bha mòran dhiubh a’ cuimhneachadh. Carson a thàinig e don tìr chèin seo, am measg dhaoine nach bruidhinneadh a chànan fhèin, cànan nach b’ urrainn dha a thuigsinn? Agus a-nis bha coigreach air an robh e eòlach a’ bruidhinn ris. Cha bu toigh leis aideachadh gur e coigreach a bha ann, agus cha bu toigh leis aideachadh gun robh e eòlach air. Carson a bha an duine fhèin air tighinn an siud? Cha robh fios aige. Ann an dòigh bha Iain toilichte gun robh e ann, san fhàsach ud de leacan.

“Chan eil fios agam carson a thàinig mi,” ars Iain. Bha e ag innse bhreugan don duine. Cha robh e ag iarraidh aideachadh. Agus bha eagal air.

“A bheil thu gam aithneachadh?” thuirt an duine a-rithist.

Thuirt Iain ris nach robh, agus e an dòchas gun innseadh an duine dha cò e. Nam biodh fios aige cò ris a bha e a’ bruidhinn, bhiodh e a’ faireachdainn na bu chofhurtail. Cha bhiodh e a’ faireachdainn cho aonranach.

“Tha cuimhn’ agamsa ortsa,” ars an duine. “Bha thu glè òg. Dh’fhalbh mi gun fhios agam carson. Dh’fhalbh mi an aghaidh mo chàlach. Tha cuimhn’ agam fhathast air an là a fhuair mi fios. Bha mi air a bhith a’ feitheamh a’ phuist a h-uile là, oir bha mi cinnteach


[TD 46]

gun robh an litir a’ dol a thighinn. Agus thàinig i, mar bha mi an dùil. Bha fios agam dè bha innte mus do dh’fhosgail mi i. Chan fheum duine na litrichean ud fhosgladh airson fios a bhith aige dè tha annta … Agus bha i na seasamh an siud, ’s a h-aodann cho geal ris an t-sneachd. Agus bha thusa ann cuideachd. Agus cha robh dragh agad. Cha robh fios agad. Bha thu ro òg airson dragh no fios a bhith agad. Cha b’ e gun robh thu cruaidh-chridheach. B’ ann a bha thu ro òg.”

Bha Iain na sheasamh an siud ag èisteachd. Bha e a’ faireachdainn cho fuar. Agus fhad ’s a bha an duine a’ bruidhinn, bha Iain ga choimhead.

“Agus thog mi mo mhàileid orm,” ars an duine, “anns an dorchadas, agus dh’fhalbh mi. Chan fhaca mi tuilleadh i. Agus tha thusa a-nise ag ràdh rium gu bheil an cogadh seachad. Dh’fhalbh mi anns an dorchadas, a-steach don dorchadas. Agus chì mi iad a h-uile bliadhna a’ coiseachd, agus buinn a’ deàrrsadh air am broillichean. Agus bidh iad ag ràdh gu bheil iad a’ cuimhneachadh. Tha na leacan seo ag èirigh a-mach à eachdraidh. Tha fios agam gu bheil i fhathast beò. Bheir thusa mo bheannachd thuice nuair thilleas tu. Innsidh tu dhi gum faca tu mi. Innsidh tu dhi gun robh sinn a’ bruidhinn ri chèile sa chladh. Thug i pòg dhomh mus do dh’fhalbh mi, agus ghuidh i gun tillinn sàbhailt. Ach cha do thill mi. ’S ged a thillinn a-nise … uill, dè ged a thillinn a-nise ..?”

Bha na flùraichean a’ danns anns a’ ghaoith, anns a’ ghaoith a bha a’ cìreadh an fheòir a bha a’ còmhdach nan uaighean. Bha i a’ cìreadh falt Iain cuideachd, agus bha i a’ cìreadh feusag an duine.

Agus bha leac rin taobh agus ainm Dhè oirre, ’s lusan dearga a’ chadail ann an lìonmhorachd mar chomharr air sìth … ’s mar chomharr air cadal.

“Cha do dh’innis thu dhomh fhathast,” ars Iain, “cò thu. Carson nach eil thu ag innse dhomh? Dè tha thu a’ feuchainn ri chleith orm? Nach innis thu dhomh! Nach innis thu dhomh!”

“An e nach eil thu a’ tuigsinn?” fhreagair an duine. “Bha cearcan ann, agus dà chù. A bheil cuimhn’ agad orra? Tha fios agam gun robh thu òg, ach saoilidh mi gum biodh cuimhn’ agad orra. Tha cuimhn’


[TD 47]

agamsa orra, ged ’s fhada bho chunnaic mi iad. An stòbha dhubh a bh’ anns a’ chidsin, an stòbha air am biodh i a’ còcaireachd. Na leabhraichean a bh’ anns a’ phreas ri taobh an teine, agus am Bìoball a bha air seargadh leis an aois. An còmhdach ioma-dhathach a bh’ air an làr, ’s e a’ deàrrsadh ann an solas na lampa. Agus an tì. Cha do dh’òl mi tì a-riamh cho làidir rithe. Bha ùrachadh innte, agus bha beatha innte. Beatha! Agus thàinig an litir, ’s fhreagair mi an litir, ged nach do dh’fhosgail mi a-riamh i. ’S thug iad dhomh àireamh agus gunna. Ach cha tug iad biothbhuantachd dhomh. Cha tug. Cha robh biothbhuantachd aca. Cha tug iad dhomh ach àireamh agus gunna. ’S bha an gunna cho meirgeach, cho meirgeach rim mheuran fhìn … nach eil mi ag innse dhut cò mi? A bheil thu gam aithneachadh idir? No bheil thu fhathast a’ dèanamh aithne gun chuimhne orm? Nach eil mi a’ bruidhinn riut agus ag innse dhut?”

Bha Iain mar gum biodh e ceangailte ris an talamh, ceangailte ri na h-uaighean. Bha, bha e a-nis a’ tuigsinn cò bh’ anns an duine. Bha an cogadh agus an aois air caochladh a thoirt air a shnuadh, ach b’ e a bh’ ann ceart gu leòr. Agus bha e a-nis cuideachd a’ tuigsinn carson a thàinig e a-nall chun na dùthcha ud, agus carson a bha e an siud am measg nan leac. Chunnaic e gun robh an t-adhar a’ fàs dorch, mar gum biodh stoirm a’ tighinn. Agus bha e fada bhon dachaigh, dìreach mar a bha iadsan a bha fo na leacan. Bha eagal air nach fhaiceadh e an dachaigh tuilleadh. Agus dè dhèanadh a mhàthair an uair sin? Bha i a-nis a’ fàs aosta, ged bha i òg uaireigin. Bha e ga faicinn na h-òige agus na seann aoise aig an aon àm. Agus bha an duine fhathast ri thaobh.

“Dé their mi rithe?” dh’fhaighnich Iain.

“Their thu rithe gum faca tu mi,” ars an duine, “agus gu bheil cuimhn’ agam. Their thu rithe gu bheil mi aig fois. Their thu rithe gun robh mi ag innse dhut … ach their rithe cuideachd nach till mi gu sìorraidh. Ged chaidh mi a-mach don dorchadas, chaidh mi a-steach don t-solas. Innis dhi gu bheil gaol mòr agam oirre, agus nach robh cothrom agam air mar a thachair. Innsidh tu dhi. Feumaidh tu innse dhi. Agus tha mi cinnteach gun tuig i. Agus feuch gum bi thu a’


[TD 48]

sealltainn às a dèidh. Bha i gu math dhut. Tha fios agamsa air sin.”

“Tha stoirm a’ dol a thighinn,” ars Iain.

“Thàinig an stoirm bho chionn fhada,” ars an duine, “agus cha do sheac an stoirm a-riamh. Agus tha thu ag ràdh rium gu beil an cogadh seachad. ’S math gun dh’innis thu dhomh gu bheil an cogadh seachad.”

Thòisich an t-uisge a’ dòrtadh. Sheall Iain suas ris an adhar, a’ sireadh mìneachadh, no a’ sireadh rudeigin. Nuair leag e a shùilean cha robh lorg air an duine. Bha Iain a-nise cinnteach. Bha fios aige cò bha anns an uaigh ud, cò bha fon lic aig na stad e bho chionn biothbhuantachd, gun fios aige carson. Thug e sùil eile, agus, a dh’aindeoin na gaoithe, bha na flùraichean air sgur de dhannsa. Bha iad air an cinn a chromadh, ’s iad a-nise trang gan dìon fhèin bhon stoirm a bha a’ dlùthachadh.

Bha sluagh mòr ann. Bha iad a’ coiseachd seachad air a’ charragh-cuimhne, ’s a’ càradh cearcaill de fhlùraichean aig a bhun. Bha am broillichean air an sgeadachadh le buinn mhòra, dheàrrsach. Fhuair iad duaisean, gach fear a rèir miann an dàin. Ach bha cuid nach d’ fhuair duaisean idir. Thug Iain sùil mhionaideach orra. Bha iad uile cho coltach ri chèile. Bha iad uile a’ coimhead cho sgìth, mar nach do chaidil iad a-riamh.

Cha robh an duine nam measg idir. Bha esan na chadal. Bha athair na chadal. B’ fhada bho chaidil e.

Nuair choimhead Iain ri sùilean a mhàthar, chunnaic e gun robh iad fhathast làn de dheòir, leth-cheud bliadhna agus còrr às dèidh na h-òige.


[TD 49]

7. Am Bodach

B’ e an samhradh a bha ann. Bha an t-adhar gorm agus e air a bhreacadh le cuileagan. Bha an saoghal na thost agus e gan coimhead a’ cluich san adhar.

“Thèid sinn a chèilidh air a’ bhodach,” arsa Seumas.

“Am bodach?” arsa mise. “Cò am bodach?”

“Ceart gu leòr,” arsa mise. “Thèid sinn a chèilidh air a’ bhodach.”

Bha mi fhìn agus Seumas a’ gabhail cuairt air feasgar cho ciùin, feasgar cho blàth, feasgar cho sàmhach ’s a thàinig bho chionn fhada. Cha robh mi cinnteach idir cò am bodach air an robh e a’ bruidhinn. Ach co-dhiù, bha fios aig Seumas a rèir coltais. Bha na briathran a bha e a’ labhairt rium cinnteach gu leòr, agus ghabh sinn a-null thar nan cnoc, gus mu dheireadh an d’ fhuair sinn sealladh air abhainn a’ ruith air taobh-thall na beinne. Agus ri taobh na h-aibhne, air an fheur ghorm, bha bothag bheag. Agus ged a b’ e an samhradh a bha ann, ged bha am feasgar cho blàth, bha snàithleanan de cheò ag èirigh às a’ bhothaig, mar gum biodh teine beag samhraidh na broinn.

“Cò th’ anns a’ bhodach?” dh’fhaighnich mi.

“Dìreach am bodach,” fhreagair Seumas. “’S e am bodach a bha againne a-riamh air, ainm a thugte air nuair nach robh e na bhodach; eadhon nuair bha e na dhuin’ òg, ’s e am bodach a bhiodh ac’ air.”

Ghabh sinn sìos air ar socair chun na h-aibhne. Chan fhaiceadh sinn càil a’ gluasad. Cha robh cù, no cat, no cearc, no eile rim faicinn. Bha an abhainn fhèin a’ sruthadh air a socair sìos gu muir, agus


[TD 50]

cha mhòr gun cluinneadh tu càil san fheasgar ach torman fann na h-aibhne. Agus gu dearbha, b’ e torman fann, mall a bha aice air an fheasgar bhòidheach seo.

Mu dheireadh ràinig sinn doras na bothaig. Chaidh sinn a-steach. Bha am bodach na shuidhe an sin air seòrsa de stòl, agus e a’ sgrìobhadh. B’ e bodach a bha ann ceart gu leòr, feusag liath air, beagan fuilt fhathast air fhàgail air mullach a chinn, agus claisean na h-aoise follaiseach air a ghruaidh.

“Ciamar a tha sibh?” arsa Seumas.

Cha do fhreagair am bodach e. Cha do leig e air gun robh Seumas ann. Cha do leig e air gun robh duine den dithis againn ann. Agus bha e na shuidhe an siud a’ sgrìobhadh. Bha beagan de theine sa chagailt, mar sheòrsa de dhearbhadh air a’ cheò a chunnaic sinn a-muigh. Cha b’ e gun dèanadh e mòran blàiths ann am fuachd a’ gheamhraidh, ach cha robh mòran feum air teine am feasgar seo. Bha corra luideag de aodach sgapte air an làr, bogsa an siud ’s an seo, dà chupan shalach air bòrd fiodh thall ri balla na bothaig. Agus an crochadh bho bhalla gu balla bha sreang air an robh corra sheann stocainn, mar gum biodh cuideigin air uisge a mhaoidheadh orra a chum an nighe. Bha iad tolltach, agus lèine is geansaidh crochte rin taobh.

“Ciamar a tha sibh?” arsa Seumas a-rithist.

Cha do thog am bodach a cheann an turas seo na bu mhò.

“Suidh sìos,” arsa Seumas riumsa. Cha robh agam air ach sin a dhèanamh.

“Bidh am bodach a’ bàrdachd,” arsa Seumas.

“Am bi?” arsa mise.

“O, bithidh,” thuirt Seumas, “ach chan eil e airson gu leugh duine a’ bhàrdachd aige gus am bi e air bàsachadh. ’S an uair sin tha e ag iarraidh gun tig a’ bhàrdachd aige am follais.”

“Carson sin?” dh’fhaighnich mise.

Cha do fhreagair Seumas mi. ’S cha do chuir mi a’ cheist a-rithist air.

Thug mi sùil mun cuairt am broinn na bothaig, agus b’ ann a shaoileadh duine gur ann a bha i air a cruthachadh bho thùs an siud


[TD 51]

nuair chaidh an saoghal fhèin a chruthachadh. Cha robh i coltach idir ri gun thog duine a-riamh i. Bha i ann bho thoiseach tòiseachaidh. Agus fhad ’s a bha mi a’ coimhead mun cuairt, bha mi a’ faicinn a’ bhodaich a’ sgrìobhadh ’s a’ dian-sgrìobhadh. B’ e seann phàipear glas a bha aige, pàipear ’s dòcha a bha uaireigin geal, ach a-nis a bha air fàs glas leis an t-salachair ’s leis an aois. Agus dhèanainn a-mach gur e bàrdachd a bha e a’ sgrìobhadh air a’ phàipear, gun teagamh. Agus gu dearbha ma bha e a’ sgrìobhadh na bha siud ’s ga dheasachadh aig a’ cheart àm, le cho luath ’s a bha e ga dhèanamh feumaidh gun robh liut aige air bàrdachd a dhèanamh.

An ceann ùine stad e. Thog e a cheann agus sheall e ri Seumas.

“Tha mi gu math,” ars esan. “Ciamar a tha thu fhèin? Agus cò tha seo còmhla riut?”

Thuirt Seumas gun robh esan gu math, agus bheannaich e am feasgar dha. Rug mise air làimh air a’ bhodach.

“Tha sibh a’ sgrìobhadh,” thuirt Seumas.

“O, tha,” fhreagair am bodach. “Tha mòran ann fhathast a dh’fheumas mise a sgrìobhadh. Tha mòran a’ tachairt san t-saoghal ged nach eil mise ga fhaicinn, ged nach eil mise ga chluinntinn, ach feumaidh mi sgrìobhadh mun t-saoghal. Feumaidh mi dìleab air choreigin fhàgail aig an fheadhainn a thig nam dhèidh.”

“O, feumaidh gu dearbha,” arsa Seumas. “Agus gu cinnteach tha fadachd orm fhìn gus an leugh mi a’ bhàrdachd.”

Dh’fhàs am bodach rudeigin greannach.

“An e gu bheil fadachd ort gus am bàsaich mi?” dh’fhaighnich am bodach.

“O, chan eil, chan e sin idir a th’ ann,” arsa Seumas. “Is ann a tha fadachd ormsa gus an leugh mi a’ bhàrdachd, agus gu dearbha b’ fheàrr leam fhìn gu foillsicheadh sibh cuid de na tha sibh a’ sgrìobhadh mus bàsaich sibh. Smaoinichibh air an t-sàsachadh a bhiodh ann dhuibh fhèin leabhar de ur cuid bàrdachd fhaicinn air fhoillseachadh, fhaicinn ann an clò.”

“Chan fheum mise,” ars am bodach, “sàsachadh bhom bhàrdachd. ’S ann a tha mise a’ faighinn sàsachadh bho bhith ga sgrìobhadh, chan


[TD 52]

ann bho dhaoine eile a bhith ga leughadh. Agus chan eil fios agam ciod a smaoinicheadh iad mum dheidhinn aon uair ’s gu leughadh iad i. Co-dhiù, chan eil i deiseil fhathast. Is fhada mus bi i crìochnaichte.”

“Uill,” thuirt Seumas, “ann an dòigh ’s math leam sin a chluinntinn, gu bheil dùil agaibh a bhith beò greis mhath fhathast.”

“O,” ars am bodach, “eadar gum bi mise beò no nach bi, ’s fhada mus bi a’ bhàrdachd deiseil. Nach eil sibh a’ faicinn bàrdachd mun cuairt oirbh fad na h-ùine? Nach eil sibh a’ faicinn bàrdachd anns na creagan, anns na h-uillt, anns gach bileag feòir? Tha òrain air leth annta uile.”

Bha sinn greis a’ còmhradh a-null ’s a-nall mar sin, mu bhàrdachd, mu nàdar ’s mu na cnuic, mu na cuileagan ’s mu na h-eòin, agus mu gach nì eile anns an robh ùidh aig a’ bhodach. Agus abair gun robh liut aige air còmhradh. Bha mi ag ràdh rium fhìn gum feumadh e bhith gun robh mòran sgeulachdan aige. Co-dhiù, cha robh sinn uabhasach fada a-staigh nuair thuirt Seumas gum bu chòir dhuinn a-nise falbh. Agus dh’aontaich mise gum bu chòir dhuinn falbh. Cha robh mi air a bhith an siud a-riamh roimhe agus cha robh mi ach air aoigheachd.

Air an t-slighe dhachaigh thòisich Seumas ag innse dhomh mun bhodach. Nuair dh’fhàg e an sgoil aig aois còig bliadhna deug, smaoinich e gun togadh e a’ bhothag seo ri taobh na h-aibhne. Cha robh e ag obair a-riamh. Cha robh e ann an colaist. Cha deach e na b’ fhaide leis an fhoghlam na an sgoil fhèin. Agus bha fadachd a bheatha air gus an d’ fhuair e air an sgoil fhàgail. Agus thog e a’ bhothag, ’s chaidh e a dh’fhuireach innte. Bhiodh e a’ tighinn don bhaile ’s dòcha uair a h-uile deich là ach am faigheadh e gnothaichean a bhiodh a dhìth air, mar bhiadh. Agus a-mach air sin, cha robh duine ga fhaicinn a shamhradh no a gheamhradh, ach corra dhuine mar Seumas fhèin, a bhiodh a’ tadhal air bho àm gu àm.

“Agus dè mun bhàrdachd a tha seo?” arsa mise. “Saoil cò mu dheidhinn a tha e ga sgrìobhadh?”

“O,” fhreagair Seumas, “chan eil fios aig duine air sin. Tha e fhèin ag ràdh gur ann mu bheatha a tha e a’ sgrìobhadh na bàrdachd. Ach cha shaoil sinne, mise no thusa, gum fac’ esan mòran den bheatha, na shuidhe feasgar bho fheasgar, là an dèidh là, air an t-seann stòl ud, ag


[TD 53]

èisteachd ri na siantan, a’ coimhead ris a’ ghrèin, ag èisteachd ris an abhainn a’ ruith air a slighe chun na mara.”

“Agus,” arsa mise, “a bheil duine beò a bhuineas dha?”

“Tha,” arsa Seumas. “Tha càirdean gu leòr aige. Tha bràithrean aige. Peathraichean. Agus càirdean eile.”

“Agus am bi iad sin ga fhaicinn?” dh’fhaighnich mi.

“Cha bhi,” thuirt Seumas. “Cha bhi iad a’ dol na àrainn. Chan eil e gan iarraidh. Tha e ag ràdh gu bheil iad a’ dol san rathad air nuair thig iad. Tha e coltach gun deach fear de a bhràithrean agus aon de a pheathraichean chun na bothaig aon uair ceart gu leòr, ach cha b’ i an taing a b’ fheàrr a fhuair iad. Agus cha deach neach a bhuineadh dha ann bhon uair sin. Bidh mise bho àm gu àm a’ tadhal air gun teagamh, ach, mar a chunnaic thu, cha bhi mi a’ fuireach fada. Bidh eagal ormsa cuideachd gu bheil mi san rathad air, gu bheil mi a’ cur dragh air, air a’ bhàrdachd aige.”

Uill, bho chionn ghoirid, agus an samhradh ud air a dhol seachad, ’s am blàths air gèilleadh do fhuachd geamhraidh, thachair mi ri Seumas a-rithist. Ghabh mi naidheachd a’ bhodaich. Cha tuirt Seumas facal. Ach thug e pasgan ann an cèis ghlais a-mach às a phòcaid. Shaoilinn gur e leabhar a bha am broinn na cèise. Agus gu dearbha cha robh mi ceàrr. Thug Seumas an leabhar às a’ chèis agus sheall e dhomh e. Sgrìobhte air còmhdach an leabhair gu h-àrd bha am facal BÀRDACHD, agus na b’ fhaide shìos na facail LEIS A’ BHODACH. Thuig mi an gnothach.

“Chaochail am bodach?” arsa mise ri Seumas.

“Chaochail,” fhreagair e. “Chaochail am bodach.”

Shaoil mi gun robh fras uisge gus tighinn. Choimhead mi suas don adhar ’s mi gam mhallachadh fhìn seach nach robh còta orm. Ann am briseadh san adhar, eadar na sgòthan agus sìorraidheachd, bha mi cinnteach gun robh mi a’ faicinn ìomhaigh air choreigin.

Bha.

Bha mi a’ faicinn ìomhaigh.

Bodach na shuidhe air seann stòl … agus e a’ sgrìobhadh!


[TD 54]

8. Leasain

A’ chiad là air ais. Seachdainean fada an t-samhraidh a’ nise a’ faireachdainn cho goirid. Bha i na boil, mar bu tric a bha, air a’ chiad là air ais. Miss Munro. Bha na daoimein fhathast air a corraig, ged nach robh sgeul air bann dùinte de òr.

“A-nise, a chlann, seo pìos de phàipear an urra. Sgrìobhaibh cunntas air na saor-làithean, ag innse ciamar a chòrd iad ribh.”

Dia gar beannachadh! An aon rud a h-uile bliadhna. ’S iongantach mur robh fios aice air barrachd mu shaor-làithean na bha aig Tòmas Cook.

“Bha mi a’ sealltainn air mo sheanair ’s air mo sheanmhair. Chunnaic mi na cearcan. ’S bha mi a’ cluiche còmhla ris a’ chù. Bha an t-sìde math, agus chòrd e rium gu mòr. Bha mi fhìn ’s mo bhràthair a’ cuideachadh ar seanar ’s ar seanmhar leis a’ mhòine, agus ghabh sinn tì agus sgonaichean a-muigh air a’ bhlàr. Bha sinn glè sgìth, ach bha e math.

Agus an còrr den ùine bha mi aig an taigh. Bha mi a-muigh a h-uile là agus bha mi glè bhrònach nuair thàinig na làithean saora gu ceann …

… ’s mar sin air adhart.”

Daingead! Dè an còrr a b’ urrainn dhut a ràdh? Dh’fheumte an fhìrinn innse agus breugan mac-meamna a sheachnadh. Bha bàrdachd na bliadhn’ an-uiridh cho fada air falbh, ’s an rosg ’s an gràmar.


[TD 55]

Thuirt an luchag anns an toll
’s tu dh’ fhàg mi buileach fo bhròn.

Cha b’ e. Cha b’ e sin idir a bha ann. Dè an diofar?

Tìogar, tìogar ’s tu nad theine
ann an coilltean chraobh na h-oidhch’
ciod an làmh no ’n t-sùil neo-bhàsmhor
bu sheis dod shrianagain cho grinn?

Cha b’ e. A-rithist cha b’ e buileach. Ach a-rithist dè an diofar?

Nuair a ràinig sinn Hull, bha bàta mòr aig a’ chidhe. Biast de shoitheach, coltach ri taigh-òsta air bhog. ’S chunnaic mi bàt’-aiseig Steòrnabhaigh a’ dol seachad, coltach ri tuba a rinneadh le droch chùbair. Mun àm seo bha sinn a’ bruidhinn ri chèile, sinne agus càch.

“Cò às a tha sibh? Dè tha sibh a’ dèanamh? Ciamar a bha an aimsir agaibh? An robh sibh thall-thairis roimhe? Na ghabh sibh pileachan airson cur-na-mara?”

(Siud am bàt’-aiseig a’ dol seachad a-rithist!)

“Tha mi an dòchas nach bi e ro theth. Mo chasan. ’S chan fhaighinn eadhon leth paidhir bhrògan ann am <eng>Marks<gai> a fhreagradh mi. An dùil am bi <eng>Marks<gai> anns a’ Ghearmailt?”

Gnothaichean cudromach an t-saoghail.

Bha am bàta socair. Cha robh i idir coltach ri tuba. Biadh is deoch is cadal. “<eng>Schindler’s List<gai>” ga shealltainn air a’ Chlàr Dhearg. Agus sinne a’ dèanamh air a’ Ghearmailt. Nach robh sin èibhinn?

Thug Miss Munro na h-aistean a-steach. Bha fichead Miss Munro air a’ bhàta. Bha iad anns a’ bhus.

“Cus de obair-pàipeir ann am foghlam an-diugh. Sia mìosan eile, ’s bidh mo shaorsa agam. Dè tha thusa a’ dèanamh?”

“Tidsear.”

“Seadh, tidsear. Thoir thusa dhaibh aiste mu na saor-làithean a’ chiad là air ais. Bheir sin dhut cothrom do chasan a lorg.”


[TD 56]

O nach robh mi thall sa ghleann a’ fuireach,
an àit’ a bhith ’n-dràst’ don Eòrp’ a’ siubhal.

Biom-bom. “Tha a’ bhùth air a’ Chlàr Ghorm a-nise fosgailte.”

Dà cheud <eng>fag<gai> agus botal uisge-beatha. Saor bho chìsean.

“Dùthaich bhrèagha tha seo. Nach mòr am beud muneachdraidh.”

“An robh sibh a’ fònadh dhachaigh?”

“Bha.”

“Càil às ùr?”

“Chan eil. Dìreach an t-sìde.”

“Ah, mu dheireadh thall. Hamburg. Rinneadh sgrios mòr an seo rè a’ chogaidh. Cha b’ e nach robh iad airidh air.”

“A-nise, na tòisich.”

“Cha bu mhise a thòisich. Iadsan a thòisich. Thug iad ionnsaigh air a’ Phòlainn.”

Elaine. Leis an eachdraidh bho dh’fhàg sinn Rotterdam.

“Pìos math a’ dol a dhìth,” arsa fear a bha air mo chùlaibh. Bha mi ga fhaicinn san sgàthan. Bha e ceithir fichead ma bha e latha. Thug a bhean droch shùil air. Ach cha tuirt i facal ris. Bha e ro aost.

“Chaidh mòran a mharbhadh,” ars Elaine. “Ach dh’fheuch iad ri na togalaichean a b’ inbheile a sheachnadh. Na daoine a bha iad ag iarraidh. Còig mionaidean, ’s bidh sinn aig an taigh-òsta.”

Taing do Shealbh.

“’S a-nochd, thèid sinn a-mach cuairt ’s gum faic sinn Hamburg rè na h-oidhche.”

Bha mòran de sholais dhearga ann an Hamburg rè na h-oidhche. Coltach ri Soho. No ri Glaschu.

“Àite garbh,” arsa ministear gun choilear.

“<eng>Wilkommen<gai>,” ars an taigh-òsta.

Bha <eng>Trabant<gai> beag, gorm air taobh thall na sràide. Fear a thàrr às bhon taobh an ear, an dèidh dhaibh an gàrradh a leagail. Uaireigin, rinn fear de Chinn-suidhe nan Stàitean Aonaichte òraid aig a’ ghàrradh. An Ceanadach. Cha do mhair e fada às dèidh sin. Cha robh boireannach aca a-riamh na Ceann-suidhe, gu h-oifigeil co-dhiù.


[TD 57]

“Eachdraidh,” arsa Miss Munro. “An dàrna duilleag deug thar an trì fichead, agus an còigeamh caibideil, a’ tòiseachadh aig an toiseach. Dè tha thu a’ ciallachadh, gun dhìochuimhnich thu do leabhar? Ciamar a leughas tu mu na Ròmanaich mur eil do leabhar agad? Sgrìobh ‘Chan fhaod m mo leabhar eachdraidh a dhìochuimhneachadh’ ceud turas.

Na Ròmanaich. Carson nach do dh’fhuirich iad far an robh iad?

“Bracaist aig ochd. ’S bidh sinn a’ falbh aig naoi gus am faic sinn na fìon-liosan, is sràidean, is togalaichean, is pàircean.”

Rola chruaidh agus ìm Gallda. Abair bracaist! ’S beag an t-iongnadh ged a chaill iad an cogadh.

Ach tha an leann math. Ann an glainneachan le casan mòra, tiugha, coltach ri na casan aig Murdag. Cha robh Murdag a-riamh air aiseag Steòrnabhaigh. Tha an leann math.

“Hitler a thug a-thaobh iad,” ars Elaine. “Bha oifisean aca air an t-sràid seo. An togalach mòr sin. Pàirt de eachdraidh an t-saoghail.”

Eachdraidh gu dearbha!

“Cuin a bha Blàr Allt a’ Bhonnaich ann? Cuin a ràinig Columbas Ameireaga? Cuin a chaidh tràillealachd a chur à bith?”

“Eachdraidh an t-saoghail,” arsa Miss Munro.

An teas! Bodaich le briogaisean goirid, agus casan laorcach. Cailleachan le gàirdeanan rùisgte, agus craiceann laorcach.

“A bheil e a’ còrdadh ribh?”

“Tha. Ribh fhèin?”

“Tha. Mur a bitheadh an teas.”

Hitler agus Hess a’ coiseachd anns an teas. Briogaisean fada agus còtaichean mòra. Bha iomadh taibhs air an t-sràid. Iomadh taibhs agus iomadh manadh. Brògan mòra a’ bualadh na sràide.

Eva a ghràidh, ’s tu dh’fhàg mi buileach gun sunnd,
’s mi feuchainn an-dràst’ ri buaidh a thogail bhon ghrunnd.

Bha an eachdraidh air fad aig Elaine.

“’S an-diugh,” ars ise, “tha Nàsaich ùra ann. Tha fàinneachan nan srònan, mar a chitheadh tu ann an sròn tairbh, ’s am falt air a


[TD 58]

bhearradh gu dlùth.”

Thuit Màiri Nic an t-Sealgair na cadal nuair chuir i crìoch air an aiste. Bha srann aice, coltach ri itealan Gearmailteach. Dhùisg i nuair thuit na bomaichean. ’S cha robh Miss Munro toilichte.

“Chan ann mar sin a tha thu ga litreachadh idir.”

“Ciamar eile?”

“Nach eil fios agad gu bheil litreachadh ùr ann? Litreachadh ùr ann an saoghal ùr.”

“Tha, ach …”

Bha a h-uile càil cho ùr nuair a dhùisg Màiri.

“Màiri bhòidheach, sgeul mo dhàin,” mar a bhiodh Seonaidh ag ràdh rithe. ’S bhiodh i a’ dol às a ciall ris, ’s a’ cur na chuimhne gun robh ise a’ falbh leis an Oraindsear Ruadh. Linn na h-òige ’s an neo-chiontais, gun ghuth againn air cogaidhean ach air cogaidhean Miss Munro a-mhàin. B’ ann an leabhraichean a bha na cogaidhean sin, cogaidhean gun bhrìgh.

Agus thàinig an cogadh gu ceann. Agus thill na fiùrain, co-dhiù cuid dhiubh. Sin a chaidh innse dhuinne, aig nach robh cuimhne air cogadh.

Thill na gaisgich; O, thill na fiùrain
Mar bha dùil ac’ gu tìr a’ gheallaidh,
Ach mar a b’ fhaisge a rinn iad dlùthadh
Cha robh san dùthaich ach tìr a’ mheallaidh.

“Bha mise ann am <eng>Bomber Command<gai>,” ars am bodach aig an robh sùil ann an Elaine.

“Caol ri caol is leathann ri leathann,” arsa Miss Munro ri Màiri.

Bha sinn dona gu bhith a’ tarraing à Miss Munro. Agus chuimhnich mi air an là a thug Donaidh Morocco oirnn feuchainn ach cò a gheibheadh an comharradh a b’ ìsle ann an eadar-theangachadh. Burraidh uabhasach. B’ e Calum Brògach a rinn a’ chùis. Dh’eadar-theangaich e <eng>somersault<gai> le salainn-samhraidh, agus <eng>moreover<gai> le tuilleadh-tarsainn agus <eng>carpenter<gai> le peantair-chàraichean. Agus cha


[TD 59]

b’ i an duais a b’ fheàrr a fhuair e bho Mhiss Munro. Thug i dha na chumadh a’ sgrìobhadh e fad seachdain. Agus rinn Donaidh Morocco poilitigs, eachdraidh agus feallsanachd san oilthigh. Duine comasach. Dh’fhàg e an sgoil le làn a dhùirn de chuspairean air teisteanas. Fhuair e obair ann an Oifis na h-Alba.

Chuir Elaine teip air sa bhus. Lìon am bus le fuaim. Bha cuid ann a theireadh ceòl ris. <eng>Love in the Mist<gai>, air èigheachd le còmhlan ris an cante <eng>Na Balearics<gai>. Bha am bodach bochd ann am bruaillean.

Sguir sinn a leughadh mu na Ròmanaich nuair thàinig iad a Bhireatainn. Iad fhèin agus Iulius. Cunntas a-nise. No matamataig, mar theirear ris sa Ghall-Ghàidhlig:

Nuair thèid dhà is dhà nan còig
’s a chunntas mi caoraich far nach eil ach uain,
chì mi ann an saoghal gun shùilean
sealladh air mearachdan na h-eachdraidh,

* * *

’s nuair thèid dhà is dhà nan ceithir
chì mi saoghal tro mo shùilean eile,
is cluinnidh mi dàn,
ag innse dhomh nach b’ e mo chòir
a bhith ag èisteachd ri eachdraichean-brèige.

Dè an diofar ged bhiodh dhà is dhà a’ dèanamh còig? Thuirt Miss Munro gun robh diofar mhòr ann. Agus thuirt Elaine gun robh an eachdraidh ceart, co-dhiù gun robh i fìor.

’S aig Rotterdam, bha am bàta mòr gar feitheamh uair eile. Agus air bòrd bha cearcan mo sheanar, trang a’ breith uighean anns a’ ghrèin. Agus an cù na shuidhe, a’ sguabadh na bha mun cuairt air le earball.

Bha an t-àm ann aiste eile a sgrìobhadh do Mhiss Munro, oir bha a’ chiad là air ais a-rithist gu dian a’ dlùthachadh. Bha mi daonann a’ sgrìobhadh aistean do Mhiss Munro, agus bha ise daonann gan comharrachadh. Bha i an siud an àiteigin, fada air falbh, ach cho


[TD 60]

uabhasach faisg, a’ teannachadh geimhlean na saorsa.

Agus thuig mi nach robh càil san t-saoghal ach cluiche. Sinne a’ cluich air siubhal tro na bha an dàn a’ deachdadh dhuinn, Elaine a’ cluich air eachdraidh ’s i a’ foghlaim nan aineolach, Donaidh Morocco dìreach a’ cluich, Miss Munro a’ cluich air leasain agus feadhainn eile a’ cluich air bàrdachd. Agus na b’ iargalta na iad sin uile, thuig mi gun robh dàn neo-ainmichte a’ cluich le beatha.

“An t-ionnsachadh òg, an t-ionnsachadh bòidheach (no buadhach)”, arsa cuideigin na bu ghlice na mise. Bha mi air fàs ro aost airson leasain. Ach dh’ionnsaich mi aon rud. B’ e sin gur tearc an ceithir a nithear le dhà is le dhà, oir chan eil a h-uile càil idir an co-còrdadh ri a choltas.


[TD 61]

9. Tobar nan Trì Uisgeachan

Is iongantach gun cuala neach ann am Baile Choinnich a-riamh mu Thobar an Fhìona a bh’ ann an eilean beag sa Chuan Shèimh. Aig amannan sònraichte den bhliadhna, nuair bhiodh an fhìon-dhearc gu bhith abaich, ’s nuair thigeadh Rionnag an Abachaidh a-mach bho chùl gealach a’ mheadhain-oidhche, gheibhte fìon às an tobar an àite uisge. B’ e fìon blasta, dearg a bha ann, ’s nuair bhiodh an fhìon-dhearc ’s an Rionnag aig ìre choileanta a rèir a chèile bhiodh mnathan an eilein a’ tighinn cruinn aig an tobar le soithichean de gach seòrsa airson am fìon a thogail. Cha robh e ceadaichte do fhir an eilein aon bhoinne fìona a thoirt às an tobar, oir bha facal ann an eachdraidh an eilein a bha ag ràdh nan tugadh fireannach fìon às an tobar gum fuilingeadh e sileadh-fala mus nochdadh Rionnag an Abachaidh a-rithist. Bha seo a’ dol air ais gu àm Blàr a’ Chòco, nuair ghabh Rastas Mòr anail ’s a dh’òl e deoch de fhìon às an tobar. Thug sin cothrom don arm eile, fon stiùireadh aig Carman Breac, iad fhèin a sgioblachadh, agus chaidh Rastas a mharbhadh, ’s an soitheach fìona aige fhathast na làimh. Agus b’ ann à sin a dh’èirich an seanfhacal: ’S fheàrr crìoch a chur air an obair mus gabhar an anail a ghabh Rastas. Co-dhiù, b’ iad mnathan a-mhàin a bheireadh fìon às an tobar, ach bha e ceadaichte gu leòr do na fir am fìon òl nam biodh e air a chosnadh le làmhan mhnathan.

Bha a thobar fhèin ann am Baile Choinnich, ’s ged nach fhaighist boinne fìona às, bha e a cheart cho annasach na dhòigh fhèin ri tobar eilean a’ Chuain Shèimh. B’ e Tobar nan Trì Uisgeachan a theirte


[TD 62]

ri tobar Baile Choinnich, oir uaireannan gheibheadh neach às an tobar uisge milis, uisge searbh, no uisge gun bhlas. Ach b’ ann fìor ainneamh a thigeadh measgachadh de na trì uisgeachan às an tobar. Am fear a gheibheadh uisge milis, mar bu trice gheibheadh e uisge milis a-mhàin, ’s mar sin air adhart. Ach corra uair bheireadh an tobar seachad na trì seòrsachan am measg a chèile, ’s nuair thachradh sin bha buaidh mhòr aig a’ mheasgachadh air an neach a dh’òladh e. Bhiodh blas a’ mheasgachaidh eadar a bhith searbh agus milis.

Cho fada ’s a bha fios, bha an tobar air a bhith ann am Baile Choinnich bho thoiseach an t-saoghail. Agus bha sgeulachd aig beul-aithris a’ bhaile, a bha a’ feuchainn ri innse ciamar a thàinig na trì seòrsachan uisge gu bhith san tobar.

Bho chionn cian nan cian, no eadhon roimhe sin, sheòl bàta a-mach à caladh ann an seann rìoghachd Sheudaigh-a-Deas, agus bha am bàta loma-làn de mheasan de gach seòrsa, feadhainn mhilis agus feadhainn shearbha. Air bòrd cudeachd bha bana-phrionnsa bhòidheach, nighean rìgh Sheudaigh-a-Deas. Bha a h-athair air iarraidh oirre prionnsa de theaghlach Sgothagain a phòsadh, Prionnsa nan Ochd Siantan, mar a bha aca air, seach gum biodh an aimsir ag atharrachadh, ge air bith càite an deigheadh e. Dhiùlt i a-muigh no a-mach gnothach sam bith a ghabhail ri Prionnsa nan Ochd Siantan, oir b’ ann a bha ise ag iarraidh Lusgan nan Trì Làmhan a phòsadh. B’ e greusaiche a bh’ ann an Lusgan nan Trì Làmhan, ainm a thugadh air seach gun robh e cho math air obair. Bha e air a ràdh gun seasadh brogan a dhèanadh Lusgan fad ceud bliadhna is dà là. Ach seach nach pòsadh a’ bhana-phrionnsa am fear a bha a h-athair ag iarraidh oirre, thug e man airidh gum feumadh i a bhith a’ seòladh air druim a’ chuain fad là is bliadhna mar pheanas. ’S chan fhaodadh i càil ithe ach aon mheas san là, meas milis agus meas searbh, là ma seach. Mur a dèanadh i mar a dh’iarr a h-athair oirre, thigeadh eun na bu mhotha na an t-eun bu mhotha air an t-saoghal, agus thogadh e air falbh i bhon bhàta ’s leigeadh e às i sa chuan a b’ iomallaiche san robh uisge.

Às dèidh do dhà ghealaich a dhol seachad, sgàin an saoghal le stoirm ’s chaidh am bàta air na creagan air cladaichean carrach an


[TD 63]

taoibh shiair, faisg air far a bheil Baile Choinnich an-diugh. Chaidh sgiobadh a’ bhàta a shlugadh ann am fearg na mara, ach ghreimich Àilleag, b’ e sin ainm na bana-phrionnsa, ri clàr fiodh a chaidh a stialladh le na tuinn bho bhòrd-uachdrach a’ bhàta, agus air dhòigh air choreigin fhuair i air tìr. ’S bha dhà de na measan aice, fear milis agus fear searbh.

Thòisich i a’ coiseachd, gun fios aice càite an robh i a’ dol. Bha acras agus pathadh oirre, ach chan fhaodadh i na measan ithe, oir cha robh e ceadaichte dhi ach aon ithe san là. Ràinig i tobar, agus chrùb i sìos agus dh’òl i làn a broinn den uisge ghlan. Ach nuair bha i ag èirigh airson cumail oirre, nach ann a thuit an dà mheas don tobar. Chuala i iad a’ bualadh sa bhonn, fada ro fhada shìos airson grèim fhaighinn orra.

Cha robh Àilleag beò ach fad seachdain an dèidh sin, ’s tha a corp air a thiodhlaiceadh ann an Tom na Gruagaich os cionn Baile Choinnich. ’S tha na measan an siud fhathast, ann an Tobar nan Trì Uisgeachan, aon dhiubh a’ sgaoileadh sùgh milis ’s am fear eile a’ sgaoileadh sùgh searbh.

Chan eil ach dithis beò ann am Baile Choinnich an-diugh a fhuair deoch nan trì uisgeachan às an tobar. ’S iad sin Seonaidh Sheumais Ruaidh agus Màiri Bheag Aonghais Chaluim. Agus bha buaidh gu math eadar-dhealaichte aig deoch nan trì uisgeachan air an dithis aca.

An neach a dh’òladh an t-uisge searbh a-mhàin, bha e no i a’ dol air ais gu àm sònraichte ann an eachdraidh ’s bha e no i a’ fuireach an sin fad là is oidhche. Bha cunntas ann air feadhainn a chaidh air ais gu àm nan Ròmanach, ’s bha feadhainn eile ann nach deach na b’ fhaide air ais na linn an seanar fhèin. Agus an neach a dh’òladh an t-uisge milis a-mhàin, bha e no i a’ gluasad air adhart ann an tìm, chan eil fios dè cho fada ’s a tha fios co-dhiù. Bha cunntas ann mu aon bhodach a dh’òl an t-uisge milis san t-seachdamh linn deug, agus mhionnaich e fad là is oidhche gun robh guthan a’ tighinn thuige às an adhar, a bha ag innse dha gun robh dithis a’ coiseachd air uachdar na gealaich.


[TD 64]

A-nise, bha an fheadhainn bu chràbhaiche ann am Baile Choinnich a’ creidsinn gur ann a bha an tobar a’ coileanadh obair an t-sàtain air an talamh, agus dh’fheuch iad uair is uair ris an tobar a dhùnadh. Ach a dh’aindeoin ulpagan cloiche leis an lìonadh iad an tobar, làrna-mhàireach cha bhiodh sgeul air na clachan, ’s bhiodh an tobar cho làn de uisge ’s a bha e a-riamh. Gu dearbha, b’ ann a bha seo a’ daingneachadh am beachd gun robh an sàtan dlùth air an tobar, ach bha iad a’ faighinn seòrsa de thoileachas bho bhith a’ smaoineachadh gun robh iad a’ toirt obair dha, ’s ga chumail bho bhith a’ dèanamh rudan eile a dh’fhaodadh a bhith eadhon na bu mhiosa.

An toiseach cha do chuir Màiri Bheag Aonghais Chaluim umhail sam bith oirre fhèin nuair dh’òl i deoch às an tobar. Bha am feasgar a’ ciaradh nuair thòisich rudan a’ tachairt, ’s Màiri air an t-slighe dhachaigh. Chunnaic i boireannach a’ tighinn na coinneimh, ’s ged bha am feasgar tioram, bha am boireannach bog-fliuch le uisge. Bha aodach robach oirre, a bha a’ cur feum air nighe, agus bhruidhinn am boireannach ri Màiri. Eadhon mus tuirt i facal, dh’aithnich Màiri nach robh i glè thoilichte. Ars am boireannach:

Cha chasg an t-uisg’ a dh’òl thu d’ iota,
’s ged dh’òladh tu e fad na bliadhna,
cha mhùch e tart;
mo mheasan thuit dhan tobar iargalt,
dhan tobar gun do thuit mo bhiadh-sa,
’s gun thrèig mo neart.

Dh’aithnich Màiri gur ann à saoghal eile a bha i, ach sheall i mun cuairt, ’s thuig i gun robh ise fhathast na saoghal fhèin.

“Chan eil mi gad thuigsinn,” arsa Màiri.

Fhreagair am boireannach:

’S mise Àilleag, nighean an rìgh,
a chuir a’ mhuir ’s an stoirm a dhìth,
nuair shèid a’ ghaoth,
oir cha robh gràdh gu leòr nam chrìdh’


[TD 65]

’s rim athair rinn mi iomadh strìth,
’s gum bithinn saor.
Ach chuir e mis’ air bòrd air bàt’,
a sheòladh chuan fad bliadhn’ is là –
b’ e sin mo pheanas;
aig Tom na Gruagaich fhuair mi bàs,
mar thoradh truaillidh air mo chàs;
’s chaill mi mo mheasan.

“Chan eil mi fhathast gad thuigsinn,” arsa Màiri.

Ach thòisich i an uair sin a’ smaoineachadh. B’ fhada bho chuala i an sgeulachd mu Thobar nan Trì Uisgeachan, an eachdraidh a bha co-cheangailte ris ’s mar a fhuair e an t-ainm. ’S thàinig rudeigin uabhasah a-steach oirre.

“Cha tu …?” ars ise. “Cha tu …?”

Ars am boireannach:

’S mi gu dearbha nighean an rìgh,
a thàinig às an stoirm air tìr,
ro linn nan creach;
shearg mo chorp ’s tha ’n spiorad sgìth,
am prìosan glaist’ gu crìochan tìm’
’s chan fhaigh mi mach.

“Carson a tha thu a’ bruidhinn mar sin?” dh’fhaighnich Màiri. “A’ bruidhinn ann an rannan mar sin? Carson a tha thu a’ tighinn gam bhuaireadh-sa mar seo? Dh’fheuch mi rim phathadh a chasg. Dh’òl mi uisge às an tobar. Dè a nì mi ach am faigh do spiorad fois … agus … gum faigh mise fois bhon chiùrradh a tha thu a’ dèanamh orm?”

Fhreagair i:

Is duilich leam g’ eil mi gad chràdh,
’s le eagal g’ eil do ghnùis cho bàn,


[TD 66]

a’ bruidhinn ri taibhse;
thoir dhòmhsa gealladh teann an-dràst’
san tobar ud nach òl gu bràth,
a là no dh’oidhche.

“Geallaidh … geallaidh … geallaidh,” dh’èigh Màiri.

Chaidh Àilleag an uair sin às an t-sealladh, ach cha robh Màiri a’ creidsinn gum b’ ann gu fois.

Agus Seonaidh Sheumais Ruaidh? B’ ann an ciaradh an fheasgair a thòisich na trì uisgeachan a’ buadhachadh airsan cuideachd. Bha Seonaidh a’ siubhal eadar Baile Choinnich agus Ceann na Creige. Stad e a choimhead na dùthcha mun cuairt.

Thàinig cù dubh far an robh e. Bhruidhinn an cù ris.

“Buail do chù ’s ’s ann thugad a ruitheas e,” ars esan.

Thàinig an uair sin bò bhreac. Bhruidhinn a’ bhò ris a’ chù.

“A’ bhò as caoile anns a’ bhuaile, ’s i as àirde geum,” ars ise.

An dèidh sin, thàinig each glas. Labhair an t-each ris a’ bhoin.

“Ruigidh each mall muileann, mur a bris e a chnàmhan,” ars esan.

’S an uair sin thàinig cat srianach. Bhruidhinn an cat ris an each.

“Taigh gun chat, gun chù, gun leanabh beag, taigh gun ghean, gun ghàire,” ars an cat.

Agus thàinig cearc ruadh. Labhair i ris a’ chat.

“Cearc a’ dol a dh’iarraidh geòidh,” ars a’ chearc.

Cò a nochd an uair sin ach caora bhàn. Bhruidhinn i ris a’ chirc.

“A’ chaora thèid sa chreig chan eil aice ach tighinn aiste mar a dh’fhaodas i,” thuirt a’ chaora.

Às dèidh do na beathaichean fàilte a chur air a chèile san dòigh seo, thòisich iad a’ bruidhinn nam measg fhèin.

“Cha bhinn a’ chòisir sibh,” thuirt Seonaidh Sheumais Ruaidh.

Comhartaich … geumnaich … sitrich … mialaich … gogadaich … miogadaich …

“Cha bhinn a’ chòisir sibh,” arsa Seonaidh a-rithist.

’S bha na beathaichean a’ bìogail ’s a’ nuallan, ’s gu dearbha cha bu bhinn a’ chòisir iad. Ann an dòigh annasach, bha Seonaidh mar


[TD 67]

gum biodh e gan tuigsinn. Bha iad mar gum biodh iad ag ràdh rudeigin ris mun deoch a dh’òl e à Tobar nan Trì Uisgeachan. ’S b’ i an teachdaireachd a bha e a’ faighinn bhon chomhartaich, bhon gheumnaich, bhon t-sitrich, bhon mhialaich, bhon ghogadaich ’s bhon mhiogadaich nach dealaicheadh cumhachd an uisge a dh’òl e ris gus an deigheadh e suas gu bàrr Tom na Gruagaich, ’s an sin gum feumadh e rann aithris anns an ainmicheadh e aon uair co-dhiù cù, bò, each, cat, cearc agus caora. A-nise, cha b’ aithne do Sheonaidh a leithid de rann, oir cha chuala e a leithid a-riamh. Ach bha fios aige nach fhalbhadh fuaim uabhasach nam beathaichean às a chluasan gus an dèanadh e mar a bha an teachdaireachd ag iarraidh air.

Choisich Seonaidh ma-tà suas gu Tom na Gruagaich, agus cuimhne aige gur ann an sin, a rèir na sgeulachd, a bha Àilleag air a tiodhlaiceadh. Thug e cairteal na h-uarach a’ ruighinn bàrr an tuim, agus èigheachd nam beathaichean na chluasan fàd na h-ùine.

Agus dh’aithris Seonaidh rann cho gòrach ’s a chuala neach a-riamh:

Chunna’ mi cù a’ stiùireadh eathar air uisge greannach a’ chuain,
Bò gun earball ’s port air feadan aic’ tràth sa mhadainn Diluain,
Each beag bàn na laighe san leabaidh air chrith le teas is le fuachd,
Chunna’ mi cat le slait na sheasamh ag iasgach bhodachan-ruadh’,
Cearc le miotaig, bròig is dreasa gu trang a’ glanadh le sguaib,
Caora le dealbh de Phàdraig Sellar ga stampadh daingeann san luath.

Cho luath ’s a dh’aithris e an rann, dh’fhalbh èigheachd nam beathaichean. ’S nuair sheall e, cha robh sgeul orra. Gu dearbha, b’ ann a bha e a’ smaoineachadh gun dh’fhiosraich iadsan cuideachd blasad de dheoch nan trì uisgeachan.

Tha Màiri Bheag Aonghais Chaluim agus Seonaidh Sheumais Ruaidh glè aost an-diugh. Tha iad a’ sreap ri ceud bliadhna. ’S nuair chluinneas iad cuideigin a’ bruidhinn mu Thobar nan Trì Uisgeachan, ’s e their iad, an cron a rinn e orrasan nach do mhair e. Ach bidh cuimhne aca cho fad’ ’s is beò iad air na rannan a labhair Àilleag,


[TD 68]

agus air còisir nam beathaichean. Agus bidh Seonaidh uaireannan a’ feallsanachd mu nithean dìomhair an t-saoghail, aig amannan a thig am follais ’s a bhuadhaicheas gu mòr air an neach a chì iad. Bidh e ag ràdh gur iomadh facal a tha eadar fìrinn agus breug, agus gu bheil mac-meanmhain an duine na nì a threòraicheas an inntinn gu saoghal eile, eadhon ged nach b’ ann ach airson tiotan a-mhàin. Ach bidh Màiri ag ràdh gu bheil ise ro aost airson a bhtih a’ feallsanachd, agus gu bheil Tobar nan Trì Uisgeachan nas aosta na sinn uile.

Chan eil mòran ann am Baile Choinnich nach aontaicheadh ri Màiri!


[TD 69]

10. Alfaidh Foirbeis

Cha robh cùram air an t-saoghal air Deirdre ’s air Aonghas nuair dh’fhàg iad an taigh Dihaoine. Bha obair na seachdain seachad, agus bha an oifis mìle mìle air falbh. Gach feasgar Dihaoine rè an t-samhraidh, le cead bhon aimsir, bhiodh iad le chèile a’ coiseachd air an socair tron choille a bha mu dhà cheud slat bhon taigh, ag èisteachd ri ceilearadh nan eun agus ri fuaimean eile leis am biodh nàdar a’ dùsgadh sàmhchair an ama. Air taobh thall na coille, bha taigh-òsta beag, tlachdmhor air an robh an t-ainm An Sionnach Bàn, agus bu tric a stad iad an sin a dh’òl balgam de leann a bheireadh ùrachadh don chorp air crìoch seachdain na h-obrach. Cuideachd, bha iad a-nise eòlach air Mìcheal leis an robh an taigh-òsta, agus air feadhainn eile aig an robh e mar fhasan a bhith a’ tadhal ann.

Bha a’ choiseachd tron choille a’ dol gu tlachdmhor, mall oir cha robh adhbhar cabhaig aca. Bha iad a’ sealltainn ri craobhan agus ri lusan de gach seòrsa, ged a bha iad air am faicinn ceud uair roimhe. Mu letheach-slighe tron choille leig Deirdre sgriach uabhasach aiste, agus thuigeadh neach sam bith a bha faisg oirre gun chuir rudeigin fìor eagal oirre.

“Mo chreach, dè fon ghrèin a tha ceàrr ort?” dh’fhaighnich Aonghas.

“Seall,” ars ise. “Anns a’ chraoibh,” ars ise. “Shuas am bàrr na craoibhe.”

Bha an t-àite loma làn de chraobhan de gach seòrsa, agus cha robh Aonghas a’ faicinn càil seach an àbhaist.


[TD 70]

“A’ chraobh giuthais,” arsa Deirdre. “Dìreach os do chionn.”

Nuair sheall Aonghas suas gu bàrr na craoibhe, thuig e air ball dè a dhùisg an t-eagal ann an Deirdre. Bha corp fireannaich shuas am mullach na craoibhe, sìnte thairis air geugan, agus smaoinich Aonghas nam fuilingeadh a’ chraobh an crathadh bu lugha, eadhon bho osag bheag gaoithe, gun tuiteadh an corp ud na chlod gu làr.

“’S fheàrr dhuinn dèanamh air an t-Sionnach Bhàn gun dàil,” ars Aonghas, “agus fios a sgaoileadh gu bheil fireannach marbh sa choille. Feumaidh gun robh e a’ sreap na craoibhe, aig Sealbh a tha brath carson, agus gun tàinig cuairt air ’s gun chaochail e an sin.”

“Nach tu tha neochiontach,” arsa Deirdre. “Cha tàinig no bloigh cuairt. Nam biodh sin air tachairt, bha e air tuiteam às a’ chraoibh. Tha amharas agamsa gur ann ri murt a tha sinn a’ dèiligeadh an seo.”

Bha iad a-nise nan cabhaig a’ dèanamh air an taigh-òsta.

“Murt!” ars Aonghas. “A Dhè, beannaich mi. Mas i ’n fhìrinn a tha nad bhriathran, feumaidh e bhith gur ann am bàrr na craoibhe a chaidh a mharbhadh, agus gun deach fhàgail an sin.”

Nuair ràinig Deirdre agus Aonghas An Sionnach Bàn, bha e follaiseach do gach neach nach b’ i a’ choiseachd àbhaisteach a thug air an slighe iad. Bhrùchd iad a-steach mar dhithis air bhoil.

“Na poilis,” dh’èigh Deirdre. “Cuiribh a dh’iarraidh nam poileas.”

“Carson? Dè tha ceàrr?” dh’fhaighnich Mìcheal.

Reòth gach neach a bha a-staigh, cuid dhiubh le glainne eadar bòrd is bilean.

“Murt,” arsa Deirdre. “Tha duine marbh sa choille. Shuas ann am bàrr craobh giuthais. Na poilis! Na poilis!”

Rinn Mìcheal mar a dh’iarr Deirdre air, agus cha b’ fhada gus an cualas dùdag a’ cur fios romhpa gun robh na poilis gu bhith aig an taigh-òsta. Bha dithis dhiubh ann, fear rudeigin òg agus fear eile le trì srianagan air a mhuinichillean.

Cha robh dòigh air faighinn gu cridhe na coille ach nan cois, agus threòraich Aonghas agus Deirdre iad chun na craoibhe sam faca iad corp an duine. Chaidh dithis no triùir eile a bha san taigh-òsta còmhla riutha. Agus bha an corp an siud fhathast. Mhol am poileas


[TD 71]

òg gu sreapadh esan suas gu bàrr na craoibhe gun fhios nach dèanadh e aithne air an truaghan a bha na mullach, ach chomhairlich an seàirdseant dha gun sin a dhèanamh idir mus cuireadh a làthaireachd dragh air an t-suidheachadh.

Thug an seàirdseant, Seòras O’Toole, fòn-làimhe à pòcaid a sheacaid, agus dhìog e putan no dhà. Bhruidhinn e ri cuideigin san stèisean.

“Tha mi a’ dearbhadh gu bheil corp fireannaich ann an craoibh sa choille. Fuirichidh mise an seo, agus thèid MacLùcais chun a’ chàir aig an t-Sionnach Bhàn. Trèoraichidh esan sibh chun na craoibhe. Tha mi den bheachd gur fheàrr do Alfaidh Foirbeis a thighinn. Ma dh’fhosglas duine sam bith a’ cheist, fosglaidh esan i.”

Dh’fhalbh am polieas òg, MacLùcais, mar a mhol O’Toole.

“Alfaidh Foirbeis?” ars Aonghas. “Dè na sgilean sònraichte a tha aigesan, ’s gu bheil thu ga iarraidh a bharrachd air neach eile?”

“Tha eanchainn mhath aige,” ars O’Toole. “Agus chì e rudan nach fhaic neach sam bith eile. Co-dhiù, tha e cho math dhuinne fuireach an seo gus an ruig e … mus tachair an còrr do Saccheus.”

“Saccheus?” arsa Deirdre.

“Seadh. Am fear a tha sa chraoibh,” ars O’Toole.

Nuair a nochd Alfaidh Foirbeis còmhla ri MacLùcais, smaoinich Deirdre nach tugadh i dà sgillinn air. Cha b’ e aodach poileis a bha air idir, ach seann sheacaid de chlò Hearach agus bonaid dà-bhileach.

“Ah-hà,” ars esan. “<eng>Pinus sylvestris<gai>. Laideann,” ars esan, a’ tionndadh ri O’Toole. Ghabh O’Toole air fhacal e. Chuir e iongnadh orra uile nach do sheall e suas don chraoibh, ach am faiceadh e far an robh an corp air a chàradh.

Thug e glainne bheag a-mach às a phòcaid, agus thòisich e a’ sgrùdadh bun na craoibhe. Bha càch ga choimhead, gun fhacal aca mus cuireadh iad dragh air.

“Tha e follaiseach,” ars Alfaidh Foirbeis, “nach eil fada bho shreap cuideigin a’ chraobh seo. Agus tha sin a’ dearbhadh dhòmhsa gun gabh i a sreap. A-nise, tha mise a’ dol suas ach am faic mi ar caraid.”

“’S e Saccheus a tha aig Seàirdseant O’Toole air,” arsa Deirdre.


[TD 72]

“Tha sibh a’ tuigsinn … seach gu bheil e sa chraoibh.”

Cha do leig e air gun cuala e i. Ach suas leis gu bàrr na craoibhe, an dìreadh cho furasta dha ’s ged bhiodh e ag imeachd air talamh còmhnard. Cha b’ fhada gus na thill e gu talamh agus rudeigin aige na làimh. B’ ann de iarann a bha an rud seo air a dhèanamh, agus dh’fhaighnich e do chàch an robh fios aca dè a bha ann. Cha robh fios aig neach. Ach thug iad an aire gun robh gob biorach air aon cheann dheth.

‘”S e Murchadh Friseal a th’ air an duine marbh. Chan aithne dhomh an duine idir, ach bha litir na phòcaid le ainm ’s le sheòladh oirre. Litir bhon taigh-tasgaidh a’ cur às leth gun dh’fhalbh e le seann chuman agus ag iarraidh air an cuman a thilleadh air eagal an lagha. A bheil duine sam bith an seo aig a bheil ùidh ann an eachdraidh?”

Thuirt iad uile nach robh ùidh sam bith acasan ann an eachdraidh, seach ùidh chumanta a bhiodh aig neach ann an eachdraidh co-dhiù. Dh’fhaighnich O’Toole dha carson a bha e a’ faighneachd na ceiste.

“Chan e sibhse a tha mi a’ ciallachadh. A bheil duine sa choimhearsnachd aig a bheil ùidh shònraichte ann an eachdraidh?”

“Am proifeasair,” ars Aonghas. “Tha mi a’ tuigsinn gu bheil mòran de sheann nithean agus de sheann leabhraichean aige.”

“Am proifeasair?” ars Alfaidh Foirbeis. “Thugaibh mise chun a’ phroifeasair. Dè an t-ainm a th’ air a’ phroifeasair?”

“Tha Eòghann MacAilpein,” fhreagair O’Toole.

“Inntinneach!” ars am Foirbeiseach. “Inntinneach dha-rìribh.”

Thàinig am proifeasair chun an dorais a fhreagairt gnogadh cruaidh O’Toole.

“Eòghann MacAilpein?” ars Alfaidh Foirbeis, le ceist na ghuth.

“’S mi,” fhreagair am proifeasair.

“Tha mi gad chur an grèim airson murt,” ars am Foirbeiseach.

Sheall MacLùcais agus O’Toole ris le iongnadh. Ciamar a b’ urrainn dha an duine a chur an grèim gun eadhon ceist a chur air? Dè an fhianais air an robh e a’ stèidheachadh na gnìomha seo? ’S cinnteach gun robh caochladh sheòrsachan ceartais ann, ach bha teagamh mòr orra le chèile ach am b’ e seo aon dhiubh.


[TD 73]

Nuair ràinig iad an stèisean, ghabh O’Toole air faighneachd do Alfaidh Foirbeis ciamar a bha e a’ fìreanachadh an rud a rinn e. Rinn Alfaidh Foirbeis casad bheag mus do fhreagair e.

“B’ i a’ chraobh agus ainm a’ phroifeasair a’ chiad dà rud a dhùisg m’ amharas. Craobh giuthais. Suaicheantas Chloinn Ailpein. A-nise, bhiodh fios aig a’ phroifeasair air sin. Agus tha cuimhne agaibh gun tug mi inneal iarainn a-nuas às a’ chraoibh. Agus cha robh fios aig neach a bha an làthair dè an t-inneal a bha ann no carson a bhathar ga chleachdadh.”

Ged a bha Alfaidh Foirbeis a’ mìneachadh a’ ghnothaich dhaibh, gu dearbha cha robh e ga shoilleireachadh. Lean e air.

“’S e cromag a bha ann airson coinnlean giuthais a chumail, ged uaireannan bhiodhte a’ cur nan coinnlean ann an dul no dhà san t-slabhraidh. Co-dhiù, chunnaic sibh gun robh gob biorach air an inneal iarainn, agus bhiodh iad a’ sàthadh gob biorach na cromaig do sgàineadh ann am balla an taighe. Chuireadh iad an uair sin na coinnlean giuthais sa chromaig, agus chuireadh iad teine ri na coinnlean gus am biodh solas aca am broinn an taighe. Agus abair solas bòidheach cuideachd … agus tha fios aig a’ phroifeasair air sin.”

Bhris O’Toole a-steach don chunntas.

“Ach chan eil mi a’ tuigsinn, eadhon ged a bhiodh na tha thu ag ràdh ceart, agus chan eil adhbhar agam a chaochladh a chreidsinn, ciamar a tha gnothach aig sin ri ciont a’ phroifeasair a dhearbhadh. Agus ma mharbh e Murchadh Friseal le cromag nan coinnlean giuthais, carson a dh’fhàg e a’ chromag anns a’ chraoibh?”

“Dhìochuimhnich e a toirt dhachaigh leis,” fhreagair Alfaidh Foirbeis.

“Dhìochuimhnich e a toirt dhachaigh leis?” arsa MacLùcais.

“Seadh,” ars am Foirbeiseach. “Cha deach MacAlpein don choille a dh’aon ghnothaich a-chum am Frisealach a mhurt. Ach chunnaic mi rud eile cho luath ’s a dh’fhosgail e doras a thaighe dhuinn.”

“Dè bha sin?” dh’fhaighnich O’Toole.

“Bha iris bhon taigh-tasgaidh. Agus bha ainm air an iris mar urrasair an taigh-tasgaidh. Agus b’ esan a sgrìobh an litir a fhuair


[TD 74]

mise ann am pòcaid an Fhrisealaich.”

“Agus carson a chaidh am proifeasair don choille ma-tà?” dh’fhaighnich MacLùcais, ’s gun e a’ leantainn chùisean ro mhath.

“Chaidh,” ars Alfaidh Foirbeis, “a thional choinnlean giuthair. Duine neònach, a tha beò ann an linn a dh’fhalbh. An tug sibh an aire nach robh eadhon dealan aige ann am broinn an taighe? ’S bhiodh e ag iarraidh nan coinnlean giuthais airson solas – thiormaicheadh e iad ris an teine gus am biodh iad deiseil airson an taigh a shoilleireachadh nuair thigeadh an geamhradh. A-nise, an tuirt cuideigin gur ann le cromag nan coinnlean a mharbh e am Frisealach? Uill, cha b’ ann. ’S ann a chaidh am Frsealach a thachdadh le ròpa a chur mu amhaich, an dearbh sheòrsa ròpa a bha a’ ceangal a’ gheata tron deach sinn gu doras a’ phroifeasair.”

Ach bha MacLùcais agus O’Toole fhathast a’ cur teagamh sa ghnothaich. Thuirt iad ri Alfaidh Foirbeis nach robh cùirt san rìoghachd a dhìteadh duine sam bith air a leithid de theisteanas. Agus ciamar a bha Alfaidh Foirbeis cho eòlach air coinnlean ’s air cromagan?

“Cha robh sibhse san aon sgoil riumsa,” ars esan.

“Agus innis rudeigin eile dhuinn,” ars O’Toole. “Ciamar a chaidh aig a’ phroifeasair air corp Mhurchaidh Friseil a thogal suas gu bàrr na craoibhe?”

“B’ ann am bàrr na craoibhe a mharbh e e. Nuair chunnaic am Frisealach MacAilpein a’ tighinn, bha e ag iarraidh a sheachnadh. Cuimhnichibh air an litir. Agus shreap e suas gu mullach na craoibhe. Agus chaidh am proifeasair suas às a dhèidh. A-nise cha robh dòigh aig Murchadh Friseal air tàrrsainn, ach a-mhàin le leum chun na talmhainn. Agus nan dèanadh e sin, bhriseadh e amhach. Mar sin, b’ fheudar dha fuireach sa chraoibh. Gun fhios don Fhrisealach, chuir am proifeasair an ròpa mu amhaich agus thachd e e.”

“Chan eil mi fhathast a’ creidsinn,” ars O’Toole, “gu seas na tha thu ag ràdh ann an cùirt lagha.”

Ach chan èisteadh Alfaidh Foirbeis ri a leithid. Mus tàinig an gnothach gu cùirt, dh’aidich am proifeasair gum b’ ann mar siud


[TD 75]

a thachair. Uair eile bha an inntinn gheur aig Alfaidh Foirbeis air gearradh tro gach sgleò a bhiodh a’ mùchadh inntinnean chàich. Thuirt cuideigin uaireigin gun robh comas aig Alfaidh Foirbeis an t-olc fhuasgladh fiù mus tachradh e! Tha dà bhliadhna dheug bho chunnaic e tro olc a’ phroifeasair, agus b’ ann an-uiridh a chaochail Eòghann MacAilpein ann am Porterville.

Agus Deirdre agus Aonghas? ’S iomadh pinnt a ghabh iad san t-Sionnach Bhàn bho mhothaich Deirdre an toiseach do “Shaccheus” ann am bàrr na craoibhe giuthais.


[TD 76]

11. An Duine

Cha robh dìth foghlaim air idir. Bhiodh e a’ leughadh leabhraichean nuair bha e òg, agus bhiodh e cuideachd a’ sgrìobhadh bàrdachd. Bàrdachd mu na rionnagan, mu ghaol agus mu chogadh. Anns an oilthigh fhuair e dà bharrantas no trì ann an nithean co-cheangailte ri feallsanachd. Bha a dhealbh anns a’ phàipear-naidheachd agus gùn fada, dubh an oilthigh a’ dòrtadh bho a ghuailnean. Bha rola aige na làimh agus ribean a’ ceangal na rola. Bha dealbhan de fheadhainn eile anns a’ phàipear-naidheachd cuideachd, ach cha d’ fhuair iadsan ach rudan mar M.A. ann am Beurla.

Thàinig e dhachaigh nuair bha e mu dhà fhichead. Bha feusag agus falt fada air an uair sin. Chaochail athair agus a mhàthair goirid mus do thill e, agus thuirt e fhèin gun tàinig e dhachaigh a bhlàthachadh an taighe. Cha robh san teaghlach ach e fhèin. Cha do phòs e a-riamh, ach bha feadhainn a’ cumail a-mach gun robh mac aige ann an Oxford. Cha b’ e gun robh dragh aige dè bhiodh iad a’ cumail a-mach, agus cha robh e air aire càil aideachadh riutha no a chleith orra. Cha robh esan a’ cur dragh orra, ach air an sròinean a-mhàin.

Cha robh iad a’ tuigsinn dè bha ga chumail beò, na aonar anns an taigh mhòr ud le na similearan. Agus an corra uair a chitheadh iad a-muigh e, bhiodh iad a’ dèanamh an dìchill an sròinean a shàsachadh. Bha sin a ‘ toirt seòrsa de thoileachas dha, agus an tuilleadh toileachais nuair nach innseadh e dhaibh.

A h-uile Sàbaid bhiodh e a’ frithealadh na h-eaglais, ag èisteachd


[TD 77]

gu mionaideach ri gach facal a bha am ministear a’ labhairt agus a’ crathadh a chinn mur an robh briathran a’ mhinisteir a rèir a smuaintean fhèin. Chuireadh e stad air a’ mhinistear air taobh a-muigh na h-eaglais, agus thòisicheadh e a’ feallsanachd ris. Bha e a’ creidsinn gun robh uile rùintean an dàin falaichte an àiteigin anns na speuran. Ach bha e a’ creidsinn anns a’ Bhìoball cuideachd.

“Chan eil litreachas ann coltach ris,” theireadh e. “Agus smaoinich, tha cuid dheth cho aost ri na creagan.”

Bha e daonnan a’ sireadh fiosrachadh mu nithean brìoghmhor na beatha, agus a’ feallsanachd mu na rionnagan. Sgrìobh e leabhraichean mu na rionnagan. Agus ann an iomadh dòigh eile cuideachd bha e eadar-dhealaichte bho mhuinntir a’ bhaile. Bha e a’ smaoineachadh nach robh càil a’ dèanamh dragh dhaibhsan ach ciamar a gheibheadh iad an cuid aran làitheil, ’s ma bha rudeigin milis air uachdar bha e na b’ fheàrr leotha buileach. Ach b’ e theireadh iadsan gur ann a bha esan neònach na dhòigh agus nach b’ urrainn do dhuine a bhith beò às aonais a chuid arain làitheil.

“Cha bheathaich an t-aran an inntinn,” theireadh e.

Cha robh freagairt aca.

Bhiodh e a’ falbh a’ bhaile agus còta fada, dubh air. Bha feadhainn ag ràdh nach robh stiall aodaich air fon chòta.

“Na sròinean a-rithist,” theireadh e.

Agus bhiodh e a’ seinn leis fhèin ’s e a’ coiseachd. Uaireannan stadadh e agus shealladh e suas don adhar, rionnagan ann no rionnagan às. An uair sin ’s dòcha gum biodh e na ruith car greiseig mus gluaiseadh a shiubhal gu coiseachd a-rithist. Cha robh duine a’ tuigsinn dè bha e a’ seinn. Bhiodh e ag ràdh gur e òrain a bha annta ann an cànan a dheasaich e fhèin, nach robh an cànan seo aig duine beò san t-saoghal ach aige fhèin, nach ionnsaicheadh e an cànan do neach eile, oir gum faodadh e rud sam bith a ràdh agus nach tuigeadh duine air thalamh e, agus gun robh e anabarrach feumail nuair bhiodh e ag iarraidh bruidhinn ris fhèin. Bha deagh cheòl anns a’ ghuth aige. Bha feadhainn de na h-òrain rudeigin fada, ach bha iad uile aige air a theanga.

Bha fasanan eile aige nach robh muinntir a’ bhaile a’ tuigsinn.


[TD 78]

Aig àm neadachadh nan eun dheigheadh e a-mach a shireadh an uighean, ach cha tugadh e ach aon ugh à nead sam bith. Reothadh e na h-uighean, agus chumadh e reòite iad. Bha e a’ reothadh trì uighean gach bliadhna.

“Bidh iad feumail nuair sgriosar na h-eòin,” ars esan.

Cha robh tiodhlacadh sa bhaile nach robh e a’ frithealadh, anns a’ chòta fhada, dhubh. Bha e a’ creidsinn gun robh anam an duine mhairbh ag èirigh suas chun nan rionnagan, far am biodh e tèarainte gus an tigeadh an là mòr, coltach ris an t-seirbheis a bha e fhèin a’ tairgsinn do na h-eòin. Agus air a shlighe air ais bho thiodhlacadh bhiodh e a’ lìbhrigeadh òraid do neach sam bith a dh’èisteadh ris, agus do fheadhainn nach robh san èisteachd idir.

Aon là thachair e ris a’ mhaighstir-sgoile.

“Am bi thu ag ionnsachadh dhaibh mu na rionnagan?” dh’fhaighnich e.

“Bithidh,” fhreagair am maighstir-sgoile. “Ach tha na rionnagan cho fada bhuainn shuas anns an adhar, agus chan eil tòrr de eòlas againn mun deidhinn.”

“Chan eil crìochan air eòlas,” ars esan. “Agus tha iad cho fada bhuat ’s is miann leat.”

Ghluais e air falbh, a’ coiseachd, a’ stad, a’ ruith ’s a’ seinn. Agus thòisich am maighstir-sgoile ag innse don chloinn mu na rionnagan – fiosrachadh a fhuair e à leabhraichean. Cha robh feallsanachd am measg an fhiosrachaidh. Agus thòisich a’ chlann ag atharrais air an duine. Bha fearg mhòr air a’ mhaighstir-sgoile. Agus bha corraich mhòr air an duine.

Dh’fhàs e tinn aig toiseach an earraich. Thàinig tinneas air mu nach cualas a-riamh roimhe. Shèid an làmh dheas aige gus an robh i cho mòr ri spaid agus sheac a’ chas chlì aige gus an robh i cho beag ri spàin. Cha chuireadh neach sam bith ainm air an tinneas. A’ fàs agus a’ seacadh aig an aon àm. Bha e a’ feallsanachd mun tinneas.

“Feumalachd na làimhe ga thraoghadh às a’ chois,” ars esan.

Sgrìobh e leabhar mu dheidhinn. Leabhar mòr leis an làimh mhòir. Chaidh an leabhar a leughadh air feadh an t-saoghail.


[TD 79]

Cha robh là nach robh e a-muigh, a’ ruith ’s a’ coiseachd. Thòisich an làmh a’ seacadh agus a’ chas a’ fàs.

“Feumalachd na coise ga thraoghadh às an làimh,” ars esan.

Sgrìobh e leabhar mu dheidhinn. Chaidh an leabhar seo cuideachd a leughadh air feadh an t-saoghail.

Bhiodh e uaireannan a’ leigeil air gum b’ e craobh a bha ann. Chòmhdaicheadh e e fhèin le duilleagan, agus dheigheadh e don phàirc a bha ann am meadhan a’ bhaile. Sheasadh e an sin fad uair a thìde no dhà, a’ leigeil air gur e craobh a bha ann. Ach cha bu toigh leis nuair thigeadh cù faisg air – a fhliuchadh na craoibhe! Agus nuair bhiodh a’ phàirc sàmhach, dh’èigheadh e ri cuideigin a bha a’ dol seachad. Bha daoine a’ dol à cochall an cridhe agus iad a’ smaoineachadh gun robh na craobhan a’ bruidhinn riutha. ’S cha tigeadh fiamh ghàire air, eadhon fo na duilleagan.

Cha robh rèidio no telebhisean aige idir. ’S cha bhiodh e a’ leughadh nam pàipearan-naidheachd na bu mhò. Cha robh ùidh aige anns na nithean a bha a’ dol air adhart san t-saoghal.

“Ma tha iad ag iarraidh an saoghal fhèin a chur bun-os-cionn, dèanadh iad sin, ach fàgadh iad mo shaoghal fhìn agamsa.”

Aon là, mu bhladhna an dèidh dha tighinn don bhaile, chunnacas e a’ coiseachd an rathaid mhòir agus tunnag aige air sreing. Bha e a’ coiseachd air a shocair, oir bha e doirbh don tunnaig cabhag a dhèanamh. Tunnag mhòr, gheal agus casan buidhe oirre. Stadadh e an-dràsta ’s a-rithist, agus bhiodh e a’ bruidhinn ris an tunnaig. Cha robh fios aig neach sa bhaile carson a bha tunnag aige. Bha cait agus coin acasan, ach bha tunnag aigesan. Uighean, bha iad a’ smaoineachadh. Ach chan fhacas an tunnag bhon là ud. Feòil tunnaig, bha iad a’ smaoineachadh an uair sin.

Dè eile bha aige san taigh, a thuilleadh air tunnag na h-aon maidne? Cha robh fios, oir cha d’ fhuair duine de mhuinntir a’ bhaile cuireadh a-riamh a dhol a-steach air an starsaich. Bha an taigh cho dùinte ris fhèin, cho glaiste. Bha cuimhne aca air an taigh nuair bha athair agus a mhàthair beò. Bha e coltach ri gach taigh eile sa bhaile. Ach cha d’ fhuair iad eòlas airsan a-riamh, eadhon nuair bha


[TD 80]

e na bhalach. An dèidh dha an sgoil fhàgail thug e bliadhnaichean a’ falbh nan oilthighean, a’ cosnadh theisteanasan anns gach tè mar a dh’fhàgadh e. Cha robh dragh aige den bhaile, a rèir coltais. Agus cha robh e a’ tuigsinn carson a bha iad ga mheas neònach. Rinn e feum de na tàlantan a bhuilich Dia air a chum gnè a phearsa a shàsachadh. ’S ma bha càch a’ sireadh sàsachadh ann an caoraich ’s bho bhith a’ gabhail gnothaich ri an co-chreutairean, b’ esan an neach mu dheireadh a dh’fheuchadh ri cuing a chur air an saorsa.

Bhathar a’ tilgeil air gun robh e gòrach, ach cha tuirt duine a-riamh gur e amadan a bha ann. Bu toigh leis a bhith a’ cunntadh chlachan agus ag oibreachadh a-mach cia mheud bileag feòir a bha a’ fàs ann an achadh le na bha a’ fàs ann an ceàrnaig bhig a chunntadh. Bu toigh leis a bhith a’ dèanamh nithean anns an robh ùidh aige fhèin. An robh sin ceàrr seach nach robh ùidh aig càch annta? Cha robh esan a’ smaoineachadh gun robh.

Dh’fhuirich e sa bhaile mu chòig bliadhna. Rinn e imrich gun innse do neach gun robh dùil aige falbh. Tha e coltach gun robh e air falbh seachdain mus robh amharas aig muinntir a’ bhaile nach robh e fhathast nam measg. Tha am baile sàmhach a-nise, gun neach ann a bhios a’ coiseachd sìos an rathad, a’ ruith ’s a’ stad, agus a’ gabhail òrain nach b’ urrainn do neach air thalamh a thuigsinn, ach e fhèin. Chan eil càil ann a-nise a chumas còmhradh ri muinntir an àite, a thuilleadh air na caoraich ’s air an aimsir. Agus tha iad uile ag aideachadh gun chaill am baile rudeigin luachmhor nuair dh’fhalbh Ebeneezer. B’ e sin ainm, ainm a thug e air fhèin, oir bha e cinnteach nach biodh Ebeneezer eile sa bhaile nuair thill e. Agus cha robh, ’s cha b’ ann a-mhàin a thaobh ainm.

Chan eil fios aig duine càite an deach e. A dh’oilthigh eile, ’s dòcha. No eadhon gu ionad eile a dh’oileanachadh dhaoine ann an oilthigh na beatha, a dh’fhaotainn misneachd bho rionnagan àlainn a’ chinn a tuath.

Tha muinntir a’ bhaile an dòchas gun till e fhathast, oir tha iad a-nise den bheachd gun dh’ionnsaich iad mòran bho Ebeneezer, nach eil ri fhaotainn idir ann an leabhraichean.


[TD 81]

12. An Leabhar ’s An Spaid

Cha robh cuimhne aig Seumas gum faca e <eng>Aunt Agatha<gai> tric a-riamh. Gu dearbha, cha mhòr gun robh cuimhne aige idir oirre gus an tàinig an litir bhon fhear-lagha. Bha fios aige gun robh <eng>Aunt Agatha<gai> ann, an àiteigin fada air falbh, mar rud air falach ann am bogsa ’s gun ghuth aig duine air. Bha an t-ainm Agatha rudeigin gruamach, eadhan iargalt, bhiodh e ag ràdh ris fhèin. B’ i aon de pheathraichean-màthar Sheumais. Dh’fhalbh i bhon taigh nuair bha i òg, agus cha bhiodh an teaghlach a’ bruidhinn mu a deidhinn ach a-mhàin aig àm na Nollaig. Bha seòrsa de dhorchadas ga h-iadhadh, bha Seumas a’ smaoineachadh, agus bha cuimhne aige air mar a leumadh a mhàthair gu cuspair eile nuair bha e òg ’s a dh’fhaighnicheadh e dhi mu Agatha. Cha d’ fhuair e a-riamh a-mach carson a bha an teaghlach ga falach, mar nach robh i idir ann.

B’ ann am meadhan an t-samhraidh a thàinig an litir bhon fhear-lagha. Thuirt an litir gum biodh e iomchaidh do Sheumas tadhal air an fhear-lagha. Rinn Seumas sin. Agus bha naidheachd roimhe ris nach robh aon bhoillsgeadh de dhùil aige.

Dh’innis am fear-lagha dha, duine duaichnidh arsa Seumas ris fhèin a-rithist, gun robh <eng>Aunt Agatha<gai> a-nise dha-rìribh air falach, gun dh’fhalbh am bàs leatha bho chionn còrr air seachdain, agus gun chuir i na làithean deireannach seachad san ospadal gun am mothachadh bu lugha aice càite an robh i no carson a bha i ann. Agus ged nach robh Seumas a-riamh eòlach oirre, dh’fhairich e rudeigin brònach, oir, an dèidh cùise, b’ i piuthar a mhàthar agus an neach mu dheireadh den teaghlach sin.


[TD 82]

A rèir coltais, cha robh fios aig an fhear-lagha air mòran mu a deidhinn, ach dh’innis e do Sheumas gun rinn Agatha tiomnadh agus gun dh’fhàg i an taigh agus na bha na bhroinn aig Seumas. Bha beagan airgid ann cuideachd, beagan a-mhàin oir cha robh innte ach seann bhoireannach gun phòsadh. Ach bha cùmhnantan san tiomnadh. Dh’fheumadh Seumas an taigh agus gach nì a bha air taobh a-staigh na starsaich a reic ro cheann bliadhna, ach a-mhàin leabhar Gàidhlig agus spaid. An ceann na bliadhna dh’innseadh am fear-lagha dha dè dhèanadh e ris an leabhar agus ris an spaid, ach dh’fheumadh Seumas gach sgillinn ruadh a gheibheadh e bhon dìleab a chur ann an cùram an fhir-lagha an toiseach. Gheibheadh e an t-airgead, agus riadh, nuair choileanadh e cùmhnantan an tiomnaidh.

B’e seann togalach a bha san taigh, air sràid de sheann togalaichean. A dh’aindeoin sin b’ e taigh mòr, brèagha a bha ann, agus gàrradh grinn mun cuairt air. Ga choimhead bhon taobh a-muigh theireadh Seumas gur ann do chuideigin beairteach a bhuineadh e. Seann taigh cloiche le uinneagan mòra, fuara. Dh’fhosgail e an doras agus chaidh e a-steach.

A dh’aindeoin nan uinneagan bha broinn an taighe uabhasach dorch, le fiodh donn air na ballachan. Cha b’ e neach nach robh treun san inntinn a dh’fhuireadh leis fhèin na leithid de àite. Chan fhuireadh esan, bha sin cinnteach. Agus cha robh e fada san taigh nuair ghabh e dearg eagal a bheatha agus e an dùil gun cuala e doras a’ dìosgail shuas an staidhre. Agus chuala e ceumannan aotrom a’ cromadh na staidhre, rudeigin coltach ri taibhs a bha caran socharach.

Ach cha b’ e taibhs a bha ann idir. Nochd caileag air a sgeadachadh coltach ri tè a bhiodh a’ frithealadh ann an taigh-bìdhe, le dreasa dhubh agus aparan geal. Sheas iad a’ coimhead a chèile. Mu dheireadh, bhruidhinn Seumas.

“Dè an t-ainm a th’ ort?” dh’fhaighnich e.

“Penny,” fhreagair ise.

“Is toigh leam an t-ainm sin,” ars esan. “Ach carson a tha thu an seo?”

“Is mise an t-searbhant a bha aig Miss Pettigrew,” ars ise.

“Pettigrew!” ars esan.


[TD 83]

B’ e NicDhòmhnaill a bha air a mhàthair mus do phòs i. Smaoinich e an toiseach gun robh e san taigh cheàrr.

“An e seo 24 <eng>Randell Avenue<gai>?” dh’fhaighnich e.

“’S e,” ars ise.

“Agus tha thu cinnteach gur e Miss Pettigrew a bha air a’ chaillich?” ars esan.

“O, tha,” ars ise. “Tha còig bliadhna bho thàinig mise a dh’fhuireach còmhla rithe.”

Bha dealbh boireannaich air a’ bhalla. Shaoil Seumas gum faca e ìomhaigh a mhàthar fhèin ann an sùilean a’ bhoireannaich.

“An e seo Miss … Miss Pettigrew?” ars esan.

“’S i,” arsa Penny.

Feumaidh gun robh i air a h-ainm atharrachadh, smaoinich e. Ach cha robh adhbhar tòiseachadh air sin a ràdh ri Penny. Cha b’ i sin an deasbad a bha dhìth air. Agus dh’innis Seumas do Phenny cò e agus ciod fàth a thurais.

Gheibheadh e deagh shùim airgid air na bha san taigh. Bha an àirneis sean ach ann an deagh staid, agus bha mòran de sheann shoithichean crèadha agus airgid mun cuairt, air bùird agus ann am pris. Bha na deilbh a bha air na ballachan a’ coimhead luachmhor cuideachd. Bha dealbh Agatha air a chruthachadh le bruis ionnsaichte, shaoil e. Bu chaomh leis fhèin an dealbh a chumail. Agus rudan eile. Agus bheireadh e rud beag air choreigin do Phenny cuideachd. Mar chuimhneachan. Ach sin nuair thàinig cùmhnantan an tiomnaidh a-steach air. Agus an leabhar Gàidhlig. Agus an spaid.

“Càite a bheil na leabhraichean?” ars esan ri Penny.

“Leabhraichean?” ars ise, mar nach biodh fios aice dè bha e a’ ciallachadh.

“Seadh, na leabhraichean,” fhreagair e. “Càite a bheil na leabhraichean?”

“Chan fhaca mise leabhar san taigh seo a-riamh,” arsa Penny. “Chan fhaca mise Miss Pettigrew a’ leughadh leabhar bho thàinig mi don fhàrdaich. Bhiodh i dìreach na suidhe ris an uinneig agus a’ coimhead a-mach ri na flùraichean.”


[TD 84]

Cha robh Seumas a’ tuigsinn. Carson a bha leabhar, leabhar Gàidhlig, air ainmeachadh san tiomnadh mur an robh aon leabhar am broinn an taighe?

“Càite a bheil an spaid?” ars esan an uair sin.

Thòisich Penny a’ gàireachdainn, le gàire mar a dhèanadh nighean-sgoile. Cha do fhreagair i a’ cheist, agus cha tug Seumas a’ cheist air adhart.

“Innis dhomh,” thuirt e, “dè bhiodh Miss Pettigrew a’ dèanamh a-thuilleadh air a bhith na suidhe ris an uinneig.”

“Cha bhitheadh mòran,” fhreagair Penny. “Ach bhiodh i a’ cur ùine seachad san lobhta bho àm gu àm. Ged bha i gu math aost, bhiodh i a’ dìreadh an fhàraidh suas don lobhta agus uaireannan chuireadh i uairean a thìde seachad an sin. Chan fhaodainn-sa a dhol don lobhta idir, ged a bha saorsa an taighe agam a bharrachd air sin. An toiseach bha mi a’ smaoineachadh gur e rudeigin a bha i a’ falach san lobhta. Ach cha do dh’innis i a-riamh dhomh.”

Nuair ràinig Seumas an lobhta chunnaic e gun robh an t-àite cuimseach mòr. Bha bòrd fon uinneig, agus cathair aig oir a’ bhùird. Agus air uachdar a’ bhùird bha leabhar le còmhdach cruaidh. Dh’fhairich e nach bu chòir dha an leabhar fhosgladh, agus thug e an aire nach robh tiotal no ainm ùghdair air còmhdach an leabhair. Co-dhiù, nuair thill a mhisneachd thuige, chuir e a mheuran gu cùramach air an leabhar agus dh’fhosgail e e.

Chuir an rud a chunnaic e iongnadh mòr air Seumas. Cha robh an leabhar, anns an robh còrr air dà cheud duilleag, idir air a chlò-bhualadh mar leabhar cumanta. B’ ann a bha e gu tur ann an làmh-sgrìobhaidh chuideigin. Sheall e ris an tiotal na bhroinn.

An Leabhar ’s An Spaid.

Agus ainm an ùghdair.

Agatha Pettigrew.

Chaill Seumas e fhèin ga leughadh. Sgeulachd mu sheann dhraoidhean a bha a’ cladhach ann an dùthaich chèin airson tursachan a shuidheachadh san talamh. Shìos gu fada fo uachdar na talmhainn thàinig iad air seann leabhar, seann leabhar a bha ag innse


[TD 85]

mu dhìomhaireachd a’ chruthachaidh. Nuair leugh na draoidhean an leabhar thàinig iompachadh orra, agus chaidh iad a-mach am measg an t-sluaigh a shearmonachadh mu theachdaireachd an leabhair. Agus rinn an t-àrd-dhraoidh ainm dha fhèin ann an eachdraidh an t-saoghail mar neach air an deach cumhachdan sònraichte a bhuileachadh. B’ e Corcar Crotal an t-ainm a bha air an àrd-dhraoidh, ainm a thugar air seach gun cuireadh e an dath bu mhiann leis air nì sam bith ris an suathadh e. Agus bha an leabhar, seadh leabhar Agatha, ag innse mu na nithean a thachair do Chorcar Crotal agus do na draoidhean eile, ’s iad a’ siubhal air feadh an t-saoghail a’ searmonachadh. Ghluais iad beanntan agus thiormaich iad uisgeachan, bha smachd aca air eunlaith an adhair agus air ainmhidhean an t-slèibhe, bhuannaich iad cogaidhean an aghaidh nam fineachan, agus cha tàinig cnap-starra nan lùib air nach d’ fhuair iad làmh an uachdair.

Ach mu dheireadh thachair iad ri treubh air an robh Na Maolaich mar ainm, agus bha cogadh mòr eadar Na Maolaich agus na draoidhean. Chaidh na draoidhean uile a mharbhadh, ach Corcar Crotal a-mhàin, agus fhuair esan aois mhòr. Agus a rèir leabhar Agatha, tha a thaibhs fhathast a’ siubhal thursachan an t-saoghail, gam beannachadh agus a’ caoineadh.

Chuala Seumas gnogadh fann aig doras an lobhta. Chlisg e. Bha Penny an sin.

“Thig a-steach,” ars esan.

“Cha tig,” fhreagair i. “Fhad ’s a bha a’ chailleach beò, bha sin air a thoirmeasg dhomh, ’s cha bu mhiann leam brath a ghabhail air a dùrachd a-nise ’s gun sgeul oirre.”

“Tha mi a’ tuigsinn,” arsa Seumas, ged nach robh e a’ tuigsinn idir.

“Tha cupan tì agam deiseil shìos an staidhre,” arsa Penny.

Rinn Seumas toileachas ris an naidheachd. Bha Penny cho brèagha anns an doras iargalt ud. Thug Seumas an leabhar sìos leis. Agus an dèidh dha an tì òl, agus briosgaid no dhà ithe, chaidh e a-mach gu cùl an taighe. Ann an oisean den ghàrradh aig cùl an taighe, chunnaic e spaid, spaid nach fhaca doimhne de thalamh a-riamh. Chuir e a làmh


[TD 86]

air dul na spaide, agus chaidh rudeigin, coltach ri lasair dealain, tro a chorp. Smaoinich e air an leabhar. Air an tiomnadh. Air Agatha.

Bha mòran dhaoine an làthair aig an rup. Cha robh càil nach deach a reic. Soithichean. Àirneis. Seann aodach. Agus bha seòrsa de chianalas air Seumas a’ smaoineachadh air gach nì a bha cruinn an là roimhe sin, a-nise sgapte air feadh rannan ruadha na coimhearsnachd. Agus bha Penny a-nise air a casan is eile a thoirt leatha, airson i fhèin fhalach ann an neo-ainmeachd an t-saoghail mhòir.

Reic Seumas an taigh cuideachd gun mhòran spàirn. Fhuair e deagh phrìs air, agus bha e a-nise na dhuine beairteach. Uill, cha robh buileach fhathast, oir bha e mar fhiachaibh air an t-airgead uile a chàradh ann an làmhan an fhir-lagha. Ach ann an dòigh bha smachd aig Agatha air, oir rinn i cinnteach mus do chaochail i nach b’ e reic an taighe ’s na bha na bhroinn crìoch na cùise.

Thill Seumas chun an fhir-lagha an ceann bliadhna, mar a chuir i roimhe.

“An leabhar agus an spaid,” ars am fear-lagha sa ghuth chruaidh.

“An leabhar agus an spaid,” arsa Seumas.

Thug am fear-lagha dòrlach phàipearan a-mach à seann dhrathair. Thug e mionaid no dhà a’ rùrach tromhpa.

“An leabhar agus an spaid,” ars esan a-rithist.

Chunnaic Seumas fiamh ghàire a’ tighinn air aodann an fhir-lagha.

“Feumaidh tu a-nis,” ars am fear-lagha, “a dhol a-mach gu Achadh nan Càrn agus toll a chladhach leis an spaid. Feumaidh an toll a bhith dà throigh de fhaid agus troigh de leud agus ceithir troighean de dhoimhne. Nuair bhios an toll deiseil, cuiridh tu an leabhar don toll agus cuiridh tu an ùir air ais air uachdar an leabhair. An uair sin, togaidh tu càrn os cionn an leabhair air Achadh nan Càrn, agus cuiridh tu na briathran a leanas ann an litrichean mòra faisg air mullach a’ chùirn: An seo tha sìnt’ an leabhar mòr, ’s gu sìorraidh bidh e sìnt’ ann; mallachd airsan thèid na chòir – cha dèanar air ach dìteadh. Agus nuair bhios an obair deiseil, tillidh tu an seo thugamsa agus bheir thu dhomh an spaid.”


[TD 87]

Cha robh fios aig Seumas dè a chanadh e. Ach bha miann na bha siud de airgead ro chumhachdach airson stad a-nise. Agus dh’fhalbh e, ’s rinn e mar dh’iarr am fear-lagha air, a’ faireachdainn rudeigin gòrach, ach, mar a bha esan ga fhaicinn, a’ coileanadh a dhleastanais.

Chaidh seachdain seachad mus robh an obair deiseil, agus thill Seumas chun an fhir-lagha leis an spaid, a bha a-nise còmhdaichte le ùir.

“Tapadh leat,” ars am fear-lagha. “Bha e ceart gur tusa a chàraich an leabhar na àite-tàimh. Bha Agatha a’ smaoineachadh sin cuideachd, oir ’s tusa an neach bu dlùithe an càirdeas dhi. Bha an leabhar ud a’ riochdachadh a beatha, oir thug i fada a beatha ga sgrìobhadh. Agus na dìochuimhnich gu bràth na briathran a tha air a’ chàrn.”

“Cha dhìochuimhnich,” arsa Seumas. “Ach dè a-nise mun airgead?”

“An t-airgead,” ars am fear-lagha. “Uill, bha mise agus Agatha glè mhòr aig a chèile uaireigin. Agus bho chunnaic mi roimhe thu, fhuair mi lorg air tiomnadh eile, tiomnadh a sgrìobh i an dèidh an fhir a leugh mi dhut. Agus dh’fhàg Agatha a h-uile sgillinn agamsa …”

“Agus carson …?” arsa Seumas.

“Bha an leabhar air a mhallachadh,” ars am fear-lagha, “agus cha b’ urrainn dhòmhsa suathadh ann air sgàth sin.”

Dh’fhairich Seumas crith fhuachd a’ dol troimhe.

Bha e fhèin a’ mallachadh an fhir-lagha, cinnteach nach robh tiomnadh eile ann, agus e a’ coiseachd dhachaigh san fhuachd ’s ann an solas a bha a’ gèilleadh do dhorchadas. Agus chaidh seachdain seachad mus do sgaoil an naidheachd gun d’ fhuaireadh Somhairle MacShimidh, àrd-chompàirtear sa bhuidheann-lagha, MacShimidh, MacShimidh agus MacShimidh, marbh san oifis aige. Bhathar a’ smaoineachadh gur e buille bho spaid a thug bàs dha!


[TD 88]

13. Uaig-uàm

Bha i fìor chinnteach a-nise.

Chunnaic Debbie an duine a’ coiseachd sìos an rathad. Theab i èirigh agus a dhol às a dhèidh, ach chuireadh i stad air san tilleadh. Bheireadh sin beagan ùine dhi. Cha robh teagamh aice nach tilleadh e. Saoil an ann ga lorg a bha e? Cha robh i cho cinnteach mu dheidhinn sin. A’ choiseachd. Agus an trusgan. Bha a h-uile nì dìreach mar a bha cuimhne aice. Am falt fada dubh air a shnaidhm na fhigheachan air a’ chùl, agus na h-itean mar gum biodh iad a’ fàs às an fhalt. Itean iomadhathach. Agus briogais aotrom fharsaing anns an fhuachd ud. Srianagan de pheanta a’ siubhal bho ghruaidh gu gruaidh.

Cha robh. Cha robh teagamh aig Debbie. An t-Innseanach Amaireaganach. <eng>Running Bear<gai>. Iar-ogha do <eng>Sitting Bull. Running Bear<gai>. Am fear a bha pòsta aice nuair bha i beò san t-saoghal cheana.

Bha Debbie a-riamh a’ cumail a-mach gum b’ e seo an dàrna beatha a dh’fhiosraich i air uachdar na talmhainn. Agus bhiodh i ag ràdh ri feadhainn a chuireadh teagamh na feallsanachd, ga chur an dàrna taobh mar fhaoineas inntinn, “Neach gun dà bheatha, neach gun bheatha idir.” Bhiodh i ag innse mar bha i beò san Iar ann an Amaireaga, le sgiorta de fheur oirre agus peanta air a gnùis. Mar a phòs i <eng>Running Bear<gai>. Mu na uaig-uàmaichean sam biodh iad a’ fuireach, agus mar a bha deichnear de theaghlach aca. Mar a bhiodh iad a’ danns mun cuairt air na teintean, ’s mar a bhiodh iad a’ sabaid an aghaidh gillean-nam-bò le na saigheadan agus le na sleaghan. Ann an dòigh bha am beatha cho coltach ri beatha air a’ Ghàidhealtachd,


[TD 89]

bhiodh i ag ràdh. Daoine cruinn mun cuairt air teine am meadhan an ùrlair agus tughadh os an cionn. Daonnan a’ sabaid airson iad fhèin a dhìon bho chreachadairean

Agus bhiodh daoine a’ tarraing aiste.

“Saoilidh mi gun thill thu uaireigin ann an riochd faoileig.”

“Ciamar?” fhreagair Debbie.

“Bha sgreuchail os cionn mo thaighe, uabhasach coltach ris a’ ghuth agad, bho chionn bhliadhnaichean air ais.”

“Och,” ars ise, “’s e bhiodh an sin ach mo phiuthar!”

Bhiodh fearg ga bualadh, ged nach leigeadh i guth oirre.

Agus shuidh i anns an uinneig, a’ feitheamh gus an tilleadh e. Cha do phòs i an turas seo idir. Co-dhiù, cha robh i fhathast ach òg, seadh san dàrna òige. Agus cha robh i a’ tuigsinn carson nach robh i san ionad cheudna den t-saoghal an turas seo. Agus bha fios aice nach b’ e Debbie a bha oirre san t-seann bheatha, ach, gu neònach, cha chuimhnicheadh i dè. Bha sin a’ cur ris an teagamh a bha aig a’ mhòr-shluagh mu a deidhinn agus mu na bhiodh i ag innse dhaibh.

Mu dheireadh chunnaic i e a’ tighinn. Ruith i a-mach na deann, agus choimhead i ris an aodann dhearg, agus i fhèin cho geal.

Thog i a làmh.

“Hà-thu,” ars ise, san t-seann ghuth.

Thog esan a làmh cuideachd.

“Hà-thu,” ars esan, bho dhoimhne cùl na h-amhaich.

“Tha cuimhne agad?” ars ise.

“Tha,” fhreagair e. “Nach robh sinn an seo cheana! Mise agus tusa. Air chuairt a-rithist.”

Thug i cuireadh dha a dhol a-steach don taigh. Ach cha do chòrd an taigh ris.

“Nach cuir sinn suas uaig-uàm sa ghàrradh,” ars esan.

Bha gach nì a’ tilleadh thuice. An t-seann bheatha. An teaghlach a bha thall san iar ann an Amaireaga. Saoil an robh duine dhiubh fhathast beò? B’ iongantach gun robh, oir bha ceudan de bhliadhnaichean bho dh’fhàg ise a’ bheatha sin.

Chuir iad suas uaig-uàm sa ghàrradh. Chuala iad sgreuchail


[TD 90]

cloinne ’s iad a’ coimhead na uaig-uàma san dol-seachad. Agus chunnaic iad luchd-poilitigs a’ marcachd nan coinneamh. Bha iadsan a’ sgreuchail cuideachd, ann an cànan nach tuigeadh Debbie no <eng>Running Bear<gai>. Bha iad a’ losgadh urchairean suas don adhar agus bha ladhran nan each a’ cur smùid às an rathad mhòr. Thòisich <eng>Running Bear<gai> a’ sgreuchail cuideachd, dìreach mar a bha cuimhne aig Debbie air, ach bha i a’ tuigsinn a chuid sgreuchail-san. Cha robh briathran san sgreuchail idir. B’ ann a bha <eng>Running Bear<gai> a’ feuchainn ri e fhèin agus Debbie a dhìon bho na creachadairean a bha a’ marcachd nan coinneamh.

Ach bha cus dhiubh ann, bha i a’ smaoineachadh. Cus de chreachadairean le cumhachd. Saoil dè an saoghal às an tàinig iadsan, bha i a’ smaoineachadh.

Mar bu dlùithe a bha iad a’ tighinn, bhrùchd sgreuch oillteil bho bhilean <eng>Running Bear<gai>, ach cha do chuir sin stad air na creachadairean. Ach bha buaidh eile aig an sgreuch. Thar nam beanntan, a-mach às na glinn, tro na monaidhean, thar uachdar nan achaidhean, nochd ceudan eile de a leithid fhèin … le itean nan cinn, le peanta air an gnùisean ’s air am broillichean … cuid le sleaghan agus cuid le boghaichean ’s le saigheadan … ’s iad uile a’ sgreuchail, dìreach mar a bha <eng>Running Bear<gai> a’ sgreuchail.

Thuit na creachadairean le chèile ann an cumadh cearcaill, air nach robh toiseach agus air nach robh crìoch. Dh’fhalbh na h-eich uile a-mach don latha gun sùil eile a thoirt orrasan a bha gam marcachd roimhe. Agus chluinnist sitrich nan each ann an co-sheirm ri sgreuchail <eng>Running Bear<gai> agus a chàirdean. Bha an saoghal uile air a lìonadh leis an sgreuchail agus leis an t-sitrich ..

An ceann fichead mionaid, thuirt a chàirdean ri <eng>Running Bear<gai> gun robh an dleastanas a-nise air a choileanadh.

“Ach,” ars esan, “dè thachras nuair dh’èireas feadhainn eile suas nan àite?” agus e a’ sealltainn ri na closaichean a bha sa chearcall ri thaobh.

Mar fhreagairt air ceist <eng>Running Bear<gai>, thòisich iad a’ sgreuchail a-rithist, agus a’ sàthadh an sleaghan don adhar, agus a’ danns.


[TD 91]

Dh’innis sin do <eng>Running Bear<gai>, agus do Debbie cuideachd, nach biodh iad fada bhuapa nan tigeadh èiginn orra a-rithist. Agus dh’fhalbh iad mar a thàinig iad – thar nam beanntan, a-steach do na glinn, tro na monaidhean, thar uachdar nan achaidhean bhrùchd iad air falbh gus na shluigeadh iad leis an adhar aig bun-sgòtha.

Sheall Debbie agus <eng>Running Bear<gai> ri chèile. Agus phòg iad a chèile. Thug iad sìos an uaig-uàm a bha sa ghàrradh.

Thuirt <eng>Running Bear<gai> nach b’ urrainn dha fuireach. Cha tàinig e ach a thadhal. Dh’fheumadh e tilleadh chun an Iar ann an Amaireaga gu tè eile air an robh sgiorta feòir agus peanta. Bha e air Hia Flota a phòsadh an turas seo, agus bha teaghlach mòr aca, cho mòr ’s a bha aige fhèin agus aig Debbie cheana san t-seann shaoghal.

Agus a-mach tron uinneig chunnaic Debbie an coileach le na h-itean mòra, faileasach, ioma-dhathach, agus peanta dearg air a chìrean, a’ suirghe air a’ chirc dhuibh a bhiodh a’ breith nan uighean às an tigeadh na h-iseanan!


[TD 92]

14. Murchadh agus Ùistean

B’ ann san àrd-sgoil a thàinig Ùistean agus Murchadh air a chèile an toiseach. A-riamh bho chuir Mgr Caimbeul iad nan suidhe còmhla bha iad gu math mòr aig a chèile, an dà chuid nuair bhiodh iad a’ cluich ’s nuair bhiodh iad ag obair. Bha iad glè fhaisg air an aon aois, ’s ged nach aithnicheadh iad a chèile roimhe cha b’ fhada gus na thuig iad gun robh ùidh aca anns na h-aon nithean. Agus bhiodh iad daonnan còmhla. Le chèile bha iad math air obair na sgoile, ’s cha robh fear seach fear na mheadhan air trioblaid do neach eile a-riamh.

Ach mus tàinig a’ chiad bhliadhna gu ceann, thòisich Ùistean a’ gearain le sgìths. Bhiodh e uaireannan cho sgìth ’s gun robh e na dhuilgheadas dha coiseachd don sgoil. Ach chùm e air gus na dh’fhuasgail an samhradh na saor-làithean fan comhair. ’S nuair dh’fhosgail an sgoil a-rithist, thill Ùistean mar a thill càch, agus gu dearbha b’ ann a bha Murchadh a’ smaoineachadh gun robh Ùistean a’ coimhead na b’ fheàrr. Cha robh teagamh am beachd Mhurchaidh nach robh saorsa an t-samhraidh air feum a dhèanamh do Ùistean, mar a rinn i dhaibh uile. Bha Ùistean dìreach mar fhear sam bith eile de ghillean na sreatha.

Ach cha do mhair sin ro fhada. An ceann còig no sia sheachdainean, thòisich Ùistean a’ fàs sgìth a-rithist. Agus rè cuid de làithean cha b’ urrainn dha an sgoil a fhrithealadh. Bha e ro sgìth airson gluasad bhon taigh. Chuir a mhàthair a dh’iarraidh an dotair, agus thuirt esan gun robh tinneas air Ùistean. Bha sin follaiseach, shaoil a mhàthair,


[TD 93]

ach chaidh an dotair an urras gu leighiseadh fois agus tìm na bha ceàrr air.

Bhiodh Murchadh a’ dol a shealltainn air Ùistean gach cothrom a gheibheadh e, agus bhiodh màthair Ùistein ag ràdh gun robh a bhith a’ faicinn Mhurchaidh a’ toirt togail inntinn do a mac. Ach cha robh Murchadh fhèin cho cinnteach, ’s ged nach robh e ach trì bliadhna deug a dh’aois, bhiodh e ag ràdh gum bu chòir Ùistean a chur gu ospadal no gu àiteigin airson tuilleadh rannsachadh a dhèanamh mu a thinneas.

Ann am mìos no dhà dh’fhàs Ùistean mòran na bu laige, agus a dh’aindeoin iarraidh, bha an dotair ag ràdh gun robh e a-nis ro lag airson a ghluasad, gur ann a dhèanadh e cron air ’s gu dearbha nach b’ e sin fheum. ’S bha dragh mòr air Murchadh mu staid a charaid.

“Dè nì mi dhut?” theireadh Murchadh ris, ’s e na shuidhe air oir na leapa san robh Ùistean na laighe.

An toiseach cha robh Ùistean ag iarraidh càil ach cuideachd Mhurchaidh. Bhiodh e a’ faighneachd dè bha a’ tachairt san sgoil, ’s ciamar a bha na caraidean eile a bha còmhla riutha. Bhiodh Murchadh ag innse nan naidheachdan air fad dha, ach uaireannan cha bhiodh naidheachdan ann.

Ach mu dheireadh sguir Ùistean a dh’fhaighneachd mu naidheachdan na sgoile. Bha cho fada bho bha e innte, smaoinich Murchadh. Agus chuir e iongnadh air Murchadh aon fheasgar, agus e ag innse mu rudan a thachair san sgoil an là sin, nuair chuir Ùistean stad air ’s a thuirt e ris nach robh e ag iarraidh naidheachdan na sgoile a chluinntinn tuilleadh. Cha b’ e a-mhàin gun chuir e iongnadh air Murchadh, ach rinn e dragh dha cuideachd. Ach cha do chuir sin bacadh air bho bhith a’ tadhal air Ùistean. Bha an càirdeas a bha eatarra làidir, daingeann agus, ged bha iad le chèile gu math òg, bha tuigse shònraichte aca mu cho cudromach ’s a bha fìor chàirdeas. Agus mar a b’ fhaide a bha cùisean a’ dol air adhart, bha tuigse aca mu nithean eile cuideachd.

Gach uair a thigeadh Murchadh bhiodh e a’ faighneachd do dh’Ùistean an robh nì sam bith ann a dhèanadh e dha. Mar bu trice


[TD 94]

cha robh, ach aon fheasgar dorch sa gheamhradh bha duan eile aig Ùistean. Am feasgar seo chuir Murchadh umhail air, cho luath ’s a chaidh e a-steach don t-seòmar. Shaoil e gun robh Ùistean air crìonadh bho chunnaic e roimhe e, ged nach robh ach dà là bhon uair sin.

“Tha,” ars Ùistean ann an guth sèimh. “Tha rud ann a nì thu dhomh.”

“Rud sam bith,” fhreagair Murchadh. “A bheil thu ag iarraidh orm rudeigin a thoirt thugad às a’ bhùth? Chan eil agad ach innse dhomh.”

“Chan eil,” ars Ùistean, “Chan eil mi ag iarraidh càil às a’ bhùth.”

Cha tuirt e facal eile airson mionaid.

’S an ceann na mionaid: “Nach leugh thu dhomh dhà no thrì earrannan às a’ Bhìoball.”

Cha robh fios aig Murchadh dè a theireadh e. Ach chunnaic e gun robh Bìoball air bòrd beag fon uinneig, agus shìn e a làmh a-mach ’s rug e air a’ Bhìoball. Chùm e na làimh e airson greiseig.

“A bheil cuibhreann shònraichte ann a bu mhiann leat a chluinntinn?” dh’fhaighnich Murchadh.

“Chan eil,” fhreagair Ùistean. “Fosgail e an àite sam bith, agus leugh dhomh na chì thu air an duilleig.”

Dh’fhosgail Murchadh am Bìoball. B’ e Leabhar an Taisbeanaidh a bha fa chomhair, agus an dàrna caibideil mu dheireadh. Agus thòisich Murchadh a’ leughadh:

Agus chunnaic mi nèamh nuadh agus talamh nuadh; oir chaidh an ciad nèamh agus an ciad talamh thairis …

Thug e sùil air Ùistean. Bha e follaiseach gun robh e ag èisteachd ri gach facal a bha Murchadh a’ leughadh. Lean Murchadh air, agus ràinig e an ceathramh earrann:

Agus tiormaichidh Dia gach deur on sùilean; agus cha bhi bàs ann nas mò, no bròn, no èigheachd, agus cha bhi pian ann nas mò …

Thug e sùil eile air Ùistean. Bha a shùilean dùinte, agus nàdar de shìth do-ainmichte air a ghnùis. Ach bha e follaiseach gun robh e fhathast ag èisteachd … agus ag èisteachd. Chùm Murchadh air gus an do ràinig e am facal mu dheireadh san leabhar mu dheireadh sa


[TD 95]

Bhìoball. An uair sin dh’fhosgail Ùistean a shùilean air a shocair.

“Tapadh leat,” ars esan san aon ghuth shèimh. “Ach is fheudar dhomh brath a ghabhail air do chàirdeas, agus aon ghealladh iarraidh ort.”

“Dè tha sin?” arsa Murchadh, ’s e a’ coimhead ri Ùistean tro na deòir agus e na laighe san leabaidh.

“Geall nach bi thu a’ sileadh dheur air mo shon-sa, agus geall dhomh cuideachd … geall gum bi thu a’ leughadh a’ Bhìobaill dhomh às dèidh dhomh bàsachadh. Ged nach bi mise ann, bidh mi gad èisteachd.”

Thug Murchadh dha an gealladh. Thug e an gealladh do dheagh charaid, do charaid a bha a’ crìonadh agus esan a’ fàs. Ach, ann an dòigh, bha Ùistean a’ fàs cuideachd, a’ fàs mòr ann an cridhe Mhurchaidh, a’ fàs gu inbhe an fhìor chàirdeis.

Là an amhlacaidh sheas Murchadh còmhla ri càch anns a’ chladh. Bha crith air leis an fhuachd. Choisich e dhachaigh na aonar, fada an dèidh do chàch falbh. Agus air an t-slighe dhachaigh, bha cuideigin no rudeigin ag èigheachd ris, a’ leughadh nam briathran a leugh e fhèin do dh’Ùistean.

Bhon uair sin, bliadhnaichean na dhèidh, b’ iomadh adhradh a chuairtich Murchadh aig beul uaighe san dearbh chladh ud. Ach cha do dh’fhàg e an cladh a-riamh gun a dhol a thadhal air Ùistean. Agus gach uair, dh’fhàg e facal beag na dhèidh.


[TD 96]

15. Cuimhneachain

Chan fhaca Ailean cogadh a-riamh. Gun teagamh bhiodh e a’ cluinntinn mu chogaidhean, ’s a’ faicinn chunntasan air an telebhisean mu chogaidhean ann an dùthchannan fad às. Ach cha robh fios sam bith aige dè bha cogadh a’ ciallachadh do dhùthaich no do shluagh a bha na lùib.

Bha fios aige gum bithist a’ cuimhneachadh gach bliadhna air an fheadhainn a chaill am beatha anns na Cogaidhean Mòra. Ach do ghille nan ceithir bliadhna deug san aonamh linn thar fhichead, cha robh sin a’ ciallachadh mòran. B’ ann a bha na nithean a bha e a’ faicinn ’s a’ cluinntinn a’ dùsgadh barrachd cheistean na bha iad a’ freagairt. Cha b’ e nach robh Ailean ga mheas freagarrach gun deigheadh cuimhne a chumail orrasan a chaill am beatha.

Bha cuimhne aig athair Ailein air cogadh ’s air dè bha air cùl cogaidh. ’S bhiodh e ag innse do Ailean mu chogadh. ’S bhiodh Ailean a’ cur cheistean air athair.

“A bheil fios aig an fheadhainn a bhàsaich gum bi sinn a’ cuimhneachadh orra? A bheil feadhainn fhathast beò a tha sinn a’ smaoineachadh a tha marbh? Carson a bhios sinn ag ràdh nach fhàs iad aost mar a dh’fhàsas sinne aost? Carson nach bi sinn a’ cuimhneachadh air an fheadhainn a chaill am beatha aig Blàr Chuil-lodair? Ann an dà cheud bliadhna eile, am bi sinn fhathast a’ cuimhneachadh? Ciamar is urrainn dhuinn a bhith a’ cuimhneachadh air daoine nach b’ aithne dhuinn? Carson a bhios sinn gan cuimhneachadh air Là na Sàbaid?”

Ged a bhiodh athair a’ feuchainn ri ceistean Ailein a fhreagairt,


[TD 97]

bha fios aig an dithis aca gun robh iad fhathast nan ceistean. Cha robh e furasta cogadh agus faireachdainnean dhaoine a mhìneachadh do ghille nach do dh’fhiosraich cogadh. ’S ged bhiodh na gillean a’ cluich air cogadh le na saighdearan plastaig ’s le na saighdearan fiodha, cha robh ann ach cluiche. ’S bhiodh Ailean a’ smaoineachadh ach an e cluiche a bh’ ann an cogadh co-dhiù. Dh’fheumadh athair aideachadh gun tàinig an smuain cheudna a-steach air fhèin cuideachd bho àm gu àm.

Aon Shàbaid Shamhna, chaidh Ailean agus athair a-mach chun na seirbheis a bhathar a’ cumail aig a’ charragh-cuimhne. Bha mòran dhaoine an làthair, cuid dhiubh aost gu leòr airson a bhith sa chogadh iad fhèin. ’S bha an t-àite làn de fhlùraichean dearga nan cearcaill mu bhun a’ charragh-cuimhne. Bha ministear ann cuideachd, agus sìthean mòr dearg na bhroilleach.

Leugh Ailean na h-ainmean a bha air a’ charragh-cuimhne. Nach b’ uabhasach na bhàsaich anns na cogaidhean. ’S bha iad uile cho òg. Agus, am beachd Ailein, cho neo-chiontach.

Leugh Ailean a h-uile ainm a chitheadh e air a’ charragh-cuimhne. Cha robh e ag èisteachd ris a’ mhinistear a’ bruidhinn mu chogadh ’s mu shìth, mu bheatha ’s mu bhàs, mu dhòrainn is mu dhòchas. B’ ann a bha Ailean a’ leughadh nan ainmean. Bha an carragh-cuimhne a’ coimhead cho fuar. Agus am measg nan ainmean bha ainm a sheanar. Cha do rinn sin dragh dha, oir b’ fhada bho bha athair ’s a mhàthair air innse dha gun chaill a sheanair a bheatha ann am bàta-cogaidh. Bha fios aige cuideachd nach do lorgadh corp a sheanar a-riamh. ’S ciamar a bha fios aca gun robh e marbh? ’S dòcha gun robh a sheanair beò fhathast. Ma bha, bhiodh e gu math aost. Bha gu leòr de dhaoine beò eadhon gu ceithir-fichead ’s a deich. Ach bha ainm a sheanar air a’ charragh-cuimhne. Nach robh sin fhèin a’ dearbhadh gun robh e marbh? No an robh? Cha robh Ailean cho cinnteach, ach smaoinich e gum bu bheag an tairbhe dha a bhith a’ beachdachadh air ceistean gun fhreagairtean. Ach, air an làimh eile, ’s dòcha gun robh na freagairtean ann, nan gabhadh iad an lorg.

Lean Ailean air a’ leughadh nan ainmean. Ach theab a chridhe


[TD 98]

leum às a chorp nuair chunnaic e ainm fhèin air a’ charragh-cuimhne. A-nise, bha fios aige ged a b’ e ainm fhèin a bha e a’ faicinn nach b’ e ainm fhèin a bh’ ann idir. Ach, nan robh esan air a bhith ann aig àm a’ chogaidh, ’s dòcha gu cinnteach gur e ainm fhèin dha-rìribh a bhiodh ann. Cha tuirt e facal ri athair, ach thòisich e a’ smaoineachadh. Càite am bitheadh e? San Fhraing? San Eadailt? Aig grunnd a’ chuain? Ann an uaigh san fhàsach, gun leac, gun charragh-cuimhne ga chomharrachadh? Tuilleadh cheistean. Tuilleadh cheistean gun fhreagairtean.

Bha am bàta-cogaidh a’ seòladh am measg nam mèinean ’s am measg nam bomaichean. Chunnaic na h-itealain Gearmailteach iad. Agus thòisich na bomaichean a’ tuiteam, ’s bha iad a’ goil na mara mar a thuiteadh iad. A’ mhuir a bha cho bòidheach, ciùin bho chionn mhionaidean a-nise na biona-stùir do na h-itealain marbhtach. ’S bha srann oillteil aca os cionn a’ bhàta. ’S bha na bomaichean a’ tuiteam.

Chaidh am bàta a bhualadh. Bha iad a’ losgadh air na h-itealain, ach bha iad cho fada shuas. Dh’fheumadh iad iad fhèin a dhìon. ’S bhuail boma bho bhoma am bàta, gus an deach am bàta na dà leth, ’s ann an tiotan bha am bàta briste agus sgìth air grunnd a’ chuain. ’S dh’fhalbh na h-itealain a shireadh cobhartach eile ann an cuan eile.

Cha tug duine dhiubh am beatha às. Bhiodh iad taisgte san tuaim ud fo thuinn gu crìoch tìme, ach aon chorp no dhà a shnàig air falbh ’s air dhòigh air choreigin a lorg solas an latha air uachdar nan tonn. Eadhon a-nis cha tigeadh dìomhaireachd a’ chogaidh am follais. Dhaibhsan a bha air bòrd sguir an cogadh tràth, cogadh a’ chogaidh agus cogadh na beatha. ’S cha bhiodh eadhon put no carragh-cuimhne far na sguir an cogadh.

Bha an t-seirbheis seachad. Cha robh neach air fhàgail ach Ailean agus athair. Dh’aithnich athair air Ailean gun robh e air chall na chuid smuaintean.

Thug Ailean sùil mun cuairt, agus chunnaic e gun robh na daoine a-nise a’ dol à sealladh air fàire. Dh’fhairich e crith fhuachd a’ dol troimhe. Agus sheall e ri na cearcaill de fhlùraichean dearga a bha aig bun a’ charragh-cuimhne. Smaoinich e gun robh an cogadh


[TD 99]

seachad airson bliadhna eile, agus gun robh dleastanasan dhaoine air an coileanadh air dhòigh ’s gum biodh an cogaisean saor bho chogaidhean gus an tigeadh an ath Shamhain ’s gus an deigheadh samhradh eile seachad.

“Tiugainn, ’ille,” ars athair.

Sheas Ailean far an robh e car tiotain. Thug e às a bhroilleach an dìthean plastaig dearg aige fhèin, an dìthean dearg a thug athair dha nuair phut e bonn nota ann an canastair coigrich. Chuir e an dìthean aig bonn a’ charragh-cuimhne còmhla ri càch, agus chrom e a cheann, mar chuimhneachan air a sheanair agus air Ailean air choreigin leis na dh’fhàlbh am bàs ann am mac-meanmhain cogaidh.

Thiormaich e a shùilean, agus choisich e fhèin agus athair a-mach, agus dhachaigh, don t-sìth.


[TD 100]

16. Darach Mhurchaidh

A-riamh bho bha Murchadh na bhalach, agus fada às dèidh sin, cha mhòr nach robh e fo gheasaibh aig a’ chraoibh dharaich. Cha robh a’ chraobh a’ fàs sa ghàrradh a bha aig taigh Mhurchaidh, oir cha robh an gàrradh mòr gu leòr airson craobh eadhon na bu lugha na darach. Bha a’ chraobh ann an achadh faisg air an taigh, ach air taobh a-muigh crìochan a’ ghàrraidh, agus a h-uile turas a gheibheadh e cothrom, bha Murchadh a’ dol chun na craoibhe ’s a’ suidhe fòidhpe ma bha grian an t-samhraidh a’ deàrrsadh. Ach cuideachd cha chuireadh an geamhradh bacadh air Murchadh bho bhith a’ tadhal air a’ chraoibh. Bha a’ chraobh glè aosta, mar bu dual do a leithid – cha robh fios aig duine sa bhaile dè an aois a bha i.

Uair is uair, dh’fhaighnicheadh athair do Mhurchadh, nuair nach robh ann ach balach òg, carson a bha a leithid de ùidh aige sa chraoibh. Bha i air a bhith an siud fad bhliadhnaichean, ach cha b’ ann sa mhòrachd cheudna anns an robh i ri linn Mhurchaidh.

“Is toigh leam craobhan,’ fhreagradh Murchadh. “Tha mi air a bhith a’ leughadh mu chraobhan, agus gu sònraichte mu chraobhan daraich.”

Bha fios aig athair gun robh Murchadh a’ cur seachad mòran ùine a’ leughadh, ach bu bheag a bha de fhios aige mu na rudan anns an robh ùidh aig Murchadh. Bha Murchadh rudeigin dùinte na nàdar, agus bha athar uaireannan a’ smaoineachadh gun robh e beò ann an saoghal leis fhèin. Bha fios aige cuideachd nach robh mòran àite san t-saoghal sin do choigrich no eadhon do dhàimhean. Ach bha e


[TD 101]

cinnteach nach b’ e nithean mì-chneasta a bha a’ tàladh Mhurchaidh gu bhith a’ leughadh leabhraichean is eile ..

Nuair bha Murchadh a’ tadhal air saoghal na craoibhe, bu tric a bha e a’ smaoineachadh mu nithean a bha co-cheangailte ri craobhan daraich. Leugh e mun deidhinn, agus bha a thuigse ’s a thùr ag innse dha gun robh cuid de na nithean sin fìor, agus gun robh cuid nach robh, ag èirigh a-mach à miotas chraobhan.

Aon latha samhraidh agus e na shuidhe fon chraoibh, chunnaic e e fhèin air ais ann an tìm air bòrd luinge air uachdar a’ chuain. Bha an long gu math mòr agus iomadh seòladair air bòrd. Bha aodach neònach orra, shaoil e, agus air fhèin cuideachd. B’ ann de fhiodh daraich a bha an long air a togail.

“Long mhath a tha seo,” thuirt an sgiobair. “Fiodh daraich sa h-uile mìr dhith. Fiodh làidir, cruaidh a sheasas ri uile shiantan na mara.”

Shlìob Murchadh rùsg na craoibhe le a làimh.

“Tha fios agam gu bheil thu sònraichte,” thuirt e ris a’ chraoibh.

Thòisich e an uair sin a’ smaoineachadh air nithean eile a bha an eachdraidh a leugh e ag innse dha. Bha uiread dhiubh ann, agus bha e doirbh cuimhneachadh air a h-uile nì, oir cha ghleidheadh an inntinn òg ach an tomhais air an robh i comasach.

Smaoinich e air mar a bha an darach coisrigte ann an creideamh nan seann Ghreugach, nan seann Lochlannach agus nan seann Cheilteach. Leugh e gun robh i co-cheangailte ri seann diathan na tàirneanaich seach gun robh craobhan daraich tric air an sgoltadh le dealanaich. Chunnaic e gur e fiodh daraich a bhiodh na seann dhraoidhean a’ losgadh nuair bhiodh iad an sàs ann an ìobairt meadhan-samhraidh. Chuimhnich e air a’ chleachdadh a bha ag ràdh gun deach an Rìgh Teàrlach II air falach ann an craoibh daraich nuair a bha a nàimhdean an tòir air.

Ach bha cuid de na rudan sin a’ dèanamh dragh dha aig amannan, agus bha e cinnteach nach gèilleadh a’ chraobh aigesan do eachdraidh no do fhaoinsgeul den t-seòrsa sin.

Air feasgar grianach eile, bha Murchadh na leth chadal fon chraoibh. Ach thàinig e gu bhith na làn dhùisg nuair dh’fhairich e


[TD 102]

rudeigin a’ gluasad faisg air. Bha fios aige nach b’ e siabadh gaoithe a bha na mheadhan air a’ ghluasad, oir cha robh ann ach an oiteag bu lugha an latha sin. Sheall e mun cuairt agus dh’fhairich e an gluasad a-rithist. Mu dheireadh, thuig e dè a bh’ ann. Feòrag bheag, ruadh a’ riagail timcheall air a’ chraoibh. Bhruidhinn e ris an fheòraig. Fhreagair an fheòrag e.

“Tha an t-acras orm,” thuirt an fheòrag, le a sùilean ’s le gluasad earbaill.

Agus chaidh an fheòrag às an t-sealladh. A shireadh chriomagan ann an àite na bu toraiche, smaoinich Murchadh.

Dhùin e a shùilean a-rithist, agus inntinn a’ falbh leis, a’ dùsgadh smuaintean dìomhair na h-òige.

Dh’fhairich e rudeigin a’ bualadh air mullach a chinn. Chlisg e. Rud cruaidh a rinn brag air mullach a chinn. Agus thuit an urchair air an talamh ri thaobh.

Dearcan-daraich!

Bha e air leughadh mun deidhinn-san cuideachd. Agus bha fios aige a-nise ciod fàth turas na feòraig a bhruidhinn ris cheana. Bha fios aige gun robh feòragan glè mheasail air dearcain-daraich, agus gum biodh iad gan cruinneachadh ’s gam falach airson an ithe nuair thilleadh acras uair eile. Toradh na daraich, smaoinich e. Rug e air an dearcan-daraich na làimh, ach an ceann greis chuir e sìos e air an talamh ri thaobh. Agus smaoinich e air na cumhachdan a bha eachdraidh a’ buileachadh air na dearcain-daraich rè nan linntean a dh’fhalbh. Smaoinich e air an sgeulachd a bha ag innse mar a ghabh Thor fasgadh fo chraoibh daraich nuair a bha stoirm mhòr ann le tàirneanaich ’s le dealanaich. Ach, smaoinich e, ma bha craobhan daraich buailteach a bhith air an sgoltadh le dealanaich, gum b’ olc am fasgadh a ghabh Thor. Chuimhnich e cuideachd gun robh daoine, eadhon na latha fhèin, a’ cur dhearcan-daraich air sòl na h-uinneige gus nach buaileadh an dealanaich air an taigh. Agus ann an Ameireaga a Tuath, bhiodh daoine ag ithe nan dearcan-daraich. Theab an smuain car a chur na stamaig.

Cha b’ fhada gus na thill an fheòrag. Bha e follaiseach gun robh


[TD 103]

sùilean geur aice, oir dh’fhalbh i leis an dearcan-daraich, agus chuir i smùid às an talamh thioram sa chabhaig a bha oirre a’ tàrrsainn às le a duais.

Tro thìde, ghèill òige Mhurchaidh do fhearachas, agus ged a bha ùidh mhòr aige fhathast sa chraoibh, bha saoghal farsaing a-muigh ris am feumadh e aghaidh a chur. Cha robh an còrr de a bheatha uabhasach annasach – sgoil, oilthigh, caochladh dhreuchdan a thug air falbh e astar math bhon dachaigh ’s bhon chraoibh. Nuair sgrìobhadh e dhachaigh, dh’iarradh e air athair ’s air a mhàthair a chuid dhùrachdan a lìbhrigeadh don chraoibh. Agus gach uair a thigeadh e fhèin dhachaigh, air saor-làithean no eile, bhiodh e a’ tadhal air a’ chraoibh cho tric ’s a bhiodh e a-riamh. B’ iomadh feòrag a chunnaic e faisg oirre, a’ sreap ’s a’ sireadh lòin. Ach cha robh na feòragan a’ bruidhinn ris a-nise idir. Bha iad ro thrang, coltach ris fhèin, san t-saoghal thrang anns an robh e beò.

Chaidh na bliadhnaichean seachad – samhraidhean is geamhraidhean a’ gèilleadh da chèile – òige a’ gèilleadh don aois – dearcain-daraich a’ gèilleadh do thìm is do nàdar is do fheòragan.

Agus nuair a bha Murchadh a’ dlùthachadh air geamhradh na beatha, thill e don bhaile agus don taigh anns an robh e fhèin ’s a phàrantan a’ còmhnaidh nuair bha e òg. Bha deagh ùine a-nise bho chaochail a phàrantan. Ach bha a’ chraobh daraich fhathast an siud, air fàs beagan ’s cha b’ ann air crìonadh, shaoil e.

Dà bhliadhna no trì às dèidh do Mhurchadh tilleadh, bhrùchd stoirm uabhasach geamhraidh tro na speuran. Bha gaoth bho thuath is clachan-meallain a’ bualadh na coimhearsnachd, agus tàirneanaich is dealanaich nan teisteanas air fearg na stoirme. Chuir an oidhche eagal air Murchadh agus air a’ choimhearsnachd uile. Cha robh cuimhne aig muinntir a’ bhaile air oidhche cho garbh.

Anns a’ mhadainn bha cùisean gu math na bu shìtheil, agus cha robh fa-near do dhaoine ach an cuid fhèin a rannsachadh, mus deach milleadh a dhèanamh air togalaichean no air beathaichean. Gu fortanach, cha robh an stoirm air a bhith cho cruaidh-chridheach ’s a bha a h-onghail. Bha deagh mhadainn ann a-nise, agus


[TD 104]

ghabh muinntir a’ bhaile an cothrom air am beatha àbhaisteach a choileanadh.

Agus choisich Murchadh chun an achaidh san robh a’ chraobh dharaich. Theab e fannachadh nuair chunnaic e an sealladh a bha fa chomhair.

Cha robh a’ chraobh idir na seasamh mar a bha cuimhne aige oirre – bha i air tuiteam, cha b’ ann, ach air a leagail, gu talamh. Bha e follaiseach gun robh dealanaich na h-oidhche air a bualadh agus air a sgoltadh. Faisg air làimh chunnaic e feòrag ruadh no dhà, rag agus sàmhach, anns a’ bhàs. Agus mun cuairt orra, ’s mun cuairt air a’ chraoibh, bha grunn de dhearcain-daraich sgapte, gun mhàthair-craoibhe ann tuilleadh airson am beathachadh. Bha Murchadh fo bhròn mòr.

An ceann mìos no dhà, chaidh a’ chraobh a thoirt air falbh, oir bha am fiodh daraich prìseil, agus bu mhòr am beud a leigeil a dhìth. Is dòcha gun deigheadh am fiodh a chleachdadh airson àirneis no airson adhbharan saorsainneachd air choreigin eile. Bha Murchadh cinnteach gum b’ e siud crìoch a chàirdeis ris a’ chraoibh. Ach cuideachd, bha fios aige gu bheil an saoghal meallta, agus nach eil cinnt mu nì sam bith fon ghrèin.

Co-dhiù, an ceann ùine, thàinig grèim-cridhe air Murchadh agus an aois a-nise air breith air. Chaochail Murchadh san ospadal, agus cearcall na beatha air làn char a chur. Rinneadh an t-ullachadh le càirdean ’s le coimhearsnaich, agus chaidh seirbheis an amhlacaidh a chuairteachadh gu h-ionadail san eaglais.

Anns a’ mhòr-choiseachd chun a’ chladh bha daoine a’ beachdachadh air a’ chiste san robh Murchadh a-nise na shìneadh. Ciste de fhiodh lìomhte daraich. Bha fios aca uile gur ann bho “Dharach Mhurchaidh” a thàinig fiodh na ciste.

Cha robh an càirdeas fhathast air tighinn gu crìch. Bha an darach a thug dha uiread de thoileachas na bheatha a-nise ga chuairteachadh anns a’ bhàs, mar gum biodh i ga dhìon bho na stoirmean a bhuilich bàs oirre fhèin. Agus rud iongantach eile, thathar air a bhith a’ faicinn fheòragan beaga, ruadha a’ riagail air uachdar uaigh Mhurchaidh.


[TD 105]

Tha bliadhnaichean a-nise bho chaochail Murchadh. Agus tha craobh daraich a’ fàs às an uaigh aige. Chan eil fios ciamar a fhuair dearcan-daraich an siud gus am fàsadh e gu bhith na chraoibh. Ach is dòcha gun robh sliochd na feòraig a bhruidhinn ri Murchadh aig bun na craoibhe na bu mhothachaile air càirdeas agus air eachdraidh na bhuilicheas tuigse air mac an duine.


[TD 106]

17. An Gille-stùir

Cha do rinn Calum Sheoc mòran a-riamh san sgoil. Cha robh ach aon rud fa-near dha fhad ’s a bha e innte. B’ e sin ciamar agus cuin a gheibheadh e aiste. Bha an sgoil dubh dha agus bha Calum dubh dhaibhsan a bha a’ feuchainn ri a theagasg. Co-dhiù, cha bhiodh e a’ frithealadh na sgoile ach an-dràsta ’s a-rithist, ’s mar bu trice nuair bu chòir dha bhith innte bhiodh e ag èisteachd ri ceòl pop sa chafaidh shìos am baile. Bheireadh Calum fad na maidne ag òl cupan cofaidh.

Agus mu dheireadh thàinig an là mòr, là na saorsa, nuair nach fheumadh e inntinn a dhèanamh suas an deigheadh e don sgoil no nach deigheadh. Bha e a-nise, na bheachd fhèin, air inbhe àraidh a ruighinn, oir cha bu ghille-sgoile e tuilleadh. Cha robh smachd aig an stàit air na b’ fhaide, ach aig a’ cheart àm fhuair e a-mach nach robh an stàit ro choibhneil ri a leithid. Dh’fheumadh e obair fhaighinn, rudeigin a chumadh an t-aran ris. Ach dè a b’ urrainn dha a dhèanamh? Dhiùlt e am foghlam a bhathar gu saor a’ tairgsinn dha, ’s a-nis bha e air an allaban, gun theisteanas, gun eile. Ach bha deagh bheul aige. Reiceadh e a sheanmhair ri neach nach robh fiù ag iarraidh seanmhair a cheannach, ’s bheireadh e a chreidsinn air an fheasgar gun robh a’ ghrian gus èirigh. Dè am math a bha sin? Anns gach àite sam biodh e a’ sireadh obair, bha an aon cheist daonnan a’ dùnadh an dorais.

“Agus dè an teisteanas a choisinn thu san sgoil?”

’S an uair sin, cho luath ’s a fhreagradh e i, “Là math leat.”

Ach aon là san ionad-obrach chuala e gun robh gille-stùir a dhìth


[TD 107]

air a’ Chomhairle airson a bhith a’ togail nam bionachan. Agus fhuair Calum an obair.

Cha do chòrd cùisean ris an toiseach idir. Bhiodh an stùir a’ dol na shùilean ’s na chluasan, ’s bha fàileadh an uilc dheth fhèin gach feasgar nuair thigeadh e dhachaigh. Calum bochd. Cha mhòr nach b’ i an sgoil fhèin a b’ fheàrr na seo. Ach dh’èirich a chridhe beagan, ’s a’ chiad seachdain san obair gus tighinn gu ceann. Sin nuair fhuair e a’ chiad tuarastal.

Dh’fheumadh Calum siubhal anns a’ chairt-stùir air feadh na coimhearsnachd agus faochadh a thoirt do chàch le bhith a’ falbh len cuid sgudal. Bhiodh farmad aige ri cuid dhiubh tràth sa mhadainn, ’s iad sa bhlàths nam fàrdaichean fhèin. Bha farmad shònraichte ga bhualadh nuair stadadh a’ chairt aig taigh a’ Chòirneil, an taigh bu mhotha ’s bu bhrèagha san sgìre. Shaoil e eadhon gun robh biona a’ Chòirneil na bu tomadaiche na càch, ’s gun robh an sgudal a bha na bhroinn ann an saoghal eile a thaobh sgudal.

Chaidh na seachdainean an ceann a chèile, agus an ceann dà bhliadhna gu leth bha Calum air beagan a chur mu seach. A-mach air uairean na h-obrach, cha smaoinicheadh duine gur e gille-stùir a bha ann, ’s bha togail nam bionachan air tomhais de thapachd a bhuileachadh air a ghàirdeanan ’s air a ghuailnean.

Aon fheasgar foghair, ’s e sgeadaichte na dheise ùir ghorm, chaidh e don bhaile. Chaidh e a-steach do bhàr an sin, An Sionnach Srianach, agus dh’iarr e glainne uisge-beatha. Shuidh e air stòl aig a’ bhàr, ag òl an uisge-beatha agus a’ criomadh bhrisgein buntàta. Thug e sùil air a chùlaibh agus an sin bha tè na suidhe thall aig a’ bhalla. Bha i mu dhà air fhichead, agus bha falt fada bàn oirre. Bha glainne fhalamh air bòrd air a beulaibh. Nuair chunnaic i Calum a’ sealltainn rithe, ghluais a bilean a’ chuid bu lugha ’s gun iad glè chinnteach an sìneadh iad ann am fiamh ghàire. Dh’fhairich e gun robh an smuain cheudna aig a bhilean fhèin. Dh’iarr e drama eile, agus thug e sùil air a chùlaibh a-rithist. Bha i an siud fhathast. Dh’èirich e bhon stòl agus chaidh e a-null far an robh i.

“Am bu chaomh leat rudeigin sa ghlainne?” ars esan.


[TD 108]

“Tapadh leat,” fhreagair i. “Bhiodh sin fìor mhath. Ach cha toigh leam brath a ghabhail ort, ’s gun eòlas sam bith agam ort.”

“Chan eil diofar airson sin,” arsa Calum. “Nach eil e cho math dhuinn bruidhinn ri chèile, ’s gun a-staigh ach an dithis againn.”

B’ e sine agus tonaic a dh’iarr i. Fhuair Calum an deoch, thog e a ghlainne fhèin bhon bhàr, ’s chaidh e a-null agus shuidh e ri a taobh.

“A bheil …? ars an dithis aca, dìreach aig an aon àm.

Rinn iad gàire.

“Seadh,” arsa Calum. “Tha mi duilich.”

“Chan eil,” ars ise. “Chan eil càil.”

“A bheil thu a’ feitheamh ri cuideigin?” dh’fhaighnich e.

“Chan eil,” fhreagair i. “Bha gnothach agam sa bhaile, ’s dh’fhàs mi rudeigin sgìth. Sin bu choireach gun tàinig mi a-steach don bhàr seo. Chan eil e na fhasan agam a bhith a’ dol do bhàr nam aonar.”

Chunnaic e a fiaclan geala a’ deàrrsadh nuair bha i a’ bruidhinn. Bha failmheachain òra a’ nochdadh tron fhalt bhàn, agus bha seud-muineil òr mu a h-amhaich.

“An ann à seo a tha thu fhèin?” dh’fhaighnich i.

“Chan ann,” ars esan.

Dh’fhairich e aodann a’ fàs rudeigin teth. Cha bhiodh fios aice co-dhiù, smaoinich e. Agus nach b’ iad na breugan a b’ fheàrr dhi na ’n fhìrinn?

“’S ann à Àrd Lungais a tha mise. A bheil thusa a’ fuireach faisg air seo?”

“Tha,” ars ise. “Innis dhomh dè tha thu a’ dèanamh,” ars ise.

“O,” arsa Calum, “cha bhi sin furasta. Tha àite mòr agamsa anns am bi sinn a’ gleidheadh seann rudan ’s ag obair le seann rudan. Tha mi a-bhos an seo air ceann gnothaich, ach feumaidh mi tilleadh a dh’obair sa mhadainn. Tha mìltean de dhaoine san obair air feadh na rìoghachd. Bidh sinn uaireannan a’ tadhal air taighean dhaoine ’s a’ toirt seann rudan air falbh.”

“Bha mi a’ smaoineachadh,” ars ise, “gum faca mi roimhe thu. Bha thu aig an taigh againne, nach robh?”

“Cha robh,” ars esan, gu cabhagach. “Gabhaidh sinn drama eile.”


[TD 109]

Chaidh e a-null chun a’ bhàir agus dh’iarr e na glainneachan ùrachadh. Cha b’ fhada gus an robh e air ais san t-suidheachan. A-nise bha cuspair ùr ann.

“Dè an t-ainm a th’ort?” dh’fhaighnich e.

“Tha,” ars ise “Melissa.”

“Mise Calum,” ars esan.

Theab e ainm eile a thoirt air fhèin. Ach cha smaoinicheadh e air fear freagarrach ann an aithghearrachd. Bha Calum fhèin math gu leòr.

“’S dè tha thu fhèin a’ dèanamh?”

“Chan eil mise ag obair idir,” fhreagair i. “Tha airgead gu leòr aig m’ athair, agus bidh e ag ràdh rium nach eil adhbhar dhomh a bhith ag obair. Bidh mi a’ faireachdainn na tìde fada aig amannan ceart gu leòr, ’s an uair sin ’s dòcha gu leugh mi leabhar no rudeigin. Am bi thu fhèin a’ leughadh?”

“Cha bhi,” ars esan. “Chan eil tìde agam. Tha mise a’ falbh air feadh na dùthcha an cois na h-obrach; ’s iomadh mìle a tha mi a’ dèanamh gach là.”

“Bha mi a’ leughadh bàrdachd le Wordsworth an t-seachdain a chaidh,” ars ise.

Thòisich an t-eagal ag èirigh ann an cridhe Chaluim. Dh’fheumadh e an còmhradh seo a stiùireadh taobh eile. Esan nach do leugh facal bho dh’fhàg e an sgoil, ach a-mhàin corra dhealbh-èibhinn a chitheadh e anns na pàipearan-naidheachd. Agus bha mòran dhiubh sin fhèin nach robh e a’ tuigsinn. Ach mur robh easbhaidh sam bith air Melissa ach a h-ainm agus gum biodh i a’ leughadh, cha bhiodh a’ chùis cho dona. Feumaidh gun robh a teaghlach uabhasach spaideil nuair nach leigeadh a h-athair dhi a dhol a dh’obair. Ach co-dhiù bha i brèagha, agus bha inntinn fhèin a’ tòiseachadh a’ gluasad le buaidh a bòidhchid ’s an uisge-bheatha. Ach cha robh e airson gum mothaicheadh i mar a bha e ga sgrùdadh, leis an t-suil agus leis an inntinn.

“Dè tha d’ athair a’ dèanamh,” dh’fhaighnich e.

Chaidh tiotan no dhà seachad mus do fhreagair i. Agus bha e ga


[TD 110]

sgrùdadh anns an t-sàmhachd.

“Leig e dheth a dhreuchd,” ars ise. “Bha e san arm fad mhòran bhliadhnaichean.”

Bha am bàr a-nise air lìonadh. Thàinig fear a-null chun a’ bhùird aig an robh Calum agus Melissa nan suidhe. Fear àrd, sleamhainn agus falt dubh air.

“Melissa, a ghràidh,” ars esan. “Ciamar a tha thu? ’S ciamar a tha Dadaidh? ’S cò tha agad an seo?”

“Seo,” ars ise, “Calum. Tha e ag obair air a cheann fhèin. Oibrichean mòra anns a bheil mìltean de dhaoine.”

Thionndaidh i ri Calum.

“Seo,” ars ise, “Sebastian. Bidh e a’ cuideachadh Dadaidh leis an airgead.”

Rug Sebastian air làimh air Calum, cho cruaidh ’s gun theab e a làmh a bhriseadh.

“Gabhaibh mo leisgeul,” arsa Sebastian. “Na bha siud de leann, eil fhios agaibh? Hà, hà, hà.”

Chaidh Sebastian a-null gu doras air an robh dealbh fireannaich. Dh’fhosgail e an doras agus chaidh e troimhe. Cha do thill e don bhàr idir, ach thilg e pòg gu Melissa mus deach e à sealladh. Bha Calum cinnteach nach do dh’òl e aon phinnt shlàn de leann.

“Sebastian,” arsa Meilssa. “Tha e cho àlainn. Bidh e a’ cuideachadh Dadaidh leis an airgead. ’S ma bhios mise nam aonar nuair bhios e deiseil thig e a-steach, agus bidh sinn a’ cluiche air <eng>Snakes and Ladders<gai> no rudeigin. Tha Sebastian cho èibhinn.”

“Taigh na Galla do Shebastian,” arsa Calum fo anail, an dòchas nach cluinneadh Melissa e, ach aig a’ cheart àm an dòchas gun cluinneadh i beagan dheth. Bha e a’ fàs anmoch, agus cha robh a’ dol dha cho math ’s bu mhiann leis. ’S cha robh e ag iarraidh eadhon sanas mu eachdraidh giobal de chleasaiche. Bha Melissa an siud ri thaobh agus dh’fheumadh e feuchainn ri inntinn a chur air ghleus. Suas gu seo bha i air creideas a thoirt do gach facal a thuirt e. Agus bha am bàr a’ tòiseachadh a’ traoghadh. Bha cus èigheachd ann co-dhiù.


[TD 111]

“’S fheàrr dhòmhsa falbh, ma-tà” arsa Melissa, ’s i a’ sgioblachadh a gnothaichean.

“Cuiridh mi dhachaigh thu,” arsa Calum. “Sin ma ghabhas tu mo leisgeul. Dh’fhàg mi an <eng>Daimler<gai>, a bheil thu a’ tuigsinn, aig an taigh, ach gabhaidh sinn tagsaidh. Tha mi cinnteach gum bu chòir dhomh bhith air an <eng>Daimler<gai> a thoirt leam, ach … seadh nach eil mi eòlach … tha thu a’ tuigsinn. Agus co-dhiù, bha sin air a bhith gòrach ’s mi a’ dol a ghabhail drama ann am bàr.”

Nuair bha an tagsaidh a’ siubhal tron dorchadas, bha Calum agus Melissa a’ bruidhinn a-null ’s a-nall. Ghabh Calum grèim air an làimh aice, ’s cha do tharraing i a làmh air falbh. Cha tug e an aire don chòrr gus na stad an tagsaidh aig taigh Melissa. Sheall e a-mach. Theab laigse a thighinn air. Taigh a’ Chòirneil! Chunnaic e biona aig a’ gheata mhòr a’ feitheamh ri trusadh na maidne.

“Feumaidh tu a thighinn a-steach,” ars ise. “Feumaidh tu thighinn ach an coinnich thu ri Dadaidh ’s ri Momaidh. Bidh Rob a-staigh cuideachd. Tha mi cinnteach gun robh e a-muigh a’ frithealadh do Phincidh <eng>Puff<gai>.”

A dh’aindeoin nan gearanan, b’ fheudar do Chalum gèilleadh do iarrtasan Mhelissa. Sheall e an robh toll san talamh don leumadh e, ach cha robh. Air taobh staigh an dorais, theab Pincidh <eng>Puff<gai> a chasan a thoirt bhuaidhe ’s i na laighe air an làr le a spògan sìnte.

Bha amharas air Calum gun dh’aithnich an Còirneal e. Chunnaic Calum an stais liath, a dh’fhiosraich iomadh cìr, a’ breabail os cionn beul a bha dìreach a’ dol a labhairt. Ma dh’aithnich an Còirneal Calum cha do leig e guth air. Ach bha Calum a’ faireachdainn gu math an-fhoiseil.

“Thig a-steach, a bhalaich,” ars an Còirneal. “Suidh sìos an sin agus innis dhòmhsa cò thu.”

Shuidh Calum faisg air an teine a bha ag imleach fiodh sa chagailt bu mhotha a chunnaic e a-riamh. Os cionn an teine, bha dà chlaidheamh crochte ann an cumadh croise. Shaoil e gum faca e na claidheamhan a’ gluasad. Stad na claidheamhan, agus leum Pincidh <eng>Puff<gai> ann an uchd Melissa. Thòisich Melissa a’ bruidhinn ri Pincidh


[TD 112]

<eng>Puff<gai> ann an cànan nach robh Calum a’ tuigsinn. Bha a’ phiseag a’ puraraich. Ann an dòigh bha an gnothach a’ còrdadh ri Calum. Nam biodh e fhèin is Melissa, gun duine ach an dithis aca …

Fhreagair Calum an Còirneal leis an sgeulachd a dh’innis e do Mhelissa anns a’ bhàr. Cha robh e cinnteach an robh an Còirneal ga chreidsinn no nach robh. ’S bha Melissa domhainn ann an còmhradh ri Pincidh <eng>Puff<gai>.

“Dè do bheachd air mar a thuit an <eng>FTI<gai> an-diugh?” ars an Còirneal. “Saoil dè am beachd a bhios aca air a’ chùis thall air <eng>Wall Street<gai>?”

Cha robh fios aig Calum dè a chanadh e. Cha chuala e a-riamh mu <eng>FTI<gai> no mu <eng>FT<gai> eile, ’s bha e cinnteach nach robh sràid leis an ainm <eng>Wall Street<gai> sa bhaile. Ma bha, cha robh i air slighe sam bith air am biodh esan a’ togail nam bionachan. Ach dh’fheumadh e rudeigin a ràdh a bha e an dòchas a dhèanamh falach air aineolas.

“Cha robh fios agam,” ars esan, “gun thuit an <eng>FTI<gai>. Tha mi’n dòchas nach do bhris i co-dhiù. Agus … airson <eng>Wall Street<gai>, thèid mi fhìn timcheall sa mhadainn ach am faic mi dè am beachd a tha aca air a’ ghnothaich an sin.”

Chunnaic Calum an stais a’ breabail. Agus chunnaic e Melissa a’ gàireachdainn. Shaoil e eadhon gun robh a’ phiseag a’ gàireachdainn. Agus thòisich na claidheamhan a’ gluasad a-rithist.

Dh’èigh an Còirneal aig àirde a chinn.

“Melissa,” dh’èigh e. “Stiùir chun an dorais e.”

Bha fios aig Calum a-nise gun bhrath a theanga e mu dheireadh thall. Agus choisich e fhèin agus Melissa còmhla chun an dorais.

“Bi thusa aig an doras seo aig seachd uairean sa mhadainn,” arsa Calum. “Agus dearbhaidh mise dhut nach robh breug anns na thuirt mi. Cò as fheàrr leat duine nach eil na dhuine, a leithid Sebastian, no duine a tha a’ cosnadh a lòin? Chan eil nàire sam bith ormsa mum obair, ged a rinn mi lìomhadh air an fhìrinn. Ciamar eile a chuirinn eòlas ort?”

Aig seachd uairean sa mhadainn, chuala Melissa fuaim carbad a’ dlùthachadh air an taigh. Chaidh i a-mach chun an dorais. Bha cairt na luathadh a-nuas an staran. Agus cò a leum aiste ach Calum Sheoc?


[TD 113]

Bha e a’ coimhead gu math eadar-dhealaichte bho mar a bha e am feasgar roimhe. Cha do rinn e lomadh air fàs feusag na h-oidhche, ’s bha a thrusgan piullach, salach. ’S bha a shùilean sgìth leis a’ chadal. ’S cha b’ urrainn do Mhelissa aon fhacal a ràdh.

“Seall a-nise,” ars esan rithe. “’S i ’n fhìrinn a bh’ agam nuair thuirt mi riut gun robh mi a’ cruinneachadh seann nithean. ’S thig a-nall gu toiseach na cairte. Seall. Nach e a-nise <eng>Daimler<gai> a tha seo. A bheil iongnadh ort nach tug mi leam i an-raoir?”

Bha crith air Melissa leis an fhuachd. Chuala Calum an Còirneal a’ mionnan don doras fhosgailte.

Air a chuairt mhaidne, chunnaic e gàrradh làn de chairtean-luathaidh. ’S os cionn dorsan a’ ghàrraidh, chunnaic e ainm fhèin sgrìobhte ann an litrichean mòra.

Agus chunnaic e <eng>Daimler<gai> a’ stad aig doras na h-oifis. Fear faileasach, dubh. Thàinig Melissa a-mach às. An <eng>Daimler<gai> a cheannaich e dhi aig an Nollaig.

Bha e gu math sgìth mus tàinig sia uairean.

Tuilleadh sgudal a-màireach!


[TD 114]

18. Oighre na h-Oighreachd

Bha Màiri duilich nuair a chuala i mu bhàs Mgr Mills. Cha robh esan idir coltach ri na seann uachdarain mum biodh i a’ cluinntinn aig a seanair. Bha i fhèin a-nise an ìre mhath cho aost ’s a bha a seanair nuair a chaochail e. Ach fhathast bha dealbh gu math soilleir aice air na h-inntinn, duine mòr a choisich tro iomadh stoirm, le falt liath os cionn an aodainn phreasaich. Sin mar a bha Màiri a-nise cuideachd. Cha robh i fada bhon ochdad. Cha do phòs i a-riamh, agus bha i a’ fuireach na h-aonar san taigh. Bha comasan cuirp agus inntinn aice nach nàraicheadh cuideigin a bha trithead bliadhna na b’ òige. Cha robh i a’ faireachdainn aost gus an tòisicheadh i a’ cunntadh nam bliadhnaichean.

Cha robh fios aig Màiri gun robh Mgr Mills air a bhith tinn. Cha robh eadhon fios aice gun chaochail e gus an d’ fhuair i an litir. B’ ann bho Sheumas Waddington a bha an litir. Fhuair gach teaghlach sa bhaile an dearbh fhios. Cha robh ann ach baile beag le sia taighean, suidhichte air iomall an tuathanais. A rèir coltais, b’ e Seumas Waddington ogha Mgr Mills, oir bha e air an oighreachd a ghabhail a-null. Cha aithnicheadh duine de mhuinntir a’ bhaile e, oir, cho fada ’s a b’ aithne dhaibh cha do thadhail e sa bhaile a-riamh. Ach bha fios aca gun robh a leithid de neach ann, agus bha iad a’ smaoineachadh gur e bancair a bh’ ann sa bhaile mhòr.

Cha do chòrd an litir ri Màiri. Bha Waddington ag iarraidh an taighe. Agus chuimhnich i air na seann làithean agus air mar a bhiodh a h-athair, agus i fhèin na dhèidh, ag obair bho mhoch gu dubh gus


[TD 115]

am biodh aca na chumadh biadh riutha agus na phàigheadh am màl. Cha robh iad a-riamh air dheireadh leis a’ mhàl. Agus chuimhnich i air na geallaidhean a fhuair i bho Mhgr Mills, geallaidhean a thuirt rithe gum faodadh i fuireach san taigh cho fada ’s a bhiodh i beò. Bha litir Waddington a’ bualadh air geallaidhean a sheanar, ach thuirt i cuideachd nach do dh’ fhàg e càil ann an sgrìobhadh.

“Tha mi a’ dol a thadhal Dimàirt,” ars an litir, “ach an cuir sinn cùisean air dòigh agus gum fàg thu an taigh.”

Bha Màiri ag ullachadh fad Diluain. Ghlan i an taigh bho chabar gu ùrlar, agus rinn i sgonaichean agus aran-coirce.

Feasgar Dimàirt, mu cheithir uairean, chuala i gnogadh aig an doras. Thug i sùil tron uinneig agus chunnaic i <eng>Mercedes<gai> mòr, spaideil shìos air taobh a-muigh a’ gheata.

Fhreagair i an gnogadh.

“Mgr Waddington, tha mi a’ creidsinn,” ars ise.

“’S mi,” ars an duine.

Sheas iad greis a’ coimhead a chèile, agus choisich esan a-steach gun chuireadh. Chaidh e an toiseach don chidsin agus an uair sin don t-seòmar-suidhe. Sheall e mun cuairt ris an t-seann àirneis, a bha cho deàlrach ri prìne ùr às dèidh an lìomhaidh a rinn Màiri Diluain. Na seann chathraichean agus am bòrd. Bìoball anns an uinneig.

Shuidh Waddington ann an cathair a seanar. Chuir sin fearg oirre.

“Am faod mi Màiri a ràdh riut?” dh’fhaighnich e.

“Bha mi duilich cluinntinn mu Mhgr Mills,” arsa Màiri.

“Tiud, am bumailear, bha làn thìd’ aige falbh,” fhreagair Waddington. “Cha robh e ach anns an rathad. A’ cur an aghaidh mo phlanaichean gun sgur.”

Chuir am freagairt uabhas air Màiri. Lean Waddington air.

“Tha planaichean mòra agamsa airson na h-oighreachd … airson an tuathanais.”

“Feumaidh sibh cupain tì a ghabhail,” arsa Màiri.

“Chan eil an t-acras idir orm,” ars esan.

“O, tà, feumaidh,” ars ise. “Rinn mi sgonaichean an-dè, agus aran-coirce cuideachd. Rinn mi iad a dh’aon ghnothaich.”


[TD 116]

Bha i a’ coimhead cho aost, smaoinich e. Rudeigin coltach ri a sheanair. Cha robh iad cho furasta dèiligeadh riutha nuair dh’fhàsadh iad aost. ’S dòcha gun còrdadh e rithe nam feuchadh e na sgonaichean agus an t-aran-coirce. Dh’fhaodadh an uair sin gun aontaicheadh i ri na planaichean aige gun cus de spàirn. Ach chan fhaodadh e fàs lag. Bha beatha fhada air a bhith aice san taigh ud, agus b’ ann leis-san a-nise a bha an taigh.

“Ceart gu leòr, ma-tà,” ars esan. “Gabhaidh mi cupan tì, a Mhàiri.”

Sin nuair chuimhnich i nach tug i cead dha ‘Màiri’ a ràdh rithe. Ach cha tuirt i càil mu dheidhinn.

Cha b’ fhada gus na thill i leis an tì. Truinnsear làn sgonaichean le uachdar agus le silidh, agus aran-coirce le ìm. Thòisich Waddington ag ithe agus thuirt e gun robh na sgonaichean blasta.

“Ithibh ur leòr dhiubh,” arsa Màiri, “oir chan eil fios cuin a dh’itheas sibh biadh a-rithist.”

Dh’ith e dhà de na sgonaichen.

“A bheil sibh pòsta?” dh’fhaighnich Màiri.

“Chan eil,” fhreagair e.

“Agus,” ars ise, “dè thachras don oighreachd nuair … uill … nuair a …?”

“Tha mi an dòchas gum pòs mi fhathast,” ars esan, “agus gum bi teaghlach agam.”

Ach bha fios aig Màiri, agus aig uile mhuinntir a’ bhaile, gun robh cùmhnant ann an reachdan-gnìomhais na h-oighreachd a bha ag ràdh gun tilleadh an oighreachd chun na stàite nuair dh’fhalbhadh am bàs le oighre gun theaghlach. Bha sin a’ ciallachadh gum biodh ceannas aig an t-sluagh air a’ bhaile agus air an tuathanas. Ach cha robh Waddington ach òg fhathast. Cha robh e a’ coimhead mòran a bharrachd air trithead.

“Tha fios agaibh carson a tha mi an seo, a Mhàiri,” ars esan.

Bha fios aice. Bha cuimhne aice air an litir.

“Tha mi ag iarraidh nan taighean,” ars esan, “ach an leudaich mi an tuathanas. Agus co-dhiù bhiodh sibh na b’ fheàrr ann an taigh na bu lugha. Agus àirneis ùr. Faodaidh sibh an seann àirneis seo a reic.


[TD 117]

Gu dearbha, tha caraid agamsa agus tha mi cinnteach gum biodh e deònach a cheannach. Bheireadh e dhuibh prìs iomchaidh air, seadh cho fad’ ’s nach eil raodain ann.”

Bha amharas air Màiri gun robh Waddington a’ feuchainn ri dhol na muinchill. Prìs iomchaidh, gu dearbha. Ged a bha Màiri sean, bha fios aice air luach an t-seann àirneis. Raodain? Cha robh a leithid san fhàrdaich.

Bha i a’ coimhead cho neo-chiontach, smaoinich Waddington. Cha dèanadh i cron air duine sam bith. Agus bha an taigh cho grinn. Bha ise cho grinn cuideachd, le a h-aparan geal. Ach dh’fheumadh e na smuaintean sin a sguabadh à inntinn. Cha robh càil na bheatha an-dràsta cho cudromach ri leasachadh a dhèanamh air an tuathanas. Agus nan goirticheadh e cuideigin air an t-slighe, cha bhiodh cothrom air. Dh’fheumadh duine a bhith làidir agus cruaidh san t-saoghal, gun a bhith air fhiaradh le sòghalachd a leithid cogais.

“An gabh sibh cupan eile tì?” dh’fhaighnich Màiri.

“Cha ghabh,” ars esan. ’S an uair sin, mar gum b’ ann le ath-smuain, “Cha ghabh, tapadh leibh.”

“Bha sibh a’ bruidhinn mun taigh,” ars ise.

“Bha,” fhreagair e. “Tha mi an dòchas gun tig sinn gu co-chòrdadh,” thuirt e.

“Bha fear bho na pàipearan-naidheachd an seo an-diugh,” ars ise.

Cha do smaoinich e air na pàipearan-naidheachd. Agus thòisich e a’ faicinn nan ceann-naidheachd mu Waddington, am fear-fuadachaidh. Carson a dh’innis i do na pàipearan-naidheachd? Cha robh seo gu bhith cho furasta ’s a bha e an dùil. Nighean an fhir ud ’s an fhir ud eile, bha e a’ smaoineachadh.

“Bha iad a’ dol a sgrìobhadh pìos mu Mhgr Mills,” ars ise. “Thuirt mi riutha gur e duine snog a bh’ ann.”

“Agus na dh’fhaighnich iad …?”

Chuir i stad air.

“Dh’fhaighnich,” ars ise.

“Agus?” ars esan.

“O, cha tuirt mise càil riutha. An robh sibh a’ smaoineachadh gun


[TD 118]

robh mise a’ dol a bhruidhinn riutha mus biodh ar còmhradh an-diugh seachad? Dè a theirinn riutha ach gun robh sibh ag iarraidh gun tugainn an t-sitig orm, a dh’aindeoin geallaidhean ur teaghlaich?”

“An t-sitig,” ars esan. “O, chan eil. Chan eil rian nach fhaigh sibh taigh an àiteigin. Chan e duine cruaidh a th’ annamsa idir.”

“Co-dhiù, tha mi a’ creidsinn gum feum mi falbh,” ars ise.

“Tha sibh deònach gluasad?” arsa Waddington.

“Tha,” ars ise.

Cha robh e ga creidsinn.

“Mus eil mise a’ dèanamh mearachd,” ars esan, “a bheil sibh ag ràdh gu bheil sibh deònach falbh?”

“Tha,” ars ise a-rithist.

“’S math gu bheil sibh ga ghabhail mar sin,” ars esan.

Sheas e agus rinn e airson falbh. Thug e taing dhi airson na tì.

“Chan fhaod sibh falbh gus an gabh sibh drama,” ars ise. “Tha uisge-beatha sònraichte agam an seo.”

“Tha mi a’ dràibheadh,” ars esan. “Chan urrainn dhomh.”

“Dìreach tè bheag bhìodach,” ars ise, “gus dearbhadh nach eil gamhlas sam bith agam dhuibh … agus gus an seall sibhse dhòmhsa nach eil fòirneart sam bith air ur n-aire lem fhuadach às an taigh.”

“Siuthad, ma-tà,” ars esan.

Chaidh Màiri a-mach don chidsin. Shaoil e gun robh i a’ toirt caran fada a’ faighinn na drama. An ceann dhà no thrì mhionaidean thill i.

“Òlaibh siud a-nis,” ars ise.

“Slàinte mhòr,” ars esan. “Agus cha chan sibh facal ri na pàipearan-naidheachd?”

“Cha chan gu dearbha,” fhreagair i. “Faodaidh sibh a bhith cinnteach à sin.”

Dh’òl e an drama ann an aon bhalgam. Thug e taing do Mhàiri, agus chaidh i còmhla ris chun an dorais. Chaidh e a-steach don chàr, agus dh’fhalbh e.

Dh’fhuirich Màiri gus an cuala i am fuaim. Bhuail an càr sa ghàrradh-cloiche a bha shìos an rathad. Bha Seumas Waddington an


[TD 119]

sin agus e na chlod os cionn na cuibhle, ’s an fhuil a’ dòrtadh às a bheul.

Ruith Màiri a-steach don chidsin. Chuir i an t-uisge-beatha air ais don phreas. An uair sin dhòirt i na bha air fhàgail den phuinnsean sìos don t-sinc, maille ri steall math uisge a bheireadh air falbh e.

“Obair na deoch,” arsa na poilis.

Agus cha robh oighre eile ann a ghabhadh ceannas air an oighreachd!


[TD 120]

19. Criosaidh

Cha robh Criosaidh ach naoi bliadhna a dh’aois nuair chunnaic mi an toiseach i. Caileag bheag, ghrinn agus caileag mhodhail. Bha falt brèagha, bàn oirre, agus bhiodh i daonnan air a còmhdach gu grinn le aodach soilleir, dathte. ’S cha leigeadh i duine seachad air an rathad gun a h-aodann briseadh a-mach ann an gàire. Dealbh de neo-chiontas ris nach robh mì-thlachd a’ suathadh. Agus bha cuilean beag aice, cuilean a bha uaireannan gu math crosta, ach bha e follaiseach gun robh an cuilean agus Criosaidh gu math mòr aig a chèile. Bhiodh an cuilean a’ ruith às a dèidh sìos an rathad mar gum biodh e a’ tarraing aiste, ’s an ceann greis stadadh i ’s bheireadh i pòg dha. Cha robh pàrantan Chriosaidh ach òg; le chèile bha iad fon trithead bliadhna, ’s bha ise mar àilleagan nan sùilean ’s nan cridheachan. Cha robh aca ach i fhèin, ’s b’ ann ainneamh a leigeadh iad a-mach à sealladh i, co-dhiù fad ùine mhòr sam bith.

Aon là, ’s gun i fhathast air na deich bliadhna a dhùnadh, ruith i a-steach don taigh, ’s an cuilean aig a sàil. Rinn i gàire mòr ri a màthair.

“A mhàthair,” ars ise, “tha mise a’ dol a bhàsachadh.”

Cha do leig a màthair oirre gun cuala i i, ach rinn an rud dragh dhi, ’s nuair fhuair i cothrom air athair Chriosaidh dh’innis i dha mu bhriathran na pàiste.

“Na can facal rithe,” ars esan. “Ach ma their i a leithid a-rithist, bruidhinn rithe ach am faigh thu a-mach dè tha i a’ ciallachadh.”

An là sin fhèin thàinig Criosaidh agus an cuilean a-steach a-rithist.


[TD 121]

Agus labhair i na dearbh fhacail uair eile.

“A mhàthair, tha mise a’ dol a bhàsachadh.”

“Ist a-nise,” ars a màthair. “Trobhad ’s innis dhòmhsa dè tha a’ dèanamh dragh dhut.”

Shuidh iad sìos le chèile. Shuidh an cuilean faisg orra, mar gum biodh esan cuideachd ag iarraidh cluinntinn dè bha a’ dèanamh dragh do Chriosaidh.

“Chan eil càil ann,” ars ise. “Tha mise ro òg airson bàsachadh. Tha mi a’ dol a chluich port air a’ phiàno, ’s an uair sin thèid mi a-mach greiseag don ghrèin.”

Cha robh màthair Chriosaidh glè riaraichte, ach cha robh i ag iarraidh cus de rannsachadh a dhèanamh. Bha i an dòchas nach biodh guth aig Criosaidh air a’ ghnothaich tuilleadh.

’S dh’fhalbh Criosaidh a-mach, i fhèin agus an cuilean. Lean sùilean a màthar i gus an deach i à sealladh mu cheann na bothaig far am biodh i fhèin ’s an cuilean a’ tarraing às a chèile. Bhiodh i sàbhailt gu leòr thall mun bhothaig.

Ro àm dìnneireach chaidh a màthair a-mach a dh’èigheachd air Criosaidh. Ach cha robh a dubh no a dath ri fhaicinn. ’S cha bu mhò a bha lorg air a’ chuilean. Eadar sireadh is èigheachd, le chèile cha robh sgeul orra. Chaidh fios air feadh a’ bhaile gun robh Criosaidh air chall. ’S gach neach aig an robh comas gluasad, thionndaidh iad a-mach ga lorg. Bha briathran Chriosaidh a’ bualadh ’s a’ bualadh air eanchainn a màthar.

“A mhàthair, tha mise a’ dol a bhàsachadh.”

’S ged a bha iarraidh bheò is mharbh aig a’ bhaile oirre, cha robh i ri a faicinn ann an àite sam bith. ’S bha iomagain mhòr a’ tuiteam air a’ bhaile.

Mu dheireadh, shìos aig a’ chladach air pìos a bha rèidh le gainmhich, chunnacas an cuilean aig Criosaidh. Ach cha robh Criosaidh fhèin ri a faicinn idir. A dh’aindeoin sin, bha an cuilean a’ cluich dìreach mar gum biodh i ann, uaireannan a’ leum, greiseag na shuidhe ’s a’ sguabadh na tràghad le earball, ’s uaireannan eile le bioran maide na bheul ’s e mar gum biodh e ga tharraing bho chuideigin


[TD 122]

a’ feuchainn ri thoirt bhuaidhe. ’S cha do dh’èist an cuilean nuair chaidh èigheachd air. ’S nuair dh’fheuch aon de fhir a’ bhaile ri grèim fhaighinn air, b’ ann a rinn an cuilean airson a làmh a bhìdeadh. ’S an uair sin, chùm e air a’ cluiche ’s a’ suidhe, ’s a’ cluiche ’s a’ suidhe.

Cha robh teagamh aig duine sam bith a bha mun cuairt nach b’ ann còmhla ri Criosaidh a ràinig an cuilean an cladach, ach a dh’aindeoin èigheachd cha robh aon fhreagairt ann, ’s a dh’aindeoin sealltainn cha robh aon shealladh oirre.

“Nach bochd nach eil briathran aig a’ chuilean,” arsa fear. Thuig e an uair sin cho gòrach ’s a bha an smuain. Cha robh an cuilean ud a’ dol a dh’innse càil dhaibh ged bhiodh làn a chlaiginn de bhriathran aige.

An ceann ùine, thòisich an cuilean mar gun robh e a’ dèanamh air an taigh. Stadadh e greiseag, ’s shuidheadh e mar gun robh cuideigin ga shlìobadh, agus earball a’ dol ’s a’ dol. ’S bha sluagh a’ bhaile fhathast a-muigh a’ sireadh, ach cha robh lorg air Criosaidh. Bha iad a’ fàs gu math iomagaineach, gun fios eadhon nach deach i a-mach air a’ mhuir. Airson a màthar ’s a h-athar, bha iad gus a dhol dhiubh fhèin. Cha robh tom gun deigheadh tu, no cùil anns an sealladh tu, nach cluinneadh tu an aon ghlaodh, “Criosaidh! Criosaidh!”

Lean gach neach an cuilean, agus ceart gu leòr b’ ann air an taigh a bha e a’ dèanamh. Cho luath ’s a ràinig e starsach an dorais mhòir, ruith e tron taigh aig peilear a bheatha, chaidh e suas an staidhre agus shuidh e air taobh a-muigh doras seòmar Chriosaidh le dhruim ris an doras. Rud neònach dha-rìribh, bha gach neach a’ smaoineachadh, ach rud bu neònaiche buileach b’ e gun robh a bhilean air an druideadh ’s fhiaclan faileasach geala a’ cur à beachd duine sam bith feuchainn chun an dorais. Cha robh teagamh nach robh e a’ dìon rudeigin no gun robh fios aige air rudeigin. An robh Criosaidh fad na h-ùine na seòmar? Ma bha, cha robh i a’ freagairt. An robh i fhèin ’s an cuilean, ann an dòigh mhì-nàdarrach air choreigin, air dèanamh suas eatarra gun tugadh iad an car à muinntir a’ bhaile uile? An robh cuideigin còmhla ris a’ chuilean air an tràigh ’s air an t-slighe dhachaigh, ged a rèir coltais gun robh e gu tur na aonar? Air taobh a-muigh an taighe,


[TD 123]

chuir cuideigin fàradh ri uinneag seòmar Chriosaidh ’s sheall e a-steach. Cha robh, cha robh i san t-seòmar idir. Dè a bha a’ tachairt?

Cha robh air ach a dhol a-mach a shireadh a-rithist. Bha iad taingeil gun robh àirde an t-samhraidh ann ’s nach biodh iad air am bacadh leis an dorchadas. Ach cha robh iad taingeil airson mòran eile. Bha bacadh orra eadhon na bu mhiosa na ’n dorchadas, agus b’ e sin nach robh crìochan an tuigse a’ ruighinn raon a’ bhreithneachaidh a bha dhìth orra. Dh’fhuirich dithis no triùir a-staigh, màthair Chriosaidh nam measg, a bha a-nise a’ fàs claoidhte co-dhiù, ach am faiceadh iad an gluaiseadh an cuilean.

Chaidh uair a thìde no dhà seachad. Cha robh naidheachd a’ tighinn mu Chriosaidh, ged a b’ fheàrr sin na droch naidheachd air an robh cuid an amharas. Dòchas is amharas a’ dol am measg a chèile ann am breislich.

Ach, ’s Criosaidh bheag a-nis air chall mu leth là, nach ann a chuala an fheadhainn a bha a-staigh piàno ga chluich agus guth caileig a’ seinn. Bha am piàno san t-seòmar aice, ach ciamar a gheibhte seachad air a’ chuilean? A-nise b’ ann a bha an cuilean ro bhàidheil riutha. Cha robh leisg sam bith air an leigeil chun an dorais. Stad iad tacan ag èisteachd ris a’ cheòl mus do dh’fheuch iad an doras. B’ e am fonn aig Tuireadh MhicCruimein a bha air an òran a bha a’ lìonadh an taighe, ach bha na briathran rudeigin eadar-dhealaichte:

Chan fhalbh, chan fhalbh, chan fhalbh i tuilleadh, Le cuilean no nì chan fhalbh ur Criosaidh ..

Dh’fhosgail iad an doras gu cùramach, ’s bha Criosaidh an sin a’ seinn aig a’ phiàno.

“Càite an robh thu?” dh’fhaighnich a màthair, le faochadh agus le fearg. “Nach eil fios agad gu bheil muinntir a’ bhaile a-muigh gad lorg? ’S tha fios againn nach robh thu a-staigh san t-seòmar seo. Ciamar a fhuair thu a-steach air ais gun duine d’ fhaicinn?”

“Socair, socair oirbh, a mhàthair,” arsa Criosaidh. “Bha mise air turas ceart gu leòr, ach chan eil fios agam càite no cuin no ciamar no carson. Ach a bheil cuimhne agaibh air na sgeulachdan a bhiodh sibh ag innse dhomh? Sgeulachdan mu chaileig a chaidh aon là sìos


[TD 124]

chun a’ chladaich ’s a chunnaic bàta Lochlannach a’ tighinn a-steach gu tìr. Thàinig prionnsa Lochlannach às a’ bhàta ’s thug e a’ chaileag leis gu dùthaich fad às, agus phòs e i an sin. Cha robh oidhche no là anns an dùthaich seo, ged a bhiodh grian is gealach a’ deàrrsadh taobh ri taobh. Dh’fhuirich i còmhla ris a’ phrionnsa gus na bhàsaich e, ’s thug na sìdhichean air ais i gu a dachaigh fhèin. Agus nuair thill i dhachaigh, bha gach nì mar a dh’fhàg i iad còrr air caogad bliadhna roimhe sin. Fhad ’s a bha i air falbh cha tàinig là a dh’aois oirre. Thug muinntir a’ bhaile caogad bliadhna ga lorg, agus cha tàinig aois air a’ bhaile na bu mhò … Uill, sin agaibh a-nise …”

Bha a h-uile neach a’ sealltainn rithe le uabhas. Cha do thuig a màthair no a h-athair inntinn Chriosaidh, ach cha robh diofar. Bha i slàn, sàbhailt.

“’S dòcha gun robh cuilean aig a’ chaileig anns an sgeulachd,” arsa Criosaidh. “’S dòcha gun robh.”

An uair sin, chaidh Criosaidh a-null gu far an robh a màthair ’s chuir i cagair na cluais.

“Chan eil mise,” arsa Criosaidh, “a’ dol a bhàsachadh tuilleadh!”


[TD 125]

20. A-mach às an Oidhche

Bha obair an latha seachad ann an taigh an tuathanaich. Bha an oidhche fuar a-muigh, le gaoth agus le uisge geamhraidh. Air beulaibh an teine bha Uilleam, an tuathanach, agus a bhean, Mòrag, agus an nighean, Anna, nan suidhe ag òl cupan tì agus a’ coimhead an telebhisein. Bha <eng>Dad’s Army<gai> dìreach a’ tòiseachadh.

Cha robh na seòid càil ach air nochdadh air a’ bhogsa nuair thòisich Mòrag ag èigheachd. Sheall an dithis eile rithe le uabhas.

“Cuir sin sìos mionaid,” arsa Mòrag. “Cuir sìos e.”

“Cha chuir gu dearbha,” ars Uilleam. “Tha ’n t-acras orm. Cuimhnich ged ’s e an geamhradh a tha ann, nach eil na tuathanaich uair sam bith dìomhain. Bha feum agam air a’ chupan tì seo, ’s chan eil dùil agam a chur sìos gus an crìochnaich mi e.”

“Chan e, chan e,” arsa Mòrag. “Cuir sìos am fuaim. Cuir sìos an telebhisean.”

Cha robh Anna ro thoilichte le iarrtas a màthar.

“O, mhàthair,” ars ise, “carson? Bha dùil agam gun robh sibhse dèidheil air <eng>Dad’s Army<gai> cuideachd. Nach e m’ athar an <eng>Captain Mainwaring<gai> a bh’ ann am Marabost. Nach e a bhuannaich an cogadh dhuinn! E fhèin agus Seonaidh Dubh, an sàirdseant!”

Dh’iarr Uilleam air Anna gun a bhith cho mì-mhodhail, ged bha e follaiseach nach robh i ach a’ dibhearsain. Cuideachd, chuir e na cuimhne mar a rinn esan agus càch an dìcheall aig àm a’ chogaidh. Cha robh e a’ tuigsinn carson a bha Mòrag ag iarraidh an telebhisean a chur sìos. Ach nuair thug iad sùil air Mòrag, chunnaic iad gur ann


[TD 126]

a bha i coltach ri cuideigin a bha air taibhs fhaicinn. Bha a h-aodann cho geal ris a’ chanach. Dh’èirich Anna agus chuir i sìos fuaim an telebhisein.

“An uinneag,” arsa Mòrag. “Chunnaic mi aodann aig an uinneig. Aodann fireannaich. Chan e nì math sam bith a tha air aire duine a tha a-muigh a leithid na h-oidhche seo, agus a’ coimhead a-steach tro uinneagan thaighean”

Thòisich iad ga ceasnachadh. An do dh’aithnich i an duine? Cò ris a bha an duine coltach?

“Cha do dh’aithnich,” fhreagair Mòrag. “Duine mòr, tapaidh agus feusag mhòr, mholach air. ’S ann a bha e coltach ri na deilbh ud a chì thu de Rob Ruadh MacGriogair. Agus bha coltas a’ cheart cho fiadhaich air.”

Cha robh an dithis eile ga creidsinn. Bha iad a’ smaoineachadh gur e rudeigin a chunnaic i a’ gluasad anns a’ ghaoith. Anns an deasbad a bha ann, chualas gnogadh cruaidh aig an doras.

“A bheil sibh a-nise gam chreidsinn?” dh’fhaighnich Mòrag.

“Tha,” fhreagair Uilleam. “Thèid mise chun an dorais. ’S e bhios ann cuideigin a chaidh air chall. Nam biodh olc air aire, cha b’ ann a’ gnogadh dhorsan a bhiodh e.”

Dh’iarr Anna air a h-athair a bhith faiceallach, ag ràdh ris gur dòcha gum biodh e iomchaidh dha an gunna a thoirt leis chun an dorais. Ach cha tug. Bha Mòrag agus Anna a’ cluinntinn còmhradh nuair dh’fhosgail Uilleam an doras, agus ann an tiotan choisich Uilleam agus coigreach a-steach don t-seòmar.

“An e seo an t-aodann a chunnaic thu aig an uinneig?” ars Uilleam ri Mòrag.

Cha robh Mòrag uabhasach cinnteach.

“’S e,” ars ise. “Tha mi a’ smaoineachadh gur e.”

“Agus a bheil thu ga aithneachadh idir?” dh’fhaighnich Uilleam.

“Ga aithneachadh?” ars ise. “Chan eil. Chan eil mi ga aithneachadh. Am bu chòir dhomh aithneachadh?”

Ged nach do dh’aithnich Mòrag an duine, dh’aithnich Anna e. Bha toileachas na guth nuair bhruidhinn i ris.


[TD 127]

“Tà, tha mise gad aithneachadh,” ars ise. “’S tu th’ ann! A Sheumais, ’s tu th’ ann, nach tu?”

“’S mi gu dearbha a th’ ann,” fhreagair an duine. “Seumas, do bhràthair.”

Thionndaidh e an uair sin ri Mòrag.

“Cha do dh’aithnich sibh mi, a mhàthair,” ars esan.

“An fheusag … agus am falt,” arsa Mòrag. “Agus … agus còig bliadhna deug. Cha do dh’aithnich mi an t-aodann a bh’ aig an uinneig. Tha còig bliadhna deug bho dh’fhalbh thu. Bha dùil againn gun robh thu … uill, nach robh thu …”

“Beò?” fhreagair e le lachan gàire. “’S mi a tha. Ach ciamar a dh’aithnich thusa mi, Anna? Bha thu nad nighinn bhig nuair thug mise mo chasan leam. Mo phiuthar bheag, agus tu daonnan a’ tarraing asam, daonnan ag iarraidh sgillinnean airson shiùcairean. Ach seall ort a-nise. Tha mi cinnteach nach eil nas bòidhche eadar dà cheann Mharaboist. Ach ciamar a dh’aithnich thu do bhràthair? Cha robh feusag no eile orm nuair dh’fhalbh mi.”

Smaoinich Anna airson greiseag.

“Na sùilean,” ars ise. “An t-sròn. Dath an fhuilt. Agus co-dhiù bha mi cinnteach gun tilleadh tu uaireigin.”

Chaidh Uilleam a-null gu preas a bha ris a’ bhalla, agus thug e botal uisge-beatha às a’ phreas. Chuir e drama mhòr den uisge-beatha ann an glainne agus thug e do Sheumas i. Mòr ’s gun robh i, dh’òl Seumas i ann an aon bhalgam.

“Agus cò às a thàinig thu air oidhche cho fiadhaich?” dh’fhaighnich Uilleam. “Agus carson a sheall thu a-steach tron uinneig? Carson a ghnog thu an doras?”

Bhruidhinn Mòrag an uair sin.

“Bheir mise a-steach cupain tì thugad, agus innsidh tu dhuinn mu na còig bliadhna deug a chaill sinn,” ars ise.

Bhuail Seumas a dhòrn air a’ bhòrd. Thòisich e ag èigheachd.

“Cupan tì!” dh’eìgh e. “O, cha do dh’atharraich càil. Càil ach cupan tì. Cha do ghluais ur saoghal air adhart. Tha sibh fhathast ag òl chupain tì. Ìocshlaint chofhurtail do gach ceist. Uill, chan eil mise ag


[TD 128]

iarraidh cupan tì.”

Chuir briathran Sheumais fearg air Uilleam. Bha esan a-nise ag èigheachd cuideachd.

“Dè thug ort bruidhinn mar siud rid mhàthair?” ars Uilleam. “Do mhàthair a tha air a bhith ag iomagain mud dheidhinn fad chòig bliadhna deug, agus gun de dhragh agad dhith, no ded athair, no ded phiuthar, na chuireadh tu eadhon cairt thugainn aig an Nollaig.”

Thuirt Seumas gun robh e duilich. Agus dh’iarr e mathanas air a mhàthair.

“Ach,” thuirt e, “nach eil sibh a’ faicinn? Cha do thuig sibh carson a dh’fhalbh mi. ’S cha do thuig sibh carson a sheall mi tron uinneig a-nochd. Agus nuair chunnaic mi gun robh sibh cruinn mun telebhisean … le cupan damaite de thì … theab mi car a chur agus tilleadh.”

“Chan eil mi gad thuigsinn,” ars Anna. “Dè tha aig tì ri dhèanamh ris?”

Cha robh fios aige an innseadh e dhaibh. Ach dh’fheumadh e brìgh air choreigin fhilleadh anns na briathran a labhair e.

“Uill,” arsa Seumas, “’s iongantach gun tuig sibh a bharrachd nuair their mi ribh nach eil dùil agam fuireach. Seallaibh air an fheusaig seo ’s air an fhalt fhada. Chan eil annta ach breug-riochdachadh a chleitheas an saoghal às an tàinig mi, a chleitheas na cupain tì a dh’òl mi. Cha mhise idir an Seumas a dh’fhalbh bho chionn còig bliadhna deug. Bhàsaich esan anns an fhàsach bho chionn fhada. Agus nochd Seumas ùr. Dh’èirich e a-mach às na cupain tì … ùr agus air ùrachadh.”

Bha Mòrag a’ fàs rudeigin mì-fhoighidneach ga chluinntinn.

“O, nach ist thu,” ars ise.

“Chan ist,” arsa Seumas, “ach èistibh sibhse. Dh’iarr sibh orm na beàrnan a lìonadh.”

“Ach thuirt thu nach eil thu a’ dol a dh’fhuireach,” ars Anna.

Smaoinich e gun robh e cho math dha an sgeulachd iomlan innse dhaibh.

“Chan eil mi a’ dol a dh’fhuireach,” thuirt Seumas. “Cha bu mhiann leam gun èireadh an seann Sheumas bhon bhàs. Tha fios agam gum


[TD 129]

bithinn daonnan a’ sabaid ris. Chan eil àite anns an t-saoghal don dithis againn. Sin is coireach gu bheil mi a’ dol a dh’fhalbh.”

“Ach chan eil thu a’ dol a dh’fhalbh a-nochd,” arsa Mòrag.

Thuirt Anna gun robh ise an dòchas nach robh Seumas a’ dol a dh’fhalbh air ball. Ach bha Uilleam a’ smaoineachadh gur dòcha gun robh obair aig Seumas agus gum feumadh e tilleadh chun na h-obrach. Ach cha robh obair aig Seumas idir.

“Agus dè tha gad chumail beò?” dh’fhaighnich athair. “Cha tèid duine fada san t-saoghal an-diugh gun obair.”

Ach, air dhòigh air choreigin, b’ ann a bha Anna rudeigin toilichte nuair chuala i nach robh obair aig a bràthair. ’S dòcha gur e sin a chuir dhachaigh e, bha i a’ smaoineachadh. Bha obair gu leòr an siud dha. Caoraich. Crodh. Cearcan. Dh’fhaodadh e fuireach agus a bhith na thuathanach còmhla ri athair. Ach chan èisteadh Seumas ri a leithid.

“Nach èist sibh rium,” dh’èigh e. “Dh’fhaighnich sibh domh dè tha gam chumail beò. Uill, tha na <eng>Bondelleros<gai> gam chumail beò …”

Bhris athair a-steach air briathran Sheumais.

“<eng>Bondelleros<gai>,” ars esan. “Dè an donas …?”

“Cheangail mi fhìn ri na <eng>Bondelleros<gai>,” arsa Seumas. “Innsidh mi dhuibh” ars esan. “Nuair dh’fhàg mise an dachaigh, chaidh mi gu Ceann a Deas Amaireagaidh. Cha robh mi an sin ach sia mìosan nuair … nuair mharbh mi boireannach. Bha mi a-muigh air an oidhche, agus bha i cho brèagha. An oidhche. Agus am boireannach cuideachd. Bha dreasa fhada, dhearg oirre. B’ ann a bha i coltach ri siopsaidh a chitheadh tu anns na deilbh agus anns na filmean. Bha i coltach ri tè a bhiodh ann an òran. Rosabella an t-ainm a bh’ oirre. Rosabella nan gruaidhean dearga. Agus bha gaol mòr agam air Rosabella. Cha robh neach san t-saoghal cho bòidheach rithe. Bha falt fada, dualach, dubh oirre agus bha a bilean cho dearg agus cho milis ri sùbhagain-craoibhe … Dhiùlt Rosabella mo phòsadh. Bha sinn a’ còmhradh fo rionnagan an t-samhraidh. Ach bha sinn cho tur eadar-dhealaichte. Mise a chaidh a thogail air donais de chupain tì … agus ise eòlach air rudan mar paella agus sangria. Chaidh sinn a-mach air a chèile … agus mharbh mi i. Thiodhlaic mi fo na rionnagan i, agus rinn


[TD 130]

mi ùrnaigh bheag os cionn na h-uaighe san do chàraich mi a corp bòidheach, cùbhraidh.”

“Chan eil mi a’ creidsinn seo,” ars Uilleam.

“’S fheudar dhuibh a chreidsinn, athair,” arsa Seumas. “Agus bha mi sa phrìosan fad ochd bliadhna. Bha iad ag iarraidh mo chur às an dùthaich, ach b’ fheàrr leamsa gu mòr mo pheanas a dhèanamh sa phrìosan na tilleadh air ais chun nan cupan tì. Agus nuair fhuair mi a-mach às a’ phrìosan, chaidh mi còmhla ri na <eng>Bondelleros<gai>.”

“Agus cò th’ anns na <eng>Bondelleros<gai>?” dh’fhaighnich Anna.

“Tha na <eng>Bondelleros<gai> a’ dol air ais ùine mhòr,” arsa Seumas. “’S e treubh sònraichte de dhaoine a th’ annta. Bidh iad a’ falbh air feadh na dùthcha … a’ reic rudan.”

Thòisich an t-amharas a’ bualadh air Uilleam.

“A Sheumais, dè bhios iad a’ reic?” ars esan.

Dh’innis Seumas mar a bhiodh na <eng>Bondelleros<gai> a’ reic dhrogaichean. Cuideachd, dh’aidich Seumas gun robh esan air a bhith a’ gabhail dhrogaichean, ach mhionnaich e gun robh e a-nis air sgur dhiubh. Aon uair eile dh’iarr Anna air fuireach agus obair a ghabhail os làimh na thuathanach. Airson Mòrag, cha robh fios aice dè a chanadh i. Mort agus drogaichean. Bha i air cluinntinn mun deidhinn, ach gu seo bha iad air iomall an t-saoghail.

“Chan eil adhbhar agad tilleadh,” ars Anna.

“Tha eagal orm gu bheil,” arsa Seumas.

“Agus dè an t-adhbhar a tha sin?” dh’fhaighnich athair.

“An t-adhbhar?” arsa Seumas. “’S e Jiquita an t-adhbhar.”

“Jiquita?” arsa càch le chèile.

“Seadh, Jiquita,” arsa Seumas. “An-uiridh, phòs mi Jiquita. Thachair sinn ri chèile ann an taigh-òsta. Bha mise a’ reic dhrogaichean, agus ise gan ceannach. Chòrdadh Jiquita ribh nam faiceadh sibh i … ach tha eagal orm nach fhaic sibh i gu sìorraidh.”

“Carson?” dh’fhaighnich Mòrag.

“Saoghal nan cupan tì a-rithist,” ars esan. “Agus co-dhiù, cha leigeadh iad gu bràth air falbh i. Agus sin is coireach gum feum mise tilleadh. ’S e saoghal cruaidh a th’ ann, ach ’s e saoghal math a th’ ann.”


[TD 131]

“Agus nach toir thu Jiquita dhachaigh an seo?” arsa Mòrag.

Cha robh i a’ tuigsinn. Ach dh’fheumadh e an sgeulachd, sgeulachd a bheatha, rè nan còig bliadhna deug, a thoirt gu ceann.

“A mhàthair, cha toir,” thuirt e. “Na cupain tì … agus am paella. ’S fhada bho roghnaich mi am paella. Agus cha till mi gu bràth gu na cupain tì. Mhìnich mi sin dhuibh cheana. Is cinnteach a-nise gu bheil sibh a’ tuigsinn carson nach urrainn dhomh fuireach. Chuir mi mo bheatha ann an cunnart eadhon le thighinn a thadhal oirbh. Ach chan eil mo sgeulachd deiseil fhathast … Phòs mi Jiquita an-uiridh. Agus a-nise tha leanabh mic againn. Bha mise ag iarraidh ainm m’ athar a thoirt air a’ ghille. Bha mi ag iarraidh Uilleam a thoirt air. Cha robh Jiquita ag iarraidh sin idir. Agus thug sinn Fernandez air … às dèidh bràthair Jiquita a chaidh a mharbhadh le na <eng>Bondelleros<gai>.”

Chan innseadh e dhaibh carson a mharbh na <eng>Bondelleros<gai> bràthair Jiquita, ach a-mhàin gun tuirt e gun robh a bhàs co-cheangailte ri na drogaichean.

“A Sheumais,” arsa Mòrag, “till thusa gu Amaireaga a Deas, agus bruidhinn ri Jiquita. Iarr oirre a thighinn an seo còmhla riut, oirre fhèin agus air Fernandez. Bidh deagh dhachaigh agaibh an seo, air falbh bho na h-uabhasan air an robh thu a’ bruidhinn.”

Dh’fhàs Seumas rudeigin feargach.

“B’ fheàrr dhòmhsa agus dhuibhse,” ars esan, “nach robh mi a-riamh air tilleadh. Tha mi toilichte fhaicinn gu bheil sibh beò. Tha mi a’ creidsinn gur e seòrsa de bheatha a tha agaibh. Ach tha sibh fhathast ag òl chupain tì. Chan eil càil an seo dhòmhsa. Cha chuir mi eadhon an oidhch’ a-nochd seachad nur measg … tha mi a’ cluinntinn na h-oidhche. Agus tha, tha mi a’ falbh a-nochd … air mo chiad cheum gu Amaireaga a Deas … air mo shlighe gu Jiquita, gu Fernandez agus chun na h-uaighe aig Rosabella. Theirear gu bheil fuil nas treise na uisge, agus gur binn guth an eòin far am beirear e. ’S dòcha gu bheil sin ceart … agus ’s dòcha nach eil. Ach tha fuil agus guthan binn a’ fuireach riumsa air taobh thall cuain fo adhar gorm gun sgòth. Feumaidh mise fiachan a phàigheadh do na <eng>Bondelleros<gai>.


[TD 132]

Tha agaibhse ri fiachan a phàigheadh do ur Dia. Feumaidh sibhse a bhith ag òl chupain tì. Tha na <eng>Bondelleros<gai> mun cuairt oirnn uile. Agus cuiridh mi an oidhche seachad còmhla riutha.”

Bha Uilleam air gu leòr a chluinntinn. Sheas e an àirde mar phoileas, a dhruim dìreach agus ùghdarras sgrìobhte air a ghnùis. Agus bhruidhinn e.

“Tha thu ceart, a Sheumais,” ars esan. “Cha tusa idir an Seumas a dh’fhalbh bho chionn chòig bliadhna deug. Chan eil mi cinnteach an robh thu an seo a-riamh. Chan eil mi cinnteach an robh mac againne a-riamh air an robh Seumas. Agus ge air bith cò thu, cha tu Seumas. Chan eil annad ach coigreach a thàinig a-steach às an oidhche. Nach innis thu dhuinn dha-rìribh cò thu.”

Chuir Mòrag stad air.

Ars ise, “A bheil mise rudeigin claon, no a bheil thusa ag ràdh, Uilleim, nach e seo Seumas, mo mhac-sa agus do mhac-sa?”

“Dh’aithnich mise e nuair thàinig e a-steach,” ars Anna.

Bhruidhinn Uilleam a-rithist.

“Tha mise ag ràdh,” ars esan, “nach eil air fhàgail den t-Seumas sin ach an craiceann. Craiceann a tha a’ còmhdach neach a thionndaidh bho bhith na mhac gu bhith na choigreach. Ged a tha craiceann Sheumais air, chan e Seumas a th’ ann idir. Smaoinich air na cearcan ’s air a’ chrodh, do nach do thairg sinn leabaidh bhlàth. Bidh iad cho dìleas dhuinn a-màireach ’s a bha iad an-dè.”

“Tha m’ athair ceart …” arsa Seumas.

“D’ athair!” ars Uilleam. “Cha mise d’ athair. Cha robh athair agad a-riamh.”

Cha robh Anna a’ tuigsinn dè bha a’ tachairt.

“Ach mas e Seumas mo bhràthair,” ars ise, “agus gur sibhse m’ athair-sa, tha mo chiall ag innse dhomh gur sibhse athair Sheumais cuideachd.”

“Nach eil thu a’ faicinn gun chuir e nàdar bun-os-cionn?” ars Uilleam. “Na drogaichean … Rosabella … Jiquita … Fernandez … Ciamar a b’ urrainn ogha a bhith agamsa leis an ainm Fernandez?”

Bhuail an cleoca meadhan-oidhche.


[TD 133]

“Tha spioradan an uilc a-nise a’ dùsgadh,” ars Uilleam, “spioradan na dìomhaireachd ag èirigh à cadal. Meadhan-oidhche a’ bualadh. Èirich, a choigrich, às do chadal, agus till don oidhche às an tàinig thu.”

Dh’iarr e air Mòrag cupan tì a dhèanamh – “cupan den t-seòrsa air a bheil sinn eòlach … gun phaella no sangria rim faicinn!” ars esan.

Chuir Seumas air a chòta. Thill e a-mach don oidhche. Bha <eng>Dad’s Army<gai> seachad bho chionn fhada. Cha robh Mòrag fada a’ tighinn leis an tì.

“Nach tog sinn ar cupain,” ars Uilleam, “agus gun òl sinn deoch-shlàinte nan coigreach a bhios a’ falbh na h-oidhche.”

“An robh cuideigin a-staigh?” arsa Mòrag.

“Cha robh duine a-staigh an seo,” ars Uilleam.

“Air an deagh shlàinte, ma-tà,” arsa Mòrag agus Anna.


[TD 134]

21. MacGumaraid

“Siuthad a-nise. Innis dhuinn dìreach ciod a thachair. Faodaidh tu gabhail air do shocair, ach innis a h-uile càil dhuinn.”

B’ iad sin briathran a’ phoilis. Bha dithis dhiubh ann – aon fhear le leabhar-notaichean air a’ bhòrd air a bheulaibh, agus peann na làimh. B’ e am fear eile a bha a’ bruidhinn. Bha sinn nar suidhe ann an seòmar beag, le dath glas air na ballachan, le uinneag bheag nach ceadaicheadh sealladh air an t-saoghal. Cha robh iarann air an uinneig idir. Bha iadsan nan suidhe aig aon taobh den bhòrd agus mise aig an taobh eile.

Chuir mi romham gum feumainn an fhìrinn innse dhaibh, eadar gun creideadh iad mi no nach creideadh. Nuair a chuir mi fios orra, bu bheag a bha de dhùil agam gu falbhadh iad leam. Cha b’ urrainn dhomh gun fios a chur orra – mairidh an rud a chunnaic mi nam inntinn gu bràth.

“Uill,” arsa mise, an dèidh casad beag no dhà, “seo dìreach mar a thachair …

“Chaidh mi don leabaidh ro mheadhan-oidhche, agus thòisich mi a’ leughadh leabhar mu eachdraidh beatha Stalin. An dearg bhlaigeard! Co-dhiù, cha b’ fhada gus na thòisich An Gille Sàmhach a’ cagarsaich nam chluasan, gam thàladh gu saoghal eile, agus chuir mi an solas às. Bha mo sheòmar dubh, dorch. Cha fhaicinn fiù mullach an taighe, càil ach dorchadas dubh na h-oidhche. Cha robh eadhon snàithlean solais ag èaladh a-steach tro sgàineadh anns na cùirtearan. Ach cha do ghèill mi don Ghille Shàmhach air ball idir. Chuir rudeigin stad


[TD 135]

air a chuid cagarsaich.

“Shuas os mo chionn, shuas san lobhta, chuala mi gleadhraich mar gum biodh cuideigin a’ coiseachd. ‘Aon de fhuaimean annasach na h-oidhche,’ arsa mise rium fhìn. Ach cha robh sin buileach a’ freagairt air na bha mi a’ cluinntinn. ‘Radan,’ their sibhse, ’s dòcha. Ach cha chuala mise a-riamh radan le brògan air a spògan!

“MacGumaraid! Smaoinich mi air MacGumaraid. An Comhairliche. Chaidh sinn a-mach air a chèile aig àm an taghaidh, oir bha sinn a’ sireadh dà shaoghal is dà choimhearsnachd eadar-dhealaichte. Thachair mi ris a-staigh am baile bho chionn dhà no thrì làithean, esan na dheise agus na ad chlò, duine spaideil, agus mise nam luideagan làitheil fhìn. Bhruidhinn sinn ri chèile, oir bha sinn eòlach air a chèile bhor n-òige san àrd-sgoil. Agus tha esan a-nise àrd anns a’ Chomhairle, shuas ann an nèamh air choreigin a tha a’ taitneadh ris fhèin.

“Dh’fhaighnich mi dha carson nach robh e a’ càradh nan toll anns na rathaidean. Thuirt e rium nach robh spaid aige! Thairg mise dà spaid dha, ach dhiùlt e mo thairgse.

“Tuigidh sibh nach toigh leam MacGumaraid. Agus bha mi cinnteach gur e a bh’ anns an lobht os mo chionn …

“Bha e sa bhàta agus cuip aige na làimh. Bha am bàta làn de thràillean agus bha MacGumaraid a’ bualadh nan tràillean leis a’ chuip. Bha mi a’ cluinntinn nan tràillean ag èigheachd os cionn fuaim fiadhaich, iargalt na mara, air an t-slighe gu Ameireaga. Bha cuid dhiubh cho lag ’s gum bu ghann a bha an anail aca air iasad. Agus gach fear no gach tè a bha a’ bàsachadh air bòrd, bha MacGumaraid agus càch gan sadail do uaigh fhliuch a’ chuain. Bidh an cnàmhan gu sìorraidh aig grunnd na mara. Tha fois aca a-nise. Bha aon thràill air bòrd air an robh Bobo. B’ e duine tapaidh a bh’ ann am Bobo, co-dhiù na bu tapaidh na mòran eile, agus cha robh MacGumaraid ga chuipeadh-san cho cruaidh ’s a bha e a’ cuipeadh chàich. ‘Gheibh mi airgead mòr air Bobo nuair reiceas mi e,’ arsa MacGumaraid ris fhèin, ‘agus feumaidh e bhith slàn, fallain. Nach mi bhios beairteach.’

“Agus sin mar bha e le luchd-obrach na Comhairle. Bhiodh e gan


[TD 136]

cuipeadh-san cuideachd, ach leis an teanga. Agus bhiodh e a’ sadail cuid dhiubh do uaigh fhliuch ann an cuan an dìomhanais. Cha do pheacaich iad, a bharrachd air gun robh iad nan tràillean ag obair airson tuarastal truagh. Agus bu bheag diù MhicGumaraid càite am faigheadh iad aran làitheil, no gu dearbha am faigheadh iad idir e. Cha robh a chàirdean-san am measg tràillean na Comhairle ach tearc …”

Stad mi airson mionaid, a dh’fhaicinn an robh iad gam chreidsinn. Ach cha robh an sùilean ag innse càil dhomh.

“Lean ort,” arsa fear dhiubh.

Cha robh e ag ràdh mòran. Agus bha am fear eile a’ sgrìobhadh.

Lean mi orm – leis an fhìrinn …

“Bha an seòmar làn dhaoine – Iùdhaich agus truaghain eile nach robh a’ tighinn a rèir feallsanachd an ama. Cha robh stiall aodaich orra, agus bha uiread dhiubh ann agus an seòmar cho beag ’s gun robh iad a’ suathadh ri chèile. Fir agus mnathan agus clann. Fàileadh uabhasach. Shuas gu h-àrd aig mullach an t-seòmair bha toll beag. Smaoinich mi air na seann taighean dubha – le toll sa mhullach – bhiodh a’ cheò a’ dol a-mach tron toll. Agus an toll seo, ann am mullach an t-seòmair – b’ ann a bhiodh rudeigin a’ dol a-steach, a’ dol sìos an àite a bhith ag èirigh …

“Chaidh MacGumaraid agus Nàsach suas gu mullach an t-seòmair air an taobh a-muigh, agus shocraich iad iad fhèin ri taobh an tuill. Bha poca làn de chriostailean gorma aig MacGumaraid na làimh. Chuir e na criostailean sìos tron toll. Thòisich gas a’ falbh bho na criostailean, agus cha b’ fhada gus an robh gach truaghan a bha san t-seòmar rag mharbh. Rinn MacGumaraid gàire. Dh’oibrich an gas. Dh’fhalbh na truaghain. Glanadh eagalach. Rinn MacGumaraid gàire eile …

“Cha robh cùisean a’ dol gu math ann an seòmar na Comhairle. Bha na cìsean ag èirigh. Bha aimhreit am measg dhaoine san togalaich mhòir. Turas no dhà a-null-thairis, a rannsachadh croitearachd ann am Pacastan, a dh’fhaicinn ciamar a bha a’ dol don Dalai Làma ann an còmhraidhean le Sìona, a chunntadh cia mheud duine a bha a’


[TD 137]

bruidhinn Gàidhlig ann am Bohemia … Agus bha MacGumaraid air gach turas dhiubh sin …

“Bha am bàta mòr a’ tulgadh gu cunnartach. Ged nach b’ e MacGumaraid an sgiobair, bha MacGumaraid aig an stiùir. Bha na cnuic-eighre air bhog agus a’ gluasad. Cha robh e furasta an seachnadh. Bha iad fuar agus bha iad cruaidh … deamhnaidh cruaidh.

“Bha an <eng>Titanic<gai> air chrith. Uilebheist mhòr. Bha an sluagh a’ fulang, agus bha iad cinnteach gun deigheadh a’ Chomhairle seo, an <eng>Titanic<gai> seo, fodha. Cò bu choireach? Cò ach MacGumaraid? Dh’fheumadh rudeigin tachairt.”

“Tha fios agad gu bheil casaidean cruaidhe, casaidean cudromach, nad aghaidh?”

“Tha,” arsa mise.

Thachair an ceasnachadh feasgar an-dè.

“Carson a mharbh thu MacGumaraid?” ars am poileas.

Chuir a’ cheist iongnadh orm, oir cha do rinn mise ach fios a chur thuca air sgàth na chunnaic mi sa mhadainn. Dh’innis mi an fhìrinn dhaibh, mar a bha MacGumaraid a’ coiseachd le a bhrògan mòra shuas san lobht os mo chionn. Dh’aontaich na poilis nach robh càil seach an rathad ri fhaicinn air a’ chorp – bha e dìreach na laighe an siud – na shìneadh air lianag mo chadail – air beulaibh mo thaighe – nuair dh’èirich mi ’s a sheall mi a-mach sa mhadainn.

Smaoinich mi air an dealbh a bha agam fhìn agus aig an t-saoghal air MacGumaraid. Ma mharbh mise MacGumaraid, b’ ann leis an inntinn a mharbh mi e agus cha b’ ann leis a’ chlaidheamh no leis a’ ghunna. Cha robh claidheamh no gunna rim faicinn. Dh’fheumainn na daoine agus a’ Chomhairle a shaoradh bho làmhachas-làidir an fhir a bha a’ cuipeadh nan tràillean, a’ dòrtadh nan criostailean tron toll a bha ann am mullach togalach na Comhairle. Chunnaic mi na tràillean agus chunnaic mi na h-Iùdhaich. Chunnaic mi na taighean dubha agus ceò ag èirigh tron mhullach suas don adhar. Ceò nach robh a’ tachdadh nan daoine.

Agus bha mi a-nise an grèim aig na poilis, fo chasaid gun mharbh mi MacGumaraid. Bha iadsan a cheart cho gòrach riumsa, gus na


[TD 138]

thuig iad dè a bha a’ tachairt. Agus nuair a thuig, thug iad mo shaorsa dhomh air urras. Dhùin na geatachan mòra le brag air mo chùlaibh, agus choisich mi sìos an rathad a-steach don ghrèin, gun dorchadas air fàire.

Ach cha robh mo choiseachd air mo thoirt glè fhada nuair a chunnaic mi MacGumaraid. Bha e a’ càradh nan toll san rathad le spaid air taobh a-muigh togalach na Comhairle.

“Tha thu beò fhathast,” dh’èigh e rium.

“Tha gu dearbha,” fhreagair mi. “Ach bha leabaidh glè fhuar agam a-raoir … agus cluasag glè chruaidh cuideachd.”

“Ciamar a bha sin?” dh’fhaighnich MacGumaraid.

“Bha,” arsa mise “seach gun chuir na poilis às mo leth gun robh mi air do mharbhadh agus gun dh’fhàg mi do chorp air an lianaig air beulaibh mo thaighe.”

“Thusa cuideachd?” arsa MacGumaraid. “Tha iad daonnan a’ cur dhaoine an grèim, an dòchas gun tèid mo mharbhadh latha brèagha air choreigin. Ach is buan gach deamhainn!”

Rinn mi gàire, agus choisich mi air falbh … bho MhacGumaraid … agus bhon spaid … chan eil fhios cuin a chluinneas mi an radan a-rithist. An radan le na brògan mòra air a spògan. No ’s dòcha gur e cuideigin eile a chluinneas e!


[TD 139]

22. Turas a’ Phrionnsa

Bhrùchd doras an taigh-òsta fosgailte agus còmhla ris a’ ghaoith leum am Prionnsa a-steach. Bhioraich gach neach a bha a-staigh an sùilean agus an cluasan.

“Crùn,” ars am Prionnsa. “Tha mi ag iarraidh crùn.”

Bha a leithid de dhùrachd a’ snàmh air feadh aodann, agus sheall na bha an làthair ri chèile. Ghabh iad truas ris. An coigreach a thàinig thuca ’s e a’ labhairt ann an Gàidhlig choimhich. Agus an truaghan ag iarraidh crùn!

“Gheibh sinne crùn dhut,” arsa fear dhiubh, “ge air bith dè cho doirbh ’s a bhios e dhuinn. Seallaibh, seallaibh fhearaibh, cuiribh ur làmhan nur pòcaidean ’s faicibh dè a th’ agaibh.”

“Chan eil agam fhìn ach dà sgillinn ruadh,” arsa fear eile, “agus cha robh crùn agam dhomh fhìn a-riamh.”

Chuir iad uile an làmhan nam pòcaidean mar a dh’iarr Seonaidh orra, ach eatarra cha dèanadh iad ach trì sgillinn deug. Ghabh Seonaidh an t-airgead na làimh agus shìn e a làmh a-null chun a’ Phrionnsa.

“Chan eil feum an sin,” ars am Prionnsa. “Cha dèan nas lugha na crùn a’ chùis dhomh.”

“Agus ciamar air an talamh a bheir sinne crùn dhut agus gun againn ach trì sgillinn deug?”

Bha càch san taigh-òsta a’ sealltainn ri Seonaidh, mar gum b’ e an ceannard a bha air a’ chomann a bha an làthair.

“Bheir,” ars am Prionnsa, “le fuil agus le beatha. Seallaibh cho


[TD 140]

math dheth ’s a bhios sibh a’ strìth airson crùn, aon chrùn, fhaighinn dhòmhsa. Cha dèan tastan no ochd sgillinn a’ chùis; cha dèan càil a’ chùis ach crùn. Le crùn ceannaichidh mi saorsa dhuibh … ceannaichidh mi inbhe dhuibh … agus bidh sibh uile sona. Is mise am Prionnsa a thàinig astar fada airson ur sàbhaladh, agus dè tha mi ag iarraidh ach cuideachadh bhuaibh gus am faigh mi crùn. An uair sin bidh sibh uile sona. Agus bidh mise sona.”

Sheall iad uile ri Seonaidh a-rithist, feuch dè a theireadh e. Ach cha robh Seonaidh ag ràdh smid. Gun teagamh bha am Prionnsa a’ coimhead onarach gu leòr, earbsach gu leòr, agus ged a bha crùn mòr, na bu mhotha na chunnaic iadsan a-riamh, nach bu mhotha na sin a cheannaicheadh e dhaibh … nam b’ fhìor briathran a’ Phrionnsa.

Mu dheireadh thuirt Murchadh a bha ri taobh Sheonaidh air a’ bheing, ’s an aileag a’ tighinn air, air dha balgam den leann òl ro chabhagach, gun robh esan a’ smaoineachadh gum bu chòir crùn a lorg don Phrionnsa. Ghlaodh na bha an làthair gun robh sin ceart agus gun lorgadh iad crùn don Phrionnsa. Thug am Prionnsa taing dhaibh agus thuirt e riutha gun robh saoghal ùr a’ nochdadh air fàire. Ach dh’fhaighnich Seonaidh don Phrionnsa ciamar a bha iadsan, daoine bochda, a’ dol a chosnadh crùn dha. Cha robh eòlas aca air càite no air ciamar a gheibheadh iad a leithid sin de bheairteas.

“Seo mar a nì sinn e,” ars am Prionnsa. “Cuiridh sinn cuirm air chois, agus ann am meadhan na cuirme bidh sabaid. ’S e daoine làidir, treuna a th’ annaibh uile agus bidh grunn chuairtean againn san t-sabaid. Nì sinn an t-sabaid ri coigrich … ri na daoine beaga, meanbha a tha a’ fuireach shìos an siud. Airson gach fear agaibh a bhuannaicheas, thèid dhà no thrì sgillinnean a chur ann am bogsa, agus, mar sin, gheibh mi crùn. Gheibh mise mo chrùn. A bheil sibh uile ag aontachadh ri sin?”

“Tha sinn ag aontachadh,” ars iadsan gu h-aon-ghuthach.

Agus thog iad orra an uair sin gu an dachaighean air leth a dh’ullachadh airson na strìth a bha air thoiseach orra, a dh’ullachadh airson beairteas. Dh’fhàg iad an leann a bha fhathast gun òl fuar anns na glainneachan.


[TD 141]

“Nach e duine snog a th’ ann?” arsa Seonaidh ri Murchadh nuair bha iad a’ dealachadh aig crois an rathaid. “Chan fhaod sinn briseadh-dùil a dhèanamh air … seall na gheall e dhuinn.”

An ath là chruinnich muinntir a’ bhaile aig an achadh, far an robh a’ chuirm agus an t-sabaid gu bhith. Bha gach nì air dòigh. Bha iad uile deiseil gu sabaid, agus bha am bogsa mòr an siud gus an t-airgead a shlugadh mar mhuc-mhara acrach. Bha, bha gach nì air dòigh.

Dh’ith iad agus dh’òl iad na b’ urrainn dhaibh, agus iad a’ smaoineachadh air na mìltean mòra a bha air thoiseach orra, na mìltean mòra a bha air falach sa bhogsa.

Chunnaic iad an fheadhainn a bha gu bhith nan aghaidh a’ tighinn a-nall gu meadhan an achaidh, agus fear mòr, reamhair air an ceann, e fhèin rudeigin coltach ri prionnsa. Ach cha robh esan a’ coimhead coltach ri gun robh crùn a dhìth air.

Mu dheireadh thall bhuail fear-an-taighe, air an robh Freastal mar ainm, clag mòr a chrithnich an saoghal. Bha an t-sabaid gus tòiseachadh.

Leum a’ chiad dithis gu taobh a-staigh nan ròpan, agus nuair bhuail an clag a-rithist chaidh iad an caraibh a chèile, fear a’ Phrionnsa agus am fear eile. Bha iad a’ gabhail da chèile, na miotagan cruaidhe a bha air an dùirn a’ bragadaich air cuirp a chèile. An ceann greiseag, siud an dàrna fear na shìneadh air an talamh. Cò a bhuannaich? Bhuannaich fear a’ Phrionnsa. Bha a’ chiad chuairt seachad, agus siud gliong an airgid anns a’ bhogsa. Abair ceòl agus fleadhachas.

Chaidh cuairt bho chuairt a chur, agus chaidh gach cuairt a bhuannachadh le fir a’ Phrionnsa. Ach bha aon chuairt eile ri a feuchainn.

Leum iad gu taobh a-staigh nan ròpan, ach mus d’ fhuair iad air tòiseachadh thuirt Freastal gum biodh e iomchaidh do fhear a’ Phrionnsa cothrom a thoirt don fhear eile a mhiotagan a thoirt dheth agus cothron nan dòrn a thoirt dha … seach gun robh a leithid de bhuaidh aca a-nis. Chuir e comhairle ris a’ Phrionnsa, agus dh’aontaich am Prionnsa. Mearachd!

Chaidh na fir gu sabaid. Anns an èigheachd, dh’èirich a’ ghaoth


[TD 142]

agus dhòirt na clachan-meallain às na nèamhan. Rinn seo na dùirn a bha rùisgte cho cruaidh ris an iarann. Agus an ceann tiotan siud fear a’ Phrionnsa gu làr … rag … marbh. Cha robh air. Bha an t-sabaid a-nis dha-rìribh seachad. Agus cha robh an crùn iomlan. Chaidh fear a-null chun a’ bhogsa, ach bha am bogsa falamh. Bha an ceannard eile air an t-airgead uile a thogail. Chan fhaigheadh am Prionnsa a-nise a chrùn. Sgaoil a’ chuideachd.

Chaidh na fir don taigh-òsta, far an robh iad an oidhche roimhe sin. Ach bha feadhainn a bha ro sgìth, cho sgìth ’s nach robh am pathadh orra. Agus thàinig am Prionnsa a-steach.

“Cha d’ fhuair sibh crùn dhomh,” ars esan. “Gheall sibh an crùn dhomh.”

“Ah,” arsa Seonaidh, “dè is urrainn dhuinne a dhèanamh a-nis? Bheir sinne gach nì a th’ againn … ar beatha, ar fearann, ar dòchas. Thoirt leat iad uile, agus tha sinne gan toirt dhut le ar saor thoil.”

“Gabhaidh mi iad,” ars am Prionnsa. “Thugaibh dhomh iad uile. ’S fheudar dhomh a-nis cuairt bheag a ghabhail ach an èirich an duslach às mo cheann. Càite am faigh mi cobhair? Ach, tillidh mi, agus gheibh mi mo chrùn. Tillidh. Tillidh mi … fhathast.”

Choisich e a-mach às an taigh-òsta, agus chaidh e sìos an rathad chun na h-oifise mòire a bha ri taobh a’ bhanca. Thug e sporan a-mach às a phòcaid agus chuir e pasgan notaichean air a’ chuntair.

“Seadh?” ars am fear a bha san oifis.

Sheall am Prionnsa ris airson greiseag.

“<eng>Single to Rome<gai>,” ars esan.


[TD 143]

23. Hì, Hò, Hoileabhag

Bha Seumas a’ feadaireachd ris fhèin ’s a dhà làimh na phòcaidean. Bha e na sheasamh aig an uinneig. Cha robh fead aige air fonn sònraichte sam bith, dìreach fead an cois na h-analach mar a bha i a’ falbh ’s a’ tighinn.

“Là brèagha air choreigin,” thuirt e.

“Dè?” arsa Mairead, ’s i na suidhe a’ fighe stocainnean dhan a’ bhaidseilear. Feadhainn mhòra de shnàth bobain.

“Chan eil càil,” arsa Seumas.

Chaidh e gu fead eile. Chunnaic e eòin tron uinneig. A’ leum ’s a’ sgiathalaich. Chuir rudeigin eagal air na h-eòin agus dh’fhalbh iad. Cat, ’s dòcha, smaoinich e.

“Tha òr anns na beanntan,” arsa Seumas ann an seòrsa de sheinn.

“Dè?” arsa Mairead.

“Chan eil càil,” arsa Seumas.

Chùm Mairead oirre a’ fighe. ’S bha i a’ smaoineachadh. Tha mi an dòchas gum bi iad mòr gu leòr dha. Am baidseilear bochd. Cha dèan e a’ chùis ma bhios a chasan fuar. Bha cumadh sàil a’ tighinn air sàil nan stocainnean. Thàinig e a-steach oirre miotagan-coise a dhèanamh dhiubh, ach cha bhiodh sin gu feum. Cha robh i a’ cluinntinn feadaireachd Sheumais. Bha an fheadaireachd air a bàthadh na smuaintean. Bha Mairead coma cho fada ’s a bhiodh casan a’ bhaidseileir blàth.

Chunnaic Seumas cù a’ dol seachad.

“Tog seo orm,” ars esan.


[TD 144]

“Dè?” arsa Mairead.

“Chan eil càil,” arsa Seumas.

Cha robh an cù a’ dol a dh’àite sam bith. Cha robh ceann-uidhe aige. ’S dòcha gun deigheadh e timcheall an t-saoghail mus stadadh e. Carson a bha coin ann ach airson a bhith a’ falbh an t-saoghail?

B’ iomadh rud a chitheadh duine a-mach tro uinneig. Saoghal mòr na thàmh agus a’ gluasad. Eòin is coin is beanntan. Thòisich a’ bheinn a’ gluasad. A’ fosgladh. Bha Seumas a’ faicinn mionach na beinne a’ fosgladh roimhe.

“Tìr nam beann àrd” ars esan.

“Dè?” arsa Mairead.

“Chan eil càil,” arsa Seumas.

Bha na bioran a’ dol ’s a’ dol. Lùb bho lùb a’ tighinn gu ìre. Cha b’ fhada gus am faigheadh am baidseilear na stocainnean. Bha na bioran a’ bragadaich. Bha iad a’ bruidhinn. A’ bruidhinn nan cànan fhèin. Cànan nam bioran. Cha mhòr nach robh iad a’ seinn. Nàdar de òran-obrach.

Hì, hò, hoileabhag, fighidh sinn na bobanan;
Hì, hò, hoileabhag, fighidh sinn le fonn.

Agus bha a’ bheinn fosgailte. Bha saoghal eile anns a’ bheinn. Bha an saoghal làn dhaoine. Bha na daoine trang. Bha iad a’ cruthachadh rudan. Cha robh e furasta a thuigsinn an toiseach ciod a bha iad a’ cruthachadh. B’ ann a bha na nithean a bha iad a’ dèanamh coltach ri cnàmhan duine.

“Mo shùilean gam mhealladh,” arsa Seumas.

“Dè?” arsa Mairead.

“Chan eil càil,” arsa Seumas.

Chunnaic Mairead casan a’ bhaidseileir anns na stocainnean. Ach cha robh na stocainnean deiseil fhathast. Dh’fheumadh i dèanamh cinnteach gum biodh iad an aon mheud. Bha dath brèagha orra. Dath donn.

Bha iad a’ cruthachadh nan cnàmhan sa bheinn mhòir, fhosgailte.


[TD 145]

Cnàmhan de chaochladh chumaidhean ’s de chaochladh mheud. Feadhainn gheala. Feadhainn bheaga ’s feadhainn mhòra. Thòisich iad gan cur ri chèile. Casan. Gàirdeanan. Asnaichean. Cnàmhan-droma. Bha iad gan càradh ri chèile ann an cumadh duine. Cha mhòr nach robh an duine ullamh, ach bha e fhathast gun chlaigeann.

“Ceann mòr air duine glic,” arsa Seumas.

“Dè?” arsa Mairead.

“Chan eil càil,” ars esan.

Chaidh lùb ceàrr oirre. Chuir i ceart e, gun sealltainn ris an fhighe. Thòisich i a’ seinn rithe fhèin.

Hì, hò, hoileabhag, fighidh mi na bobanan,
Hì, hò, hoileabhag, fighidh mi le fonn,
Hì, hò, hoileabhag, fighidh mi na bobanan,
Fighidh mi le sonas ’ad, stocainnean donn.

“Dè?” arsa Seumas.

“Chan eil càil,” arsa Mairead.

Bha Seumas gan coimhead. Bha rud aca coltach ri claigeann ceart gu leòr. Ach cha robh e coltach ri claigeann duine. B’ ann a bha e na bu choltaiche ri claigean a bhiodh air each no air boin, shaoil e. Chàraich iad an claigeann gu cùramach air a’ chnàimhnich.

“Ceann circ’ air amadan,” arsa Seumas.

“Dè?” arsa Mairead.

Cha do fhreagair e i. Cha do chòrd sin rithe.

“Hì, hò, hoileabhag,” ars ise.

Cha do leig Seumas air gun cual’ e i.

Phut iad putan ann an cnàmh-droma a’ chnàimhniche. Chrithnich e beagan, agus thòisich e a’ gluasad. A’ coiseachd mar a choisicheadh duine. Anns a’ bheinn fhosgailt. Cha robh fuil no feòil no cridhe no eanchainn ann. Ach bha e a’ gluasad. Bha e a’ coiseachd.

’S bha fonn aig Mairead air na bioran. Bha iad a’ dol mar inneal le einsean. Cha robh càil san t-saoghal ach bioran agus stocainnean. Agus am baidseilear. Agus am ministear.


[TD 146]

“O, thèid mi fhìn le mo rùn dhan an t-searmoin,” sheinn i. ’S an uair sin rinn i lachan mòr gàire.

Thòisich iad a’ cur chnàmhan eile ri chèile. Cnàmhan beathaich. Ach chuir iad claigeann duine air. Phut iad putan anns a’ chnàmh-droma. Thòisich e a’ gluasad, spòg bho spòig.

“’S ioma’ rud a chunna’ mi,” arsa Seumas.

“Hì, hò, hoileabhag,” arsa Mairead. Rinn i gàire eile.

Bha na stocainnean gu bhith deiseil, ’s cha robh dìth grinneis orra. Bha iad a’ coimhead blàth agus tachaiseach. Smaoinich i air lìnigeadh a chur nam broinn gus nach fheumadh am baidseilear a chasan a sgrìobadh às a chèile. Ach cha robh i cinnteach ciamar a dhèanadh i sin. Co-dhiù, ’s iongantach gum faca duine stocainnean le lìnigeadh a-riamh.

Bha an duine le ceann beathaich agus am beathach le ceann duine a’ gluasad air feadh broinn na beinne. Nàdar de thoiseach ùr. Èden ùr. Ach cha do chruthaich iad nathair fhathast. No craobh le ùbhlan dearga. Bha Seumas na sheasamh agus a’ feitheamh.

’S bha Mairead a’ brionndal rithe fhèin. Cha robh ise a’ faicinn na bha a’ tachairt sa bheinn. Cha robh i a’ faicinn càil ach stocainnean.

Hì, hò, hoileabhag – hì, hoileabhag, o hì –
Stocainnean bhobanan air rùn geal mo chrìdh’ –
Hì, hò, hoileabhag – hì, hoileabhag, o hì –
Stocainnean bhobanan do Sheonaidh Mac a’ Phì.

“Dè?” arsa Seumas.

“Chan eil càil,” ars ise.

“An tuirt thu Seonaidh Mac a’ Phì?” ars esan. “Thuirt. ’S ann dha a tha na stocainnean. Don bhaidseilear. Tha Mac a’ Phì cho faoin riut fhèin. ’S tha mise ga fhaicinn sa bheinn agus ceann beathaich air.”

Rinn Mairead lachan mòr gàire.

Hì, hò, hoileabhag – hì, hò, huileabhag –
Blàths air do chasan ’s tu ’g iasgach nan cudaigean.


[TD 147]

Bha fios aig Seumas nach robh math dha a bhith rithe. Agus chunnaic e an duine-beathach agus am beathach-duine ag ithe ùbhlan a spìon iad bho chraoibh a dh’fhàs às an talamh gu ìre abachaidh ann an tiotan. Cho luath ’s a bha iad air na h-ùbhlan ithe, thuit iad chun an làir ’s cha robh air fhàgail ach dà chnap chnàmhan gun chumadh. An uair sin, gu socair, dhùin a’ bheinn, ’s chan aithnicheadh duine gun robh i air a bhith fosgailt a-riamh.

Smaoinich Seumas gun robh e fhèin a cheart cho gòrach ri Mairead, ’s e a’ ceadachadh da shùilean a bhith a’ falbh leis. Agus smaoinich e air toiseach ùr, ’s air mar a chaidh comasan a bhuileachadh air cuid ’s nach deach air cuid eile. Dh’fheuch e ri na chunnaic e sa bheinn a bhreithneachadh, ach cha robh e cinnteach.

Bha na stocainnean deiseil. Bha i math air stocainnean fhighe. ’S bha a beul a’ dol ann an nàdar de bhrionndal ciùil.

Hì, hò, hoileabhag – seall mar a rinn mi,
Stocainnean bhobanan dèante le Mairead.

Thug Seumas sùil oirre. Bha e fhathast a’ smaoineachadh air a’ bheinn, agus thòisich e ag osnaich.

“Hì, hò, hoileabhag,” ars esan ris fhèin.


[TD 148]

24. A’ Bheinn Mhòr

Chaidh mo thogail fo sgàil na Beinne Mòire. Bha i àrd agus cas. Agus bha sruthan rudeigin farsaing, nach do dh’amas a-riamh air inbhe a bhith na abhainn, daonnan a’ torman air a shocair aig bonn na Beinne. B’ iomadh turas a thadhail mi air an t-sruthan, a chluiche am measg nan clachan lìomhte agus a dh’fhaicinn an uisge a’ gluasad gu ciùin. Bha an sruthan, agus bonn na Beinne, mu thrì cheud slat bhon taigh san deach m’ àrach. Corra uair bhithinn a’ tachairt ri nàbaidhean, a bha gu math na bu shine na bha mise. Agus bhiodh iad ag innse sgeulachdan dhomh mun Bheinn Mhòir, sgeulachdan air nach robh tuigse aig inntinn cho òg ri m’ inntinn-sa. Chan fhaiceadh, agus cha chluinneadh, duine càil seach an rathad rè solas an latha – cnap mòr de thalamh ’s de chreig a bha ag èirigh às a’ chruthaidheachd, agus a bha an siud fad bhliadhnaichean, is dòcha bho thoiseach tìme.

Aon turas, aig saor-làithean na Nollaig, agus deagh aimsir geamhraidh ann, chaidh mi sìos chun an t-sruthain agus gu bonn na Beinne Mòire. Bha an latha geal ann fhathast, agus bha mi a’ coiseachd ’s a’ stad nuair a chuala mi cuideigin a’ bruidhinn. Dh’aithnich mi an guth air ball – Calum Friseal a bha a’ fuireach ann an taigh beag faisg air meadhan a’ bhaile.

“Tha thu an sin, a laochain,” ars esan.

Dh’aontaich mi gun robh gu dearbha. Bha fios aig a’ bhaile uile gum bu tric a bhithinn a’ dol chun an t-sruthain, agus bha e a’ cur iongnadh air cuid dhiubh ach ciod a bha gam thàladh ann cho tric. Gu dearbha, chuireadh sin iongnadh orm fhìn aig amannan, ach bha


[TD 149]

e doirbh dhomh fàth m’ adhbhair a mhìneachadh. Bha rudeigin ann air nach robh smachd agam, oir chunnaic mi an sruthan mìle turas agus mi a’ coiseachd air a bhruaichean. Bhiodh feadhainn ag ràdh gur ann a bha mi ag adhradh don Bheinn.

“Tha rudeigin a’ dol a thachairt air a’ Bheinn a-nochd,” arsa Calum Friseal. “Thig thusa a-nuas an seo nuair bhios an dorchadas ann, agus bidh mise aig bonn na Beinne romhad.”

Thàinig an oidhche, agus ged a bha i dubh, dorch gun ghealach gun rionnag, rinn mi mo shlighe gu furasta sìos chun an t-sruthain, oir gach ceum a ghabhainn bha an t-eòlas agus an cleachdadh gam stiùireadh gun bheud. Shaoil mi gur ann a bha mo fhradharc coltach ri fradharc cait, agus gun robh e comasach dhomh mo shlighe a dhèanamh tron dorchadas gun bhiùgan solais. Agus, mar a thuirt Calum Friseal, bha e an sin romham. Is dòcha gun cuala e mi a’ tighinn, os cionn torman an t-sruthain, a bha na bu shàmhaich na chuala mi bho chionn fhada e. Dh’fhaodadh gun bhris mi geug no dhà, no sgun sguab mi clach bheag no dhà, fom chois, ged nach do mhothaich mi. Bha an aimsir air leth socair. Bha an oidhche air leth dorch.

Thuirt esan nach robh e idir cinnteach dè bha a’ dol a thachairt air a’ Bheinn, ach chuimhnich mi gum b’ iomadh sgeulachd a chuala mi mu a deidhinn. Thòisich faoinsgeoil mo shinnsearan a’ tighinn fa-near dhomh, faoinsgeoil anns nach do chuir mi mòran de shùim a-riamh. Cha robh mi ach òg, agus bha inntinnean nan inbheach caran ro thoinnte, agus uaireannan caran ro fhada air falbh bhuam. Agus aig amannan bha teagamhan agus iomagain na h-òige gam bhualadh, nam sheasamh an siud gun chomas agam air fàisneachd.

Ged a bha an oidhche gu math dorch, mhol Calum gum biodh e iomchaidh dhuinn a dhol gu taobh thall an t-sruthain. Ghabh sinn grèim air a chèile agus fhuair sinn tarsainn gun bheud. Cha robh ar casan càil ach tèarainte air talamh tioram aig cas na Beinne nuair a nochd dà ghath soilleir de sholas ann an dorchadas an adhair. Theàrn solas nan gathan gu socair, agus goirid mus do ràinig iad far an robh sinn nar seasamh, stad an t-siubhal agus chaidh na solais às. An


[TD 150]

ceann dhà no thrì mhionaidean, shoillsich iad a-rithist, a shealltainn dà each mhòr, bhàn – na bu bhàine ’s na bu ghile na sneachd a’ gheamhraidh. Ach cha tàinig sneachd a’ gheamhraidh-sa fhathast.

Smaoinich mi air mar a thuirt Calum gun robh rudeigin a’ dol a thachairt air a’ Bheinn an oidhch’ ud. Ach cha b’ ann ri seo a bha dùil agam.

“Feumaidh sinn am marcachd,” ars esan. “Feumaidh sinn na h-eich a mharcachd.”

Ged nach robh dìollaid no càil air an dromannan, cha b’ e m’ àite-sa, no eadhon mo mhiann, cus de theagamh a chur ann am briathran Chaluim. Agus ann am priobadh na sùla, no beagan an dèidh sin, shocraich sinn sinn fhìn air dromannan nan each. Agus a-mach gun tug iad!

Ged a bha a’ Bheinn àrd agus cas, suas leotha mar gum biodh iad air iteig, a’ dìreadh nan toman ’s nan creag, às aonais na cuid bu lugha de ghiorrad analach. Smaoinich mi air Pegasus, ach cha robh sgiathan air an fheadhainn seo idir. Agus bha mi an dòchas nach biodh sinne a’ feuchainn ri bhith a’ marcachd suas gu nèamh, mar a dh’fheuch marcaiche ainmeil eile! (Cha deach dha ro mhath!) Bha na creagan mar gum biodh iad a’ gluasad às an rathad oirnne agus air na h-eich. Cha robh fios agam ciod a bha fa-near dhaibh, agus uaireannan shaoil mi gum b’ ann a bha mullach na Beinne a’ dol na b’ fhaide agus na b’ fhaide air falbh. Agus fad na h-ùine bha na gathan solais a’ soillseachadh na slighe dhuinn.

“Càite a bheil sinn a’ dol?” dh’fhaighnich mi do Chalum, nuair thigeadh na h-eich rudeigin faisg air a chèile agus nach robh an t-astar a bha eatarra a’ mùchadh ar claisneachd.

“Gu linn nan sgeulachdan,” fhreagair e, mar gum biodh fios aige. Ach dh’aidich e nach robh e idir cinnteach. Dh’innis e dhomh gun cuala e caochladh sgeulachdan mun Bheinn rè a bheatha, agus gur dòcha gum faigheadh e fiosrachadh a-nise mu bhrìgh aon dhiubh co-dhiù. Ach shaoil mi gun robh esan a cheart cho aineolach ’s a bha mise, agus nach robh anns na sgeulachdan ach cur-seachadan nan seann taigh-cèilidh. A dh’aindeoin sin, cha robh an teagamh bu


[TD 151]

lugha ann nach robh sinn a’ marcachd air eich bhàna suas na Beinne Mòire gu ceann-uidhe nach b’ aithne dhuinn agus mu nach cuala mise a-riamh.

Mar a bha sinn a’ dlùthachadh air mullach na Beinne, bha na h-eich a’ crathadh an earbaill, coltach ri coin a bhiodh a’ cur sùil ri duais airson an dìlseachd ’s airson an comasan. Agus bha an t-adhar fhathast cho dubh ’s a bha e nuair choinnich mi ri Calum Friseal aig an t-sruthan mus do thog sinn oirnn air ar turas.

Ràinig sinn mullach na Beinne Mòire. Agus stad na h-eich. A-nise, chan fhaca mise a-riamh roimhe ach taobh an t-sruthain den Bheinn. Sheall mi air mo chùlaibh agus bha an taobh sin fhathast cho dorch ris an t-sùich, air oidhche geamhraidh gun ghealach, gun rionnag, gun sholas.

Ach an taobh thall! Bha sealladh iongantach mar coinneimh, sealladh a bha cho soilleir ’s a ghabhadh, fo adhar a bha cho laiste ri adhar samhraidh. Sìos leinn gu meadhan an t-seallaidh. Theirinn gun robh mi a’ coimhead ri saoghal eile, le achaidhean gorma air am breacadh le caistealan geala agus le craobhan a bha làn de mheasan. Agus, a’ siubhal mun cuairt air na caistealan bha ceudan de eich bhàna, agus daoine gam marcachd. Bha na marcaichean sgeadaichte le aodach coltach ri sìoda, agus le seudan de òr ’s de airgead. Agus chrom an dà each air an robh mi fhìn agus Calum Friseal sìos nam measg.

Ach bha aon each dubh am measg chàich. Agus cha robh air marcaiche an eich seo ach luideagan de sheann aodach, mar a bha orm fhìn ’s air Calum, seadh fhad ’s a bha sinn a’ dìreadh na beinne. Ach cha b’ ann mar sin a bha ar trusgain a-nise. Bha sinne cuideachd sgeadaichte le sìoda ’s le seudan! Cha robh mi a’ tuigsinn na cùise. Bha mi ro fhada bhom shaoghal fhìn.

“Tha seo a rèir aon den liuthad sgeulachd a chuala mi,” arsa Calum. “A bheil thu a’ faicinn an eich dhuibh sin?” dh’fhaighnich Calum.

“Tha,” fhreagair mi. “Tha mi a’ faicinn an eich dhuibh gun teagamh,” fhreagair mi.

“Uill,” ars esan, “tha an t-each dubh a’ riochdachadh an uilc. Chan


[TD 152]

fhacas math a-riamh gun beagan den olc na lùib.”

“An uilc?” arsa mise. “Ciamar is urrainn do olc a bhith ann an àite cho bòidheach, ann an àite cho deàlrach, ris an àite seo? Agus ciod a tha na h-eich bhàna a’ riochdachadh?”

Fhreagair Calum gun robh na h-eich bhàna a’ riochdachadh dhaoine agus nithean matha. Thuirt e gun robh mòran a bharrachd de na h-eich bhàna ann. Bha sin follaiseach.

“Each dubh anns gach treud,” ars esan.

Agus dh’fhalbh na h-eich leinn air rathad farsaing le craobhan air gach taobh dheth, gus na ràinig sinn caisteal a bha na bu mhotha na gach caisteal eile. Chaidh sinn a-steach tro na geatachan, agus air beulaibh a’ chaisteil bha daoine ag ithe mhìlseanan de gach seòrsa agus ag òl fìon. Ach cha d’ fhuair sinne ar cuibhreann den chuirm. Stad na h-eich, agus às an siud cha ghluaiseadh iad, gus an robh iad cinnteach, mar gum bitheadh, gun robh ar sùilean agus ar cridheachan air gach sealladh a bha far comhair a dheoghal. Bha iomadh grian anns an adhar, gar dalladh le seallaidhean do-thuigse. Is iongantach mur do dh’fhuirich sinne agus an dà each bhàn an siud fad iomadh uair a thìde. Ach cha do dh’fhairich sinn gun robh an ùine na b’ fhaide na tiotan.

Agus gun rabhadh, gun fhiosrachadh, thionndaidh na h-eich agus thug iad na buinn leotha. Uair eile, shiubhail iad mar gum biodh iad air iteig, a’ dìreadh a-mach às an t-solas agus an sealladh iongantach a’ gluasad na b’ fhaide ’s na b’ fhaide air falbh bhuainn.

Bha sinn a’ dlùthachadh uair eile air mullach na Beinne Mòire, agus, nuair a ràinig sinn am mullach, stad na h-eich, mar gum biodh iad a’ toirt cothrom deireannach dhuinn aon shùil eile fhaighinn air an t-sealladh. Agus sheall mi sìos air taobh an t-sruthain den Bheinn, agus bha an saoghal, mo shaoghal-sa, cho dubh, dorch ’s a bha e nuair a choinnich mi fhìn agus Calum aig an t-sruthan a bha a’ torman faisg air mo dhachaigh.

A-nise, mur a bitheadh gun robh mi ann agus gun robh Calum agus na h-eich bhàna agus saoghal deàlrach nan caisteal cho soilleir ’s a ghabhadh, theirinn gur e aisling a bha agam. Ach cha b’ e. Bha


[TD 153]

sin cinnteach, oir cha chruthaicheadh am mac-meanmhain bu dèine bruadar a leithid na chunnaic mise.

Ràinig sinn an sruthan anns an dorchadas. Chaidh na solais às agus chaidh na h-eich bhàna à sealladh, gun bheannachd a leigeil leinn.

Air an t-slighe dhachaigh bhon t-sruthan, dh’fhaighnich mi do Chalum am b’ urrainn dha a’ chùis a mhìneachadh. An robh na chunnaic sinne a rèir nan sgeulachdan a chuala esan mun Bheinn? Chuir freagairt Chaluim beagan de iongnadh orm.

Cha do mheas mi a-riamh gum b’ e duine air leth cràbhach a bh’ ann an Calum Friseal. Ach is dòcha nach robh mi cho eòlach air ’s a bha mi an dùil.

“Uill,” ars esan, “nuair thèid thu a-steach a bhroinn an taighe a-nochd, fosgail am Bìoball agus tionndaidh gu Soisgeul Mhata agus chun na ceathramh caibideil. An sin, is dòcha gum faigh thu am mìneachadh a tha a dhìth ort.”

Rinn mi mar a dh’iarr e.

Sin far a bheil cunntas air mar a bha an diabhal a’ feuchainn ri Crìosd a bhuaireadh, agus far a bheil na briathran: Thug an diabhal e (Crìosd) chum beinne ro àrd, agus nochd e dha uile rìoghachdan an domhain, agus an glòir.

Tha mi fhathast a’ faicinn sealladh taobh thall na Beinne Mòire. Tha mi fhathast a’ faicinn nan each bàn. An robh iad dha-rìribh nan comharr air nithean matha, mar a bha Calum Friseal a’ cumail a-mach? Cuideachd, saoil an robh a’ Bheinn Mhòr a’ falach nithean dìomhair eile orm? Agus dè bha an saoghal mòr fhèin a’ falach orm?


[TD 154]

25. Co-thachartas

Leum mi bhon bhus còmhla ri càch san Eadailt. Baile beag, grinn sa cheann a tuath. Chaidh mi a-steach don taigh-òsta far an robh sinn gu bhith a’ tàmh fad na seachdaine, seadh nuair nach biodh sinn a’ rannsachadh seann togalaichean. Chuir iad mi ann an Rùm 206 air an dàrna ùrlar. Deagh sheòmar a rèir coltais, air a sgeadachadh gu tlachdmhor agus anns an robh gach goireas a bha feumail.

Chaidh innse dhuinn gum biodh ar biadh againn feasgar aig seachd uairean, ach chuir mi romham, an dèidh mo mhàileid fhalamhachadh agus m’ aodach a phasgadh air falbh, gun deighinn sìos an staidhre a shuidhe ann an tè de na cathraichean cofhurtail a bha faisg air an deasg. Bha sin mu chòig uairean, theirinn.

Dh’èigh mi air gille, agus thug e thugam glainne de fhìon blasta dearg, dìreach mar a dh’iarr mi. Phàigh mi e le airgead. Thug an gille taing dhomh, agus chaidh e gu h-obann às an t-sealladh.

Cha robh mi ach air balgam no dhà den fhìon a ghabhail nuair thòisich mi a’ cuimhneachadh air turas nuair bha mi san Eadailt cheana. Cha b’ ann sa bhaile seo, ach an àiteigin na b’ fhaide deas. Cha chuimhnichinn air ainm a’ bhaile, ged a bha cuimhne agam air gu leòr de rudan eile, cuid dhiubh taitneach, agus cuid nach robh. Bha mu chòig bliadhna fichead bhon uair ud, ach bha mo chuimhne gu math soilleir. Agus bha an dà chuid, ciont agus amharas, fhathast gam bualadh.

B’ e dùil gun robh an saoghal co-dhiù beagan na bu mhotha na bhathar ag ràdh bu choireach gun thog mi orm don Eadailt an turas


[TD 155]

seo. Bha prìs an turais reusanta, agus bhiodh cuideachd gu leòr air a’ bhus. A thaobh sin cha deach mo mhealladh. Ach meud an t-saoghail? B’ e bha sin gnothach eile. Agus cuideachd bha peacaidhean m’ òige a’ tighinn fa-near dhomh.

Co-dhiù, an dèidh balgam no dhà den stuth dhearg òl, thòisich Dòmhnall Sàmhach a’ cur teachdaireachd na suain nam chluasan agus e ag iarraidh orm falbh còmhla ris gu tìr nan norrag-cadail. Gun teagamh bha mi sgìth, agus bha an t-slighe air a bhith fada, ’s shaoil mi nach bu dhroch rud e comhairle a ghabhail bho Dhòmhnall còir. Agus bha faisg air dà uair a thìde ri dhol mus biodh an t-àm ann airson biadh a ghabhail. Thòisich na fuaimean a bha mun cuairt orm, còmhradh agus gluasad dhaoine, a’ teiche na b’ fhaide ’s na b’ fhaide air falbh bhuam, gus mu dheireadh gun robh mi ann an saoghal leam fhìn.

Ach cha do mhair sin fada. Shaoil mi nach eil an inntinn, m’ inntinn-sa co-dhiù, a’ faighinn tàmh a’ chadail, agus bha sin fìor an turas seo cuideachd. Ged bha mi nam shuain (’s chaidh a ràdh rium a-rithist gun robh!) b’ ann a chaidh mi air ais còig bliadhna fichead sa chadal chun an turais mu dheireadh a bha mi san Eadailt …

Bha an aois air laighe oirre gu mòr. Am falt a bha cho dubh ris a’ ghual a-nise a’ tòiseachadh a’ liathadh, agus preasan mosach nam bliadhnaichean a’ lotadh a gnùise. Bha i beagan na bu duirche sa chraiceann na bha cuimhne agam, ach aig a’ cheart àm cho seang na bodhaig, ged bha a h-àirde air seacadh beagan. Ach càite an robh Maria? Sgrìobh i thugam a dh’innse dhomh gur e Maria an t-ainm a bha oirre. Saoil an robh Maria àrd agus seang agus dorch mar a bha ise? Cha robh fios no beachd agam, oir cha robh mi air Maria fhaicinn a-riamh.

Ach bha cuimhne agam air mo chuid mhearachdan, agus cha do sguab na bliadhnaichean air falbh iad. Bha i ag obair san taigh-òsta san robh mi a’ fuireach sa bhaile bheag ud bho chionn còig bliadhna fichead. Agus bha cuimhne agam gun robh eagal a beatha oirre gum faigheadh Luigi a-mach. Bha Luigi na mhanaidsear san taigh-òsta agus bhiodh e a’ cumail a shùil oirre.


[TD 156]

“A bheil cuimhne agad?” dh’fhaighnich mi.

“Maria,” ars ise. “Cha tàinig thu a dh’iarraidh Maria?”

“Cha tàinig,” fhreagair mi.

Cha robh an teagamh bu lugha ann nach bu mhiann leam Maria fhaicinn, ach airson tighinn ga h-iarraidh! An dèidh còig bliadhna fichead. Mise nach do chuir sgillinn thuice a-riamh. Nach robh gu leòr air mo chogais, ged nach biodh de bhathais orm ’s gu smaoinichinn air a leithid de rud.

“Carson a thàinig thu, ma-tà?” dh’fhaighnich i.

Bha cuimhne agam air a guth. Cha tàinig mòran de dh’atharrachadh air; bha e socair agus cha b’ ann àrd mar ghuth coigrich. Ach shaoil mi gun robh tomhais de iomagain na cuid cheistean.

“Saor-làithean,” arsa mise.

Bha e follaiseach nach robh i gam chreidsinn.

“Phòs mise agus Luigi,” ars ise. “Tha còrr air fichead bliadhna bho phòs sinn. A bheil cuimhne agad air Luigi a bha ag obair san taigh-òsta?”

“Tha,” arsa mise.

Bha seòrsa de chuimhne agam air. Co-dhiù, bha cuimhne agam gun robh a leithid ann, agus ged bha e an làthair gu math tric cha robh mo shùilean ga fhaicinn-san cho tric ’s a bha iad ga faicinn-se. Agus sheòl Luigi a-mach às ar còmhradh.

“Tha Maria faisg air còig bliadhna fichead a dh’aois,” ars ise. “Nighean àrd, bhòidheach.”

“A bheil i coltach riut fhèin?” dh’fhaighnich mi, ’s mi a’ cuimhneachadh air seann làithean na h-òige. Bha a h-uile nì cho soilleir, ach aig a’ cheart àm cho dorch. Smaoinich mi air facail a’ bhàird, nuair thuirt e gun gèilleadh a’ ghrian bu deàlraich do dhorchadas na h-oidhche. Bha fìrinn ann am briathran a’ bhàird.

Thuirt i rium gu dearbha gun robh Maria coltach rithese.

“Agus … agus … a bheil i coltach riumsa?” dh’fhaighnich mi.

Chaidh innse dhomh nach robh. Agus gu neònach, fhuair mi seòrsa de fhaochadh nuair chuala mi sin. Thòisich teagamhan a’ freumhachadh nam chridhe, ach cha b’ fhada gus na shìolaidh iad


[TD 157]

a-rithist. Bha fios agamsa, agus bha fios aicese, air fìrinn na cùise. Chuir mi mòran bhliadhnaichean seachad ag innse bhreugan dhomh fhìn, agus fios agam gur e breugan a bha annta. ’S a-nise bha mi air ais san Eadailt, agus bruadairean m’ òige a’ tighinn thugam às ùr ann an suain mo chadail.

Dh’innis i dhomh gun robh Maria ag obair ann an taigh-òsta san Eadailt, dìreach mar a bha a màthair roimhpe. Chuir i an cèill dòchas nach tachradh do Mharia mar a thachair dhìse. Thòisich i a’ caoineadh gu socair, agus sguab i am falt fada, dubh is liath am measg a chèile, gu cùl a cinn a dh’fhoillseachadh a gnùis na làn mhaise. A dh’aindeoin nam bliadhnaichean ’s nam preasan, bha i cho bòidheach ’s a bha i a-riamh.

Sheol i air falbh mar aingeal air sgèith a-mach às mo shealladh, a-mach à m’ aisling. Agus bha cuideigin a’ gnogadh air dorsan m’ inntinn, ag innse dhomh gun robh an t-àm airson ithe air tighinn. Ach cha b’ e acras cuirp a bha orm. Bha mi cho fada bhom dhachaigh, agus gu tur nam aonar, ann an saoghal cho beag.

Cha do dh’ith mi mòran am feasgar ud. Bu toigh leam biadh Eadailteach a-riamh, ach bha fios agam nach biodh sàsachadh ann dhomh. Chuimhnich mi gun dh’fhàg mi glainne letheach làn de fhìon dearg air a’ bhòrd bheag a bha ri taobh na cathrach anns na bhruidhinn Dòmhnall Sàmhach rium. Bu bheag a bha de fhios aige, shaoil mi, mun turas air an robh e gam thoirt. A dh’aindeoin sin, thug mi taing dha fom anail. Cha b’ e gun robh ùrachadh cuimhne a dhìth orm. Bha sìth a dhìth orm, ach cha d’ fhuair mi sìth.

Dh’èirich mi bhon bhòrd agus luchd fhathast air mo thruinnsear. Ach gu cinnteach b’ eu-coltach e ris an luchd a bha a-nise nam chridhe.

Saoil an deighinn ga lorg? Dheigheadh. Cha deigheadh. Cha do dh’innis i dhomh càite an robh i. Cha do dh’fhaighnich mi dhi. Mo choire fhìn. A-rithist!

Thill mi chun na cathrach, agus bha mo ghlainne fhathast air a’ bhòrd. Dh’òl mi balgam no dhà, is faoin-chreideas gam bhualadh gum biodh an turas ceudna romham uair eile. Cha robh.


[TD 158]

Shuidh mi sa chathair, a’ coimhead mun cuairt orm, agus corra fhacal agam san dol-seachad riuthasan a bha air siubhal maille rium air a’ bhus. Bha mi a’ smaoineachadh ach na mhothaich iad nach do dh’ith mi mo bhiadh. Bha iad ro mhodhail airson guth a ràdh, agus bha mi taingeil airson sin, oir dh’fheumainn am biadhadh le breugan nam bithinn a’ dol a fhreagairt nan ceistean nach robh ann.

Thug mi sùil a-null gu deasga-fàilteachaidh an taigh-òsta. Bha gille àrd, dorch an sin agus a cheann domhainn ann am pàipearan oifigeil air choreigin. Agus bha caileag còmhla ris air cùl na deasga, a’ togail fòn gach uair a dh’fheumadh i.

Rinn mi trusadh air gach criomag misneachd a bha nam chorp ’s nam inntinn, agus chaidh mi a-null a bhruidhinn ris a’ chaileig nam dhroch Eadailtis. Thuirt mi rithe gum b’ aithne dhòmhsa bana-Eadailteach bho chionn fhada, agus gun robh nighean aice air an robh Maria. Maria Banchelli. Dh’innis mi dhi gun robh màthair Maria ag obair ann an taigh-òsta, san dearbh sheòrsa dreuchd ris an tè ris an robh mi a’ bruidhinn.

“Phòs a màthair fear air an robh Luigi,” arsa mise.

“<eng>Mama mia, mama mia<gai>,” dh’èigh a’ chaileag aig àird’ a cinn.

Thug na bha mun cuairt oirre sùil iongantach a-null chun na deasga.

Mhìnch mi dhi gum bu mhiann leam Maria fhaicinn. Cha tuirt a’ chaileag facal rium airson mionaid no dhà. Ach chunnaic mi ìomhaigh, ìomhaigh a chunnaic mi bho chionn còig bliadhna fichead, ann am baile beag san Eadailt. Ìomhaigh mnatha, le falt dubh gun liathadh agus le aodann gun phreasan. Cha robh teagamh agam. Dh’innis Maria dhomh gur e Maria a h-ainm.

“Abair co-thachartas,” arsa mise.

Cha robh fios agam an innsinn dhi. Cha do dh’innis. Ach bha mi toilichte gum faca mi a’ chaileag seo, gum faca mi Maria.

Chaidh mi don leabaidh, ach cha b’ ann gu cadal. Smaoinich mi air iomadh nì, agus nam measg bha meud an t-saoghail agus co-thachartas. Bha an dàn air a bhith fìor thrang, ach cha robh mi fhathast cinnteach mu cho-thachartas!


[TD 159]

26. An Litir

’S e feasgar na Sàbaid a th’ ann, ’s tha mi a-staigh nam aonar. Fhuair mi an litir agaibh an-dè. Bidh mi a’ leughadh ur litrichean dhà no thrì thurais. Tha an fheadhainn aig a bheil mi a’ fuireach anns an eaglais. Chan eil mi a’ smaoineachadh gu bheil iad cràbhach idir, ach bidh iad a’ dol don eaglais a h-uile feasgar Sàbaid. ’S bidh e fhèin a’ dol sìos don bhàr a h-uile feasgar Sathairne. ’S e An Eala Dhubh an t-ainm a th’ air a’ bhàr. Cha bhi an deoch air idir nuair thilleas e, ach aithnichidh duine gun robh e ann am bàr. Bha mi fhìn ann am bàr an-raoir, anns a’ Choire Chopair. Cha robh mi ann am bàr a-riamh gu siud. Bha am pathadh orm. Cha do dh’òl mi ach leth pinnt de làgar. Cha robh e uabhasach math idir. Ach chuir e iongnadh orm na bha a-staigh de bhoireannach. Cha bhi na boireannaich a’ cur adan orra don eaglais an seo idir. Chan eil fios agam carson.

Tha e doirbh a chreidsinn nach eil ach trì mìosan bho dh’fhàg mi an sgoil. Cha do rinn mi glè mhath anns na deuchainnean, ach b’ e mo choire fhìn a bha sin. Cha do rinn mi obair gu leòr. Bhiodh sibh ag ràdh rium nach fhaigh duine càil an-asgaidh san t-saoghal seo, agus bha sibh ceart. Ach cha do dh’èist mi ribh. B’ fheàrr leam gun robh mi air a bhith ag èisteachd ribh. Ach chan urrainn dhuinn uile a bith nar dotairean ’s nar ministearan. Cò a chumadh na sràidean glan an uair sin, ’s cò a thogadh na h-ospadail anns am biodh na dotairean ag obair? Thuirt sibh rium uaireigin gum bu chòir dhomh a bhith nam mhinistear nuair dh’fhàsainn mòr. ’S bha mi a’ smaoineachadh air sin an-raoir nuair bha mi sa bhàr. Ach cha dèanainn ministear idir.


[TD 160]

Chan eil mi deas-bhriathrach gu leòr airson a bhith nam mhinistear. Tha feadhainn ag ràdh gum bi ministearan a’ dol don bhàr an seo. Chan eil mi cinnteach gu bheil càil ceàrr air sin. Bha mise sa bhàr an-raoir, ’s chan eil mi a’ faireachdainn nas peacaiche air a sgàth. Tha feallsanachd eadar-dhealaichte an seo.

Tha an taigh sàmhach a-nochd. Ach bidh mi a’ coimhead a-mach tron uinneig, ’s tha daoine daonnan a’ coiseachd na sràide. Chan eil mi a’ tuigsinn càite a bheil iad uile a’ dol, no cò às a tha iad a’ tighinn. Eadhon feasgar na Sàbaid tha iad a’ coiseachd.

’S toigh leam a bhith a’ fuireach san taigh seo, ged tha e rudeigin aonranach aig amannan. Tha iad glè mhath dhomh. ’S tha am biadh math. Fhuair mi staoig gu mo bhiadh an-diugh. ’S buntàta. ’S glasraich. ’S an uair sin cèice a’ seòladh ann an ughagan. Bha e math. Bha e blasta.

Bidh mi a’ smaoineachadh air feadhainn a bha còmhla rium san sgoil. Tha cuid dhiubh a-nise air tòiseachadh san oilthigh. Bha iadsan ag obair na bu chruaidhe na bha mise. Is dòcha gum faic mi iad ma gheibh mi dhachaigh aig a’ Bhliadhn’ Ùir. Cha b’ urrainn dhòmhsa. Trì bliadhna eile a’ strìth ri foghlam. ’S math gu bheil mi an ceann mo chosnaidh.

Chan eil an obair dona idir. Chan eil am pàigheadh uabhasach math, ach nì mi an gnothach. Tha an fheadhainn a tha ag obair còmhla rium gu math gasta, ach tha Mgr Watson gu math cruaidh. Tha e coltach gun robh e san arm uaireigin. Bha mi a’ bruidhinn ris Dihaoine. Bha e a’ faighneachd ciamar a bha an obair a’ còrdadh rium. Bha sin gasta. Ged tha mi ag obair, tha mi fhathast ag ionnsachadh. Tha mòran dhaoine gun obair an seo. Cha bu toigh leamsa a bhith an seo gun obair.

Tha mi a’ feuchainn ri beagan airgid a shàbhaladh. Chan e gu bheil sin furasta air an tuarastal a tha mi a’ faighinn. Feumaidh sinn uile tòiseachadh aig an toiseach. Tha bàrr na craoibhe cho fada shuas, ’s tha mise ro òg fhathast airson tòiseachadh ga dìreadh. Ach ’s dòcha gun tèid agam air beagan a chur an dara taobh.

Bha mi duilich a chluinntinn nach eil Dòmhnall Mhurchaidh Òig


[TD 161]

gu math. Ach is tlachdmhor a bhith a’ faighinn nan naidheachdan bhon dachaigh, eadar gur math na naidheachdan no nach math. Tha mi ag ionndrainn nan daoine air an robh mi eòlach aig an taigh. Ach is iongantach gu bheil iadsan gam ionndrainn-sa. Chan eil annam ach aon duine. Bidh mi a’ smaoineachadh oirbh uile aig amannan. Cha bhi aig m’ obair, oir tha mo ro thrang. Ach nuair bhios mi nam aonar mar tha mi an-dràsta, bidh mi a’ smaoineachadh oirbh. Agus uaireannan bidh an cianalas orm. ’S bidh mi a’ faicinn a h-uile càil a tha a’ tachairt, ged nach eil mi mìle faisg oirbh. Ach chan urrainn dhomh a bhith cinnteach a bheil fìrinn anns na seallaidhean. Faodaidh fìrinn a bhith ann am breug, nach fhaod? Agus faodaidh solas a bhith ann an dorchadas. Uaireannan chan fhuadaich am biadh an t-acras, no an deoch am pathadh. Tha sinn uile ag ionnsachadh nan nithean sin, agus sinn fhathast gu math òg.

Geansaidh a bha sibh ag iarraidh orm fhaighinn dhuibh. Fhuair mi an t-airgead a chuir sibh thugam airson a’ gheansaidh, agus feuchaidh mi nach cosg e barrachd air deich nota fichead, mar a dh’iarr sibh. Ach cha bhi e furasta a dhol a-steach do bhùth aodaich agus geansaidh boireannaich a cheannach. An do ruith iad a-mach à geansaidhean anns na bùthan aig an taigh? Tha bùthan de gach seòrsa an seo. ’S bidh mi toilichte rud sam bith a chur thugaibh, cho fad ’s nach e gnothaichean bhoireannach a bhios ann. Is dòcha gun iarr mi air bean-an-taighe an geansaidh agaibh fhaighinn. No air aon de na caileagan a tha aig m’ obair. Chan eil fios agam dè a smaoinicheas iad. Co-dhiù, cuiridh mi thugaibh e, ’s tha mi ’n dòchas gun còrd e ribh.

Tha sibh ag ràdh nach eil an t-sìde uabhasach math. Bha ceò an seo sa mhadainn an-dè, ach bha i brèagha, soilleir an-diugh. Bha grian air choreigin san adhar, ach uaireannan cha robh na sgòthan a’ toirt urram dhi. Tha iad ag ràdh gur e aimsir fhliuch a bhios againn an seo a-màireach. Ach dè ma stiùireas Dia na siantan gu àite eile?

Siud Mgr Caimbeul agus a bhean a’ tilleadh. Tha mi an dòchas gun chòrd an t-searmon riutha. Bheir iad cupan tì dhomh mus bi àm cadail ann. ’S iongantach mur a toir co-dhiù. Bidh sinn a’ bruidhinn nuair bhios mi a’ gabhail tì còmhla riutha air an oidhche. Bidh sinn


[TD 162]

a’ bruidhinn mu chogaidhean an t-saoghail agus mun uisge. Bidh mi ag innse dhaibh mu chùisean aig an taigh, ’s bidh iad uaireannan ag ràdh gum bu mhiann leotha a dhol ann air saor-làithean. Chan eil mi cinnteach an còrdadh e riutha. Tha an dà dhòigh-beatha cho eadar-dhealaichte.

Feuchaidh mi ri bhith a’ sgrìobhadh nas trice. Ach dè am math dhomh a bhith a’ sgrìobhadh mur eil càil agam ri ràdh? Tha e nas fhasa fònadh san là a th’ ann. Ach feuchaibh gum bi sibhse a’ sgrìobhadh, ’s ag innse nan naidheachdan. Tha mi a’ sgrìobhadh a-nochd seach gu bheil rud agam ri ràdh. ’S chan eil fios agam ciamar a their mi e. Tha mi cinnteach nach còrd e ribh. Ach tha mi an ceann mo chosnaidh, ’s chan e leanabh a th’ annam tuilleadh. Feumaidh an saoghal, mo shaoghal-sa, leasachadh ann an co-chòrdadh ri rùintean an dàin. Bu toigh leam gum biodh sibh ann, ach tha ur saoghal fhèin agaibhse. Ach is olc (agus is tearc) a’ ghaoth nach do shèid ann an seòl chuideigin. ’S a dh’aindeoin na thuirt mi mu dhuilgheadasan mun gheansaidh agaibh, tha fuasgladh a-nis air a’ cheist. Bidh mi a’ fuireach an seo, san taigh seo. Thuirt iad rium gum faodainn fuireach.

Tha mi a’ dol a phòsadh a-màireach.


[TD 163]

27. An Dìomhanas

Bha cùisean doirbh do Niall nuair a chaill e obair. Bha e ag obair aig companaidh ann an Glaschu. Nuair dh’fhàg Niall an sgoil cha robh e ag iarraidh fuireach san eilean idir. Co-dhiù, cha robh obair mhòr sam bith a’ dol san eilean aig an àm. Bha e ga mheas fhèin gu math fortanach nuair fhuair e obair ann an Glaschu. B’ e obair oifis a bha aige agus bha i a’ còrdadh ris gu math. Bha mu ochd bliadhna bho thòisich e san oifis.

Aon là leugh e ann am pàipear-naidheachd gun robh am buidheann do robh e ag obair a’ dol a chur às do dhà cheud gu leth dreuchd. Bha e cinnteach nach biodh esan am measg nan daoine a bha a’ dol a chall an cuid obrach, oir bhiodh iad air fios fhaighinn mus nochdadh guth mu dheidhinn anns na pàipearan. Ach cha b’ ann mar sin a bha. Madainn a-màireach nuair chaidh e don oifis bha cèis dhonn air an deasg aige. Am broinn na cèise bha litir ag innse dha gun robh iad a’ gearradh sìos air àireamh an luchd-obrach, agus gun robh iad duilich gun robh esan air aon den fheadhainn a dh’fheumadh falbh. Thug iad taing dha airson na h-obrach a rinn e rè nam bliadhnaichean. Leugh e an litir dhà no thrì thurais mus do bhuadhaich an suidheachadh air. An uair sin, rinn e cnap den litir agus thilg e don bhasgaid i.

Feasgar, agus e a’ dol dhachaigh air an tiùb, bha e a’ coimhead nan daoine a’ tighinn air bòrd, agus a’ falbh nuair ruigeadh an trèana an ceann-uidhe. Bha e cinnteach nach do chaill iadsan an dreuchd mar a chaill esan. Cha b’ e gun robh iad a’ coimhead toilichte. Bhiodh iad sgìth, ’s dòcha coltach ris fhèin, an dèidh obair latha. B’ iomadh feasgar


[TD 164]

a shiubhail e dhachaigh air an tiùb, ach chan fhaca e duine dhiubh a-riamh roimhe, seadh cho fada ’s a bha cuimhne aige. Bha am fear a bha na shuidhe mu choinneamh a’ leughadh an <eng>Evening Times<gai>. Bha litrichean mòra, dubha ag innse prìomh naidheachd an latha. Bha cuideigin air a dhol a-steach do bhanca air <eng>Buchanan Street<gai> ’s air còrr air fichead mìle nota a ghoid. Bha na poilis a’ coimhead airson an duine. Nach bu neònach mur a bitheadh. Nam biodh a h-uile duine a’ cumail ris an lagh, cha bhiodh obair aig na poilis. Rinn e gàire beag, crosta nuair smaoinich e air sin. ’S dòcha gun robh am fear a ghoid an t-airgead às a’ bhanca air obair a chall cuideachd. ’S dòcha gun robh bean agus teaghlach aige, ’s gun robh iad a’ bàsachadh leis an acras. Ann an dòigh, bha e an dòchas nach lorgadh na poilis an duine, ged nach robh e ceart a bhith a’ goid agus a’ falbh le gunnachan.

Bha àite-còmhnaidh aig Niall air mhàl ann an Glaschu. Bha e cofhurtail gu leòr agus bha na nàbaidhean gasta. Bha e a’ fuireach ann am Partick, agus nuair ràinig an trèana Partick leum e dhith còmhla ri ficheadan eile. Còig mionaidean de choiseachd ’s bha e am broinn an taighe. Bha am màl daor, ach bha sin ceart gu leòr agus e a’ cosnadh. Rinn e dragh dha nach b’ urrainn dha am màl a phàigheadh ann am mìos eile. Cha robh aige ach mìos. Gun teagamh, dh’fheuchadh e ri obair eile fhaighinn, ach cha robh na h-obraichean ach tearc. Airson a’ chiad uair mhiannaich e gun robh e air a dhol a-steach airson a bhith na thidsear. Bha e math air saidheans san sgoil. Ach bha tàladh a’ chosnaidh ro làidir.

Fhreagair e iomadh sanas a nochd san <eng>Evening Times<gai>. Ach cha d’ fhuair e obair. Cha robh duine no buidheann ga iarraidh. Agus dh’fheumadh e an taigh fhàgail. Sgrìobh e gu athair ’s gu a mhàthair a dh’innse dhaibh mar thionndaidh cuibhle an fhortain. Cuibhle a’ mhì-fhortain a bha innte a-nise. Dh’iarr iad air a dhol dhachaigh chun an eilein. Bheireadh iad biadh is leabaidh dha, ach cha b’ urrainn dhaibh obair a thoirt dha. Bha e taingeil gun robh iad ann. Ach bha fios aige nach robh mòran aca. Bha peinsean na stàite aca. Chumadh sin biadh agus blàths riutha. Agus ’s dòcha drama aig àm na Bliadhn’ Ùire. Cha robh beul cìocrach eile a dhìth orra. Ach bha iad càirdeil, coibhneil.


[TD 165]

Agus nuair thàinig a’ mhìos gu ceann chuir Niall roimhe nach robh càil air a shon ach a dhol dhachaigh. Ach bha rudan aige ri dhèanamh mus fhalbhadh e. Dh’fheumadh e an taigh a sgioblachadh agus beannachd a leigeil le na càirdean. Thug iad dha tiodhlac de airgead a chumadh beò e seach gun chaill e a chosnadh. Bha an t-sùim a’ coimhead cuimseach, ach bha fios aige nach seasadh i ro fhada. Chuir e dheth aodach na h-oifis oir cha robh feum aige tuilleadh air. Agus an dèidh dha a bhiadh a ghabhail chaidh e sìos an rathad don bhàr. Bha iad uile an sin. Bha fios aige gum biodh iad ann. Bha iad ann a h-uile oidhche. ’S mus tàinig an oidhche gu ceann, bha iad a’ gabhail òrain. Feadhainn Ghàidhealach, feadhainn Bheurla agus feadhainn chrosta.

Bha a cheann goirt anns a’ mhadainn. Madainn fhuar, ghlas. Nuair a ràinig e Inbhir Nis bha am feasgar glas cuideachd. Agus fuar. A-màireach chitheadh e an t-eilean a-rithist. Agus chitheadh e athair ’s a mhàthair. Eadhon a-nise bha Glaschu fada air falbh bhuaidhe. Bha e mar nach robh e air a bhith ann a-riamh.

Agus bha Shirley cho fada air falbh bhuaidhe cuideachd. Cha do mhair sin ach trì mìosan. E fhèin is Shirley. An-diugh bha i mar bhruadar ann an eachdraidh. Ach bha cuimhne aige oirre. Bha e cinnteach nach robh ann ach i, ach mheall an saoghal e. Mheall Shirley e. Cha robh annsan ach eileanach bochd ag obair ann an oifis. Ach bha a h-aisling fhèin aig Shirley. Taigh mòr ann am Milngavie agus làithean saora ann an Teneriffe. Cha robh cuid seach cuid an comas Nèill. Cha robh na chomas ach gaol, ach cha robh sin faisg air a bhith gu leòr.

San taigh-òsta an Inbhir Nis, chuir e an oidhche seachad ag òl uisge-beatha agus a’ smaoineachadh. Corra uair smaoinicheadh e air Shirley. Agus air prìs an uisge-bheatha. Agus air an fhear a ghoid an t-airgead sa bhanca air <eng>Buchanan Street<gai>. An truaghan. Bha e cuideachd a’ smaoineachadh air an eilean. ’S air na bliadhnaichean a chuir e seachad san oifis ud ann an Glaschu. Thug e a-mach a leabhar-latha agus sheall e troimhe. Chunnaic e rud no dhà nach gabhadh a-nis an coileanadh. Pàrtaidh ann an taigh Sùsaidh Jenner air an


[TD 166]

ochdamh là deug. Caileag bhrèagha a bh’ ann an Sùsaidh, smaoinich e. Drama còmhla ri Robin san <eng>Central<gai> air an fhicheadamh là. Taing do Shealbh, smaoinich e, gun robh e a’ seachnadh sin. Cha robh ann an Robin ach bumailear. Cha robh duine san t-saoghal cho comasach ris, ann am beachd Robin co-dhiù. Agus banais. Geoff agus Belinda. Anns an Ingram. Bhiodh sin air a bhith math. Choinnich e ri piuthar Belinda. Bha i snog, ach bha i faoin. Agus aon nì eile. Cèilidh san <eng>Thistle<gai>. Dòmhnall MacLeòid, agus Seonaidh Mùgach air a’ bhogsa. Agus Màiri a’ Chrùisgein. Oidhche mhòr. Ach dè am math? Bha Niall air a shlighe dhachaigh chun an eilein. Eilean far an robh a’ ghaoth daonnan a’ sèideadh agus an t-uisge a’ sileadh, ach far an robh tèarainteachd nach do dh’fhiosraich e a-riamh ann an Glaschu.

Thàinig dithis a-steach don bhàr. Fear agus tè. Ged nach robh Niall ag iarraidh a bhith a’ farchluais, bha na guthan cho àrd ’s nach b’ urrainn do neach gun an cluinntinn. Bha iadsan cuideachd a’ dèanamh air an eilean. Leig iad seachad na dreuchdan a bha aca ann an Glaschu gus am faigheadh iad sìth bhon t-saoghal anns an robh iad beò. Daingead! Esan a’ dèanamh air an eilean seach gum b’ fheudar dha, agus iadsan a’ dèanamh air seach gun robh iad searbh den bheatha a bha esan a’ sireadh.

Cha robh fios aige dè bha iad air a bhith a’ dèanamh. ’S dòcha gur i an obair acasan aon den mhòran air na dh’fheuch e. Cha robh iad a’ coimhead coltach ri eileanaich idir. Cha b’ ann a-mhàin air an cainnt a bha blas Gallta, ach air an snuadh cuideachd. Cha do dh’fhiosraich iad gaothan fuara nan eilean. Ach bha e an dòchas gun deigheadh gu math dhaibh le chèile.

Bha an aiseag gu math trang. Mòran de luchd-turais, smaoinich e. ’S dòcha gun robh feadhainn ann à Glaschu. À Partick? ’S dòcha gum faic e cuid dhiubh air an tiùb nuair bhiodh e a’ dol dhachaigh bho obair. Bha a cheann rudeigin goirt. Smaoinich e air Inbhir Nis, ’s air an dithis a chunnaic e a’ sabaid air an t-sràid nuair sheall e a-mach tron uinneig. ’S iongantach mur robh na cinn acasan goirt cuideachd. Agus bu mhath an airidh gun robh a cheann fhèin goirt. Dh’òl e cus den uisge-bheatha.


[TD 167]

Air an aiseag chunnaic e feadhainn a dh’aithnich e. Bhruidhinn e riutha agus dh’innis e dhabh mar a chaill e obair. Thuirt iad ris gun robh iad duilich, ach cha do shaoil e gun robh co-fhaireachdainn nan guthan. Bha e cinnteach nach robh dragh aca. Agus dh’innis aon fhear dha mar a chaill e fhèin obair uaireigin. Bha am fear seo air a bhith ag obair air bàta a bha a’ seòladh a-mach à Abhainn Chluaidh. Aon oidhche ghabh e an deoch, agus thug sgiobair a’ bhàta a leabhraichean dha air ball.

Thug Niall sùil a-mach tron uinneig. Chitheadh e fearann an eilein agus chaidh e a-mach. Bha a’ ghaoth a’ sèideadh ’s bha an cuan rudeigin greannach. Bha e a’ faireachdainn neònach. Cha do dh’fhairich e mar seo a-riamh nuair bhiodh e a’ dol dhachaigh air làithean saora. Bhiodh e a’ dol chun an eilein le cheann san adhar, cha b’ ann tro mhòrchuis ach tro shàsachadh le a bheatha fhèin. Sin nuair bha obair aige. Ach a-nise bha e a’ tighinn ’s a’ fàgail saoghal air a chùl.

Thàinig athair ’s a mhàthair gu ceann an starain na choinneamh. Bha e a’ faireachdainn nach bu chòir dha a bhith aig an taigh air an eilean. Bha e gun dhreuchd agus gun dhòchas. Agus cha robh coire sam bith aige fhèin ris. Bha e a’ faireachdainn gun robh e air athair ’s a mhàthair a leigeil sìos. Cha tug e mòran dhaibh rè nam bliadhnaichean a bha e ag obair. ’S a-nise bha e an urra riutha airson biadh is deoch a chumadh beò e. Bha fios aige nach biodh obair ann dha air an eilean, oir bha fichead neach is còrr a’ feitheamh ri gach obair a nochdadh. Dh’fhairich e gur dòcha gum b’ e seòrsa de pheanas, de bhreitheanas, leis an robh an dàn ga bhualadh airson nach robh e cho math da phàrantan ’s a dh’fhaodadh e. Fhad ’s a bha e ag obair, bha deagh chosnadh aige, ach bha fealla-dhà a’ bhaile mhòir ro mhilis. A dh’aindeoin sin, chuir athair ’s a mhàthair fàilte air.

Mus robh e ro fhada aig an taigh, thòisich a chogais a’ dèanamh dragh dha. Bha fios aige nach robh e furasta da mhàthair biadh a cheannach do thriùir, agus sin air a’ bheagan a bha i fhèin agus athair a’ faighinn bhon stàite. Agus ged nach robh mòran aige, chuir Niall roimhe gum feumadh e a bhith ag ithe air falbh bhon taigh. Agus


[TD 168]

smaoinich e gun suidhicheadh e e fhèin ann an dreuchd anns nach fhaigheadh e sgillinn airgid. Bha fios aige gun robh cridheachan coibhneil aig sluagh an eilein, oir b’ e sin an cliù a bha aca.

Aon oidhche shuidh e sìos agus dheasaich e ceisteachan anns an robh còrr air trithead duilleag. Bha an ceisteachan, ma b’ fhìor, a’ sireadh beachdan an t-sluaigh mu nithean cudromach an t-saoghail. Diadhachd agus poilitigs. Cogadh agus gaol. Agus thòisich e a’ falbh nan taighean leis a’ cheisteachan, ag ràdh ri daoine gun robh e a’ rannsachadh am beachdan mu chor an t-saoghail, ma b’ fhìor gun robh dreuchd aige a’ falbh a’ faighneachd cheistean. Agus bha na daoine a’ freagairt nan ceistean. Agus bha na daoine gu math gasta ris. Thairgeadh iad tì no cofaidh dha. Agus ghabhadh e an tì agus an cofaidh ’s rud sam bith eile a thairgeadh iad dha. Ach b’ fheàrr leis gun robh e fhathast ann an Glaschu. Ann am Partick. A’ falbh ’s a’ tighinn air an tiùb. ’S an uair sin dheigheadh e dhachaigh, agus bhiodh e ag ràdh ri mhàthair nach robh an t-acras air, gun d’ fhuair e làn a bhroinn de bhiadh anns na taighean air an robh e a’ tadhal. Agus bha a chogais na bu shocaire, oir chan fheumadh a phàrantan a bhith a’ caitheamh an cuid airgid air biadh a chumadh esan beò.

Mhair sin fad mhìos gus na ruith e a-mach à taighean, ’s gus an robh de fhiosrachadh aige mu bheachdan dhaoine na lìonadh leabhar. Dh’fheuch e ris an fhiosrachadh fhoillseachadh ach an dèanadh e beagan airgid às, ach cha robh duine ag iarraidh an fhiosrachaidh. Aon uair eile bha a bheatha an eisimeil athar ’s a mhàthar.

Aon mhadainn thuirt e riutha gun robh e a’ dol a thilleadh a Ghlaschu. Cha robh iad idir toilichte, ach dh’fhalbh e a dh’aindeoin sin. Cha robh mòran airgid aige, ach fhuair e a Ghlaschu còmhla ri fear a bha a’ dràibheadh làraidh. Nuair ràinig e Glaschu chaidh e gu far an robh Shirley a’ fuireach. Ach cha tàinig neach chun an dorais. ’S dòcha gun robh i air an t-àite fhàgail. Cha robh fios aige. Agus cha robh àite aige san cuireadh e an oidhche seachad. Dh’fhalbh e cuairt air chois. Chunnaic e Shirley aig <eng>Blythswood Square<gai>, na seasamh air oir sràide. Cha do bhruidhinn e idir rithe. Is dòcha gun chaill ise a h-obair cuideachd. Chùm e air a’ coiseachd, a’ cur charan ’s a’ cur


[TD 169]

charan. Agus chuir e an oidhche seachad na shìneadh air being faisg air an <eng>Central<gai>. Cha do chaidil e idir. Ach bha e a’ smaoineachadh.

Nuair thàinig a’ mhadainn, bha am baile mòr a’ beòthachadh. Bha daoine gun ghnùisean agus gun ainmean a’ gabhail seachad. Agus an ceann ùine chunnaic Niall feadhainn a dh’aithnich e. Shirley. Athair. A mhàthair. Sùsaidh Jenner. Robin. Geoff agus Belinda, is aodach bainnse orra. Jackie, a bha cho snog agus cho faoin. Chuir iad uile flùr geal air a’ bheing air an robh e a-nise na shuidhe. Ach bha fios aige nach fhaca e ach ìomhaighean.

Thàinig fear-siubhail salach agus shuidh e ri taobh Nèill air a’ bheing. B’ e Wilberforce an t-ainm a bha air.

“Seachd iongnaidhean an t-saoghail,” arsa Wilberforce, ’s e a’ coimhead nam flùraichean.

“Ach tha ochd dhiubh ann,” fhreagair Niall.

“Tha,” arsa Wilberforce. “Sin an t-ochdamh iongnadh.”

“An t-ochdamh iongnadh?” arsa Niall.

“Seadh,” arsa Wilberforce. “Falbh thusa chun na h-oifis san robh thu ag obair. Tha do dhreuchd an sin a’ feitheamh riut.”

An uair sin dh’èirich Wilberforce agus dh’fhalbh e. Cha robh Niall air fhaicinn a-riamh roimhe, seadh mur robh e uaireigin air an tiùb.

Nuair ràinig e an oifis, shuidh e aig an t-seann deasg. Bha i dìreach mar dh’fhàg e i, ach gun robh cairt dhathte na seasamh na meadhan.

“Cha ruig breithneachadh an duine air dìomhaireachd a’ chruthachaidh,” ars a’ chairt.


[TD170]

28. An Leabharlann

Choisich Eilidh a-steach don leabharlann. Bha an t-àite làn leabhraichean, mar a bhiodh dùil. Leabhraichean de gach seòrsa ’s de gach dath. Saoil an robh feadhainn ann nach deach a-riamh a leughadh? B’ iongantach gun robh, oir ’s cinnteach gun leugh gach ùghdar a leabhraichean fhèin.

Bha bòrd no dhà am meadhan an ùrlair, agus bha daoine nan suidhe aig na bùird. Agus bha sanasan mòra air na ballachan ’s air na sgeilpean ag iarraidh air a h-uile neach a bhith sàmhach.

Thog Eilidh leabhar bho sgeilp, agus thagh i suidheachan còmhla ri càch. Thug i sùil orra air leth, ’s bha iad uile a’ coimhead cho sean a bharrachd oirre fhèin nach robh ach còig bliadhna deug. Bhuineadh iad do shaoghal eile, a’ cur am beatha seachad a’ leughadh leabhraichean. ’S dòcha gur e daoine làn de fhoghlam a bha annta, no daoine gun fhoghlam idir, ’s a bha a-nise a’ sireadh an fhiosrachaidh a chaidh seachad orra anns na làithean a dh’fhalbh. Co-dhiù, bha amharas air Eilidh gun robh iad a’ cur mòran ùine seachad nan suidhe san leabharlann.

Bha Eilidh fhèin fhathast san sgoil, ’s b’ i obair na sgoile fàth a turais am feasgar seo. Bha i ag ionnsachadh eachdraidh, ’s chaidh iarraidh oirre aiste a sgrìobhadh mu chogaidhean a bha ann bho chionn fhada. B’ e Cogaidhean Mòra an t-Saoghail a bha air an leabhar a thagh i. Cha robh rian nach fhaigheadh i rudeigin feumail san fhear seo. Thionndaidh i duilleag bho dhuilleig gus na ràinig i na cogaidhean a bha dhìth oirre. Cogaidhean duaichnidh, tioram.


[TD 171]

Ann am beachd Eilidh bha e gu math freagarrach gum biodh iad taisgte air falbh ann an leabhraichean. Shaoil i gun còrdadh iad ris a’ bhodach a bha na shuidhe mu a coinneamh. Bha an leabhar a bha esan a’ leughadh cho aost ris fhèin, no eadhon na b’ aosta. Bha an saoghal a’ dol seachad gun fhios dha. ’S dòcha gun robh e air a bhith ann an cogadh a bha ann bho chionn fhada, ’s gur e eachdraidh a bheatha a bha e a’ leughadh. ’S dòcha gur e e fhèin a sgrìobh an leabhar.

Thug Eilidh sùil air a’ bhodach. Nach b’ uabhasach an ùine a bha e a’ toirt a’ leughadh nan duilleagan. Ach … cha robh e gan leughadh idir. Bha am bodach na chadal.

“Pss…ss…t!” ars Eilidh ris a’ bhodach.

Cha do dhùisg am bodach.

“Cùm do theanga. Bi sàmhach,” arsa boireannach a bha aig a’ bhòrd.

Boireannach neònach, smaoinich Eilidh. Bha speuclairean tiugha oirre, agus ad chlò fireannaich air a ceann. Cha mhòr nach canadh Eilidh gu dearbha gur e fireannach a bha fon aid, mur a b’ e na bha de ghrìogagan mu a h-amhaich ’s na bha de fhàinneachan faileasach air a meuran. Cha robh ise na cadal idir.

Chuala Eilidh srann fann aig a’ bhodach, srann a bha a’ tighinn tro fheusaig liath a bha cho molach ’s gun robh i a’ falach a bheòil. Bha Eilidh a’ feuchainn ri eachdraidh mu sheann chogaidhean a thogail às na bha air a beulaibh. Ach cha robh sin furasta. Bha cus a’ dol air adhart mun cuairt oirre, ged nach robh càil a’ tachairt.

Bha iad uile nan cadal, eadhon ged nach robh an sùilean dùinte. Agus aig amannan bha Eilidh a’ smaoineachadh gun robh i fhèin na cadal cuideachd. ’S cha robh am bodach ’s am boireannach agus càch beò ach ann an aislingean. Ach cha b’ urrainn dhi a sùilean a thogail bhon bhodach, agus seann chogaidhean a’ falbh na b’ fhaide bhuaipe. An fheusag agus an seann chòta salach.

Smaoinich Eilidh gun èigheadh i aig àirde a cinn gun robh an leabharlann na theine. Bheireadh sin orra dùsgadh. Ach bha feadhainn dhiubh cho aost ’s gur dòcha gun tigeadh grèim-cridhe orra. ’S cha robh i ag iarraidh sin air a cogais. ’S bha an eachdraidh


[TD 172]

a bha Eilidh a’ sireadh a’ dol air ais na b’ fhaide ann an eachdraidh.

Rinn am bodach srann eile. Bha an srann na b’ àirde an turas seo. Carson nach do dh’iarr am boireannach airsan a bhith sàmhach, mar a dh’iarr i air Eilidh? Carson a dh’iarradh? Bha i fhèin na cadal ged bha i na dùisg. ’S rinn am bodach srann eile.

Cha b’ urrainn do Eilidh cumail oirre na b’ fhaide. Dh’amas i le a bròig air cas a’ bhodaich, agus leig i breab thuige. Thàinig èigh an iongnaidh tro na bilean aige, ’s bha esan agus càch a-nise nan làn dùisg. Bha am boireannach a’ crathadh a cinn.

“Tiugainn a dhanns,” ars Eilidh ris a’ bhodach.

“Bi sàmhach,” ars am boireannach.

“Thèid sinn a dhanns,” ars am bodach.

Dh’èirich iad le chèile, Eilidh agus am bodach leis an t-seann chòta, agus thòisich iad a’ danns timcheall air na sgeilpean san leabharlann. Chaidh iad seachad air iomadh ùghdar air na sgeilpean. Agus chaidh am bodach seachad air fhèin. Cha do mhothaich càch gun robh Eilidh agus am bodach a’ danns.

“Innisibh dhomh mu na seann chogaidhean,” ars Eilidh ris a’ bhodach.

Dh’innis am bodach eachdraidh nan cogaidhean agus eachdraidh fhèin do Eilidh. Bha iad cho ceangailte ri chèile, smaoinich i.

Agus chùm iad orra a’ danns, a’ gàireachdainn ri mìle ùghdar, ri mìle carragh-cuimhne air mìle sgeilp, agus am bodach a’ gàireachdainn ris fhèin.

“Cha do thog mi an t-ainm agaibh,” ars Eilidh.

Cha do thog, oir cha robh e air innse dhi.

“Cha do dh’aithnich thu idir mi,” ars am bodach. “’S e Julius Caesar an t-ainm a tha ormsa.”

Agus chùm iad orra a’ danns am measg nan leabhraichean … gus na sgrìobh Eilidh am facal mu dheireadh mar fhreagairt air a’ cheist mu dheireadh ann am pàipear deuchainn na h-eachdraidh ann an Àrd-sgoil Chamas na Sròine.


[TD 173]

29. An Dìoghaltas

Bha aon bliadhna deug bho chaidh a chur don phrìosan. Nuair mharbh e an duine, bha dùil aige nach beireadh iad air gu bràth, oir cha do dh’fhàg e càil air a chùlaibh ach fuil. Sin a bha e a’ smaoineachadh.

Chunnaic e eagal agus uabhas ann an aodann an duine. Thàinig a bhean a-nuas an staidhre na gùn-oidhche fada, geal nuair chuala i an èigheachd. Bha eagal na h-aodann-se cuideachd, ach cha do mharbh e i. Cha robh fios aige an e eagal a bha air fhèin. Ged a bha coltas an eagail oirrese, bha i bòidheach ann an dòigh air choreigin, ro bhòidheach airson bàsachadh.

Anns a’ phrìosan bhiodh e a’ cur a thìde seachad a’ sgrìobhadh leabhraichean, ged nach do chuir e peann air pàipear a-riamh. Cha tugadh iad peann no pàipear dha. Co-dhiù, cha do dh’iarr e peann no pàipear orra. Bhiodh e a’ deasachadh bàrdachd cuideachd, bàrdachd mu bheatha agus mu bhàs. Ach cha do sgrìobh e a-riamh i. Bha i fillte anns na seann bhallachan ud còmhla ri a smuaintean, ’s cha tigeadh i am follais gus an deigheadh an saoghal na smàl. Bha e uaireannan a’ smaoineachadh gum b’ fheàrr leis a bhith air a chrochadh, agus an dèidh sin, gach uair a smaoinicheadh e air, chitheadh e aodann an fhir a mharbh e agus e a’ bàsachadh.

Chaidh e chun an taighe mu thrì uairean sa mhadainn. Bha fios aige gun robh airgead aca, airgead gu leòr. Agus bha dìth airgid air fhèin, no acras, no sannt, no rudeigin. Agus nuair bhris e an uinneag thòisich e a’ rùrach am measg nan dràthraichean. Bha e air pasgan notaichean a chur na phòcaid nuair nochd an duine san doras. Thug


[TD 174]

e an gunna às a’ phòcaid eile agus thuit an duine. Thàinig ise an uair sin na gùn geal, agus ruith e.

Ach bha aon bliadhna deug bhon uair sin. Agus a-nis bha iad air a leigeil a-mach às a’ phrìosan.

Saoil an tug i mathanas dha? Bha cuimhne aige oirre nuair bha iad ga cheasnachadh sa chùirt. Bha cuimhne aige air mar a sheall i ris nuair dh’fhaighnich iad cò mharbh an duine aice. Bha cuimhne aige air na breugan a dh’innis e don bhritheamh, mar a thuirt e gun robh e san leabaidh na chadal nuair chaidh an duine a mharbhadh. Ach bha cuimhne aige air mar a thug iad sìos an staidhre e ’s air mar a sgrìobh e bàrdachd air na ballachan.

Bhiodh e tric na shuidhe san t-seòmar bheag ghlas ud a’ smaoineachadh ach an tug i mathanas dha. Ach bha e cinnteach nach tug. Shealladh e ris an uinneig, ris an uinneig a bha a’ falach an t-saoghail air, agus e a’ smaoineachadh ach dè bha a’ tachairt san t-saoghal a bha air falach air. Bha iarainn mhòra air an uinneig, ’s iad a’ glasadh na saorsa air. Bha e air a chuingealachadh mar bheathach a bha air a thoirt a-mach às a’ choille. Ach cha dèanadh am beathach bu bhorba an rud a rinn esan, co-dhiù nan dèanadh cha bhiodh am beathach ach a’ coileanadh a ghnè. Saoil am b’ ann mar sin a bha e fhèin? An robh e a’ coileanadh a’ pheacaidh a fhuair e mar dhìleab?

Agus ann an dòigh cha robh aithreachas air idir. Bha fios aige gun robh e ceàrr, ach cha robh aithreachas air idir. Is dòcha gun robh e duilich airson an duine, ach cha robh e duilich gun mharbh e e. Agus airson Anna, b’ fhada bho dh’fhalbh i, agus bha fios aige nach biodh neach sam bith roimhe aig an taigh. Cha tàinig i don phrìosan a shealltainn air ach dà thuras. Agus an dàrna turas dh’innis i dha gun robh i fhèin agus Seonaidh a’ dol a phòsadh. Agus b’ e thàinig a-steach air gu marbhadh e Seonaidh. Ach bha eagal air ro na britheamhan agus ron t-saoghal.

Sheall e ris an uaireadair a bha air cùl a dhùirn, an t-uaireadair a thug Anna dha. Bha e an dèidh dà uair dheug. Spìon e an t-uaireadair bho a dhòrn agus thilg e e cho fada ’s a b’ urrainn dha.

Ràinig e an taigh agus stad e aig a’ gheata. Sheall e ris an taigh, agus


[TD 175]

chan fhaiceadh e càil ach gun robh na h-uinneagan salach. Bha fios aige nach biodh duine a-staigh. Nuair ràinig e an doras chuimhnich e nach robh iuchair aige. Agus bha an doras glaiste. Chuir e a ghualainn ris agus bhris e a-steach roimhe e. Air cùl an dorais bha litrichean an t-saoghail nan laighe. Thog e na litrichean gu cùramach agus chuir e air a’ bhòrd iad.

Chaidh e tron taigh air fad ach am faiceadh e na h-atharrachaidhean ris an robh dùil aige. Ach cha robh atharrachaidhean ann. Ma bha, bha iad air an tiodhlaiceadh fon duslaich a bha a’ tiodhlaiceadh a h-uile càil. Sheall e anns a’ phreas, agus na bhroinn bha aodach fhèin, a sheann dheise agus a sheann sheacaid, ach cha robh aodach Anna idir ann. Cha robh mìr de bhiadh am broinn an taighe. Co-dhiù cha robh mòran acrais air, oir thug iad dha seòrsa de bhracaist mus do leig iad a-mach e.

Chaidh e a-null chun a’ bhùird, a-null gu far an robh na litrichean. B’ fhada bho chaidh a’ mhòr-chuid dhiubh a chur don phost. Dh’fhosgail e tè an dèidh tè. Bha feadhainn dhiubh ag iarraidh airgead air, cuid dhiubh a’ maoidheadh siud agus seo mur a pàigheadh e fhiachan air ball, agus aon ag ràdh gum faodadh e a dhol don phrìosan mur cuireadh e an t-airgead air falbh ro cheann seachdain. Rinn e seòrsa de ghàire leis fhèin nuair thuig e gun robh ochd bliadhna bho chaidh an litir ud a chur chun an taighe. Cha do rinn e gàire bho chionn aon bliadhna deug gu siud.

Bha aon litir ann agus comharr air a’ chèis gur e rudeigin pearsanta a bha innte. Bha còig bliadhna bho chaidh an tè seo a chur. Dh’fhosgail e i, ach cha robh e ag aithneachadh an sgrìobhaidh idir. Ann an dòigh cha do chuir sin iongnadh air, oir b’ fhada bho chunnaic e sgrìobhadh dhaoine. Theab e tuiteam nuair chunnaic e cò bhuaidhe a bha an litir. Bha i bho bhanntrach an fhir a mhurt e.

“Tha mi a’ toirt mathanas dhut,” ars an litir. “Nuair gheibh thu a-mach às a’ phrìosan, thig a shealltainn orm. Tha mi ag iarraidh d’ fhaicinn a-rithist, às aonais an eagail, às aonais a’ bhàis. Tha fios agad càite a bheil mi a’ fuireach …”

Cha robh fios aige ciod a dhèanadh e. Nan deigheadh e ann, an


[TD 176]

dùisgeadh na smuaintean uabhasach ud na chridhe ’s na inntinn a-rithist? No an deach iad a-riamh a chadal? Cha robh fios aige. Carson a bha i air siud a sgrìobhadh thuige? Thàinig e a-steach air gur e dìoghaltas de sheòrsa air choreigin a bha fa-near dhi. Cha deigheadh e ann idir. Cha deigheadh. An deigheadh? Cha robh e cinnteach.

Leugh e an litir fichead turas ach chan fhaiceadh e càil falaichte air cùl nam briathran. Agus bha sin a’ dèanamh dragh dha. Ma bha i a’ feuchainn ri a char a thoirt às, a’ feuchainn ri a phàigheadh air ais airson an rud a rinn e bho chionn aon bliadhna deug, bhiodh a chogais, ma bha cogais aige, na bu mhiosa na bha i a-riamh. Agus cha robh eadhon gunna aige a bheireadh e leis. Cha do lorg iad an gunna a-riamh, ach co-dhiù bhiodh e gun fheum a-nis. Rinn e dragh dha nach robh gunna aige … agus rinn e dragh dha gun rinn e dragh dha nach robh.

Nigh e e fhèin anns an uisge ruadh agus chìr e fhalt le a mheuran. Chuir e air an deise ùr nach robh ach dà bhliadhna dheug a dh’aois, an tè ghlas le na srainagan dubha. Dh’fheumadh e a dhol a-mach uaireigin ach am faigheadh e biadh agus ach am faigheadh e airgead nuair ruitheadh am beagan notaichean a bha aige fhathast a-mach.

Bha a’ choimhearsnachd air atharrachadh gu mòr. Bha e fhèin air atharrachadh gu mòr. Bha mòran a bharrachd de chabhaig air daoine na b’ àbhaist. Ach bha tìde gu leòr aigesan.

Ràinig e an taigh. Bha an taigh cho mòr ’s a bha e a-riamh. An aithnicheadh e i? An aithnicheadh ise esan? Cò a chàraich an uinneag? Cha robh ann ach i fhèin. Dheigheadh e chun an dorais mhòir an turas seo gus nach fhaiceadh e an uinneag. Bha an taigh air a pheantadh geal bho thadhail esan ann mu dheireadh. Anns na taighean a b’ fhaisge chunnaic e cùirtearan a’ fosgladh agus sùilean a’ sealltainn tro na cùirtearan. Agus chitheadh e an còmhradh ged nach robh e ga chluinntinn. An robh iad ga aithneachadh? Cha robh carragh-cuimhne ri fhaicinn idir.

Bhuail e an clag a bha air an doras. Tron ghlainne chunnaic e cuideigin a’ tighinn. Sheas i an sin, aon bliadhna deug na b’ aosta, ann


[TD 177]

an gùn fada, cha b’ ann geal, ach dubh. Shaoil e gun robh i beagan na bu taine agus bha e follaiseach gun robh a ceann air liathadh. Agus bha fios aige gun dh’aithnich i e.

“Thig a-steach,” ars ise.

Chaidh e a-steach. Cha robh fios aige dè a chanadh e, no an canadh e càil idir. ’S ann a dh’fhairich e coltach ri ruith gu crìochan an domhainn, oir cha robh gunna aige airson e fhèin a dhìon.

“Sgrìobh mi thugad,” ars ise. Carson a bha i ag innse dha rud air an robh fios aige? Agus carson a sgrìobh i co-dhiù? Agus carson a thàinig e?

“Fhuair mi do litir,” thuirt e.

“Cuin a fhuair thu do shaorsa?” dh’fhaighnich i.

“An-diugh,” fhreagair e.

Chunnaic e gàire air a bilean ach cha do thuig e ciod a bha an gàire ag ràdh. Thug e sùil timcheall. An aon sheòmar. An aon àirneis. Agus bha dealbh crochte air a’ bhalla. Dealbh an duine a mharbh e leis a’ ghunna, agus bith uabhasach na shùilean.

“Tha mi duilich,” ars esan.

Cha robh e duilich idir. ’S ann a bha e a’ miannachadh gun robh e air ise a mharbhadh cuideachd. No gun robh gunna aige na phòcaid a-nis. Agus smaoinich e gum biodh e a-staigh fichead bliadhna an turas seo. Ach dè ged a bhitheadh? Am biodh sin na bu mhiosa na an ifrinn san robh e an-dràsta?

Chunnaic e an duine na laighe air an làr ’s an fhuil a’ sruthadh à bhroilleach. Chunnaic e ise anns a’ ghùn gheal a bha a’ sruthadh chun an lair air an robh esan na laighe. Chunnaic e am britheamh agus leugh e na leabhraichean nach do sgrìobh e anns a’ phrìosan. Agus bha ise an sin na gùn fada dubh, a’ toirt aoigheachd don fhear a mharbh a cèile. Bha an doras fhathast fosgailte, dìreach mar a dh’fhàg e e. Cha do rinn i fiù a pheantadh. Cha robh doras a’ phrìosain air a pheantadh a bharrachd.

“Gabhaidh tu tì,” ars ise.

“Gabhaidh,” ars esan, gun smaoineachadh.

Thug i ùine mhòr a’ dèanamh na tì. Saoil na rinn i tì an oidhche


[TD 178]

a bha an taigh-fhaire ann? No an robh taigh-fhaire ann? Bha e a’ cluinntinn a’ choire a’ goil mar bhoma, ’s i ag ullachadh nan soithichean mar gum biodh duine ag ullachadh gunna. Dh’òl e an tì, ach cha do dh’fhairich e a bhith ga h-òl. Agus cha robh fios aige fhathast carson a bha e an siud. Cha robh fios aige carson a dh’iarr i air a thighinn. Cha robh fios aige an robh fios aice fhèin.

“Carson a thàinig thu?” ars ise.

“Chan eil fios agam,” ars esan.

Bha iad an sin nan suidhe a’ coimhead a chèile, agus a’ smaoineachadh. Bha eagal air faighneachd, mus innseadh i dha.

“Chaidh Crìosd a cheusadh,” ars ise, “ged nach do pheacaich e.”

“Chaidh,” dh’aontaich e.

“Agus,” ars ise, “tha am Bìoball ag iarraidh oirnn mathanas a thoirt seachad don neach a nì olc oirnn.”

“Tha,” ars esan.

“A bheil aithreachas ort?” dh’fhaighnich i.

“Chan eil,” ars esan.

“Innsidh mi rud dhut,” ars ise.

“Dè tha sin?” ars esan.

Cha robh fios aige an robh e ag iarraidh a chluinntinn. Bha eagal air.

“Mharbh thusa Coinneach,” ars ise, “ach a bheil fios agad gun mharbh esan duine cuideachd? Cuiridh mi geall nach robh fios agad air sin.”

“Cha robh,” ars esan. “Cha robh fios agam idir. Ach na dh’iarr thu ormsa a thighinn an seo ach an innseadh tu sin dhomh?”

“O, cha do dh’iarr,” ars ise. “Agus ged bha mi a’ bruidhinn mun Bhìoball, chan eil mise a’ creidsinn ann an Dia.”

“Agus …?” ars esan.

“Na chòrd do thì riut?” dh’fhaighnich i.

“Chòrd,” fhreagair e.

“Uill,” ars ise, “a bheil fios agad gun robh puinnsean anns an tì? Dh’òl thu an tì, agus dh’òl mise an tì. Agus ro cheann uair a thìde, bidh an dithis againn marbh.”


[TD 179]

Thug e sùil oirre. Bha an gùn oirre, gùn dubh agus gùn geal aig an aon àm. Dh’fhairich e coltach ris a’ ghùn a spìonadh dhith agus a marbhadh. Ach nach robh i ga marbhadh fhèin? Nach robh i ga mharbhadh-san? An creideadh e i? An e a’ bhreug a bha aice?

Feasgar, fhuair iad marbh aig a’ gheata e. Cha robh gunna no gùn rim faicinn. Cha robh càil ri fhaicinn ach fear is tè a’ coiseachd sìos is suas air an staran, ’s iad a’ gàireachdainn.


[TD 180]

30. A’ Phàrlamaid

A h-uile madainn, ach madainn na Sàbaid, nuair cheadaicheadh an aimsir e, bhiodh an ceathrar a’ coinneachadh aig bùth Mhurchaidh Ailig. Sheasadh iad aig ceann na bùtha a bhruidhinn mun t-saoghal agus mu na naidheachdan, mun aimsir ’s mu chogadh air an robh cuimhne aca, mu nì sam bith san fharsaingeachd air am b’ fhiach bruidhinn. Bhiodh iad ann – Seonaidh Chalum Aonghais Oighrig, am Piuchalan, Calum Bàn Dhail nam Muc agus Pàdraig a’ <eng>White Horse<gai> – an siud nan seasamh aig ceann bùth Mhurchaidh Ailig. ’S e ‘Pàrlamaid Mhurchaidh Ailig’ a bha aig a’ bhaile orra. Ach cha robh Murchadh Ailig fhèin a’ dol nan lùib idir.

“Ah, daingead,” ars am Piuchalan, “chan eil cogaidhean ann an-diugh mar a bh’ ann uaireigin. A h-uile càil, cho <eng>high-tech<gai>. Dh’fheumadh làmh chinnteach a bhith againne air cùl a’ ghunna.”

’S shadadh e smugaid mhòr ghrànnda a-null don dìg.

“Tha sin fìor,” arsa Seonaidh Chalum Aonghais Oighrig. “Chan eil càil an-diugh a bhalaich ach an teicneolaidsidh. Sin an rud a tha a’ cunntadh. Bang – agus lorg fhèin an targaid.”

“Ach bha sinne math air a’ ghunna,” arsa Calum Bàn. “A’ dìon na dùthcha, a bhalaich. Sin a bha sinn ris. A’ falbh ’s gun sinn ach nar balaich. A’ dìon na dùthcha.”

“’N dùil an fhiach i a dìon fhathast?” arsa Pàdraig a’ <eng>White Horse<gai>.

Shad e a’ cheist a-steach an dèidh smugaid eile bhon Phiuchalan.

“O, ’s fhiach,” arsa Seonaidh. “Chan eil i mar a bha i, a nàbaidh, ach ’s fhiach i a dìon. Tha cus de mharbhadh is de mhilleadh a’ dol


[TD 181]

air adhart. Daoine ro mhosach. Ag iarraidh cus, a nàbaidh. Sin agad an rud a tha ceàrr.”

“’S i ’n fhìrinn a th’ agad an sin,” thuirt am Piuchalan. “<eng>Too true<gai>,” ars esan. “Seall air an fhear a tha seo fhèin. Fosgailte a latha ’s a dh’oidhche. Càil ach an sgillinn. ’S gu leòr aige cuideachd. Tha dhà no thrì dhiubh sa bhaile seo. Càil ach an sgillinn ruadh.”

“’N dùil an aithnicheadh do sheanair am baile-sa an-diugh nan robh e a’ dol a thilleadh?” dh’fhaighnich Calum Bàn.

Cha deach a’ cheist a chur ri fear seach fear eile. Sgioblaich Seonaidh a bhonaid, agus fhreagair e.

“Huh, cha till mo sheanair-sa no do sheanair-sa, cha till gu dearbha. Dh’aithnicheadh e am baile ceart gu leòr. Cnoc an Fhuadaich. An Sruth Bàn. Agus Leac na Grèine. Ach dh’fhalbh na taighean dubha, a bhalaich. ’S an-diugh tha taighean mòra, brèagha ann, cho pois ’s a gheibheadh tu an àite sam bith. Cus airgid, a bhalaich. Daoine ro mhath dheth. Ach chan fhaca mi san eaglais a-raoir sibh.”

B’ e madainn Diluain a bha ann. Bhiodh Seonaidh a’ dol don eaglais a h-uile feasgar Sàbaid, ach cha bhiodh am Piuchalan, Calum no Pàdraig ga tadhal ach ainneamh. Cha b’ e gun robh Seonaidh fhèin uabhasach cràbhach na bu mhò. ’S cha do thuig càch an toiseach dè an ceangal a bha aig an rud mu dheireadh a thuirt Seonaidh ris a’ chòmhradh a bha a’ dol. Lean e air.

“Sin an dearbh rud air an robh am Moireastanach a’ bruidhinn a-raoir. Tha e a’ fàs gliogach, bròinean. Ach rinn e searmon mhath. Bha e a’ bruidhinn air sannt dhaoine ’s air gaol dhaoine air an airgead.”

“Och, chan e gaol an airgid idir a th’ ann,” fhreagair am Piuchalan. “’S ann a tha daoine ag iarraidh cofhurtachd dhaibh fhèin. Hùbhar, a bhalaich, an rud a th’ ann an-diugh ’s chan e sguab fraoich. Telebhisean. Fòn. Bucas a nigheas an t-aodach ’s fear eile a nigheas na soithichean. Seall na daoine bochda a th’ ann an Ruisia ’s anns an Sudan ’s an àitichean den t-seòrsa sin. Chan eil gin de na rudan sin aca. ’S ann a tha sinne <eng>well-off<gai>, a bhalaich.”

Siud smugaid mhòr eile bhuaidhe. Dh’èirich i mar eun air iteig mus do thuit i don dìg.


[TD 182]

“Tha thu ceart an sin,” arsa Pàdraig a’ <eng>White Horse<gai>. “Tha na daoine sin air an cumail sìos. Chan eil cothrom aca air a’ bhiadh fhèin. ’S e seim a’ choin a tha ann. Agus tha an aimsir nan aghaidh cuideachd, anns na dùthchannan tetha co-dhiù.

“Na dicteutairean, a bhalaich,” arsa Calum. “Sin an fheadhainn is coireach. Tha feum air riobholt no dhà anns na h-àitichean sin. Dìreach gabhail suas thuca agus grèim a ghabhail orra air sgòrnan. Crathadh math a tha dhìth orra. Carson a tha iad a’ cumail a’ bhìdh bho na daoine?”

“Chan eil fios againne,” arsa Seonaidh. “Cha tuig sinne e. Sinne a chaidh a thogail air bainne na bà ’s air an sgadan shaillte. ’S e bha math ’s chan e na canastairean a tha a’ dol an-diugh. An dearg phuinnsean. Làn cheamacails, a bhalaich. Tha sin a’ fàgail thinneasan ann nach robh a’ dol nar là-ne idir.”

“Tha,” ars am Piuchalan. “’S chan eil daoine a’ dèanamh gu leòr coiseachd. Cus chàraichean. Daoine a’ fàs leisg. Tha cuimhn’ a’m fhìn nuair bha mi òg, a’ coiseachd trì mìle don sgoil a h-uile là, ’s trì mìle dhachaigh. Ach cha tèid iad am fad fhèin an-diugh gun a dhol ann an càr. Cus cabhaig air an t-saoghal. Sin a th’ ann. Chan e càil eile. Boil gun sgur. Agus abair boil.”

“Dè tha i a’ dol a dhèanamh?” arsa Pàdraig.

“Dè tha cò a’ dol a dhèanamh?” arsa Calum.

“An aimsir,” arsa Pàdraig. “’N dùil dè tha i a’ dol a dhèanamh?”

Sheall iad le chèile ri na speuran. Bha an t-adhar a’ fàs rudeigin dorch san àird a tuath.

“’S iongantach mur a sil i ro bheul na h-oidhche,” ars am Piuchalan.

Smugaid mhòr, lèigeach eile. Theab Pàdraig faighneachd dha cò às a bha e gan toirt.

“Tha ’n t-sìde air atharrachadh,” arsa Seonaidh. “Na samhraidhean ’s na geamhraidhean a bh’ ann, chan iad a th’ ann an-diugh. Cus de stuthan gan leigeil às suas dhan an òson. Na ceamacails a-rithist, a bhalaich. Bha mi a’ leughadh anns a’ phàipear gu bheil na h-eurasails uabhasach dona dhan an òson. Chan fhiach càil an-diugh, a bhalaich, mur a bi e ann an canastair. Sin agad an conclùisean agam fhìn. Sin mo bheachd fhìn co-dhiù.”


[TD 183]

“Chan e a-mhàin an t-sìde a tha air atharrachadh. Tha ’n saoghal air atharrachadh,” arsa Pàdraig. “Nuair a bha sinne òg, bhiodh sinn a’ bruidhinn na Gàidhlig. Ga bruidhinn fad na tìde. Ach a-nis cha chluinn thu i ach ainneamh, gu h-àraid aig an òigridh. An TBh is coireach. Agus ceòl. Agus na pàrantan. Tha feadhainn ann a tha a’ smaoineachadh nach eil iad pois gu leòr mur a bi iad a’ bruidhinn na Beurla. Ach nach do rinn Beileag Dhòmhnaill na h-Àirigh math aig a’ Mhòd?”

“Rinn i sin,” fhreagair am Piuchalan. “<eng>Clean sweep<gai> agus <eng>no messing<gai>,” ars esan. “Nach e Gàidhlig mhath a tha sin a-nise? ’N dùil an robh ceòl anns na daoine aice? Cha chreid mi gu bheil aon phong ann an sgòrnan Dhòmhnaill na h-Àirigh.”

Cha tuirt duine càil airson mionaid. Dheasaich Seonaidh a sgòrnan fhèin le casad beag.

“Hod, bha,” ars esan. “Bhiodh a seanair, seanair Bheileag, a seanair air taobh a màthar, a’ preseantadh san eaglais. Guth math aige cuideachd. Na fuinn gu lèir. Ach chan eil daoine ag èisteachd ri òrain an-diugh ann. Cha tig iad a-mach gu consairt no càil. Cus rubais air an telebhisean. Am faca sibh am program Amaireaganach a bha air oidhche Shathairne?”

“Dè am fear a bha sin?” arsa càch.

“<eng>Hoodlum Valley<gai>,” arsa Seonaidh.

“’S tha thu a’ dol a dh’innse dhuinn mu dheidhinn,” ars am Piuchalan.

“Uill, ma tha sibh ag iarraidh,” arsa Seonaidh. “’S e sgeulachd a bha còir a bhith ann, ach cha robh sgeulachd idir ann. Deoch agus murt agus boireannaich le drogaichean. ’S ceòl. Bha an ceòl cho àrd ’s nach cluinneadh tu dè bha iad ag ràdh. Smaoinich, uair a thìde ’s deich mionaidean a’ coimhead an rubais sin.”

“’S carson a bha thu ga choimhead mas e rubais a bh’ ann?” dh’fhaighnich Calum Bàn Dhail nam Muc.

“O, dìreach cur-seachad,” fhreagair Seonaidh. “Sin a tha ceàrr oirnn. Seallaidh sinn ri rubais sam bith.”

Chaidh càr seachad aig astar a bha uabhasach luath.

“Nì e siud call mus gairm an coileach,” arsa Pàdraig.

“Nì,” ars am Piuchalan, “ach ’s e as miosa gum faod e call a


[TD 184]

dhèanamh air feadhainn eile. ’S cinnteach nach eil smùid air mun àm-sa den latha.”

“Boireannach a bh’ ann,” arsa Calum. “’S chan iad as fheàrr. Tha iad a cheart cho dona chun na deoch ri cuid de fhireannaich. Uaireigin, b’ e rud uabhasach a bha ann cluinntinn mu bhoireannach a’ gabhail na deoch. Sin agad <eng>equality<gai>, a bhalaich. Sin an saoghal a th’ againn. Saoghal an speuradair agus saoghal a’ bhoma.”

“Chan eil mi fhìn a’ smaoineachadh gun cleachd iad am boma gu bràth,” arsa Pàdraig. “Seadh Ruisia agus Amaireagad. Tha fios aca gum bi iad fhèin air an sgrios cuideachd. Cha bhiodh anns an t-saoghal an uair sin ach <eng>dump<gai>, àite gun fheum.”

“A’ bruidhinn air <eng>dump<gai>,” arsa Pàdraig, “nach garbh na tha de chlosaichean chàraichean aig taigh Piseag Aonghais Òig. Chan eil càil an siud ach meirg. Carson nach eil e a’ faighinn buldòsair ’s gan sguabadh chun a’ chladaich?”

“Ah, fuirich mionaid,” ars am Piuchalan, “chan eil math a bhith a’ dumpadh sgudal air a’ chladach. Poluisean a tha sin, a bhalaich. A’ truailleadh a’ chladaich ’s a’ truailleadh na mara. Smaoinich air an iasg. Agus air na h-eòin. Na sgairbh. Na faoileagan. Tha sgudal gu leòr air a’ chladach às aonais càraichean na Piseig. ’S tha a h-uile seòrsa rud anns a’ mhuir. Ola. Sùireids. Cha bu chaomh leam fhìn a bhith nam throsg faisg air na cladaichean seo, a nàbaidh.”

“Cha bu chaomh gu dearbha,” arsa Seonaidh. “Nuair bha mise a’ seòladh ’s nuair bha mi san nèibhi aig àm a’ chogaidh, bha uisge na mara cho glan ri criostail. Ach chan eil uimhir de na balaich a’ seòladh ’s a b’ àbhaist. Seinns <eng>days<gai>. Chunnaic cuid againn an saoghal mus robh sinn fichead bliadhna a dh’aois. ’S e beatha mhath a bh’ ann. Chan eil <eng>doubt<gai> sam bith mu dheidhinn.”

Chunnaic iad Murdag a’ Ghlinne Dhuibh a’ tighinn a-nuas an rathad. Bha basgaid aice na làimh. A’ tighinn chun na bùtha. Ach bhiodh greis mus ruigeadh i. Bha na casan aice aost.

“Ah, seall air Murdag chòir,” ars am Piuchalan. “Chan eil rian nach eil i faisg air a’ cheithir fichead ’s a deich. ’S iomadh atharrachadh a chunnaic i fhèin na latha. An siud na h-aonar airson faisg air fichead


[TD 185]

bliadhna bho dh’fhalbh stròc le Buldan.”

“Aidh, sin mar tha ’n saoghal,” arsa Calum Bàn.

Mu dheireadh, ràinig Murdag ceann bùth Mhurchaidh Ailig far an robh na seòid nan seasamh ’s a’ deasbad.

“Tha thu a’ tighinn a dh’iarraidh do mheasaidseas. Ciamar a tha Murdag an-diugh?” arsa Seonaidh.

“Thuige ’s bhuaidhe,” fhreagair Murdag. “’S dè na cuspairean a th’ aig a’ Phàrlamaid an-diugh?” dh’fhaighnich i.

Cha do dh’fhuirich i ri freagairt. Chaidh i a-steach don bhùth.

“Nach biodh e math a bhith òg a-rithist,” arsa Pàdraig.

“A bheil thu a’ ciallachadh òg san t-saoghal a th’ ann no dhol air ais gu saoghal d’ òige?” dh’fhaighnich Calum.

“Air ais gu saoghal m’ òige. Gu saoghal mo neo-chiontais. Gu saoghal mo shuirghe. Gu saoghal a’ charthannais agus a’ bhainne ghoirt. B’ iad siud na làithean, a nàbaidh. ’S cha till iad tuilleadh. Bha iad fèir eacsaileant, a bhalaich. A bheil cuimhn’ agaibh air na h-òrain? Chan eil. Bhithinn fhìn agus An Deanntag a’ dèanamh òrain. Tha cuimhn’ agam fhathast orra:

Thèid mi fhin ’s mo ghaol, Seasaidh Anna,
Thèid mi fhìn ’s mo ghaol, Seasaidh Anna,
Thèid mi fhìn ’s mo ghaol
Suas gu Rubh’ nan Craobh
Thar mhonadh àlainn fraoich is a’ chanaich.”

“Cha robh càil a dh’fhios agam gum biodh tu a’ dèanamh rabhdan,” ars am Piuchalan.

Cha do chòrd e ri Pàdraig gur e sin beachd a’ Phiuchalain air a chuid òrain.

“An Deanntag a rinn am fear ud,” ars esan.

“Ach dè a-riamh a thachair don Deanntaig?” arsa Calum. “Deanntag Eachainn Ruaidh. Dè riamh a thachair dha?”

“Och,” ars am Piuchalan, “tha fios againn uile dè thachair dha. ’S fhada bhuaidhe a-nis. Bha fios aig a’ bhaile gum biodh e a’ dol gu


[TD 186]

Magaidh <eng>Mustard<gai>. Uill, an oidhche bha seo thàinig e dhachaigh air a’ bhus agus smùid air a bha fèir <eng>unbelievable<gai>, ’s an àite a dhol gu a thaigh fhèin rinn e air taigh Magaidh <eng>Mustard<gai>. A-nise bha mac Magaidh <eng>Mustard<gai>, Liaban, air toll mòr a chladhach airson seaptaic tanc, ’s lìon an toll le bùrn. Splais! Chan fhac’ an Deanntag an toll. Chuala Magaidh am fuaim ’s thàinig Angaidh Dan an ath dhoras, ’s thug e às an toll e. Bha e gu math na bu shòbar a’ tighinn às na bha e nuair chaidh e ann. Splais, a dhuine. Thuirt Magaidh nach cual’ ise a leithid. Co-dhiù, thàinig an cùram air ’s chaidh e air a’ mhisean ann an Iugoslàbhia. ’S dòcha gu bheil e an sin fhathast. ’S fhada bho nach cuala mi mu dheidhinn.”

“Sin dìreach mar a thachair,” arsa Seonaidh. “Cha bhi rudan èibhinn mar sin a’ tachairt an-diugh idir. Caractar a bh’ ann, a bhalaich. Rud eile nach eil ann an-diugh, bhiodh amadan anns a h-uile baile. Eil cuimhn’ agaibh air Guirean Màiri Agnes? Fìor amadan baile. Bhiodh e a’ falbh nan taighean ag iarraidh uighean ’s bhiodh e gan tiodhlaiceadh air an lot. Creusaidh, a dhuine.”

“Tha cuimhn’ a’m air,” arsa Pàdraig. “Cho soilleir ’s a ghabhas. Chan eil iad sin ann an-diugh idir. An rud nach d’ fhuair Niall chan iarrar air e. Dh’fhalbh na làithean sin, a nàbaidh.”

“Dh’fhalbh gu dearbha,” arsa Calum, “agus ’s iomadh rud a dh’fhalbh nan cois. Saoilidh mi fhìn gur iad an òigridh bu mhò a dh’atharraich. Bha sinne deamhnaidh ceart gu leòr, ach an-diugh ’s ann a tha iad olc. Seall air <eng>Fingers<gai> Uilleim Ruaidh an sin. Chan eil e ach ochd bliadhna deug, naoidhean, a dhuine, ’s tha e air a bhith sa chùirt ceithir turais airson a bhith a’ goid à taighean. Chan eil math dhut do dhoras fhàgail gun ghlasadh ma tha <eng>Fingers<gai> a’ falbh na h-oidhche. Gheibh e ’m prìosan fhathast, ’s e a gheibh.”

Thòisich an t-adhar a’ fàs dorch agus thàinig an t-uisge. Bha an t-àm ann do Phàrlamaid Mhurchaidh Ailig a dhol ma sgaoil airson madainn eile. Bha mòran chuspairean rin deasbad fhathast.

“Chì sinn a-màireach sibh,” ars iadsan ri chèile gu h-aon-ghuthach.

Dh’fhalbh na bodaich, a’ cur sùil ri là eile, agus, mar a gheall iad, bha iad cruinn aig ceann na bùtha madainn Dimàirt.


[TD 187]

31. Dominic

Nuair thàinig e a dh’fhuireach don bhaile an toiseach, cha robh fios aig daoine air mòran mu dheidhinn. Bha e suas mu leth-cheud bliadhna a dh’aois, le feusag a bha a’ tòiseachadh a’ liathadh agus le falt rudeigin fada. A rèir coltais cha robh e ag obair, ach bha a h-uile duine a’ smaoineachadh gun robh airgead gu leòr aige. Bha e air taigh Sheonaidh Bhig a cheannach, agus bha fios aig a’ bhaile gun robh Seonaidh ag iarraidh ceud mìle nota air an taigh agus gun tuirt e uair is uair nach tugadh e seachad e airson aon sgillinn ruadh na bu lugha na sin. Agus nuair ghluais Dominic a-steach do thaigh Sheonaidh Bhig, cha bu bheag an àirneis is eile a ghluais a-steach na chois. Bha sin, agus prìs an taighe, a’ daingneachadh beachd a’ bhaile gun robh Dominic an ìre mhath gu math dheth.

Cha robh e a’ dèanamh mòran am measg an t-sluaigh agus cha bheannaicheadh e an là dhaibh ach le seòrsa de ghnùstaich fo anail. Glè thric bhiodh e gu math fada gun èirigh sa mhadainn, agus bhiodhte ag ràdh nach robh e uair sam bith a’ dol a chadal an là a dh’èireadh e. Co-dhiù, cha bhiodh neach sam bith ro fhada ann am Miongabost gus am biodh fios aig Miongabost uile dè bha agus nach robh e a’ dèanamh.

Agus bha fios aca dè bhiodh Dominic a’ dèanamh. Ach ged a bha am fiosrachadh aca, cha robh meud cho-ionann de thuigse aca an lùib chuid de na gnìomhan anns am biodh e an sàs. A-nise cha robh am fiosrachadh gu ìre ach a’ còmhdach nan nithean sin a bhiodh Dominic a’ dèanamh air taobh a-muigh a thaighe ann am fianais an


[TD 188]

t-saoghail mhòir; cha b’ urrainnear ach beachdachadh mu ciod a bha a’ tachairt air taobh eile nam ballachan.

Ach bha aon fhear ann am Miongabost a fhuair tomhais de eòlas air Dominic. B’ e esan Aonghas Carach. Fhuair e cuireadh uair no dhà a dhol a bhroinn an taighe, agus cha b’ e ruith ach cruinn-leum. A rèir Aonghais, ged bha e carach cha robh e breugach, bha broinn an taighe cho nàdarrach ri taigh sam bith eile sa bhaile, beagan na bu spaideile ’s dòcha, ach bha sin a’ dearbhadh na beachd nach robh Dominic idir gann de stòras. Agus bhiodh Aonghas Carach ag innse do dhaoine eile ann am Miongabost mu chuid de na nithean air am biodh e fhèin agus Dominic a’ bruidhinn. Cha b’ ann le droch rùn no le cealgaireachd a bhiodh Aonghas a’ dèanamh sin, ach seach gun robh cuid de na bha e a’ faicinn agus a’ cluinntinn cho annasach, eadhon cho neònach, ‘s nach robh duine nàdarrach air thalamh a chumadh aige fhèin iad air cùl bhilean glaiste.

A h-uile là, a shamhradh no a gheamhradh, aimsir nan seachd sian ann no às, nuair dh’èireadh Dominic às a leabaidh b’ e a’ chiad rud a dhèanadh e a dhol a-mach a dhanns leis fhèin ann an cearcaill dà thuras timcheall an taighe. Dhèanadh e seo agus e fhathast na dheise-cadail. Agus ged bha e gu tur na aonar nuair biodh e ris an danns seo, bha a ghàirdeanan sìnte a-mach mar gun robh e a’ danns còmhla ri cuideigin. Agus bha a bheul a’ dol gun sgur mar gun robh e a’ bruidhinn ris an neach dho-fhaicsinneach seo a bha còmhla ris anns an danns, no a bha e, a rèir coltais, an dùil a bha còmhla ris.

Cha robh muinntir Mhiongaboist idir a’ tuigsinn dè a bha a’ gluasad Dhominic gus seo a dhèanamh.

“Dìth mhòr na cèille,” arsa Màiri an t-Sruthain.

“Tha e cho làn dheth fhèin,” arsa Murchadh Dhòmhnaill.

“Chan eil mise cho cinnteach,” ars Iain na Cille.

Bha cuid den bheachd gun robh adhbhar air choreigin aig Dominic a bhith ris an dol-a-mach làitheil seo, eadar gun robh mòrchuis no dìth na cèille a’ suathadh ris no nach robh. Nach dòcha gum buineadh e do chreideamh neònach à tìr chèin. Cò aige bha fios? Ach bhiodh cuid a’ cur am beachdan fhèin an cèill mun ghiùlan aig Dominic. Bha


[TD 189]

Iain na Cille an ìre mhath cinnteach gun robh danns Dhominic co-cheangailte ris a’ ghrèin ann an dòigh air choreigin.

“Tha an talamh a’ cur charan mun ghrèin,” ars Iain. “Nach dòcha gur e sin a tha na cearcaill a’ riochdachadh. Agus cuideachd bha cearcaill air cuid de na seann chroisean Ceilteach bha iad sin ceangailte ri creideamh.”

Ach cha robh duine a’ creidsinn na feallsanachd aig Iain.

“Dè mun danns, ma-tà?” thuirt cuideigin ris.

“O, an danns,” fhreagair Iain. “Tha sin nas duilghe a thuigsinn. Ach bha mise a’ leughadh uaireigin mu rud air an robh Danns nan Iomadh Teine. Bho chionn fhada an t-saoghail bhiodh daoine ann an dùthaich chèin a’ lasadh theintean aig ciaradh an fheasgair mun cuairt air na bothagan anns an robh iad a’ fuireach. Bha sin airson na droch spioradan, a bha iad a’ creidsinn a bha a’ falbh na h-oidhche, a chumail air falbh. Agus anns a’ mhadainn bhiodh iad a’ danns timcheall air na bothagan feuch an robh na teintean air a dhol às. A-nise ma bha aon theine fhathast beò, ma bha anail anns an èibhleig bu lugha, bha sin a’ ciallachadh gun robh droch spiorad air fàire, oir cha bhàsaicheadh an teine gus am biodh na spioradan air am fuadach. Nach dòcha gur e sin a tha Dominic a’ dèanamh cuideachd.”

Bha cuid a’ creidsinn Iain agus bha cuid nach robh. Bha fios aca co-dhiù nach robh e gach feasgar a’ togail theintean mun cuairt an taighe. Bha cuid eile a’ smaoineachadh nach robh ann am briathran Iain ach dìomhanas a bha a’ siubhal na h-inntinn agus a’ faighinn saorsa le bhith ag itealaich bho bhàrr a theanga. Ach a dh’aindeoin ciod bu chiall don danns aig Dominic, cha robh là nach robh e ris.

Aon Shàbaid chaidh Dominic don eaglais ann am Miongabost. Cha robh sin na chleachdadh aige agus dh’èirich corra cheann nuair chunnacas e a’ tighinn a-steach. Bha dùil acasan a chunnaic e gur e Bìoball a bha aige na làimh. Ach gu dearbha cha b’ e. Is e bha aige leabhar de sgeulachdan èibhinn. Agus shuidh e fad na seirbheis, a mhair mu uair a thìde is trì chairteal, a’ leughadh an leabhair agus bho àm gu àm a’ gàireachdainn ris fhèin an teis mheadhan a’ choitheanail. Agus cha do sheas e mar a rinn càch aig na h-ùrnaighean, agus cha


[TD 190]

do thog e a shùilean bho na sgeulachdan fhad ‘s a bha an t-seinn a’ dol no fhad ‘s a bha am ministear a’ lìbhrigeadh na searmoin. Agus, aig crìoch cùise, dh’èirich e a-mach còmhla ri càch, agus rinn e na aonar air an taigh.

“Bidh mi a’ dèanamh mòran leughaidh,” arsa Dominic ri Aonghas Carach, agus Aonghas còir air a dhol a-steach mar thoradh air cuireadh bho Dhominic. “Bha mi a’ leughadh bho chionn ghoirid,” arsa Dominic, “gu bheil treubh de dhaoine ann am Mangara, sin dùthaich bheag air cùl beanntan Himalaya, agus cha bhi iad a’ bruidhinn idir. Is ann a bhios iad a’ seinn. A’ seinn ri chèile fad an là. Bidh iad a’ seinn rudan mar Suidh sìos agus mar Nach i tha fuar an-diugh agus mar Tha mi gus bàsachadh leis an acras. Smaoinich, a’ seinn mar sin fad na h-ùine. Agus innsidh mi rud eile mu na daoine sin: tha na cluasan aca eadar-dhealaichte bho na cluasan againne – tha iad suidhichte gu math nas fhaide air ais air cùl an cinn. Agus a bheil fios agad dè is coireach ri sin?”

“Chan eil gu dearbha,” fhreagair Aonghas Carach.

“’S e is coireach ri sin ma-tà gur e cluasagan cloiche air a bheil iad air a bhith a’ cadal fad linntean. Dìreach mar a bha Clach Sgàin na cluasaig aig Iàcob!”

Fhad ‘s a bha Aonghas a’ feuchainn ri sin oibreachadh a-mach, seadh carson a bha cluasan annasach air seinneadairean Mhangara, chunnaic e Dominic a’ cur dheth a bhrògan agus a stocainnean. Bha tatù den aon sheòrsa air an dà chois aige. Agus b’ e dealbh de choileach a bha san dà thatù. Dà choileach iomadhathte ach le cìrean dearg air gach fear.

Dh’innis e do Aonghas mu na coilich.

“Bidh an coileach a tha air mo chois chlì a’ gairm nuair bhios an t-àm ann dhomh a dhol don leabaidh, agus bidh an coileach a tha air mo chois dheis a’ gairm nuair bhios thìde agam dùsgadh agus èirigh.”

“Seadh, seadh,” ars Aonghas.

“Agus innsidh mi rudeigin eile dhut,” arsa Dominic. “‘S e Ruaraidh a tha air mo chois dheis agus ‘s e Raibeart a tha air mo chois chlì. Ainmean nan coileach, tha thu a’ tuigsinn. Agus tha iad a’ dèanamh


[TD 191]

feum dhomh ann an dòighean eile cuideachd.”

“Ciamar sin?” dh’fhaighnich Aonghas Carach.

“An cuala tu a-riamh,” arsa Dominic, “mun chuileig a bha aig Colum Cille agus a bhiodh a’ laighe air an fhacal dìreach far an sguireadh e nuair bhiodh e ag eadar-theangachadh nan saltairean? Uill, dh’fhuireadh a’ chuileag dìreach an sin gus an tilleadh Colum Cille chun an eadar-theangachaidh, agus mar sin bhiodh cuimhne aige càite na sguir e.”

Bha Aonghas ag èisteachd ri Dominic gu dian. Ach cha robh e a’ tuigsinn fhathast dè an ceangal a bha aig cuileag Choluim Chille ri na coilich a bha air casan Dominic.

Lean Dominic air.

“Uill,” ars esan, “cha bhi acras agus pathadh a’ tighinn ormsa mar a bhios a’ tighinn air daoine eile. A dh’aindeoin sin feumaidh mi biadh ithe agus deoch òl airson mo chumail beò. Agus nuair bhios feum agam air biadh, fairichidh mi Ruaraidh a’ sgrìobadh air mo chois dheis, ‘s nuair a bhios feum agam air deoch fairichidh mi Raibeart a’ sgrìobadh air mo chois chlì. Tha iad mar sin a’ cur nam chuimhne a bhith ag ithe agus ag òl, dìreach mar a bha a’ chuileag a’ cur an cuimhne Choluim Chille càite na stad e aig eadar-theangachadh an t-saltair.”

Nuair bhiodh Dominic a’ dol don bhùth a dh’iarraidh a’ bhìdh agus ghoireasan eile, bha daoine a’ mothachadh do na rudan a bha e a’ ceannach. A rèir coltais bha e uabhasach dèidheil air biadh Eadailteach, ged nach robh dad de choltas an Eadailtich air fhèin. Nam faiceadh e rudan mar pizza no pasta sa bhùth, chan fhàgadh e aon phacaid dheth air an sgeilp. Cheannaicheadh e a h-uile sgath dheth. Agus dh’fhaighnich Aonghas Carach dha carson a bha a leithid de mhiann aige air biadh Eadailteach.

“Bho chionn fhada,” ars esan, “bha mise pòsta aig bana-Eadailteach. Sophia an t-ainm a bha oirre. Bha i uabhasach math air còcaireachd. Bha i uabhasach math air biadh Eadailteach a dhèanamh. Agus gach uair a dh’itheas mi biadh Eadailteach, nuair sgrìobas Ruaraidh mo chas a dh’innse dhomh gu bheil an t-acras


[TD 192]

orm, bidh mi a’ cuimhneachadh air Sophia.”

“Agus càite a bheil i a-nise?” dh’fhaighnich Aonghas.

“Ann an nèamh,” fhreagair Dominic.

“Ann an nèamh?” ars Aonghas.

“Mharbh mi i,” arsa Dominic.

Chlisg Aonghas. Dh’fhairich e mar gun robh cnap air fàs na amhaich.

“Mharbh mi i,” arsa Dominic a-rithist. “Aon là thuirt i rium gum bu toigh leatha a dhol a nèamh nuair thigeadh a cuairt air an talamh gu ceann. Ach cha robh dùil aice gun robh i a’ dol a dh’fhaighinn ann buileach cho luath. Agus chuir iad mise don phrìosan seach gun tug mi do Sophia an rud a dh’iarr i.”

B’ ann gu truas agus cha b’ ann gu fuath a chaidh an gnothach do Aonghas. B’ iomadh uair a smaoinich e bhon uair ud nach deigheadh e mìle faisg air Dominic tuilleadh. Ach cha robh sgeulachd Dhominic buileach deiseil fhathast, ged bha e a’ dol ga cumail aige fhèin. Cha do dh’innis Aonghas do mhuinntir Mhiongaboist a-riamh mu Sophia, oir bha eagal air gun tionndaidheadh cuid dhiubh air Dominic agus gun tionndaidheadh Dominic an uair sin airsan.

Mar bu mhò a dh’innseadh Aonghas dhaibh, b’ ann a b’ amharasaich a bha iad a’ fàs. Agus thòisich feadhainn ann am Miongabost a’ toirt man airidh gum bu chòir feuchainn ri Dominic a ruagadh às a’ bhaile. Aig a’ cheart àm bha e doirbh dhaibh a leithid de ghnìomh fhìreanachadh, oir cha do rinn e cron air duine dhiubh a-riamh agus cuideachd cha robh iad idir cinnteach ciamar a dheigheadh iad an sàs na leithid.

Ach, mar a thionndaidh cùisean a-mach, cha robh an cuid iomagain a’ dol a leantainn ro fhada. Aon mhadainn earraich nuair sheall muinntir Mhiongaboist a-mach tro na h-uinneagan suas gu far an robh Dominic a’ fuireach, cha robh càil ri fhaicinn ach slige loisgte de fhàrdaich. Bha an taigh aig Dominic air a dhol na theine tron oidhche agus b’ ann mu làimh a bha na ballachan cloiche fhèin nan seasamh. Nuair rinneadh rannsachadh mun ghnothaich, chaidh a dhearbhadh nach robh Dominic fhèin san taigh idir nuair shluig


[TD 193]

na lasraichean e. Chaidh a dhearbhadh cuideachd nach robh aon bhioran àirneis san taigh nuair chaidh e na theine. Feumaidh gun tug Dominic na buinn leis eadar là is oidhche, agus gun tug e leis cuideachd gach nì saoghalta air an robh seilbh aige.

Agus ciamar a chaidh an taigh na theine? Cò aige tha fios? Agus càite an deach Dominic? Cò aige tha fios? An robh barrachd de bhrìgh aig danns na maidne na bha follaiseach don t-sùil agus don inntinn nach robh a-mhàin ach ag amharc? An tàinig Dominic a Mhiongabost le teachdaireachd nach do thuig sluagh a’ bhaile sin? Cò aige tha fios?

Sin ceistean air am bi muinntir Mhiongaboist a’ cnuasachadh nuair sheallas iad ri cnàmhan an taighe aig ceann shuas a’ bhaile, ri ballachan nan seasamh gu critheanach, a cheart cho critheanach ris a’ bheatha neo-sheasmhach fhèin.


[TD 194]

32. A’ Bheing

Bha iomadh bliadhna bho sguir an dàrna Cogadh Mòr. Cha robh fada bho fhuair Mairead seachad air. Bha fhathast fuaimean nam plèanaichean agus nan gunnachan cho àrd ’s a bha iad, ged nach cuala i iad a-riamh. Ach dh’innis Tormod dhi mun deidhinn.

Nuair thigeadh e dhachaigh air fòrladh, bhiodh iad a’ coinneachadh far na choinnich iad gu bitheanta mus tàinig a’ chèis dhonn ’s mus do dh’fhalbh e. Bhiodh iad a’ coinneachadh aig a’ bheing fhiodha. Bha a’ bheing mu choinneamh bùth Luigi. “A’ bheing againn fhìn,” mar theireadh iad ri chèile gach uair a shuidheadh iad oirre.

Agus bha Tormod a’ falbh agus a’ tighinn, mar theachdaire gun robh an cogadh fhathast a’ dol, ach mar theachdaire cuideachd gun robh gach là a leanadh e ga thoirt na b’ fhaisge air a’ chrìch, na b’ fhaisge air bàs no air buaidh no air sìth.

Nuair shuidheadh iad còmhla air a’ bheing, bhiodh e ag innse do Mhairead mu na h-àitean san robh e bho chunnaic iad a chèile cheana, mun ùpraid a bha an t-sabaid a’ dùsgadh ann an àrainneachd an t-saoghail. Agus aig an taigh, air a’ bheing, bha an àile cho glan ’s a bha i air an t-siathamh là, nuair chrìochnaich Dia a chuid obrach. Cha robh an cogadh fhathast air bualadh air Mairead no air a pàrantan, oir bha ise ro òg agus iadsan ro shean airson cèisean donna fhaighinn.

“Bidh mi uaireannan gus mo thachdadh leis an duslaich,” ars esan. “Am peilear nach eil ag amas ort, bidh e gad sheachnadh, ach an duslach, is e tha sin rud eile. Is aithne dhomh feadhainn, agus cha ghabhadh na peilearan Gearmailteach gnothach riutha, agus


[TD 195]

bhàsaich iad san ospadal le grèim nan sgamhanan.”

Ach ged a bha ùidh aig Mairead anns na bha Tormod ag innse dhi, bha e a’ dol seachad oirre mar oiteag na gaoithe samhraidh ag iadhadh na beinge. Agus an oidhche mus fhalbhadh e, cha robh fa-near dhi, no gu dearbha dhàsan, ach an ath chuairt dhachaigh, na làithean-fòrlaidh a bha ri thighinn. Bha earbsa aca le chèile nach robh ùidh aig na peilearan no aig na sligean ann an Tormod.

Agus thurchair gun robh iad ceart. Chaidh an t-sìth a ghairm, agus fhuair Mairead fios gun robh Tormod sàbhailt san Fhraing. Chaidh na seachdainean seachad, agus bha iongnadh mòr oirre nach robh e a’ tilleadh. Seadh gus an d’ fhuair i fios eile, bho shaighdear Frangach air an robh Jean-Claude, gun robh Tormod san ospadal agus e a’ fulang le tinneas.

Duilich ’s mar a bha e agus breislich a’ chogaidh fhathast sa h-uile àite, chuir Mairead roimhpe gun deigheadh i don Fhraing a dh’fhaicinn Thormoid. Bha e a’ coimhead gu math fada bho uchd bàis nuair ràinig i taobh a leapa. Agus dh’innis e dhi mar a thachair. Aon là, agus e a’ coiseachd air Rue St Germain ann am Paris, agus e a’ sireadh tiodhlac a bheireadh e dhachaigh gu Mairead, bhuail an cràdh a b’ uabhasaiche e sa bhroilleach. Bha e cinnteach gur e an cridhe a bha a’ gèilleadh. Chaidh a thogail don ospadal, ach bha e ro lag airson sgrìobhadh dhachaigh, agus dh’iarr e air Jean-Claude fios a chur gu Mairead.

Rinn iad a-mach san ospadal gun robh duslach a’ chogaidh, an duslach a bha air an àrainneachd a lìonadh le puinnsean, air buadhachadh air Tormod, mar bhuadhaich e air iomadh ceatharnach eile. Dà là a bharrachd, agus bhiodh na sgamhanan air dùnadh gu tur, thuirt iad ris. A dh’aindeoin sin, bha esan air an fheadhainn a b’ fhortanaiche.

“’S fhada leam, a Mhairead chòir,” ars esan, “gus am faigh mi air tilleadh gu àile ghlan na h-àrainneachd againn fhìn.”

Rinn i gàire ris, oir bha i cinnteach nach tigeadh càil tuilleadh ach piseach.

“A bheil a’ bheing an siud fhathast?” dh’fhaighnich e.

“Tha,” fhreagair i, “agus tha an àile cho glan ’s cho cùbhraidh ’s a


[TD 196]

bha i a-riamh.”

Rinn Tormod osann bheag agus dhùin e a shùilean. Bha e a’ coimhead cho toilichte, agus bha Mairead cinnteach gun robh e a’ smaoineachadh air an àile agus air a’ bheing. Cha b’ fhada gus am biodh iad còmhla uair eile, fada bho chogadh agus bho dhuslach.

Ach, mar a bha san dàn, b’ ann na h-aonar a thill Mairead dhachaigh às an Fhraing. Cha robh airgead ann airson corp Thormoid a thoirt air ais. Agus chaidh a chàradh na dhachaigh dheireannaich, còmhla ri saighdearan eile a thuit fo bhuaidh shligean is pheilearan. Thadhail am bàs airsan le innleachd a bha a cheart cho marbhtach. Bha an cogadh air àrainneachd an t-saoghail a mhilleadh, agus ged dh’fhàsadh lusan-a’-chadail às an talamh bhreòite, bha Mairead cinnteach gum biodh iad gu tric air an còmhdach le sneachd dubh a’ chogaidh, oir bha i cinnteach gur fhada mus tigeadh aiteamh na sìthe.

Ged a dh’fhàg Mairead cuibhreann de a cridhe san dùthaich chèin, cha robh air ach tilleadh gu tìr a h-eòlais. Cha chuireadh na peilearan no an duslach dragh air Tormod tuilleadh. Agus gach feasgar, an dèidh dhi tilleadh, bhiodh i a’ dol chun na beinge mu choinneamh bùth Luigi, agus a’ suidhe san àite àbhaisteach, mar gum biodh i a’ fàgail àite fhèin aig Tormod gun fhios nach tilleadh e. Ach bha a tuigse a’ faighinn buaidh air mealladh cruaidh-chridheach na h-inntinn.

Shuidheadh i air a’ bheing fad uair a thìde, uaireannan a’ coimhead suas chun nan speuran agus uaireannan a’ coimhead a-steach a bhroinn a h-inntinn fhèin. Bha an saoghal a’ dol seachad oirre gun fhios dhi, agus bha coigrich nach robh eòlach oirre a’ faighneachd da chèile ciod a b’ adhbhar don fhaire mhuladaich. Ach cha robh freagairt aca don cheist.

Bhiodh i daonnan a’ toirt baga leatha chun na beinge. Anns a’ bhaga bha criomagan bìdhe a bhiodh i ag ithe nuair bu dèine an t-acras, agus bu tric a bha criomag no dhà air fhàgail a bheireadh i do na calmain no do na faoileagan. Bha iadsan mar gum biodh iad ga feitheamh gach là.

Agus bha clobhd aice anns a’ bhaga cuideachd, ’s bhiodh i a’ glanadh na beinge leis a’ chlobhd, mar gun robh i a’ suathadh air falbh


[TD 197]

duslach cogadh air choreigin anns an robh i a’ sabaid na cridhe. Agus an uair a dheigheadh càr seachad ’s e a’ spùtadh a chuid ceothaidh don àrainneachd a bha mun cuairt oirre, chrathadh i an clobhd ach am biodh an àile glan a-rithist.

Agus bha cladh a’ bhaile a’ lìonadh, oir bha na seann daoine, agus gu dearbha a co-aoisean fhèin, a’ gèilleadh do theachdaireachd na sìorraidheachd le na galairean cumanta a bhios a’ cur dragh air mac ’s air nighean ’s air ogha an duine. Mu dheireadh cha mhòr gun robh neach a’ dol seachad air a’ bheing air an robh Mairead na suidhe, ach ginealach ùr, ginealach nach robh eòlach air cogadh, no air peilearan, no air duslach cogaidh.

“A bheil sibh ceart gu leòr?” theireadh cuideigin, agus Mairead mar gum biodh i a’ bruidhinn ri neach air choreigin nach robh ann.

“Tha,” theireadh i. “Tha mi ceart gu leòr.”

“Tha sibh a’ coimhead brònach.”

“Thug mi mo bhròn leam às an Fhraing,” theireadh i.

Agus an uair sin dh’fhalbhadh iadsan a bha a’ bruidhinn rithe, oir cha robh iad ga tuigsinn. Cha robh iad a’ tuigsinn càil idir, bha i a’ smaoineachadh.

Nam biodh Tormod air a mharbhadh le slige no le peilear, is dòcha gun robh cuideigin air bonn fhaighinn às a leth, air sgàth a dhìlseachd don rìgh. Ach air a mharbhadh leis an duslaich, b’ e bha sin gnothach eile. Cha robh e gu leòr dhaibh a bhith a’ marbhadh nan daoine, ach mharbh iad an àrainneachd cuideachd.

Chaidh na bliadhnaichean seachad, agus bha an aois a’ laighe air Mairead, an dà chuid air a corp agus air a spiorad. B’ ann a dh’fhàs i aost mus tàinig an aois oirre. Theireadh cuid gun robh am bròn a bha i fhathast a’ fulang a’ goid air falbh nam bliadhnaichean. An dèidh gach cùise, nach b’ e am bròn a bha ga fàgail a’ tadhal air a’ bheing. Bha bròn ann ceart gu leòr, ach cuideachd bha an saoghal air atharrachadh gun fhios dhi .......................................

Thug Mairead còrr air leth-cheud bliadhna a’ dol chun na beinge an dèidh dhi tilleadh às an Fhraing. Bhiodh i a’ coimhead nan daoine a-mach ’s a-steach à bùth Luigi, ged nach robh sgeul air Luigi fhèin


[TD 198]

a-nise. Bha ise sa chogadh gus na dh’fhàg i a’ bheing. Agus aon là sa bhliadhna bhiodh i a’ ceannach aon lus-cadail, agus ga fhàgail air a’ bheing nuair dh’fhalbhadh i.

Agus chan eil fada bho chaidh mi fhìn seachad air a’ bheing. Ach cha robh Mairead ri a faicinn. Bhuail an tinneas i. Grèim uabhasach na sgamhanan. Chaidh a toirt don ospadal. Agus cha robh Jean-Claude air fàire airson fios a chur gu a càirdean. Gu dearbha cha robh mòran dhiubh sin air am fàgail, oir bha na bliadhnaichean air a dhol seachad.

B’ e. Grèim uabhasach na sgamhanan. Rè na h-ùine a bha i a’ caoidh air a’ bheing, bha i a’ slugadh ceò nan càraichean, agus bha i a’ slugadh na duslaich a bha iad a’ fàgail às an dèidh. Deireadh a’ chogaidh mu dheireadh thall, an dèidh caogad bliadhna is còrr.

“Nach neònach an saoghal,” ars am ministear an dèidh an tiodhlacaidh. “Dh’fheuch na Gearmailtich ri Tormod Friseal a mharbhadh leis a’ pheilear agus leis an t-slige. Ach cha deach leotha. Chaidh a mharbhadh leis an àrainneachd thruaillte a chruthaich sinne agus iadsan.”

“Tha mi a’ tuigsinn,” thuirt cuideigin. “Mairead bhochd. Chaidh ise a mharbhadh leis an àrainneachd thruaillte a chruthaich sinne, agus i a’ caoidh air sgàth àrainneachd thruaillte eile.”

Thug mi leam aon lus-cadail chun an tiodhlacadh aig Mairead. Cha robh mòran dhaoine an làthair. Dh’fhuirich mi gus na dh’fhalbh iad uile. Agus chuir mi an lus air uachdar na h-uaighe. Dhanns an lus greiseag anns a’ ghrèin, agus an uair sin thuit e mar gun robh fios aige dè bha a’ tachairt. No, is dòcha gun robh eagal air ro shneachd dubh na h-àrainneachd. Cò aige tha fios?

Chan eil fada bho chaidh mi seachad air a’ bheing a-rithist. Tha i an-diugh air a dath a chall le sùich dhubh nan càraichean. Beagan lobhaidh an siud ’s an seo. Bhiodh dùil ri sin. Chuimhnich mi air an tinneas a dh’fhalbh le Mairead.

Agus thàinig e a-steach orm nach seas an cuimhneachan as maireannaiche, eadar gur e saighdear no being, no boireannach a bhios a’ caoidh, rim chomas-sa agus rid chomas-sa air àrainneachd Dhè a thruailleadh.


[TD 199]

33. Na Aonar

Trì uairean sa mhadainn. Sàmhchair uabhasach. Cha robh cuideachd aig Seumas ach a smuaintean. Chunnaic e taibhs air taobh thall an t-seòmair, faisg air an uinneig nach robh ann. Seòrsa de tholl. Cha robh e cinnteach carson nach robh e san leabaidh aig trì uairean sa mhadainn, ach smaoinich e, nuair chunnaic e an taibhs, gun robh adhbhar air choreigin ann. Leum e gu grad, agus chaidh e don taigh-bheag. Nuair thill e, bha an taibhs fhathast an siud. Bhruidhinn e ris an taibhs.

“Is e Donnchadh an t-ainm a tha ormsa,” thuirt an taibhs.

Bha fios aig Seumas air sin.

Agus dh’fhalbh an taibhs.

Cha robh air fhàgail san t-seòmar ach Seumas, bòrd, cathair agus dòrlach de dhuilleagan bàna de phàipear air uachdar a’ bhùird. Agus peansail. Bha pàipear dorch a’ còmhdach nam ballachan. Pàipear deamhnaidh, dorch. Bha solas crochte bho mhullach an t-seòmair. Cha robh an solas ro shoilleir. Cha robh teine sa chagailt. B’ fhada bho chaidh an teine às. Ach bha ìomhaigh nan lasraichean air na ballachan. Seòrsa de theachdaireachd.

Dh’fhairich Seumas acras. Cha b’ e acras, a bha a’ sireadh sàsachadh bho hama is bho uighean, bho sgadan, bho bhradan, bho bhuntàta, bho fheòil shaillte no bho mheasan. Acras a’ chuirp gun teagamh, ach cuideachd acras na h-inntinn. Acras a bha a’ sireadh sàsachadh bho dhoimhneachdan uabhasach an t-saoghail.

Dh’fhuirich Seumas san t-seòmar, ach chaidh e air chuairt.


[TD 200]

Dh’fhalbh e air chuairt tro thrannsachan a bheatha. Bha iomadh companach còmhla ris. Iomadh companach, agus iomadh smuain.

Cha robh Seumas buileach còig bliadhna a dh’aois nuair chaidh e don sgoil. Bha an cianalas air a’ mhadainn ud. Shaoil e gun robh a mhàthair ga shlaodadh a-mach às an dachaigh, a-mach à blàths na dachaigh, gu saoghal ùr a bha mì-chinnteach, agus uaireannan cunnartach. Leanabh nach robh còig bliadhna a dh’aois, a’ falbh a threabhadh achaidhean an aineolais, agus gun fios fon ghrèin aige ciod a bha roimhe.

Bha comasan leughaidh agus comasan sgrìobhaidh aig Seumas mus deach e don sgoil, seadh mus deach e don togalach. Togalach mòr, deamhnaidh. Ballachan àrda anns an robh brùidean de uinneagan. Cò na taibhsean a’ bha a’ còmhnaidh os cionn nan sailean? Saoil an robh Donnchadh shuas an siud an àiteigin? Eadhon mus robh e còig bliadhna a dh’aois, bha mothachadh aig Seumas mu thaibhsean. Ach leughadh e is thuigeadh e, ann an dà chànan. Cuideachd, ann an cànanan eile nach robh clàrte.

Bhiodh na bodaich a’ cruinneachadh. Ag innse sgeulachdan mu thaibhsean. Agus bheireadh màthair Sheumais air a dhol don leabaidh, mus tòisicheadh na bodaich a’ labhairt. Ach liùgadh e sìos an staidhre, letheach sìos, gus an cluinneadh e ciod a bha a’ tachairt. Agus chuala e rudan a chuir eagal a bheatha air. Bhiodh Donnchadh a’ coiseachd tron bhaile. Bha eagal air na daoine a dhol a-mach, mus tachradh Donnchadh riutha. Uaireannan thachradh. Agus uaireannan, bhruidhinneadh e riutha. Bhiodh Donnchadh a’ goid uighean nan cearcan agus bhiodh e gan cur don àmhainn. Ach cha tigeadh iseanan às na h-uighean, ged bha Donnchadh a’ smaoineachadh gun tigeadh. Bhiodh am baile ag ràdh gur e leth-chiallach a bha ann an Donnchadh. Ach dè bha sin a’ ciallachadh? Ma bha leth-cèille aige, feumaidh nach robh ach leth-cèille a dhìth air. An robh ciall iomlan aig an fheadhainn nach robh air am meas mar leth-chiallaich?

Shuidh Seumas aig a’ bhòrd, anns a’ chathair. Bha am pàipear bàn agus am peansail ag innse rudeigin dha. Am peansail ga spreòtadh.


[TD 201]

Donnchadh. Chuir Donnchadh am pàipear agus am peansail an siud. Ach dè cho seasmhach ’s a bha am bòrd? Dè cho seasmhach ’s a bha a’ chathair? Cha robh teagamh aig Seumas nach fheumadh e gabhail ris a’ chuireadh. Agus thòisich Seumas a’ sgrìobhadh. Air a’ phàipear bhàn. Cha b’ ann air a’ phàipear dhorch a bha air na ballachan. Leis a’ pheansail, a dh’fhàg Donnchadh.

Sgeulachd. Bha feum air sgeulachd.

Bha Seumas na aonar anns an t-seòmar. Sin a bha e a’ smaoineachadh. Nochd iad. An rìgh. Agus am prionnsa. Agus Donnchadh. An taibhs. Thòisich iad a’ seinn. O, thèid mi fhìn le mo ghaol dhan an t-searmoin; O thèid mi fhìn le mo ghaol dhan an èisteachd. Air fonn Chill Mhàrnaig.

“Sgrìobhaidh mi òran ùr,” arsa Seumas.

Sgrìobh Seumas òran ùr. Sgeulachd ùr.

Òran gun cheòl. Òran gun bhriathran. Sgeulachd gun bhriathran.

Seumas na aonar ann an seòmar. Seumas na aonar. Bha am peansail a’ fàs maol. Coltach ris an inntinn. Ach bha obair aig a’ pheansail ri dhèanamh fhathast.

Chaochail an rìgh. Bha mulad a’ còmhdach na dùthcha. Dh’iarr Dia air an dùthaich a bhith muladach. Agus bha an dùthaich umhail do iarrtas Dhè. Àm na Nollaig a bha ann. Cha tàinig a’ Bhliadhn’ Ùr fhathast. Cha bhiodh guth air an rìgh nuair thigeadh a’ Bhliadhn’ Ùr. Bhiodh an Nollaig seachad. Bliadhna ùr a’ nochdadh. A-mach às an fhuachd. A-mach às an t-sneachd. A-mach à eachdraidh.

A dh’aithghearr bhiodh rìgh ùr air a chrùnadh. Murchadh VIII. Cia mheud bean a bhiodh aig Murchadh VIII? Chaochail an rìgh. Gur fada a mhaireas an rìgh ùr. Cleachdadh deamhnaidh na stàite.

Ach bha Seumas na aonar san t-seòmar. Saoil an tigeadh Murchadh VIII a thadhal air Steòrnabhagh? Carson nach tigeadh? Chitheadh e dealbhan de na baraillean sgadain. De chlann-nighean an sgadain. Den chlò-mhòr. Chitheadh e na tràighean àlainn air an còmhdach le gainmhich. Seann bhotal còc an siud ’s an seo. Bha na botail falamh. Agus gun duine beò na laighe air a’ ghainmhich.


[TD 202]

Carson a bha a’ ghainmheach ann?

Murchadh VIII. Murchadh Chaluim Aonghais Mhòir an t-Sruthain. An t-ochdamh Murchadh. Dè mu dheidhinn a bhràthar? Seòras Chaluim Aonghais Mhòir an t-Sruthain? Prionnsa nan Eilean Cothromach. Oighre ùr a’ Chrùin. An tigeadh esan a thadhal air Steòrnabhagh? No air Siabost? No air a’ Bhac? No air Loch nam Madadh. No air Bàgh a’ Chaisteil? No air Port Nis?

Ceistean. Ceistean a bha am pàipear bàn a’ feuchainn ri fhreagairt. Bha Seumas na aonar anns an t-seòmar. E fhèin agus a smuaintean.

Chunnaic Seumas togalaichean ùra a’ dol suas. Feadhainn iomadhathach. Feadhainn a bha a’ cur cais air. Feadhainn a bha a’ còrdadh ris. Geatachan a’ fosgladh, agus geatachan a’ dùnadh. Geatachan nach robh idir ann.

Bha am pàipear fhathast bàn. Cò rinn na dealbhan a bha air a’ phàipear a bha air na ballachan? Dathan dorcha. Flùraichean dorcha. Carson a bha a h-uile càil cho dorch? Ceist. Nach b’ ann airson a fuasgladh a bha e na shuidhe sa chathair aig a’ bhòrd? Gach nì cho dorch. An saoghal cho dorch. Steòrnabhagh cho dorch. Siabost cho dorch. Am Bac cho dorch. Loch nam Madadh cho dorch. Siabost cho dorch. Am Bac cho dorch. Loch nam Madadh cho dorch. Bàgh a’ Chaisteil cho dorch. Port Nis cho dorch. An saoghal mòr cho dorch. An dorchadas cho dorch. An solas cho dorch.

Bha dùil aig Seumas gum faigheadh e solas, biùgan de sholas a shoilleiricheadh a chuid cheistean. Ach bha am pàipear fhathast bàn. Cha robh sgrìobhte air ach a smuaintean, agus cha ghabhadh iad an leughadh le duine ach leis fhèin.

Bha am pàipear bàn agus bha an inntinn bàn. Bha am falt bàn agus bha an talamh bàn. Bha an t-each bàn agus bha na smuaintean bàn.

Ach nochd dùsgadh. Bha Seumas a’ dùsgadh à cadal. Nuair dhùisg e, chunnaic e gun robh an seòmar fhathast falamh, ach loma làn de smuaintean.

Choisich e tro linntean a chaidh seachad, tro bhlàir mhòra an t-saoghail, tro Fhuadach nan Gàidheal, tro Linn an Sgadain, tro Linn nan Seumasach, tro Linn na Deighe, tro Bhriseadh nan Eaglaisean,


[TD 203]

tro Achdan an Fhoghlaim, tro eachdraidh an t-saoghail.

Choimhead Seumas a-mach tron uinneig, tron toll. Bha an sneachd a’ cabhadh. Agus anns a’ chabhadh chunnaic e Donnchadh. An taibhs. Bha Donnchadh a’ smèideadh ris. “Sin thu, Sheumais,” bha Donnchadh ag ràdh anns an smèideadh. Smèid Seumas air ais, agus chaidh Donnchadh às an t-sealladh.

Agus bha Seumas fhathast na aonar anns an t-seòmar. Bòrd is cathair. Agus smuaintean.

Dh’fheumadh e tòiseachadh a’ sgrìobhadh, no cha bhiodh sgeul air bòrd, no air cathair, no air pàipear, no air peansail.

Sgrìobh e mu eachdraidh nan eilean. Mu Leòdhas, mu na Hearadh, mu Uibhist, mu Bheinn a’ Bhaoghla, mu Bharraigh, mu Èirisgeigh, mu Rònaigh, mu Hiort, mu gach eilean eile mun iar air an smaoinicheadh e. Sgrìobh e mu bhochdainn agus mu thaighean dubha. Agus sgrìobh e mu shonas agus mu shàsachadh.

Chunnaic e tuathan-gaoithe mòra ag èirigh às an talamh. Ag èirigh à monaidhean Leòdhais. B’ fhada bho chaidh an sìol a chur. Miann mac an duine air cumhachd. Carson nach robhar a’ lìonadh nam monaidhean le craobhan? Thigeadh galar air na craobhan. Ach cha tigeadh galar air na muilnean-gaoithe. Càite an robh Donnchadh? Càite an robh an taibhs? Pàipear bàn a bha fhathast bàn.

Bhiodh Taghadh Coitcheann ann a dh’aithghearr. ’S bhiodh iad uile a’ sireadh nam bhòtaichean. Cha robh fios aig Seumas cò a chreideadh e. Iadsan a bha ag innse nam breugan, no iadsan a bha ag innse na fìrinn. Is dòcha gun robh iad uile ag innse nam breugan. Smaoinich e gum bu chòir dha a bhith a’ sgrìobhadh mainefeasto dha fhèin. Dè na seòrsachan gheallaidhean a bhiodh ann? Geallaidhean fìrinneach, no geallaidhean breugach? No geallaidhean nach robh nan geallaidhean idir?

Agus bha am pàipear fhathast bàn. Agus bha Seumas fhathast na aonar anns an t-seòmar. Co-dhiù, bha e a’ smaoineachadh gun robh.

Chaochail am Pàp. Chaochail bean Aonghais Ruaidh. Phòs am prionnsa. Phòs Seonaidh Chaluim Bhig. An còigeamh turas. Bha mòran a’ bruidhinn. Dè mu Mhurchadh VIII?


[TD 204]

Chaidh Pàp ùr a thaghadh. Cha robh guth air an t-seann Phàp. Bha esan na chadal. Bidh sinn uile nar cadal uaireigin. Sin a bha Seumas a’ smaoineachadh.

Agus dè mun phàipear? Mun phàipear bhàn?

Seumas na aonar ann an seòmar. Shaoil e nach robh neach sam bith na aonar nuair bha e leis fhèin.

Port Nis. Bàgh a’ Chaisteil. Loch nam Madadh. Am Bac. Siabost. Steòrnabhagh.

Càite an robh iad?

Bha sneachd air uachdar na talmhainn. Cho geal ris a’ phàipear bhàn a bha fa chomhair air a’ bhòrd dheamhnaidh ud. Ach chitheadh e boinneagan fala air an t-sneachd. Seòrsa de dhealbhan. Seòrsa de sgrìobhadh. Fuil a’ chogaidh, smaoinich e.

Thòisich Seumas a’ sgrìobhadh. Sgrìobh e nobhail, a bha cho iongantach ri Tolstoy, cho iongantach ri Haraidh Potair. Sgrìobh e bàrdachd, a bha cho iongantach ri Milton. Agus sin nuair thuig e gun robh e dall. Cha robh e a’ faicinn càil. Cha robh e a’ tuigsinn càil.

Agus lìon an seòmar le ceò. Ged bha e dall, chunnaic e an taibhs anns a’ cheò. Bha a chuid smuaintean a’ dèanamh dragh dha. Chan fhaigheadh e a-mach às an t-seòmar uabhasach ud. Agus tha Seumas fhathast san t-seòmar. Na aonar san t-seòmar. Tha fios aige gum bi e an siud gu bràth, agus nach tig a thadhal air ach Donnchadh. An taibhs. Bho àm gu àm bidh a smuaintean gus a mhùchadh.

Prìosan de sheòmar. Thòisich e a’ smaoineachadh gu bheil sinn uile ann am prìosan bhon mhionaid a thig sinn don t-saoghal. Chuala e trompaid a’ sèideadh. Cha do dh’aithnich e an ceòl. Donnchadh a-rithist dòcha.

Chuir Seumas a cheann na làmhan, agus chaidil e. Bha e na chadal fad bliadhna. Agus nuair dhùisg e, thuig e gun robh e fhathast na aonar. Na aonar ann an seòmar.


[TD 205]

34. Bonaid, Plaide agus Cù

Thuirt iad rium gum feumainn mo dhreuchd a leigeil seachad seach gun robh mi air fàs ro aost. Is dòcha gun robh an corp na b’ aosta na bha e an-uiridh, no eadhon an-dè, ach bha an inntinn beòthail gu leòr. Chuirinn dhà is dhà còmhla agus fhathast gheibhinn ceithir. Chunnaic mi saoghal mì-chinnteach a’ fuasgladh air thoiseach orm, agus dorchadas an aineolais a’ cur sgleò air mo shùilean. Chuir mi fad mo bheatha seachad ag obair air an eilean – ag èirigh, ag obair ’s a’ dol a chadal. A-nise, bha na làithean buidhe sin seachad agus dh’fheumainn sealltainn romham ri làithean air am biodh dreach eile. Rinn mi suas m’ inntinn – bha an inntinn a’ dol gun sgur – gum biodh e iomchaidh an t-eilean fhàgail agus dèanamh air a’ bhaile mhòr. Bha mi cinnteach nan dèanainn deagh thaghadh nach biodh duine beò an sin a dh’aithnicheadh mi. Agus thog mi orm.

Ràinig mi am baile, ach feumaidh gun robh mi air fàs aost ceart gu leòr, oir cha robh obair sa bhaile mhòr dom leithid. Cha b’ e tuarastal tomadach a bha dhìth orm, ach bha miann agam nach biodh an tìde a’ laighe ro throm air mo làmhan. Tha cuideam eagalach ann an tide nuair tha i slaodach san dol-seachad.

Ann an imcheist na h-inntinne, cheannaich mi bonaid is plaide agus fhuair mi cù. Shaoil mi gum biodh am bonaid dìonach, gum biodh a’ phlaide blàth agus gum biodh an cù dìleas. Ach cuideachd bhiodh acras agus pathadh air a’ chù, agus dh’fheumainn a bhiadh ’s a dheoch làitheil a chumail ris a’ bheathach bhochd …

Bha a’ mhadainn grianach agus tioram, le osag samhraidh a’


[TD 206]

cìreadh mo ghruaig. Sheall mi mum cuairt mus do thagh mi àite. Cha robh an taghadh furasta, oir dh’fheumadh an t-àite taghte a bhith trang le daoine. Mu dheireadh, shocraich mi mi fhìn faisg air doras aon de na bùthan mòra – cha robh teagamh agam nach biodh gu leòr de dhaoine a’ dol a-steach don bhùth agus a’ tighinn a-mach. An dearbh àite a bha mi ag iarraidh!

Chuir mi a’ phlaide sìos air a’ chabhsair. Shuidh an cù, air an tug mi Bongo mar ainm, air a’ phlaide mar a dh’iarr mi air, agus chuir mi am bonaid sìos eadar mi fhìn agus Bongo. Shad mi sgillinn no dhà dom bhonaid, gus an seallainn don luchd-siubhail ciod fàth mo bhonaid agus mo làthaireachd …

Bha mòran dhaoine a’ dol seachad, agus abair seallaidhean. Bha iad ann de gach cruth agus de gach seòrsa. Corra uair stadadh cuideigin agus shadadh e, no i, bonn beag airgid don bhonaid. Cha robh na buinn idir mòr no air leth luachmhor. B’ fhada mus lìonadh am bonaid – gu dearbha bha mi a’ smaoineachadh nach lìonadh e gu sìorraidh.

Ach bha e inntinneach a bhith nam shuidhe an siud, a dh’aindeoin fuachd a’ chabhsair. A-nise bha cothrom agam an saoghal fhaicinn mar nach fhaca mi a-riamh roimhe e. Cha robh beartas gu bhith an dàn dhomh air na leacan ud, ach bha buannachdan eile ann, buannachdan an ionnsachaidh. Bha sgoil chruaidh na beatha daonnan fam chomhair. Ceistean gu leòr. Agus b’ iongantach mur an robh ceistean acasan cuideachd. Bha aon rud cinnteach, agus b’ e sin gun robh mo cheistean fhìn agamsa. Agus mo bheachdan. Ach dè bha Bongo a’ smaoineachadh? Cha robh fios agam. Agus cha robh corra ghliong nam bonn sa bhonaid a’ dèanamh dragh sam bith dha.

Bha cus dhaoine a’ dol seachad airson smaoineachadh orra san fharsaingeachd. Ach bha feadhainn a mhaireadh nam chuimhne air sgàth nan ceistean a bha iad a’ togail san inntinn. Buinn ann, no buinn às!

Fireannaich le falt air a bhearradh chun a’ chraicinn. Boireannaich is uile dhathan a’ bhogha-froise air an cuid ghruagan. Clann òga bho rian – carson nach robh iad san sgoil? Ministear le coilear cruinn is falt


[TD 207]

fada. Fear a bha a’ leigeil air gun robh e ciorramach, ach a choisicheadh gu cunbhalach às aonais a’ bhata nan togradh e. Caileagan le pàistean air iall agus gun fàinne phòsta idir air an corragan. Daoine leis an deoch a’ gnùstail agus feusagan air an gnùisean. Feadhainn eile agus iad a’ coimhead iargalt, mar gun robh iad air a bhith oidhche no dhà sa phrìosan – ciod iad na h-uilc a rinn iad?

Faisg orm bha fear a’ reic phàipearan-naidheachd air cùl bogsa, agus e ag èigheachd ris an t-saoghal mu naidheachdan an ama. Tubaist rèile san Fhraing. Cìsean a’ dol suas. Mìltean a bharrachd gun dachaigh bhon àm seo an-uiridh. Sgaineal mu chomhairleach a dh’fheuch, ma b’ fhìor, ri a bhràthair a shuidheachadh ann an àrd dhreuchd. Saoghal farsaing, deamhnaidh, muladach.

Stad bana-phoileas agus thòisich i a’ slìobadh ceann Bongo.

“Cù snog agad an sin,” ars ise.

Shaoil mi gun chòrd sin ri Bongo. Thòisich e a’ sguabadh a’ chabhsair le earball.

“Dè an t-ainm a th’ air?” dh’fhaighnich i.

“Bongo,” fhreagair mi.

“Chan fhaca mi an seo roimhe thu,” ars ise. “Tha cus de dhaoine a’ faoigh air na sràidean. Carson nach eil thu a’ faighinn obair agus a’ pàigheadh do chìsean? Chan urrainn dhòmhsa iarraidh ort gluasad gus an atharraich an lagh.”

Dh’innis mi dhi mar a thachair, mar a dh’fhàg mi an t-eilean, mar a chuir an aois às mo dhreuchd mi. Boireannach gasta a bha sa bhana-phoileas, le aodann soilleir agus le falt fada, bàn. Fiaclan deàlrach, geal. Shaoil mi gun robh i ro mheanbh airson a bhith na poileas. Bha daoine gar coimhead, a’ smaoineachadh, shaoil mi, gur ann a’ trod rium a bha i. Ach cha b’ ann. Dh’innis i dhomh mu fhear a b’ aithne dhi fhèin, a chaill a dhreuchd, cha b’ ann air sgàth na h-aoise, ach seach gun deach a’ chompanaidh aig an robh e ag obair fodha. Thug esan na sràidean air cuideachd. Cha do choisinn e mòran airgid tro bhith a’ faoigh, ach choisinn e droch chliù tro dhol an lùib dhaoine a ghabh brath air. Mu dheireadh chaidh a chur don phrìosan airson goid.


[TD 208]

“Feuch nach tachair sin dhutsa,” ars ise.

Agus thog i oirre an ceann a dleastanais. Bha mi fhìn agus Bongo ga coimhead gus an deach i à sealladh ann an onghail na sràide. Thug mi sùil don bhonaid. Cha robh mòran airgid ann. Thòisich mi a’ norradaich, ach chan fhaodainn cadal, air eagal ’s gum falbhadh eucoireach air choreigin leis a’ bhonaid ’s leis a’ bheagan a bha na bhroinn.

Bha mo shùilean làn fhosgailte nuair stad dithis, fear is tè, faisg orm. Bha iad gam dhian choimhead agus chuir iad bonn dà nota don bhonaid. Thug mi taing dhaibh agus choisich iad air falbh.

Ach cha b’ fhada gus na thill iad.

“Tha sinne gad aithneachadh,” ars am fireannach.

Cha robh fios agamsa cò iad, ach dh’innis iad eachdraidh mo bheatha dhomh. Bhuineadh iadsan don eilean cuideachd, ach cha robh an t-eilean cho beag ’s gun aithnichinn-sa gach neach a bha a’ còmhnaidh ann. Cho fada ’s a b’ aithne dhomh, chan fhaca mi a-riamh roimhe iad. Shlìob iadsan ceann Bongo cuideachd, agus chuir e a theanga a-mach leis an toileachas.

Bha iad sa bhaile mhòr airson ceala-deug de shaor-làithean. Bha esan ag obair aig a’ Chomhairle agus bha ise na rùnaire ann an oifis fir-lagha. Bhruidhinn iad rium le co-fhaireachdainn shònraichte, ach bha mi a’ smaoineachadh ann an dòigh gun robh iad a’ coimhead sìos orm fhìn agus air mo chrannchur, le seòrsa de thoileachas a bha a’ toirt taing do Dhia nach b’ iadsan a bha nan suidhe a’ faoigh air cabhsair.

Chuir iad bonn eile, bonn nota, don bhonaid, agus choisich iad air falbh.

Bha mi nam aonar, ged bha an t-sràid làn de dhaoine. Ann am bruaillean na h-inntinne, chunnaic mi m’ òige a’ tilleadh thugam. M’ athair ’s mo mhàthair, peathraichean is bràithrean. An sgoil. An t-eilean. Caraidean. Feadhainn dhiubh a-nise ann an saoghal eile às nach till iad. Choisinn iad inbhe sa bheatha a chuir an dàn a-mach dhaibh. Agus mise … air sgàth m’ aoise bha mise agus Bongo nar suidhe air cabhsair cruaidh sa bhaile mhòr, an urra ri coibhneas an


[TD 209]

t-saoghail a rinn mo mhealladh. Beatha! B’ e seòrsa de bheatha a bh’ ann.

Agus chuimhnich mi air a’ chultar, air an dualchas, air an eilean dh’fhàg mi. Chuimhnich mi air Nollaigean m’ òige, air na stocainnean crochte a thug mo char asam nam neo-chiontas, agus Santa a’ sguabadh similear mo dhachaigh san tighinn a-nuas. Santa leis a’ chòta dhearg. Bha còtaichean dearga nar n-eachdraidh agus rinn iad milleadh is mealladh mòr air ar dòchas. Carson a tha an dearg cho cunnartach? Cho uabhasach?

Agus cò a nochd a-rithist ach a’ bhana-phoileas a bhruidhinn rium cheana. Shlìob i ceann Bongo uair eile. Thug Bongo taing dhi na dhòigh fhèin. Shuidh i air a’ chabhsair rim thaobh. Bha ad agus trusgan a’ phoilis oirre. Bha e follaiseach gun robh daoine gar coimhead san dol-seachad. Cha robh srianagan air a gàirdean, oir bha i òg.

“Chunnaic mi cheana thu,” ars ise. “Ged nach do leig mi guth orm, dh’aithnich mise cò thu. Thachair mi rim athair ’s rim mhàthair. Dh’fheuch mi ri comhairle a thoirt ort. Dh’iarr mi air m’ athair ’s air mo mhàthair bonn no dhà a chur nad bhonaid. Chan eil thu gam aithneachadh …”

Dh’aontaich mi rithe nach robh.

“Is mise,” ars ise. “Mòrag, nighean Chaluim Aonghais Òig à Crannabost.”

B’ aithne dhomh Crannabost, ged nach robh mi glè eòlach sa bhaile bheag sin. Lean i oirre:

“Nuair dh’fhàg mi an sgoil, thàinig mi a-mach don bhaile mhòr seo airson a bhith nam phoileas. Bha mi a-riamh ag iarraidh a bhith nam phoileas. Ach cha bhiodh math dhomh an dreuchd seo a ghabhail os làimh air an eilean – aithnichidh mi cus de dhaoine an sin. Agus chan aithnich mi mòran sa bhaile seo. Agus cha robh dùil agadsa gun aithnicheadh duine beò an seo thu. Is dòcha gun till mise don eilean uaireigin … Chan eil càil an seo dhutsa. Tha mo dhreuchd agamsa.”

Bha mi ag èisteachd rithe gu mionaideach. Lean i oirre a-rithist, fhathast na suidhe air a’ chabhsair còmhla rium fhìn ’s ri Bongo. Bha


[TD 210]

i cho glic agus cho òg.

“Tog thusa ort,” ars ise, “thu fhèin agus Bongo. Till chun an eilein, agus seall dhaibh nach eil thu idir gun fheum seach gun rug na bliadhnaichean ort. Feumaidh mi falbh a-nise … agus tha mi ’n dòchas nach fhaic mi tuilleadh thu!”

Dh’èirich i agus dh’fhalbh i.

Dh’èirich mise agus Bongo cuideachd, agus dh’fhalbh sinn. Thug mi leam am bonaid, na buinn airgid agus a’ phlaide, ged smaoinich mi air am fàgail far an robh iad. Bha daoine fhathast a’ gluasad air feadh na sràide. Thill mi chun an eilein agus mi a’ smaoineachadh air gliocas Mòrag Chaluim Aonghais Òig.

Bha mi a’ smaoineachadh cuideachd gu bheil daoine san t-saoghal nas miosa dheth na tha mise. Chunnaic mi mòran dhiubh sa bhaile mhòr nuair bha mi a’ faoigh air a’ chabhsair. Agus a-nise tha mo bhonaid a’ blàthachadh mo chinn agus mo phlaide a’ blàthachadh mo leapa. Tha Bongo a’ blàthachadh mo chridhe. Ach, ged nach till mi tuilleadh, bidh pàirt bheag den chabhsair ud leamsa gu bràth – leamsa agus le Bongo còir.

Is dòcha gun rinn iad fàbhar rium nuair chuir iad m’ aois nam chuimhne! Agus chunnaic mi saoghal mu nach ionnsaichear gu bràth bho leabhraichean.


[TD 211]

35. Am Bogsa

Cha do shaoil mi dad dheth nuair chunnaic mi an toiseach e. Bha e snasail gu leòr, mar theisteanas air grinneas làmh an fhir-dealbhaidh. ’S bha e na shuidhe an siud, bliadhna às dèidh bliadhna, gun ghluasad shaoileadh tu, ann an taigh Mrs Williamson. B’ ann air a’ bhòrd bheag ri taobh an teine a rinn e an t-suidhe gun chrìoch seo. Chunnaic mi iomadh uair e gun mhothachadh nuair bhiodh sinn a’ tadhal san taigh. Bha sin nuair bha Williamson fhèin beò. Ceannaiche a bh’ ann, ’s bheireadh e dhut làn do dhùirn de shuiteis airson an rud bu shuaraiche, mar pàipear-naidheachd a chur a-steach an ath dhoras. ’S am fear a dheigheadh air turas na bu chudromaiche, gheibheadh e sin meas no deoch no rudeigin am broinn an taighe. Mar sin, gabhaidh e a thuigsinn nach robh dìth luchd-cuideachaidh air Williamson am measg òigridh a’ bhaile. ’S air a’ bhòrd bheag ri taobh an teine, bha bogsa beag airgid, fillte ann an neo-chiontas. Air uachdar a’ bhogsa bha dealbh iolaire air a shnaidheadh mar chuibhreann de a chruthachadh.

“Dè do bheachd air a’ bhogsa airgid?” ars ise.

“Tha e brèagha,” fhreagair mi.

Cha do leig mi orm nach do mhothaich mi dha gu siud. ’S ged a bha ise mòr às, cha robh mòran aige ri ràdh seach iomadh nì eile san t-seòmar. Ach ’s fhada bhon uair sin. Nuair thàinig an t-àm, dh’fhalbh an aois le Williamson gu òige ùr. Dhùin a’ bhùth, agus sguir na suiteis, na measan ’s na deochan, oir cha robh tuarastal tuilleadh ri chosnadh. ’S co-dhiù, nach robh sinn a’ cur cleachdaidhean na fìor òige air chùl,


[TD 212]

agus fadachd an fhearachais oirnn. Ach, air dhòigh air choreigin, cha do dhìochuimhnich sinn Mrs Williamson. Bhiodh sinn a’ tadhal oirre an-dràsta ’s a-rithist, moiteil gun robh sinn, nar beachd fhìn co-dhiù, a’ dèanamh an nì sin a bha a rèir laghan a’ cheartais. ’S gach turas, bha am bogsa beag airgid, air nach robh dreach na h-aoise a’ tighinn idir, an siud na shuidhe air a’ bhòrd bheag. Bu tric nach tug sinn an dara sùil air.

Mu dheireadh b’ ann tearc a bha ar tadhal, oir bha ar saoghal cho trang. ’S bha ar saoghal fhìn ’s an saoghal aicese a’ sìor ghluasad bho chèile gus an tàinig an là nuair bha iad nam fìor choigrich. A-nise, choisicheadh sinn seachad air an doras mar nach robh e idir ann.

Chaochail Mrs Williamson ma-tà goirid an dèidh dhuinne trusgan na h-òige a chur dhinn. Fhritheil sinn an t-amhlacadh, oir bha sinn a’ meas gum b’ e sin ar dleastanas, agus nuair bha sin seachad cha robh guth againn oirre.

B’ ann mar sin a bha gus an cuala mi an gnogadh aig an doras. Na seasamh air an lic bha boireannach le falt dubh agus speuclairean. Cho luath ’s a bhuail mo shùil air a gnùis, chuimhnich mi air Mrs Williamson. Bheannaich am boireannach a’ mhadainn dhomh, agus shàth i pasgan nam làimh. Ghabh mi bhuaipe e mar gun robh còir agam air, ’s a dh’aindeoin sin cha robh fios agam dè a bha a’ tachairt. Cha robh aon smid agam, agus sùilean na h-inntinn a’ siubhal gu linn a dh’fhalbh.

“Is leatsa sin,” ars ise. ’S an uair sin, mus d’ fhuair mi air mo ghearain a dhèanamh, “Dh’fhàg Mrs Williamson sin agad.” ’S gun feitheamh rim iongnadh no rim thaing, thug i a casan leatha. Sheas mi san doras, ’s an inntinn a’ faireachdainn rudeigin rùisgte, gus an deach i à fianais a-steach don mhadainn.

Thug mi an còmhdach bhon phasgan agus dh’fhoillsich mo shaothair an rud sin a b’ fhaide bhom smuain – bogsa beag airgid. An aon fhear, le dealbh na h-iolaire air uachdar. A-nise, mhionnaich mi rium fhìn nach do leig mise ris a-riamh gun robh sùil agam sa bhogsa; gu dearbha cha do chuir mi sùil a-riamh ann. Nam bheachd-sa cha robh e ach mar gach bogsa eile, le ceithir ballachan, mar


[TD 213]

thaigh-còmhnaidh, ’s am mullach a’ cur dìon air na bha na bhroinn. Ann an dòigh neònach air choreigin bha seòrsa de eagal orm a làimhseachadh. Shaoil mi nach robh còir sam bith agam air, ’s chuir mi sìos gu cùramach e air bòrd beag, seadh air bòrd beag ri taobh an teine. Cha b’ urrainn dhomh mo shùil a thoirt dheth, ’s mi mar phrìosanach a’ sealltainn ri boma gun fhios nach spreadhadh e. Agus an ceann ùine smaoinich mi cho gòrach ’s a bha an t-amharas, a’ mhì-chinnt nach robh air taobh staigh crìochan fèin-mhìneachadh. Sin nuair ghabh mi orm am bogsa fhosgladh. Bha banntach bheag air cùl a’ bhogsa, ’s dh’fhuirich am mullach na sheasamh nuair thog mi e.

Thàinig stad annam nuair sheall mi a bhroinn a’ bhogsa. Bha àireamh ghrìogagan ann; bha iad a’ coimhead rudeigin sean, ach aon a-mhàin a bha na bu mhotha na càch. Thog mi a-mach iad gu cùramach, aon an dèidh aoin, agus chuir mi air a’ bhòrd iad ri taobh a’ bhogsa. Bha trì deug ann uile gu lèir. Cha robh mi a’ tuigsinn a’ ghnothaich, ’s chaidh e buileach thar mo sgoilearachd nuair chunnaic mi gun robh comharran loisgte air feadhainn de na grìogagan. ’S bha e follaiseach, ’s am bogsa a-nise falamh, gun robh teine air a bhith sa bhogsa fhèin. Bhon taobh a-muigh bha e cho deàlrach ’s gun robh mi cinnteach gun robhar ga lìomhadh gach là, ach a-staigh bha dreach dhubh na sùiche a’ mùchadh gach nì eile.

Thòisich an inntinn a’ dùsgadh. Thòisich an inntinn a’ ceasnachadh. Carson mise? Dè bha agamsa ri dhèanamh ris a’ bhogsa airgid? Chunnaic mi Mrs Williamson a’ cur teine sa bhogsa, ’s a’ cur nan grìogagan don teine. ’S an uair sin chaidh an teine às. Bu mhòr am beud nach robh a h-uile duine a’ cur teine ri grìogagan ann am bogsa. Nach e an saoghal a bhiodh furasta a mhìneachadh an uair sin. ’S bha mise nam sheasamh an siud a’ coimhead ri bogsa airgid ’s ri trì grìogagan deug mun cuairt air. Agus smaoinich mi air làithean m’ òige nuair bu mhotha a bha mo mhiann air mìlseanan ’s a thairginn cuideachadh do sheann Williamson. ’S an sin am broinn an taighe gam lìonadh fhìn còmhla ri càch ’s gun fhios, gun fhathann, againn mu na nithean a bha am bogsa beag airgid a’ falach oirnn. ’S a-nise cha robh dòigh ann air a’ cheist fhuasgladh. Bha iadsan aig an robh


[TD 214]

am fuasgladh air togail orra, ’s ged dh’fhàg iad bogsa airgid agam, dh’fhàg iad cuideachd smuaintean gun chrìoch mar chuibhreann den dìleab. Cha robh mi ga thuigsinn idir, idir.

Mu dheireadh, chuir mi an gnothach sìos gu iomrallachd na seann aoise. Seann bhoireannach aig dol-fodha na grèine is oidhcheannan a’ gheamhraidh a’ teannachadh oirre, ’s i na suidhe a’ cur seachad na h-uarach a’ cunntadh ghrìogagan ’s a’ cur teine riutha. Nàdar de dheas-ghnàth cràbhach, ’s dòcha, a bha a’ ciallachadh rudeigin sònraichte da taobh fhèin ach a bha air taobh a-muigh ar saoghal-ne. Agus smaoinich mi nach b’ airidh an gnothach a bhith air a dhìteadh mar iomrallachd neo-bhrìoghmhor, oir ma bha ciall aig a’ chùis do aon neach gun robh ciall air choreigin aice. Agus dh’fheumainn faighinn gu bun na ceiste. Ach ciamar?

Cha robh air ach cleas Mrs Williamson a dhèanamh. Chuir mi am bogsa a-null gu sàbhailteachd na cagailt, ach ciamar a thogainn teine air teallach cho beag ri bogsa airgid? Smaoinich mi gun cuirinn ola don bhogsa ’s an sin gun cuirinn lasair ris an ola, ach chuir mi bhuam am beachd nuair thog mi grìogag gu mo shròn ’s a thug mi fa-near nach robh aon chomharr de fhàileadh na h-ola dhith. ’S bha fios agam nach gabhadh na grìogagan fhèin, oir bha iad fhathast cho teann ’s cho cruaidh ris a’ chreig. ’S e a rinn mi ma-tà èibhleag bheag a thoirt às a’ ghealbhan a bha a’ mire gu sunndach sa chagailt, ’s chuir mi sin gu cùramach don bhogsa. An uair sin chàraich mi an dà ghrìogag dheug bu lugha gu faiceallach mu chuairt na h-èibhleig. Cha do ghabh an èibhleag tlachd annta. Ach dh’atharraich i port nuair chuir mi a’ ghrìogag mhòr a-steach don tiùrr. Dh’fhàs na grìogagan cho dearg ris an fhuil agus thòisich ceò gheal ag èirigh às a’ bhogsa ’s a’ lìonadh an t-seòmair. Theab mi steall uisge a thilgeil air a’ chraos uabhasach, ach chuireadh sin stad air mo rannsachadh.

Sin nuair chunnaic mi airson a’ chiad uair an gàrradh iongantach ud. Bha e suidhichte ann an cèis de chraobhan ’s e sgeadaichte le flùraichean. Na theis mheadhan bha lòn cuimseach mòr agus eala dhubh a’ dian shnàmh ann an cearcaill. ’S bha a’ ghrian a’ deàrrsadh sìos air an eala fhad ’s a bha i a’ dùsgadh uisge an lòin. Bha sàmhchair


[TD 215]

do-ainmichte san àite, agus sin air a dhaingneachadh le ceòl ìosal, tiamhaidh. Cha robh oiteag gaoithe ann, agus faram ciùin na h-eala a’ freagairt pongan socair a’ chiùil. Cha robh an còrr ri fhaicinn ach rèidhlean de fheur gorm a’ cuairteachadh an lòin. O bha, bha aon rud eile ann. Fuaran beag uisge, shaoil mi. Ach cha b’ e uisge a bha ann idir. B’ e fìon a bha san fhuaran, fìon cho milis ’s cho blasta ’s a dh’fheuch mi a-riamh. Feumaidh gun chuir mi co-dhiù uair an uaireadair seachad sa ghàrradh, ag òl fìon, ag amharc na h-eala duibhe air nach robh na cearcaill a’ buileachadh tuainealaich, agus cuideachd a’ coimhead nam flùraichean ’s nan craobhan. Agus gu slaodach, thòisich an gàrradh ’s na bha na bhroinn a’ sìoladh air falbh mar a dh’èireas ceò à gleann.

Nuair chaidh e às an t-sealladh thug mi sùil mun cuairt orm, ’s an sin air a’ chagailt bha am bogsa beag airgid. ’S na bhroinn bha na trì grìogagan deug ’s iad a cheart cho fuar ’s ged nach robh teine air suathadh riutha a-riamh. Air mo shon-sa, bha mo cheann mar innean fo bhuillean an ùird mhòir, coltach ri neach a bha air a phathadh a chasg le tuilleadh ’s a chòir de fhìon a bha a’ cur thairis le neart. Ach bha mo chuimhne cho soilleir ’s a ghabhadh mun turas-meanmna air an robh mi. ’S aig a’ cheart àm chuir an gnothach dearg eagal mo bheatha orm. Bha an gàrradh ud bàidheil gu leòr, ach càite am bithinn air mo stiùireadh an ath thuras? Cha chuirinn-sa teine ri na grìogagan ud gu bràth tuilleadh. Bha sin cinnteach.

Agus shiubhail mo smuaintean air ais gu Mrs Williamson. Bha mi cinnteach gur e drogaichean de ghnè air choreigin a bha sa bhogsa, ach cha cheadaicheadh an t-aineolas dhomh ainm a chur orra. Thuig mi a-nise dè bhiodh Mrs Williamson a’ dèanamh nuair bhiodh e fhèin a-staigh sa bhùth, ach, a dh’aindeoin sin, cha tàinig neach a-riamh a-mach às an taigh leis an amharas bu lugha. No dh’fhaodadh e bhith gur ann bho chaochail Williamson ’s a sguir na daoine òga a thadhal oirre a chaidh i an sàs sa ghnothaich seo. ’S dòcha gun tug am bogsa beag airgid bliadhnaichean na shuidhe air a’ bhòrd ’s gun càil air falach ann. Ach bha ceistean eile a’ cur orm. Càite an d’ fhuair i na grìogagan? Dè an stuth a bha annta? Smaoinich


[TD 216]

mi gun tugainn iad, no aon dhiubh co-dhiù, ’s dòcha, gu cuideigin a dh’innseadh sin dhomh. Ach, mas e drogaichean a bha annta, ’s math dh’fhaodte gun deigheadh e air feadh an t-saoghail gun robh i na tràill aca. Agus b’ e sin cliù air nach robh i airidh. Agus am bithinn-sa ann an cunnart mo chur an grèim dìreach seach gun robh iad agam? Chuir mi faiceall agus gaisge air meidh mo bhreithneachaidh, ’s an uair sin cha robh teagamh agam. Am fear a ghleidheas a theanga, gleidhidh e a charaid, beò no marbh gu bheil e.

Chan fhaca mise an eala dhubh tuilleadh. Ach tha am bogsa beag airgid agam fhathast, mar chuimhneachan air seann bhoireannach aig an robh saoghal dhi fhèin. ’S dè mu na grìogagan? Chan eil sgeul orrasan ma-tà. Cha bu thairbhe foillseachadh càite a bheil iad, ach a-mhàin a ràdh gu bheil iad an àiteigin far nach buail sùil orra.

Is cinnteach gur iomadh sgeulachd a th’ aig a’ bhogsa airgid. Chan eil fios agam dè cho aost ’s a tha e, ach cha b’ ann an-diugh no ’n-dè a chunnaic e solas an là an toiseach. ’S ged a chaith mi na corragan a’ feuchainn ri ghlanadh, cha deach agam a-riamh air tuar an losgaidh a thoirt dheth. ’S iongantach gun tig e dheth gu bràth. Bogsa beag airgid. Bhiodh mo bhòrd beag a-nise a’ coimhead uabhasach lom às aonais.


[TD 217]

36. Na Maoir

Bha Iain a’ dol a thilleadh dhachaigh. Ann an dòigh, cha b’ ann a’ dol a thilleadh a bha e idir, oir cha robh e air an dachaigh fhaicinn a-riamh, ach na bheachd-san b’ i a dhachaigh a bha innte. Chan fhaca e a-riamh i, ach tro shùilean a sheanar a bhiodh ga lìonadh le sgeulachdan mu na làithean a dh’fhalbh agus mu làithean a bha Iain an dòchas nach tilleadh tuilleadh.

B’ e duine sona a bha ann an seanair Iain, seadh gus an tàinig na maoir le eich agus le cuipean. Bu mhinig a bhiodh e ag innse do Iain mun chàirdeas agus mun charthannas a bha nam pàirt de dhòigh-beatha. Seadh, gus an tàinig na maoir.

Bha Canada fuar, agus ged nach fhaca e a-riamh iad bha rudeigin na chridhe a bha ag ionndrainn ceò na mònach agus cùbhraidheachd muir na Gàidhealtachd. Saoil an robh an seann taigh fhathast na sheasamh aig bràigh a’ ghlinne? Saoil cò a bha a’ fuireach ann? No an robh an talamh fo chaoraich, fo shliochd nan caorach a bha na maoir a’ dol a chur air fearann a sheanar? Chuimhnich e air na sgeulachdan a bhiodh a sheanair ag innse dha mu na caoraich bhàna a dhòirt air a dhachaigh mar shneachd à ifrinn.

Ach bha ceud bliadhna is còrr bhon uair sin agus cha robh rian nach robh sneachd ifrinn a-nis air leaghadh agus nach robh na maoir air bàsachadh.

Bha Canada fuar. Thilleadh e. Thilleadh e gu tìr a dhùthchais ged nach fhaca e a-riamh i, chun a’ chàirdeis, chun a’ charthannais.

Choimhead e a-mach air uinneag na plèana agus i a’ sgiathalaich


[TD 218]

os cionn an fhearainn, mar nach robh i cinnteach an laigheadh i no nach laigheadh. Shìos fodha bha bogsaichean mòra geala ag èirigh às an talamh, agus cha robh tughadh idir orra. Chuimhnich e air a sheanair agus chuimhnich e air na maoir. Agus mu dheireadh laigh a’ phlèana.

Anns a’ bhus bha iad a’ còmhradh a-null ‘s a-nall. Cha robh e a’ dèanamh mòran èisteachd riutha, oir b’ ann a bha esan a’ còmhradh ri na seallaidhean a bha a’ dol seachad gu cabhagach air uinneag a’ bhus. Agus bha na seallaidhean ga fhreagairt, a’ freagairt nan ceistean a bha e a’ faighneachd dhaibh. Cha bu lèir dha duine ann an deise maoir. Bha corra chaora ag ionaltradh gu neo-chiontach air gach taobh den rathad ..

Ràinig iad am baile agus leum iad uile às a’ bhus mar sheann eòlaich. Leum esan às a’ bhus cuideachd, agus thuig e, airson a’ chiad uair, gum bu choigreach e. Bha an t-àite cho fuar agus cha robh fios aige càite an deigheadh e. Cha robh an t-àite idir mar a dh’innis a sheanair dha. Sheall e suas chun an adhair agus chunnaic e a sheanair a’ tighinn a-mach gu starsach dorsan nèimh agus e a’ smèideadh ris mar gum biodh e ga stiùireadh gu àiteigin. Thog e a mhàileid agus choisich e air adhart.

Anns an taigh-òsta dh’fhaighnich e mun t-seann taigh. Mu shinnsearachd. Dh’fhaighnich e mu na maoir agus mu na caoraich. Dh’fhaighnich e mu cheò na mònach agus mu chùbhraidheachd na mara. Agus dh’fhàg e a’ mhàileid anns an taigh-òsta agus choisich e a-mach don t-saoghal.

Ràinig e an taigh, ach cha robh an taigh idir ann. Ghnog e air an doras agus cha tàinig duine ga fhreagairt. Ach co-dhiù chaidh e a-steach. Bha a sheanair na shuidhe air beulaibh an teine agus e a’ sgrùdadh an adhair. Cha robh a sheanmhair a-staigh idir. Airson athar no a mhàthar, cha do rugadh iad fhathast. Bha iadsan ann an Canada far an do dh’fhàg e iad, agus iad a’ treabhadh chlaisean na beatha ann an saoghal ùr.

“Seo,” ars a sheanair, “far a bheil an seann taigh. Chì thu cho seasgair agus cho blàth ‘s a tha e. Seo far an do rugadh mi agus seo


[TD 219]

far an deach m’ àrach.” Cha robh fios carson a bha e ag innse seo dha. Nach robh e follaiseach gu leòr? E fhèin agus a sheanair a’ bruidhinn mu nithean gun bhrìgh. Ach bha Iain ag iarraidh gum biodh fios aige. Agus dh’innis a sheanair dha. Ach thuit an taigh mu a chluasan le fuaim uabhasach, agus choisich e a-mach tro na clachan.

Cha robh an sin ach na làithean a dh’fhalbh, làithean a sheanar, agus cha b’ iad sin na làithean aigesan. Ged a thàinig na maoir, dh’fhalbh iad ann an caochladh tìme. Agus cha robh an là an-dè ach na chuimhneachan. Bha làithean a sheanar seachad. Bha làithean an tughaidh seachad agus ged a thuit an taigh cha deach na freumhan a spìonadh às an talamh. Bha iad an siud fhathast, làidir, daingeann.

Thill Iain chun an taigh-òsta agus thòisich e a’ smaoineachadh. Cha b’ ann air duilleagan eachdraidh a’ chlachain, ach air a bheatha fhèin, agus air mar a bha freumhan a dhùthchais ga tharraing gu beatha ùr. Bha làithean a sheanar seachad agus bha fios aige nach robh fearg air a sheanair.

Cha tilleadh e a Chanada idir. Bha Canada cho fuar agus dh’innis an taigh nach robh ann dha nach robh e fhèin na choigreach tuilleadh. Chuireadh e sìos freumhan ùra air am faodadh oghaichean fhèin, is dòcha, beatha ùr a stèidheachadh. Agus bhiodh spiorad a sheanar ga fhàilteachadh gu co-chomann a dhùthchais.

Cha b’ fhada gus an do chuir Iain eòlas air sluagh an àite, sluagh ùr nach robh ann ri linn a sheanar. Ach bha am facail-beòil coibhneil, càirdeil ris. Bha fios aige gun robh e aig an taigh.

“Gheibh mi fearann,” ars esan ris fhèin, “agus togaidh mi aitreabh às na clachan seo. Tha mi air tilleadh gu m’ àite fhìn mar mhac stròdhail nach do theich le a dheòin.”

Bha Iain agus Calum a’ bruidhinn san taigh-òsta. Bha iad a’ bruidhinn air na seann làithean nach fhaca iad a-riamh agus nach b’ aithne dhaibh. B’ e duine gasta a bha ann an Calum, fìor charaid, theireadh Iain, duine a chuir fàilte chridheil air a-steach am measg an t-sluaigh.

“Agus … dè mu na maoir?” ars Iain.

“Na maoir?” arsa Calum.


[TD 220]

“Na maoir agus na caoraich,” ars Iain.

“O, cha robh anns na maoir,” arsa Calum, “ach smal a thàinig air ar sinnsearan. Tha mi cinnteach gun cuala tu mun deidhinn aig do sheanair. Chan eil maoir ann an-diugh. Bha iad ag iarraidh caoraich a chur air an fhearann, agus, airson sin a dhèanamh, dh’fhuadaich iad na daoine. O chaidh, … chaidh iomadh nì ceàrr a dhèanamh ann a bhith a’ fuadach nan daoine air sgàth nan caorach. Ach an-diugh chan eil sinn cho borb ’s a bha sinn uaireigin … tha sinn air adhartas mòr a dhèanamh. Taighean mòra geala. Rathaidean fada farsaing. Chan fhaigheadh na maoir mòran leotha an-diugh. Bha mo sheanair fhìn ag innse dhòmhsa gum biodh na maoir a’ losgadh thaighean agus a’ cur seann bhoireannaich a-mach a bhàsachadh don t-sneachd. An creideadh tu sin? O, ’s e rud uabhasach a bha ann ceart gu leòr. Ach cha tachradh sin an-diugh idir … Gabh sin, gabhaidh sinn drama eile agus an uair sin thèid thu dhachaigh còmhla riumsa agus gheibh sinn suipear.”

Chaidh iad gu taigh Chaluim, taigh mòr brèagha, geal le uile ghoireasan na linne. O bha, bha linn nan seanair gu cinnteach seachad. Cha robh tughadh no maor air fàire.

“Cuin a tha thu a’ dol dhachaigh,” dh’fhaighnich Calum, “dhachaigh a Chanada? Tha mi cinnteach gum bi thu ag iarraidh do chàirdean fhaicinn a-rithist ’s gun innis thu dhaibh mun t-seann dùthaich, mu dhùthaich do shinnsearan. Tha fios nach e seo an dealbh a bha agad oirre nad inntinn.”

“Cha b’ e gu dearbha,” fhreagair Iain. “Ach stad ort, a Chaluim, chan eil mise a’ dol a Chanada tuilleadh. Tha mise ag iarraidh fuireach an seo … ach am fàs mi le spionnadh ùr à freumhan mo shinnsearachd. Tha mi ag iarraidh fearann air an tog mi taigh anns am fuirich mi. Is tusa tha os cionn na comhairle a bhios a’ sealltainn ri na nithean sin. Nach fhaighinn pìos fearainn air an togainn taigh.”

“O, uill,” arsa Calum, “chan eil sin furasta … chan eil annad ach coigreach … agus feumaidh sinn … a bheil fios agad … na tha againn de thalamh airson nan caorach … feumaidh na caoraich feur agus ionaltradh … chan aontaicheadh a’ chomhairle idir …


[TD 221]

feumaidh sinn smaoineachadh air na caoraich …”

“Chan eil làithean a’ mhaoir seachad idir,” ars Iain, agus e ag èirigh is a’ dèanamh air an doras. “Tapadh leat airson na suipeir.”

Anns a’ phlèana air an t-slighe air ais a Chanada chunnaic Iain shuas anns an adhar taighean a’ dol nan teine, agus armailt de chaoraich bhàna a’ nochdadh thar nam beanntan.

Dh’èigh e aig àirde a chlaiginn, “Chan eil làithean a’ mhaoir seachad fhathast.”

Dhùin e a shùilean agus chaidil e. Anns an t-suain, cha robh maor, no caora, rim faicinn.


[TD 222]

37. Cafaidh Ranji

B’fhada bho thàinig pàrantan Ranji don eilean. Chuala iad mun eilean bho chàirdean a bha air tadhal ann. Chòrd an t-eilean riutha. Agus nuair thàinig pàrantan Ranji, chòrd an t-eilean riuthasan cuideachd! Ach an cànan! An cànan! Bha mòran Gàidhlig san eilean. Agus chuala iad gun robh sgeama sa choimhearsnachd a bha a’ ciallachadh gum faodadh clann Gàidhlig ionnsachadh. Foghlam tro mheadhan na Gàidhlig. Cha robh Ranji ach òg. Agus chuir a phàrantan romhpa gun robh iad a-nise san Ròimh Ghàidhealaich, agus gun dèanadh iad mar dhèanadh na Ròmanaich. Chuir iad Ranji don Aonad Ghàidhlig ann an Sgoil Thobhtaboist.

Fhuair Ranji bogadh. Fhuair e tomadh. Agus dh’ionnsaich Ranji a’ Ghàidhlig. Dh’ionnsaich e i chun na h-ìre ’s gun robh e cho fileanta ri gach bodach ’s ri gach cailleach a bha air a bhith san eilean a-riamh. “Deagh theisteanas don fhoghlam,” theireadh cuid. “Deagh theisteanas do Ranji,” theireadh cuid eile.

“Bidh am fear ud na phroifeasair fhathast,” bha feadhainn ag ràdh. Ach bha beachdan eile aig Ranji. Airson a bhith na phroifeasair, dh’fheumadh e an t-eilean fhàgail. Agus cha robh am beachd sin idir a’ taitneadh ris.

Agus aig Feasgar nam Pàrantan, dìreach mus do dh’fhàg Ranji an àrd-sgoil, thuirt Miss MacDuff, a bha ga theagasg, ri athair (Swahir) agus ri a mhàthair (Indira), gun robh ise an dòchas gun deigheadh gu math dha san oilthigh. B’ e comhairle adhartach a bha ann an Comhairle Thobhtaboist, oir bha iad a’ tairgsinn foghlam tro


[TD 223]

mheadhan na Gàidhlig suas chun na siathamh bliadhna san àrd-sgoil. Agus fhuair iad moladh mòr bhon luchd-sgrùdaidh airson a’ phoileasaidh sin. Bha Miss MacDuff air leth moiteil gun robh ise mar phàirt den sgiobadh a bha ag adhartachadh an fhoghlaim.

Ach dh’innis athair agus màthair Ranji do Mhiss MacDuff gun robh Ranji a’ dol a dh’fhàgail an fhoghlaim cho luath ’s a chrìochnaicheadh e san t-siathamh bliadhna. Cha robh e idir a’ dol don oilthigh no do cholaiste. A dh’aindeoin sin, bha e ag iarraidh na <eng>Highers<gai> a shuidhe. Agus bha dhà ann a bha e a’ sireadh gu sònraichte – Gàidhlig agus Eacanamas Dachaigh. Bha a sròn a’ cur dragh air Miss MacDuff nuair chuala i seo, agus cha do chleith i sin air Swahir no air Indira.

Dh’innis iad dhi gun robh Ranji ag iarraidh fuireach air an eilean, agus nuair dh’fhàgadh e an sgoil gum bu mhiann leis cafaidh fhosgladh ann an Tobhtabost. Cafaidh le soidhnichean Gàidhlig, far am faodadh muinntir Thobhtaboist a thighinn agus tì no cofaidh no deochan no uachdar-reòite a ghabhail. Bha e eadhon air togalach a shònrachadh airson a’ chafaidh, agus bha a phàrantan a’ dol a cheannach an togalaich dha agus a’ dol a chur uidheam ann. Agus thug iad cuireadh do Mhiss MacDuff a thighinn don chafaidh nuair dh’fhosgladh e ’s gum faigheadh i cupan tì an-asgaidh.

Uill, shuidh Ranji na <eng>Highers<gai>, agus fhuair e sia dhiubh air fad – nam measg sin bha Gàidhlig agus Eacanamas Dachaigh. Agus cheannaich Indira agus Swahir an togalach ’s lìon iad e leis an uidheam a b’ fheàrr. Dìreach mus do dh’fhosgail an cafaidh, chuir iad soidhne mòr ann an litrichean gorma os cionn an dorais – CAFAIDH RANJI. Nochd sanas sa phàipear-naidheachd ionadail, Post Thobhtaboist, ag innse don t-saoghal gun robh an cafaidh a-nise fosgailte, agus ag innse cuideachd mu na goireasan a bha rim faotainn a-staigh.

Air là an fhosglaidh cha robh an cafaidh fada a’ lìonadh. Thàinig iad às gach ceàrnaidh, sean is òg, beag is mòr. Agus Miss MacDuff. Bha athair agus a mhàthair a’ cuideachadh Ranji sa chidsin agus ga chuideachadh a’ frithealadh nan daoine a bha nan suidhe aig na bùird.

Bha dithis a bha suas ann am bliadhnaichean, Eilidh agus Dùghall


[TD 224]

Mac an Aba, nan suidhe aig bòrd ris an uinneig. Dh’òrdaich iad tì agus briosgaidean milis. Chuir Ranji sin air am beulaibh. Rug Eilidh agus Dùghall air làimh air a chèile, dhùin Dùghall a shùilean agus thòisich e air altachadh. “Taing Dhut airson nan tiodhlacan a chuir Thu air a’ bhòrd seo far comhair agus a chaidh ullachadh led làmhan gràsmhor fhèin. Beannaich an tì agus beannaich na briosgaidean. Beannaich an t-ionad ùr seo a dh’ullaich Thu. Amen.”

Chuala Ranji an t-altachadh aig Dùghall.

“Fuirich mionaid,” arsa Ranji. “Mise a dh’ullaich an tì agus na briosgaidean. Mise agus m’ athair ’s mo mhàthair a dh’ullaich an t-ionad ùr seo. Agus chan e tiodhlacan a tha annta idir – feumaidh sibh pàigheadh mus fhalbh sibh. Chan fhaighear na seirbheisean seo an-asgaidh. Tha mi an dòchas gun còrd ur blasad-bìdh ribh.”

Bha gu leòr eile a-staigh, ach cha robh ann ach an aon altachadh. Bha Ranji air bhoil gam frithealadh.

Dh’òrdaich Miss MacDuff deoch de chòc. Smèid Swahir ri Ranji.

“Thuirt sinn rithe aig Coinneamh nam Pàrantan mus do dh’fhàg thu an sgoil gum faigheadh i cupan tì an-asgaidh a’ chiad turas a thigeadh i don chafaidh. A-nise tha fios agam gur e còc a dh’iarr i, ach na iarr airgead oirre.”

“Cuiridh sibh gu Bòrd nam Bochd mi,” arsa Ranji.

Cuideachd sa chafaidh bha feadhainn a bha còmhla ri Ranji san sgoil – san aonad Ghàidhlig. Fhuair iadsan <eng>Highers<gai> cuideachd, ach cha d’ fhuair uiread ’s a fhuair Ranji. Dh’iarr Ceit Dhòmhnallach agus Uilleam Brewster còc mar a dh’iarr Miss MacDuff, dh’iarr Murchadh Peutan agus Beileag Chamshron uachdar-reòite (le blas faoineig), dh’iarr Tormod Bell cupan tì (nach fhaodadh a bhith ro làidir).

Ged a bha an cafaidh trang, bha ùine aig Ranji airson bruidhinn riutha uile agus bha iad ag innse do chàch a chèile dè bha san amharc aca, a-nise seach gun robh iad air an sgoil fhàgail. Bha dùil aig Ceit a bhith na nurs, aig Uilleam a bhith na mhinistear (ged nach do rinn e altachadh mus do dh’òl e an còc!), aig Murchadh a bhith na thidsear, aig Beileag dìreach pòsadh ’s teaghlach a bhith aice, agus aig Tormod a dhol don Arm no don Chabhlaich Rìoghail.


[TD 225]

“Abair measgachadh,” arsa Ranji. Ach bha esan cuideachd mar phàirt den mheasgachadh.

Bha an sgoil air dùnadh, agus bha saor-làithean an t-samhraidh aig a’ chloinn. Agus ciod a b’ fheàrr le grunn dhiubh na dhol airson uachdar-reòite gu Cafaidh Ranji? Bha còignear dhiubh ann, mu aoisean ceithir-deug is còig-deug. Bella, Stella, Finella, Cailean agus Ailean. Agus shuidh iad aig bòrd faisg air an doras. Mar a b’ àbhaist, chaidh Ranji a dh’fhaighneachd dhaibh ciod bu mhiann leotha, seadh an dèidh don fheadhainn òga a bhith a’ bruidhinn agus ag èigheachd ri chèile.

Dh’iarr Bella, Stella agus Finella uachdar-reòite le blas subh-làir agus dh’iarr Ailean agus Cailean uachdar-reòite le blas banàna. Fhad ’s a bha iad a’ feitheamh bha iad fhathast a’ bruidhinn ’s ag èigheachd ’s a’ coimhead mun cuairt. Prògraman air an telebhisean. Ceòl. Dannsan.

Agus thàinig an t-uachdar-reòite.

“Dà nota is caogad sgillinn,” arsa Ranji.

“Carson nach eil deilbh agaibh air na ballachan?” dh’fhaighnich Bella.

“Cuiridh mi deilbh air na ballachan,” fhreagair Ranji.

“Carson nach eil ceòl agaibh sa chafaidh?” dh’fhaighnich Stella.

“Cuiridh mi ceòl don chafaidh,” fhreagair Ranji.

“Bidh sin math,” thuirt Cailean is Ailean.

“Cha bhi e dona idir,” thuirt Finella.

“Cha bhi gu dearbha,” thuirt Ranji. “Bidh e math. Cha bhi a leithid ann an Tobhtabost.”

Bha a h-uile neach a bha sa chafaidh a’ còmhradh ’s a’ gàireachdainn ’s a’ fealla-dhà. Bha feadhainn a’ falbh ’s a’ tighinn nach b’ aithne do Ranji idir. Ach bha e toilichte gu leòr, oir bha an t-àite trang agus bha an t-airgead a’ tighinn a-steach. Bha a phàrantan toilichte cuideachd. Ach bhiodh iad a’ smaoineachadh aig amannan gum bu mhiann leotha gun deigheadh Ranji don oilthigh, oir bha iad an dùil nach b’ e rud uabhasach seasmhach a bha ann an cafaidh ann an Tobhtabost. Carson nach deigheadh e don oilthigh airson dotaireachd no rudeigin


[TD 226]

a thoirt a-mach? Ach bha Ranji rudeigin fada na cheann.

Shoirbhich gu math leotha a’ chiad là sa chafaidh. Bha gàire air am bilean nuair chunnt iad an t-airgead an dèidh àm dùnaidh. Ach bha an t-àite a’ faireachdainn cho falamh a-nis.

“Carson nach fhuirich sinn fosgailte ceithir uairean fichead?” thuirt Ranji.

Cha robh a phàrantan ag iarraidh gun tachradh sin idir. Dh’fheumadh iad luchd-obrach fhastadh agus bha eagal orra gur e gràisg a bhiodh a’ tadhal sa chafaidh nam biodh e fosgailte ro anmoch. Agus an uair sin, gheibheadh iadsan agus an cafaidh droch ainm. Bha meas aig daoine sa choimhearsnachd orra, a-riamh bho rinn iad an dachaigh san eilean. Bha cunnart ann gun atharraicheadh sin, nan gabhaist ri beachd Ranji.

Co-dhiù, ghlas iad na dorsan agus thug iad dhachaigh leotha an t-airgead a rinn iad, oir cha robh iad a’ smaoineachadh gum biodh e sàbhailt fhàgail sa chafaidh fad na h-oidhche. Cha do thachair càil seach an rathad air an t-slighe dhachaigh. Corra dhuine leis an deoch a’ dèanamh a shlighe a dh’àiteigin. Cù a’ comhartaich air cùl taighe nuair chuala e iad a’ dol seachad. Càraichean a’ falbh ’s a’ tighinn. Daoine a’ gabhail cuairt mus biodh àm cadail ann. Feasgar gun bhreisleach sam bith, ach a-mhàin an toileachas a bha Ranji agus a theaghlach a’ faireachdainn.

Bha iad rudeigin anmoch gun a dhol a chadal an oidhche sin. Shuidh iad a’ bruidhinn mu na planaichean a bha aig Ranji airson an cafaidh a leasachadh agus a sgeadachadh. Deilbh air na ballachan. Ceòl a bheireadh tlachd don òigridh – ceòl nach fhaodadh a bhith ro àrd, mus tugadh e oilbheum don fheadhainn bu shine a thigeadh don chafaidh. Agus mu dheireadh, rinn iad deiseil airson a dhol a laighe.

“Feumaidh sinn a bhith air ar casan tràth sa mhadainn,” thuirt Ranji, mus do leig e beannachd na h-oidhche leotha.

“Feumaidh gu dearbha,” fhreagair athair.

“Oidhche mhath,” thuirt Ranji. “Siud a’ chiad là seachad. Agus rinn sinn sgillinn no dhà!”

“Oidhche mhath,” fhreagair an dithis eile le chèile.


[TD 227]

Ach, mu chòig uairean sa mhadainn, chualas gnogadh cruaidh aig doras an taighe. Dh’èirich Ranji, agus e eadar a chadal ’s a dhùisg, agus fhreagair e an gnogadh. Bha poileas agus bana-phoileas aig an doras.

“Ranji Sarwar?” ars a’ bhana-phoileas.

“Sin mise. Ach dè tha ceàrr?”

“Is ann leatsa a tha Cafaidh Ranji?” ars am poileas.

Ach dè bha fa-near dhaibh? Drogaichean? Deòch làidir? Chaidh mìle smuain tro inntinn Ranji, ged a bha fios aige nach robh a leithid de nithean air taobh a-staigh nan dorsan.

“Tha eagal orm,” thuirt a’ bhana-phoileas, “gun deach Cafaidh Ranji na theine. Chan eil air fhàgail ach an t-slige.”

Thàinig laigse air Ranji. Theab e fannachadh. Dh’èigh e air athair agus air a mhàthair. Thàinig iadsan chun an dorais, sgeadaichte nan aodach-oidhche, dìreach mar a bha Ranji fhèin. Uill, chaidh rannsachadh a chur air chois mu adhbhar an teine, agus cho-dhùin na poilis agus an luchd-smàlaidh gur e rudeigin a chaidh ceàrr air dealan a’ chafaidh.

Bha aisling Ranji a-nise air tionndadh gu trom-laighe. Smaoinich e air an obair chruaidh a rinn e fhèin agus a phàrantan airson an aisling a thoirt gu buil. Agus a-nise cha robh sgeul air a’ chafaidh.

Chaidh na seachdainean seachad. Agus bu mhòr an còmhradh a bha eadar Ranji agus a phàrantan. Còmhradh mun àm ri teachd. Dh’fheumadh Ranji a dhol don oilthigh a dh’aindeoin na bha a chridhe ag iarraidh. Agus airson sin, dh’fheumadh e an t-eilean fhàgail.

“Is dòcha gu fosgail mi cafaidh ann an Glaschu, ged bhios mi nam oileanach,” ars esan ri athair.

Rinn athair gàire. A’ chiad ghàire bho chaidh Cafaidh Ranji na smàl. Bha athair cinnteach gur ann ri fealla-dhà a bha Ranji.

Co-dhiù, an ceann grunn bhliadhnaichean, thill Ranji don eilean. Bha e a-nise na dhotair. Agus stèidhich e raon-dèiligidh air an dearbh làrach far an do stèidhich e an cafaidh bliadhnaichean roimhe sin. Agus bha e a’ bruidhinn ri na bodaich agus ri na cailleachan na Ghàidhlig ionmholta fhèin. Agus ris an òigridh cuideachd, nuair thuigeadh iad e.


[TD 228]

Ach chan e tì no còc no cofaidh a tha e a’ riarachadh a-nise, ach caochladh chungaidhean air òrdugh-lèigh, eadhon ged nach eil Gàidhlig aig a’ cheamast. A dh’aindeoin sin is e ‘Cafaidh Ranji’ a tha aig muinntir Thobhtaboist fhathast air an togalaich.

Agus ma chluinneas iad cuideigin a’ fulang le eucail, ge air bith dè cho suarach, bheir iad uile a’ chomhairle cheudna don euslainteach.

“Bu chòir dhutsa, a charaid, a dhol gu Cafaidh Ranji!”


[TD 229]

38. Bòrd do Dheichnear

Nuair chaidh Murchadh agus Iseabail air bòrd, chan aithnicheadh iad duine beò a bha air a’ bhàta. Bàta mòr, eireachdail agus i dusan deic a dh’àirde. B’ fhada bho chuir iad romhpa gun deigheadh iad air cùrsa-mara, ach bha na prìsean cho daor. Co-dhiù, chunnaic iad sanas mòr san <eng>Daily Mail<gai> aon Dhisathairne, a bha a’ tairgsinn chùrsaichean-mara air prìs nach robh gu tur seach an rathad. Chunnt iad gach sgillinn a bha aca, agus chuimhnich iad gun robh Murchadh air airgead-urrais fhaighinn bho chionn bhliadhna no dhà, mar thoradh air poileasaidh a thug Iseabail a-mach air a bheatha trithead bliadhna roimhe sin. Cha robh am poileasaidh na mheadhan air airgead a bha uabhasach mòr, ach bha gu leòr ann airson cobhair a dhèanamh ann an àm na h-èiginn, nam b’ e agus gun tigeadh an èiginn orra.

Bha an teaghlach a-nise air fàs suas agus bha iad an ceann an cosnaidh. Thuirt Iseabail gun robh feum aca air cùrsa-mara, gun robh feum aca air ùrachadh. B’ atharrachadh ùrachadh. Thuirt Murchadh nach robh dol-às aige ach gèilleadh do a cuid miannan, oir b’ ise a thug a-mach am poileasaidh agus a phàigh air a shon rè nam bliadhnaichean.

Agus bha iad a-nise air bòrd, an dèidh siubhal gun chiall a dhèanamh mus do ràinig iad an cidhe far an robh am bàta air bhog. Ach chaidh iad air chall uair no dhà bho dhìrich iad an staidhre chun a’ bhàta. Bha seòmar air leth snasail aca air bòrd – leabaidh is cathraichean, preasan-aodaich is seòmar-ionnlaid a bha uabhasach spaideil, le siabann annasach, cùbhraidh air an robh dath uaine.


[TD 230]

Ainm a’ bhàta? – b’ e an <eng>Global Princess<gai> a bha oirre. Bha fios aca mus deach iad air bòrd gum faigheadh iad biadh uair sam bith a thogradh iad, ach rùnaich iad gun deigheadh iad co-dhiù a’ chiad fheasgar don t-seòmar-bìdhe a bu spaideile a bha air bòrd. Lorg iad e mu dheireadh. Bha e sgeadaichte le solais agus le dealbhan. Agus chan fhaca iad uiread de sginean agus de fhorcaichean agus de spàinnean nam beatha. Glainneachan is eile. Nach bu mhath a rinn Iseabail bho chionn trithead bliadhna leis a’ phoileasaidh!

Bha aca ri suidhe aig Bòrd 224. B’ iad a’ chiad fheadhainn a ràinig am bòrd. Ann an ùine ghoirid, ràinig càch. Ochdnar eile. Bòrd do dheichnear.

Dh’innis Iseabail gum b’ ise Iseabail. Dh’innis Murchadh gum b’ esan Murchadh. Agus càch: Peregrine agus Elizabeth. Mairead agus Daibhidh. Bartholemew (Bart) agus Georgina. Bill agus Jill.

Bhiodh gille-frithealaidh a’ seirbheiseachadh a’ bhùird fad na seachdaine. Marcas. Àisianach, a bha air leth gasta agus cuideachail. Modhail, cuideachd. Bheireadh e am biadh thuca, agus fìon is uisge ma bha iad ga iarraidh. Ged a bha am biadh pàighte ro làimh, dh’fheumadh iad am fìon, agus eadhon an t-uisge, a cheannach.

Thòisich na bha aig a’ bhòrd a’ bruidhinn ri chèile, ag innse do chàch a chèile cò às a bha iad agus dè na dreuchdan san robh iad airson cosnadh. B’ e seo a’ chiad chùrsa-mara aig Murchadh agus aig Iseabail. Bha Murchadh air a dhreuchd a leigeil seachad, an dèidh faisg air ceathrad bliadhna a chur seachad ag obair le fònaichean. Bha Iseabail air a bhith na nurs ann an ospadal mòr, ach bha ise air sgur a dh’obair mar an ceudna. Bha iad a’ faireachdainn gun robh thìde aca an casan a gharadh ris an teine airson greiseig, ged bha iad fada bho bhith dìomhain, a’ sgioblachadh timcheall an taighe is eile, rudan air nach d’ fhuair iad cothrom bho chionn fhada.

Ach bha Bart agus Georgina fhathast ag obair, esan san t-Seirbheis Shìobhalta ann an Lunnainn, ceangailte ri Taigh nan Cumantan. B’ e cunntair ann am banca a bh’ ann an Georgina. Cha robh Elizabeth ag obair idir. B’ e fear-gnothaich a bh’ ann am Peregrine, aig an robh sreath de bhùthan, a bhiodh a’ reic aodach bhoireannach. Thug Bill


[TD 231]

a-mach dreuchd dotaireachd bho chionn còrr air còig bliadhna fichead, agus bha a raon-dèiligidh fhèin aige, agus bha dotair eile ag obair còmhla ris a-nise. Bha Jill na tidsear ann an sgoil mhòr – bha i a’ teagasg eachdraidh. Sguir Daibhidh a dh’obair bho chionn thrì mìosan. B’ e post a bha ann. Bha Mairead ag obair ann am bùth leabhraichean.

Nuair rinn iad iomlaid air an eachdraidh seo, thàinig Marcas chun a’ bhùird, agus dh’òrdaich iad uile biadh. Abair biadh! Còig cùrsaichean. Agus bha an còmhradh (’s na ceistean!) agus an ithe ’s an òl a’ gabhail àite fad dà uair a thìde is còrr.

Thuirt Iseabail gun robh farmad aice ri Elizabeth seach gun robh bùthan le aodach bhoireannach aig Peregrine. Nuair bha ise na nurs, cha robh a tuarastal a’ ruighinn air dreasaichean no air brògan eireachdail. Dh’fheumadh e bhith gun robh cothrom gu leòr aig Elizabeth air a leithid. Ach, is dòcha le dibhearsain, no bha amharas aig Iseabail nach b’ ann, is math dh’fhaodte gun robh Peregrine a’ nochdadh mar dhuine spìocach. Chuir e an cuimhne Elizabeth nach robh càil a-riamh a dhìth oirre bho phòs iad, agus mhallaich e i le a shùilean.

Chaidh a ràdh ri Jill gur iongantach mur e obair inntinneach a bha aice mar neach a bha a’ teagasg eachdraidh. Dh’aontaich Jill ris a’ bheachd, mur a bitheadh na sgoilearan crosta a bha anns na clasaichean aice. Agus dh’fhoillsich i, nam b’ urrainn dhi a dhol air ais ann an tìm, gun lùigeadh i bhith beò rè Linn nan Ròmanach. Daoine innleachdach. Daoine foghainteach. Daoine sgairteil. Ach b’ iongantach gun robh soithichean a leithid <eng>Global Princess<gai> air bhog anns na làithean sin.

Dh’innis Bill mu dhaoine annasach a bhiodh a’ tighinn thuige le eucailean. Bhruidhinn e mu aon dhuine a thàinig thuige, a’ gearan gun robh pian na chois. Rinn Bill rannsachadh agus sgrùdadh, ach cha lorgadh e càil seach an rathad ann an cas an euslaintich. Thuirt e ris an duine nach robh ann ach an aois. Ach cheasnaich an duine e, a’ faighneachd carson nach robh pian sa chois eile, oir bha i aige a cheart cho fada ris an tè san robh am pian!


[TD 232]

Duine crost a bh’ anns a’ phost. Bhiodh e a’ leughadh nan cairtean a bhiodh daoine a’ cur gu chèile nuair bha iad air falbh air saor-làithean. Dh’innis Daibhidh mu rudan a bhiodh daoine ag ràdh ri chèile. Bha Somhairle a’ dol a chur sradagan fo chasan Anna, oir mheall i e. Fhuair e airgead mòr bhon chrannchur, ach cha tug e sgillinn dhi. Thuirt Barrabal ri Seumas gun robh gaol aice air, agus i an dòchas nach fhaiceadh bean Sheumais a’ chairt. Duine crost!

Mairead, a-nise. Thug i bliadhnaichean ag obair ann am bùth leabhraichean. Bha leabhraichean-gaoil <eng>Mills and Boon<gai> uabhasach mòr-chòrdte – cailleachan a’ sireadh òige. Agus chuimhnich i air aon chàraid a thàinig a-steach don bhùth, agus dh’fhaighnich iad an robh leabhar aca mu òraidean. Bha esan, Wolfgang Dòmhnallach, a’ dol a dhèanamh òraid aig banais a mhic. Stiùir Mairead iad gu na sgeilpean iomchaidh, agus thagh iad leabhar air an robh “<eng>Wedding Bloomers<gai>.” Cha do chuir Mairead crìoch air an sgeulachd!

Bart. Dh’innis e mar a bhiodh esan ’s a leithid a’ riaghladh ciod a bha an riaghaltas a’ cur an gnìomh. Bha cumhachd mhòr aig Bart. Sin a bha e ag ràdh co-dhiù. Air a’ bhàta bha e daonnan air èideadh ann an aodach foirmeil, seacaid, briogais fhada, lèine is taidh, mar gun robh e fhathast aig obair. Is dòcha gun robh a chasan ro chaol airson nochdadh ann am briogais goirid! Dh’innis e mun Phrìomh Mhinistear agus mun chabanat, agus mar a bhiodh iad ag argamaid. Bha farmad aig gach neach ris a’ Phrìomh Mhinistear, oir bhiodh esan a’ dol chun na Lùchairt gach seachdain. Seoba math, agus sin ann an <eng>Jaguar XJ<gai> cuideachd. Bha Bart ag iarraidh gum biodh luchd a’ bhùird ga mheas cudromach. Ach cha do dh’òrdaich e aon ghlainne fìon. Dh’fhaodadh nach robh an tuarastal buileach cho math! No is dòcha gun robh e a’ gabhail ris a’ mholadh gum feumte na criosan a theannachadh. Ma bha, ciod a bha ga fhàgail air an t-soithich seo, ann am meadhan cuan gun chrìoch?

Aon fheasgar, agus am biadh nam broinn, thòisich an ceòl. “O, thèid mi fhìn le mo ghaol air a’ chùrsa, ’s ge bith dè a thachras is sinne nach bi tùrsach, dannsaidh gu madainn sinn le sgailc a bhios lùthmhor, is fhathast anns a’ mhadainn bidh sinn uile air bòrd.”


[TD 233]

Thuirt Iseabail ri Murchadh gun dh’ionnsaich an seinneadair ud Gàidhlig air an son-san a-mhàin. Agus thuirt Murchadh ri Iseabail nach robh innte ach òinseach, nach robh e a’ cluiche ach CD, agus gur ann a bha e a’ mìmeadh nam briathran. Ach thuirt Iseabail gun robh buidhnean-foghlaim a’ dèanamh feum, le bhith a’ foillseachadh CDan agus a leithid de stuth. Airson Bart is Peregrine is Georgina, cha chuala iad òran Gàidhlig a-riamh; bha cuid dhiubh aig nach robh fiù fios gun robh Gàidhlig idir ann.

Mhair an ceòl mu chairteal na h-uarach, agus bha e follaiseach gun robh Marcas agus an luchd-frithealaidh eile a’ fàs beagan an-fhoiseil. Dh’fheumadh iad na bùird a sgioblachadh fa chomhair bracaist làrna-mhàireach. Cha bhiodh e furasta àite ullachadh do chòrr air dà mhìle neach ro mhadainn.

Suas gu seo, cha robh Georgina air mòran a ràdh, ach gun dh’òrdaich i a biadh. Nuair bha i air ithe, thòisich i ag innse mun obair a bha aice. Bha rudan èibhinn a’ tachairt anns a’ bhanca. Aon là thàinig boireannach a-steach agus i ag iarraidh airgead a thoirt a-mach. Dh’fhaighnich Georgina don bhoireannach an robh rudeigin aice a dhearbhadh gur i a bh’ ann mus tugadh Georgina dhi an t-airgead. Thòisich am boireannach a’ rùrach na baga, agus mu dheireadh thug i sgàthan beag a-mach às a’ bhaga. Sheall i ri a h-aodann san sgàthan, agus thuirt i ri Georgina gu dearbha gum b’ i a bh’ ann. Thuirt i gun aithnicheadh i a h-aodann fhèin an àite sam bith! Cha do dh’innis Georgina an tug i dhi an t-airgead a bha i a’ sireadh, seadh gus an do dh’fhaighnich Daibhidh dhi. Tha e coltach gun tàinig iad gu aonta air choreigin agus nach do dh’fhalbh am boireannach às a’ bhanca le sporan falamh!

Bha e a-nise a’ fàs dorch agus bha a’ ghaoth ag èirigh. Cha b’ e gun robh i na gèile no eadhon coltach ri gèile, ged chluinnist sluaisreadh nan tonn a’ bualadh a’ bhàta. Cha robh Elizabeth toilichte leis a’ ghluasad seo, agus dh’fhoillsich i gun robh eagal oirre mu chur-na-mara. Dh’fheuch Iseabail ri a ciùineachadh le bhith ag ràdh gun robh e follaiseach nach robh i air a’ Chuan Sgìth a-riamh. Agus co-dhiù, smaoinich Mairead, ma bha uiread de eagal oirre, carson fon ghrèin a


[TD 234]

smaoinich i a dhol air cùrsa-mara. Agus chuir Peregrine na cuimhne gun robh dotair agus tè a b’ àbhaist a bhith na nurs aig a’ bhòrd, agus gur iongantach mur smaoinicheadh iad air leigheas air choreigin, nan cuireadh a’ mhuir air neach sam bith a bha an làthair. Rinn sin beagan feum do Elizabeth. Ach a dh’aindeoin nam briathran, bha a stamag a’ tulgadh coltach ris a’ bhàta. Sia làithean eile agus bhiodh i tioram air tìr.

A-nise, bhiodh an t-soitheach a’ tadhal air eileanan air an turas. A’ mhadainn mus robh an cùrsa-mara a’ crìochnachadh, chaidh Murchadh is Iseabail, Bart is Georgina, Peregrine is Elizabeth, Bill is Jill is Daibhidh is Mairead air tìr air Eilean Chòcaigh. Chaidh, agus iomadh neach eile a bha air a’ chùrsa-mara. Chunnaic iad eachdraidh, a bha beò fhathast nan saoghal fhèin. Clachan is clachan. Ach cha do thill neach den deichnear gu bhith air bòrd idir. Dh’fhuirich am bàta dà uair a thìde riutha, ach mu dheireadh b’ fheudar dhi falbh às an aonais, oir bha cùrsa-mara eile gu bhith a’ tòiseachadh ann am beagan làithean.

Chan fhacas iad agus cha chualas bhuapa bhon uair sin. Bha feadhainn a’ smaoineachadh gun deach iad air chall no gu bheil iad fhathast nan suidhe cruinn mu bhòrd ann am fàsach air choreigin, fada bho thìr an eòlais, fada bho thìr nam beò, ag innse chriomagan de eachdraidh am beatha do chàch a chèile, agus Elizabeth a’ seinn no a’ mìmeadh briathran an òrain:

Is truagh nach do dh’fhuirich mi tioram air tìr,
An fhìrinn a th’ agam nach maraiche mì,
Is truagh nach do dh’fhuirich mi tioram air tìr –
Rim mhaireann cha till mis’ a sheòladh.


[TD 235]

39. Tormod

Eadar Waverley Dhùn Èidinn agus Inbhir Chèitein bha boireannach rudeigin òg na suidhe rim thaobh san trèana. Bha an trèana làn agus a’ cur thairis. Bha falt fada, bàn air a’ bhoireannach. Cha do bhruidhinn sinn ri chèile idir. Bha fear a’ fuireach rithe nuair stad an trèana aig Inbhir Chèitein. An sin thàinig dithis no triùir air bòrd, agus shuidh fear san t-suidheachan a bhlàthaich an tè bhàn.

B’ e duine òg a bha ann, mu thrì air fhichead, theirinn. Bha fhalt air a bhearradh gu goirid, coltach ri asbhuain foghair, agus bha failmheachan na chluais, coltach ri fàinne a bhiodh ann an sròn tairbh. Bha e air èideadh bho mhullach gu a bhonn le <eng>denim<gai>, agus cluicheadair-ciùil beag aige na làimh, le uèir agus dà phluca a chuireadh e na chluasan. Cha do chòrd a choltas rium. Bheir mi Tormod mar ainm air, ged nach b’ e sin an t-ainm a bha air idir.

Nuair chunnaic e gun robh mi a’ leughadh iris mu sheann chàraichean, mu chàraichean clasaigeach, bhruidhinn e rium.

“Tha ùidh agad ann an seann chàraichean,” ars esan.

“’S dòcha gu bheil iad a’ toirt cuibhreann bheag dem òige a-steach orm,” fhreagair mi.

“Baidhc as fheàrrr leam fhìn,” ars esan.

Agus chithinn e air dà chuibhle, a’ dol sìos an rathad aig ceud mìle san uair, a’ sgapadh chearcan agus chailleachan san fhuaim, san stùir agus anns an astar.

Agus thàinig fear mun cuairt le troilidh a’ reic deoch. Dh’iarr mise uisge-beatha, agus dh’iarr Tormod ceithir botail de leann <eng>Becks<gai>. Bha


[TD 236]

eagal orm gun robh feasgar mòr, fada gu bhith agam. Cha robh inneal aig gille na troilidh leis am fosgladh Tormod na botail. Chuir Tormod aon bhotal suas gu a bheul agus spìon e an ceann bhon bhotal le fhiaclan.

“An ann air làithean-saora a tha thu?” dh’fhaighnich e.

“Chan ann,” fhreagair mi. “Bha mi ann an Dùn Èideann aig coinneamh.”

“Dè an seòrsa coinneimh?”

“Coinneamh mu fhoghlam,” arsa mise.

“Bha Norton mòr agam uaireigin,” arsa Tormod. “500cc agus dh’fhalbhadh e mar an donas.”

Bha briathran Thormoid (b’ann sa Bheurla a bha sinn a’ bruidhinn) air am breacadh le facail ris an canadh mòran droch chainnt. Ach bha e mar nach robh e mothachail air gun robh e gan labhairt. Agus bha botal bho bhotal a’ traoghadh. Dh’fhaighnich mi dha an robh obair aige.

“Tha mi san arm,” ars esan.

“Saighdear,” arsa mise.

“Saighdear,” ars esan. “Trì bliadhna eile agus gheibh mi a-mach às an arm.”

A rèir coltais, cha robh an t-arm a’ còrdadh ris.

“Cha toigh leam a bhith a’ marbhadh dhaoine,” ars esan. “Bha mi ann an Afghanastan,” ars esan. “Agus tha iad gam chur a dh’Afghanastan a dh’aithghearr a-rithist. Bha sinn stèidhichte sa Ghearmailt aig an àm. Agus chuir iad sinn a shabaid a dh’Afghanastan. Bha m’ athair na shaighdear cuideachd nuair bha e òg. Cha robh mise agus m’ athair a’ faighinn air adhart idir. Agus chaidh mise don arm gus an dearbhainn dom athair gum bithinn nam shaighdear na b’ fheàrr na esan.”

Dh’innis Tormod dhomh mar a mharbh e fhèin daoine sa bhlàr.

“Bha sinn a’ sabaid ri na naimhdean,” ars esan. “Mi fhìn agus mo charaid, Tam. Bha iad a’ losgadh oirnn. Cha robh dragh agam dhìom fhìn, ach cha robh mi ag iarraidh gun deigheadh Tam a leòn. Ach chaidh Tam a bhualadh. Bha iad ag amas air an tanc. Bhàsaich e ann


[TD 237]

an tiotan, ’s bha fhuil agus fheòil air feadh an àite. Agus b’ fheudar dhòmhsa pìosan de Tam a sgrìobadh bhom chasaig. ’S bha na pìosan a’ tuiteam don ghainmhich. Chuir iad dhachaigh na bloighean a lorg iad, ach bidh pàirt de Tam sgapte gu sìorraidh san fhàsach ud.”

Mhothaich mi gun robh beagan de chrith na ghuth. Agus shluig e steall eile à botal.

Cha robh Tormod a’ creidsinn ann an Dia idir. Cha robh e a’ tuigsinn ciamar a b urrainn do Dhia cogaidhean a cheadachadh. Agus b’ e an co-dhùnadh gun tàinig e nach robh Dia ann.

“A bheil thusa a’ creidsinn ann an Dia?” dh’fhaighnich e.

B’ i siud ceist nach do chuir duine orm a-riamh. Stad mi greiseag.

Agus an uair sin: “Tha,” arsa mise.

“Ach chan fhaca tusa cogadh a-riamh,” ars esan.

“Chan fhaca,” arsa mise.

Bha an trèana a’ siubhal gu tuath mean air mhean. Thàinig gille na troilidh a-rithist. Ach cha robh Tormod ag iarraidh an còrr de leann. Ach dh’iarr e uisge-beatha. A-nise bha eagal orm nach seasadh e air a chasan nuair ruigeadh sinn Inbhir Nis. Ach cha b’ ann dha fhèin a dh’iarr e an t-uisge-beatha. Shìn e thugam e an dèidh dha a cheannach.

“Tha sin mar thaing airson a bhith a’ bruidhinn rium,” ars esan. “Mar as trice, nuair chì daoine mi tha iad ag iarraidh mo sheachnadh. Tha fios agam gu bheil mi a’ coimhead olc le m’ fhalt air a bhearradh mar seo. Ach ’s e an t-arm a thug orm a bhith mar seo.”

Thug mi taing do Thormod airson an uisge-bheatha. Cha do leig mi guth orm ris nach robh mòran de roghainn agam sa chùis a thaobh a bhith na chuideachd, oir bha mise ris an uinneig nuair dh’fhalbh an tè bhàn agus a shuidh esan na h-àite. Dh’fhaighnich e dhomh an ann an Inbhir Nis a bha mi a’ fuireach. Dh’innis mi dha gur ann a bha mi a’ fuireach ann an Steòrnabhagh. Cha chuala e mun àite a-riamh. Ach bha fios aige càite an robh Afghanastan agus Dusseldorf agus Bonn.

“Chan urrainn dhòmhsa uisge-beatha òl,” ars esan. “Bidh e gam losgadh. Chan eil fios agam ciamar is urrainn do dhuine sam bith uisge-beatha òl. Smaoinich. Saighdear, agus Albannach cuideachd,


[TD 238]

agus chan òl mi uisge-beatha.”

Bha mi a’ faicinn buaidh an leanna a’ nochdadh rim thaobh.

“Agus dè mu Afghanastan?” arsa mise.

“Chan eil eagal orm idir,” fhreagair e. “Ach seall orm. Dè eile a bhiodh annam ach saighdear? Cuiridh mi orm mo dheise, agus thèid mi a-mach do na sràidean lem ghunna, lem pheilearan – ullaichte gu daoine a mharbhadh. Agus cha toigh leam a bhith a’ marbhadh dhaoine. Cha tug an t-arm an cridhe asam fhathast. Agus feumaidh mi mi fhìn a dhìon. Feumaidh mi mo chàirdean a dhìon. A h-uile là bidh mi a’ smaoineachadh air Tam. Feumaidh mi mo chàirdean a dhìon.”

Bha sinn mu uair a thìde à Inbhir Nis. Bha am botal leanna mu dheireadh an ìre mhath falamh.

“Tha mi sgìth,” arsa Tormod, “agus tha mi a’ dol a dh’fheuchainn ri cadal.”

Chuir e an cluicheadair-ciùil air dòigh agus chuir e an dà phluca na chluasan. Chluinninn briathran an òrain ris an robh e ag èisteachd, ged a bha am fuaim air a thionndadh gu math ìosal. Bha Tormod air chall am measg nam briathran agus anns a’ cheòl, agus iad ag èigheachd ris: <eng>I could do with a little help from my friends<gai>. Ann am mionaid no dhà bha e na shuain chadal. Ràinig an trèana Inbhir Nis agus phut mi Tormod airson a dhùsgadh. Cha robh buaidh an leanna buileach cho follaiseach. Rinn an cadal feum dha. Bha mi an dòchas gun rinn an còmhradh feum dha cuideachd.

Thuirt mi ris mus do dh’fhàg e an trèana gun robh mi an dòchas gun deigheadh gu math dha ann an Afghanastan. Cha do fhreagair e mi. B’ ann a bha cùisean mar gun robh mi air rudeigin uabhasach ceàrr a ràdh. Thog e a bhaga. Chaidh e a-mach às an trèana gun fhacal. Chaill mi sealladh air anns a’ chuan de dhaoine a thàinig bhon trèana.

Tha dà mhìos bho dhealaich mise agus Tormod. Ach bho chionn seachdain no dhà agus mi air an dearbh thrèana, nam aonar an turas seo, gun tè bhàn no saighdear air fàire, a’ siubhal eadar Dùn Èideann agus Inbhir Nis, bha mi a’ leughadh a’ phàipeir-naidheachd. Bha litrichean mòra, dubha ag èigheachd gun deach triùir shaighdearan


[TD 239]

Breatannach a mharbhadh ann an Afghanistan, nuair a spreadh boma fon charbad san robh iad a’ siubhal. Bha deabhan dhiubh sa phàipear. Theab mo chridhe stad nuair chunnaic mi dealbh Thormoid agus a thuig mi dè bha air tachairt dha.

Bha fadachd air Tormod gus am faigheadh e a-mach às an arm. Ach, bròinean, fhuair e às na bu luaithe na bha e an dùil. ’S tha taibhs de thrèana a’ siubhal gun sgur eadar Dùn Èideann agus Inbhir Nis mar fhianais air neach a roghnaich cogadh an àite sìth.

Slàn leat, a Thormoid. An tuirt mi an rud ceàrr mus do dh’fhàg thu an trèana an Inbhir Nis air feasgar fuar foghair? Cha bhi fios agam air sin gu bràth, agus tha e cho math nach bi. Ach am bliadhna, cuiridh mi dìthean dearg nam bhroilleach dhut.


[TD 240]

40. Còmhradh is Agallamh

Bha mi fortanach cothrom fhaighinn air agallamh a chuairteachadh leis a’ bhàrd ainmeil, Seòras O’Reilly agus mi aig fèill leabhraichean sa bhaile mhòr. Mar a bhios fios aig mòran, rinn O’Reilly ainm dha fhèin mar bhàrd a bha a’ sgrìobhadh sa Bheurla san linn a dh’fhalbh agus san linn seo cuideachd, agus is dòcha gum bi cuid eòlach air feadhainn de na dàin aige, a leithid <eng>Thoughts of Stone, Summer Moonshine<eng> agus <eng>Candlewick Express<gai>. Thuirt e fhèin, mar a chì sinn an ceartuair, gun chaill e cunntas bho chionn fhada air an àireamh de dhàin a sgrìobh e, seach gu bheil iad sgapte air feadh an àite, cuid ann an leabhraichean, cuid ann an irisean agus cuid ann am pàipearan-naidheachd. Mar sin, tuigear nach eil anns na trì a dh’ainmich mi ach criomag bheag de na sgrìobh e thuige seo.

Thòisich an t-agallamh le bhith a’ faighneachd dha mu ainm, oir bha mi cinnteach gun robh fuil Èireannach na chuislean. Dh’innis e dhomh nach e Èireannach a tha ann fhèin idir, ach gum b’ e Èireannach a bha na sheanair. Tha e coltach gun tàinig a sheanair a-nall a dh’Alba bho chionn bhliadhnaichean a shireadh obrach, agus bha e fortanach gun d’ fhuair e cosnadh anns na gàrraidhean-bhàtaichean air Abhainn Chluaidh. Phòs seanair O’Hara ann an Glaschu, agus bha e fhèin ’s a bhean, aig an robh buinteanas ri Eilean Mhuile, a’ fuireach ann an seann teanamant fad bhliadhnaichean. Chaochail a sheanair agus e fhathast na dhuine rudeigin òg, ’s bha a sheanmhair air a fàgail le ceathrar chloinne airson a’ chuid a b’ fheàrr a b’ urrainn dhi a dhèanamh anns a’ bhaile mhòr fhuar, agus sin air


[TD 241]

fìor bheagan de airgead.

Tha O’Reilly, am bard, a-nise ceathrad bliadhna ’s a trì a dh’aois, agus thòisich e ag innse dhomh mar a bhiodh e fhèin agus feadhainn eile a’ dol a choimhead Celtic a’ cluiche ball-coise a h-uile cothrom a gheibheadh iad. Dh’innis e beagan dhomh mu làithean na sgoile ann an Glaschu, ach cha robh e ag iarraidh mòran a ràdh mu dheidhinn sin. Agus thuig mi nach robh e fhèin agus an sgoil a’ tighinn air a chèile idir, agus nach biodh e ga frithealadh ach nuair a b’ fheudar dha. B’ iomadh turas a theasaich an cuip a bhoisean agus e air a lorg shìos am meadhan a’ bhaile nuair bu chòir dha a bhith san sgoil.

Co-dhiù, chaidh aige air an sgoil fhàgail mu dheireadh, agus fhuair e obair aig Comhairle Ghlaschu a’ sgioblachadh nam pàircean sa bhaile. Cha do mhair e fada san obair sin, agus bha leth dusan obair aige bhon uair sin agus gach tè dhiubh na bu duibhe na an obair san robh e roimhe.

Dh’fheuch mi ri beagan fhaighinn a-mach mu làithean òige aig an taigh, oir bha mi an dùil gu nochdadh beagan fiosrachadh ach an robh buaidh aig na làithean sin air a chuid bàrdachd. Tha e coltach gur e duine cruaidh a bha na athair, Mìcheal O’Reilly, duine nach do rinn mòran obrach na bheatha. Bhuineadh màthair Sheòrais do Ghlaschu, agus b’ ise a bha air ceann a’ bheagan cosnaidh a bha a’ cumail na beatha riutha – a’ glanadh thaighean is thallaichean is eile. Cha robh e a’ càineadh athar ann an dòigh sam bith airson cho leisg ’s a bha e, ach bha e furasta fhaicinn gun robh e a’ meas nach d’ fhuair esan cothromach mar a bha aig gillean eile a bha nan co-aoisean.

Dh’fhaighnich mi dha cuin a thòisich e a’ sgrìobhadh bàrdachd, agus carson a thòisich e a’ sgrìobhadh. Thuirt e rium gun thòisich e a’ sgrìobhadh bàrdachd goirid an dèidh dha an sgoil fhàgail. Bha e aon mhadainn Sàbaid aig na <eng>Barras<gai>, mar a thuirt e fhèin, agus bha e a’ ruamhar tron bhathar a bha ri fhaotainn an sin. Thurchair gun thog e seann leabhar, leabhar anns an robh bàrdachd le caochladh ùghdaran. Cha robh an leabhar a’ cosg ach dhà no thrì sgillinnean, agus cheannaich e an leabhar ged a bha an còmhdach rudeigin salach agus ged a bha cuid de na duilleagan rudeigin piullach, agus


[TD 242]

cuideachd ged nach robh mòran sgillinnean aige. Thug e an leabhar dhachaigh agus leugh e e.

“B’ urrainn dhòmhsa rudan mar seo a sgrìobhadh,” ars esan ris fhèin, “agus sin gun a bhith ag atharrais.” Ach saoilidh mi gun shiubhail bàrdachd O’Reilly astar math bho leabhar beag nam <eng>Barras<gai>! Chuala e uaireigin cho beairteach ’s a dh’fhaodadh duine a bhiodh a’ sgrìobhadh leabhraichean a bhith, ach chuala e cuideachd mu fheadhainn nach dèanadh amas air an aran làitheil a chosnadh tro a leithid de shaothair. Ach cha b’ aithne dhasan beairteas a-riamh, agus dhuisg leabhar beag piullach nam <eng>Barras<gai> lasair na eanchainn. Ach, mar a thuirt e fhèin, feumaidh gun robh an èibhleag falaichte an siud co-dhiù. Feumaidh gu robh gu dearbha.

A bharrachd air leabhar nam <eng>Barras<gai>, cha robh O’Reilly idir cinnteach ciod na nithean eile a thug buaidh air mar bhàrd. Bha e, na bheachd-san, doirbh sin a mhìneachadh seach nach biodh e a’ smaoineachadh air a leithid nuair bhiodh e a’ sgrìobhadh. Dh’aontaich e gun robh e air cliù a chosnadh dha fhèin ged nach robh am beairteas da rèir, ach bha ceist air ach ciod cho airidh ’s a bha e air a’ chliù sin. Ann an dòigh bha an t-agallamh a’ gluasad gu bhith na chòmhradh, agus bha mi a-nis a’ miannachadh tòiseachadh a’ bruidhinn mu chuid de na dàin air leth a sgrìobh e.

Thòisich mi le <eng>Candlewick Express<gai>. Mhiotraig mi a ràdh gun robh e follaiseach, nam bheachd-sa co-dhiù, gur e bàrdachd a bha seo mu shuidheachadh dhaoine san t-saoghal. Thuirt e gun robh sin ceart ann an dòigh. Ach carson an tiotal seo? Dh’inns e dhomh mun tiotal, agus leudaich e air a’ bhàrdachd.

“Aon turas,” ars esan, “bha mi a’ siubhal tron oidhche air trèana eadar Lunnainn agus Glaschu. Agus mus do chuir mi mo cheann fodham airson na h-oidhche, chaidh mi a-steach do sheòmar san trèana airson drama fhaighinn. Cha robh duine beò san t-seòmar nuair chaidh mi a-steach, ach am fear-frithealaidh a-mhàin. Ach bu ghann a bha mi air mo bhilean a fhliuchadh nuair bhrùchd mu leth dusan Sasannach, eadar caogad is seasgad bliadhna a dh’aois a-steach. Dh’òrdaich iad branndaidh is bhodca is rudan mar sin,


[TD 243]

agus bu ghann a chluinneadh tu fuaim cuibhleachan na trèana os cionn an cuid goileim.

“Bha facail mhòra mar <eng>Foreign Office, By Jove<gai> agus <eng>Treasury<gai> a’ dol. Bha iad a’ dèanamh air co-labhairt ann an Glaschu, a theagasg rud no dhà do na h-Albannaich. Shuidh mi fad dà uair a thìde gu mì-mhodhail gan èisteachd. Facail mhòra eile, mar <eng>hypothetical<gai>, agus mar Botswana agus mar <eng>faux pas<gai>. B’ eòlach an seanairean orra. Agus is ann mu na daoine còire sin a tha a’ bhàrdachd seo.

“Agus dh’fhaighnich thu mun tiotal. Uill, nuair bha iad air tè na dhà no trì òl, chuir iad romhpa a dhol a laighe gun fhios nach tòisicheadh iad a’ seinn. Agus dh’èigh fear dhiubh ri càch gur iongantach gu maireadh esan ro fhada ann an tìr a’ chadail, oir gur ann a bha esan cleachdte ri <eng>candlewick<gai> agus nach b’ ann ri plàigh de dhùvet. Is ann bho sin a thàinig tiotal na bàrdachd.”

An sin thuig mi gu bheil sgeulachd air cùl gach sgeòil, agus cha robh mi ag iarraidh an còmhradh a leigeil seachad. Saoil dè na nithean inntinneach eile a bhrosnaich O’Reilly airson a làmh is eanchainn a stiùireadh gu bàrdachd? Dh’ainmich mi dàn no dhà a chòrd rium agus air an robh cuimhne agam. Leig e seachad cuid dhiubh, ach ghreimich e ri aon air an robh an tiotal <eng>B & B<gai>.

“Tha mi a’ creidsinn,” ars esan, “nuair chì daoine tiotal na bàrdachd seo gum bi iad a’ smaoineachadh gur ann mu leabaidh ’s mu bhracaist a tha i. Agus is dòcha gu feum thu siubhal tro bheagan de na briathran gus an tuig thu nach ann. Cha do dh’innis mi cheana, agus chan eil a’ bhàrdachd fhèin ga innse, ged thuigeas tu gur ann mu dhithis dhaoine a tha i, ciod a tha na litrichean B agus B a’ ciallachadh. Uill, tha iad a’ seasamh airson Bill agus Bertha. B’ e càraid phòsta a bha san dithis seo, agus bha iad a’ fuireach ann an teanamant ann an Glaschu.

“Bha iad daonnan a’ trod. Mura smaoinicheadh an dara neach air cuspair airson a bhith a’ trod, smaoinicheadh an neach eile. Agus chluinneadh tu iad a’ mionnan air taobh thall na h-aibhne ged a bha iad a’ fuireach deagh astar bhuaipe. Agus aon là thuit Bill marbh le grèim-cridhe. Bha rànail air Bertha nach cualas a leithid ann an


[TD 244]

Glaschu a-riamh, ach cha b’ ann le co-fhaireachdainn do Bhill ach le co-fhaireachdainn dhi fhèin, seach nach biodh neach aice tuilleadh ris am b’ urrainn dhi a bhith a’ trod. Sin a bha daoine ag ràdh. Ach cha robh mise gan creidsinn.

“Ged a bha Bertha mar a bha i, bha mise cinnteach gun robh i rudeigin coltach ri Syphonix san dealbh-chluich aig Olaidh Bartrusse nuair a chaill i a cèile. Agus nuair a chaochail Bill, chaidh mise a ghluasad gu bàrdachd.”

Cha robh mise a-riamh air cluinntinn mu Bhartrusse no mu Shyphonix, ach cha leigeadh m’ aineolas leam sin fhoillseachadh, gu sònraichte seach gun robh mi a’ dol fon ainm gun robh tomhais bheag air choreigin de sgoil agam. Ach bha fios aig O’Reilly, saoilidh mi, mun choimeas a dh’fhaodadh e a dhèanamh ann am <eng>B & B<gai>.

Ghluais mi car tiotain bho bhith a’ bruidhinn mu dhàin shònraichte, agus mi a’ feuchainn ri faighinn a-mach mu thuairmse air cia mheud dàn a sgrìobh O’Reilly bho thòisich e a’ bàrdachd. Gheall e dhomh gun robh e fìor nach robh cinnt sam bith aige, agus thuirt e gun thilg e gu leòr dhiubh às, seach nach do chòrd iad ris, agus gun robh feadhainn eile sgapte an siud ’s an seo a bha e air a leigeil seachad. An uair sin dh’fhaighnich mi an robh bàrdachd shònraichte ann, den fheadhainn a sgrìobh e fhèin, a bha e a’ meas a bha sònraichte thar chàch. Thuirt e gun robh.

Chan eil athair no a mhàthair beò, mar a bhiodh dùil, oir tha Seòras fhèin suas ann am bliadhnaichean. B’ e athair a chaochail an toiseach. Thàinig stròc air agus gun e air aois mhòr sam bith a ruighinn, ged nach do dh’innis e dhomh dè cho sean ’s a bha athair nuair a chaochail e. Agus a dh’aindeoin leisg athar, tha e coltach gun robh Seòras gu math dlùth dha, gu h-àraidh às dèidh a bhàis.

“Bha m’ inntinn cruaidh air nuair bha e beò,” ars esan, “ach bhogaich an cridhe às dèidh a bhàis.”

Chaochail màthair O’Reilly ochd bliadhna às dèidh bàs athar. B’ e bàs aithghearr a thàinig oirre, bàs ris nach robh dùil.

“Agus,” ars esan, “aon fheasgar agus mi aig uaigh mo phàrantan, fhathast gun leac ga comharrachadh, smaoinich mi mur a bitheadh


[TD 245]

esan agus ise nach bithinn-sa an siud gan caoidh. Mar a thachair, bha leabhran beag nam phòcaid agus shuidh mi ri cliathaich nan uaighean aca, agus thòisich mi a’ sgrìobhadh. Cha do dh’fhoillsich mi a’ bhàrdachd sin a-riamh, fhathast co-dhiù, agus cha tug mi ach aon fhacal mar thiotal oirre. Am facal <eng>Thanks<gai>.” Thuirt e gu foillsicheadh e a’ bhàrdachd sin uaireigin. “Aig am àm cheart,” ars esan. “Aig an àm cheart,” ars esan uair eile.

Dh’fhaighnich e dhòmhsa an robh dàn de na sgrìobh e a chòrd riumsa air leth. Smaoinich mi airson mionaid, oir bha iad uile a leugh mi air taitneadh rium. Agus thàinig aon a-steach orm a chòrd rium gun teagamh, ach nach do thuig mi. Bhiodh cothrom an seo airson tomhais de mhìneachadh. “<eng>Summer in December<gai>”, arsa mise.

“Saoilidh tu,” ars esan, “gu bheil na facail sin a’ dol an aghaidh a chèile. Ach chan eil idir. Nuair tha mi a’ bruidhinn mu fhlùraichean na Dùbhlachd, agus mu na h-uain bheaga a’ mire, ’s ann a tha mi a’ bruidhinn mu chridhe an duine. Ann an cridhe an duine gheibhear na nithean sin a thaitneas ris an duine. Nithean mar shamhradh ann am meadhan geamhraidh. ’S e tha sa bhàrdachd sin sgrùdadh air cridhe an duine.”

Cha tuirt e an còrr, agus cha do leig mise orm nach robh mi ga thuigsinn gu tur. Sgrìobh mi nota bheag air clàr na h-eanchainn gum feumainn tilleadh chun an dàin sin fhathast às dèidh dhomh a dhol air ais dhachaigh.

Bhruidhinn sinn mu chuid de na dàin eile aig O’Reilly, agus bha e gu math deònach innse mun deidhinn. Dàin ainmeil, a leithid <eng>Wandering Mist, When I Killed A Fly<gai> agus <eng>Bed in the Clouds<gai>. Feumaidh neach na dàin sin a leughadh dhà no thrì thurais airson an tuigsinn, agus gabhaidh caochladh bhrìghean a thoirt asta. Ach bha O’Reilly ag aontachadh gum faodadh a’ bhrìgh a bheireadh an leughadair asta a bhith gu math eadar-dhealaichte bhon bhrìgh a bha fa-near dhasan nuair sgrìobh e iad. Ach cha robh e a’ cur brìgh an leughadair ann an suarachas.

B’ e am beachd a ghabh mi air Seòras O’Reilly gur e duine iorasal a tha ann, ach duine aig a bheil inntinn thoinnte. Uaireannan tha e


[TD 246]

doirbh dha a bhith a’ faicinn dìreach na bhuilicheas an t-sùil air, agus gu tric tha e a’ coimhead a-steach tro na seallaidhean a chì e. Gu ìre tha sin a’ dèanamh na bàrdachd aige doirbh a tuigsinn aig amannan, ach cha shaoil mi gu bheil e a’ cleith tlachd air an leughadair. Chuir e iongnadh orm gur e glè bheag a sgrìobh e mu làithean òige, ach b’ e thuirt e rium nuair thog mi a’ phuing sin, “Tha na làithean sin seachad, a charaid.” Agus bha e doirbh argamaid ri sin.

Tha fios gum bi dùil ri mòran a bharrachd de bhàrdachd bho pheann O’Reilly a dh’aindeoin aois. Thuirt e fhèin gum biodh e a’ sgrìobhadh nuair dh’fhairicheadh e miann a chuid smuaintean a chur air pàipear. Tha e air a chumail a’ dol a’ siubhal agus a’ leughadh dhàn air feadh na dùthcha. Is ann air a thàinig an dà là bo thòisich e ag obair an dèidh dha an sgoil fhàgail, a’ sgioblachadh phàircean do Chomhairle Ghlaschu.

Mus do dhealaich sinn, dh’fhaighnich mi dha am faodainn cuid de na dàin eadar-theangachadh gu Gàidhlig. Bha e deònach gu leòr gun dèanainn sin, ach chan eil mi idir cinnteach gum biodh e comasach dhomh toinnteachd inntinn O’Reilly a ghleidheadh san iomlanachd. Co-dhiù, cha bhi air ach feuchainn uaireigin, ’s dòcha. Seadh, uaireigin, ’s dòcha.


[TD 247]

41. Cailleach nam Pàipear

Bha mi nam shuidhe san trèana agus mi a’ toirt sùil tro phàipear-naidheachd a bha mi an dòchas a ghiorraicheadh an t-slighe dhomh. B’ e an rud bu mhotha a bha a’ dèanamh dragh dhomh gum bithinn nam shuidhe an siud fad thrì uairean a thìde gun smocadh. Droch shuidheachadh!

Goirid mus do dh’fhalbh an trèana thàinig boireannach a-steach agus shuidh i mum choinneimh. Theirinn gun robh i a’ sreap ris an trì fichead, agus nuair shocraich i i fhèin san t-suidheachan bheannaich mi an là dhi agus mi an dùil tilleadh gu naidheachdan mo phàipeir. Cha bhithinn air an dàrna sùil a thoirt air mo bhanacharaid mur a bitheadh gun robh bonaid bileach de bhreacan gorm nach do dh’aithnich mi air a ceann, agus mur a bitheadh gun robh speuclairean mòra le cèisean annasach oirre.

A-nise, b’ e fear de na pàipearan beaga làitheil a bha agamsa, oir bha mi a’ meas gum biodh fear na bu mhotha rudeigin doirbh a làimhseachadh ann an cuingealachd suidheachan trèana. Ged bha mi a’ leughadh chriomagan sa phàipear, cha b’ urrainn dhomh gun a bhith a’ togail mo shùla an-dràsta ’s a-rithist ach am faicinn am bonaid agus na speuclairean.

Cha robh an trèana mòran ach air tòiseachadh a’ siubhal nuair dh’fhosgail am boireannach baga meadhanach mòr, agus thug i fhèin pàipear-naidheachd a-mach às a’ bhaga. B’ e fear de na pàipearan mòra, tomadach a bha ann, le faisg air ceud duilleag, theirinn. A dh’aindeoin a mheud, mhothaich mi gun chosg e deich sgillinn na


[TD 248]

bu lugha na chosg am fear agamsa. Sgaoil i am pàipear air a’ bhòrd a bha eatarainn, agus thionndaidh i chun nan duilleagan san robh naidheachdan is eile mu ghnothaichean spòrsa. Bha mu thrì no ceithir de na duilleagan sin sa phàipear, agus aon uair ’s gun robh i riaraichte gun robh iad aice air fad, reub i às a’ phàipear iad.

Mhothaich i gun robh mi ga coimhead, cha bu mhise a-mhàin ach feadhainn a bha nan suidhe air taobh thall na trannsa. Phaisg i gu grinn na duilleagan a thug i às a’ phàipear.

“Cha bhi mise a’ leughadh mu spòrs uair sam bith,” ars ise.

Rinn mi fiamh bheag ghàire rithe.

“A bheil thu ag iarraidh nan duilleagan seo?” dh’fhaighnich i, ’s i gan sìneadh thugam anns an tairgse. Air iasad, tha thu a’ tuigsinn. Airson an leughadh.”

“Chan eil,” arsa mise, “oir ’s iongantach mur eil gu leòr mu spòrs sa phàipear agam fhìn.”

“Tha am pàipear seo fada ro throm,” ars ise an uair sin, “agus carson a tha mise a’ dol a làimhseachadh dhuilleagan anns nach eil ùidh agam?”

Agus thionndaidh i gu duilleagan a bha a’ foillseachadh naidheachdan agus bheachdan mu ghnìomhachas agus mu airgead. Bha grunn dhiubh sin ann, agus a-mach leotha, dìreach mar a rinn i air na duilleagan spòrsa.

“Chan eil adhbhar dhòmhsa iad seo a leughadh,” ars ise, “oir chan eil airgead agamsa as fhiach an t-ainm, agus, ged a bhitheadh, cha thuiginn cò air a tha na duilleagan seo a-mach. A bheil thug gan iarraidh?”

Cha robh mise gan iarraidh.

Rinn i an nì ceudna air grunn dhuilleagan eile, feadhainn mu na h-ealain, mu chàraichean agus mu thaighean a bhathar a’ reic. Agus gach duilleag mar a reubadh i, bha mise a’ faighinn mo chead iasaid orra, a dh’aindeoin ’s gum faodadh i bhith cinnteach nach robh mi a’ dol a ghabhail aon dhiubh. Thug mi an aire gun robh daoine eile gar coimhead, agus a’ cur an cèill, eadar còmhradh beag ri chèile agus gàire, gur iad a bha taingeil nach robh iad nam àite.


[TD 249]

Mhair an dol-a-mach seo mu chòig mionaidean – a’ reubadh ’s a’ tairgsinn. Mu dheireadh thòisich i a’ leughadh na bha air fhàgail den phàipear. Agus gach uair a leughadh i na pìosan san robh ùidh aice air dà thaobh duilleig, reubadh i an duilleag sin às a’ phàipear, phaisgeadh i gu grinn i agus thairgeadh i dhòmhsa i, a-rithist air iasad.

Agus gach uair a reubadh i duilleag, bha i ag ràdh rium, “Bidh e nas aotroime a-nise. Bidh e nas fhasa a làimhseachadh.”

B’ e bu mhiosa den ghnothaich gun robh a cuid abhcaidean gam bhacadh bhom phàipear fhìn a leughadh gu cunbhalach. A dh’aindeoin sin bha dà mhathas air a’ chùis. B’ iad sin nach robh guth agam air smocadh, agus nach robh mi a’ faireachdainn an turais ro fhada idir, suas gu seo co-dhiù.

Cha robh fios agam dè cho fada ’s a bha ise a’ dol air an trèana, agus cha robh cus de mhiann agam a dhol na còmhradh airson faighneachd dhi. Ach mu letheach slighe gum cheann-uidhe-sa, cha robh air fhàgail sa phàipear aice ach aon duilleag.

“Tha e gu math aotrom a-nise,” ars ise.

Bhon ùine a thug i ris an duilleig mu dheireadh seo, shaoil mi gun leugh i a h-uile facal a bha air gach taobh dhith. Agus nuair bha i deiseil, phaisg i an duilleag, agus chuir i còmhla ri càch i. Bha mi den bheachd a-nise gun robh an fhealla-dhà agamsa agus an fhealla-trì aicse air tighinn gu ceann. Ach bu mhi bha air mo mhealladh!

Thug i greis a’ coimhead an t-saoghail a’ dol seachad tro uinneag na trèana. Agus fhuair mise air crìoch a chur air mo phàipear fhìn, agus phaisg mi e ’s chuir mi air a’ bhòrd e. Dh’fhaighnich i dhomh am faodadh i sealltainn rim phàipear.

“Pàipear math, aotrom,” arsa mise ’s mi ga shìneadh thuice.

Ach, aotrom no chaochladh, nach ann a thòisich i air an aon chleasachd air a’ phàipear a bha mise air a bhith a’ leughadh, agus sin gun hò-ro, no gun chead iarraidh. An spòrs an toiseach, an uair sin duilleagan an airgid agus gach cuspair eile nach robh a’ taitneadh rithe. Agus gach duilleag mar a leughadh i às dèidh sin, a-mach leatha, agus i gam pasgadh ’s gan càrnadh, air leth bhon chnap dhuilleagan


[TD 250]

a rinn i le a pàipear fhèin.

Bu shuaradh leam facal a ràdh rithe, oir cha robh iarraidh sam bith agam am pàipear a chumail, ged nach robh fios aicese air sin. Agus bha i cho èasgaidh san dol-a-mach seo, fon bhonaid breacain agus air cùl nan speuclairean annasach.

Nuair bha i air mo phàipear a reubadh às a chèile, rug i air a’ phasgan agus shìn i thugam e. Bha e follaiseach nach robh a dol-a-mach a’ cur càil oirre.

“Tapadh leat,” ars ise. “Tha mi deiseil leis a-nis.”

Cha tuirt mi facal airson greis, ach bha mo shròn a’ cur orm. Thàinig gille tron trèana le troilidh, agus e a’ reic cofaidh is bhriosgaidean is eile.

“An ceannaich mi tì dhut?” dh’fhaighnich mo bhanacharaid.

Thug mi taing dhi, ach thuirt mi rithe nach robh mi ag iarraidh nì ri ithe no ri òl, oir bhiodh mo bhiadh a’ feitheamh rium nuair ruiginn. Bu toigh leam a bhith air drama iarraidh, ach cha bu dùraig dhomh seach gun dhiùlt mi an tì. Cha do cheannaich i càil dhi fhèin.

Mu dheireadh, smaoinich mi gum faighnichinn carson a bha i a’ reubadh nam pàipear-naidheachd. Gun teagamh, bha i air adhbhar no dhà a thoirt dhomh cheana gun faighneachd, ach shaoil mi gun robh barrachd air cùl a’ ghnothaich na bha i a’ leigeil oirre. Bhruidhinn mi rithe.

“Tha fios agam gun tuirt sibh gu bheil na pàipearan trom, ach ’s cinnteach nach robh mo phàipear-sa ro throm. Carson dha-rìribh a tha sibh gan reubadh mar siud, nuair bhios sibh gan leughadh?”

“Cleachdadh,” ars ise. “Nuair bhios mi aig an taigh, bidh sinn a’ faighinn aon phàipear san là. Is toigh leis an duin’ agam na duilleagan nach toigh leamsa, agus is toigh leamsa na duilleagan nach toigh leis-san. Bidh mise a’ reubadh nan duilleagan aigesan às a’ phàipear agus gan toirt dha, agus fhad ’s a bhios esan a’ leughadh a dhuilleagan fhèin, bidh mise a’ leughadh mo dhuilleagan fhìn.”

B’ iongantach mur robh an duine aice cho gòrach rithe fhèin.

“Agus ciamar a thòisich sibh air a’ chleachdadh sin?” arsa mise, a’ dol cho dàn oirre ’s a bu dùraig dhomh.


[TD 251]

Cha do leig i oirre gun cuala i mi. Bha amharas orm nach robh i ag iarraidh mo cheist a fhreagairt, oir stiùir i an còmhradh taobh eile, ag ràdh rudeigin mu cho fada ’s a bha an t-slighe. Cha tuirt mise an còrr gus na ràinig an trèana mo cheann-uidhe. Bha ise fhathast air bòrd. Mus tàinig i bhon trèana dh’fhaighnich i am faodadh i mo phàipear a thoirt leatha. Thuirt mise gum faodadh, agus sgioblaich i e, agus a pàipear fhèin, agus chuir i le chèile iad don bhaga mhòr aice. Sin nuair mhothaich mi gur e baga breacain a bha ann, an dearbh bhreacan a bha sa bhonaid.

Ach gheibhear deireadh gach sgeòil an-asgaidh.

Bha caraid dhomh gam choinneachadh aig an stèisean nuair ràinig an trèana. Chomharraich mi am boireannach dha, agus mi a’ dol a dh’innse dha mu a deidhinn.

“Cailleach nam pàipear-naidheachd,” ars esan, mus d’ fhuair mi eadhon a-steach do thoiseach mo sgeòil.

“’S aithne dhut i?” dh’fhaighnich mise.

“Chan aithne dhomh i, ach ’s aithne dhomh mu a deidhinn,” arsa Murchadh.

“Seadh?” arsa mise, ’s mo shròn a’ fìor-chur orm a-nise.

“Tha i fhèin ’s an duin’ aic’,” arsa Murchadh, “a’ fuireach còmhla ann an taigh air iomall a’ bhaile seo, agus tha cliù aca airson cho spìocach ’s a tha iad. Cha bhi iad fiù a’ ceannach pàipear airson an taigh-bhig, ach bidh iad a’ sracadh nam pàipear-naidheachd agus gan cleachdadh. Bidh ise a’ falbh air feadh a’ bhaile ag iarraidh seann phàipearan air daoine a dh’aithnicheas i. An toiseach bhiodh iad a’ gleidheadh nam pàipear dhi, ach, nuair thuig iad carson a bha i gan iarraidh, sguir iad gan toirt dhi.”

Mur a bitheadh nach robh aon fhiamh ghàire air gnùis Mhurchaidh, cha robh mi air a chreidsinn. Ach cuideachd, smaoinich mi nach b’ e siud rud a dhèanadh e suas ann an làrach nam bonn, agus a thuilleadh air sin, cho luath ’s a sheall mi am boireannach dha, chuir e ainm rithe, ainm a bha a’ freagradh air na chunnaic mise i a’ dèanamh air an trèana.

“Tha aon phàipear-naidheachd, air a dhaoiread, gu math nas


[TD 252]

saoire na rola den stuth eile,” ars esan, agus e a’ dèanamh gàire mu dheireadh.

“Tha mi a’ creidsinn gu bheil,” arsa mise, ’s mi a’ smaoineachadh le uabhas air ceann-uidhe mo chuid leughaidh.


[TD 253]

42. Rurabost

Thàinig na briathran aig Oliver Goldsmith a-steach orm.

“Is olc don tìr na cobhartaich do uilc na deifir,
maoin a’ cruinneachadh, is fir a’ crìonadh:
morairean is prionnsan nì iad fàs, no lobhadh;
am priobadh sùla mar rinn deò an lìonadh;
ach tuath bha fearail, agus uaill an dùthcha,
aon uair ’s gum millear, a-chaoidh chan ùraich.”

Thuig mi ciamar a bha Goldsmith a’ faireachdainn. O, thuig mi ro mhath ciamar a bha e a’ faireachdainn. Bu mhi a thuig!

Bha mi a’ dràibheadh tro Rurabost, tron chladh anns a bheil m’ òige air a tasgadh. Chunnaic mi asnaichean seann thaighean ag èirigh às an talamh bhreòite, na daoine agus an eachdraidh air chall. Ach chuimhnich mi air làithean eile, ’s air mo shlighe air ais stad mi aig aon cheann den bhaile agus choisich mi tro dhuilleagan ’s tro smuaintean na h-eachdraidh, co-dhiù tron chuibhreann sin air an robh cuimhne agam.

’S e ainm Lochlannach a th’ ann an Rurabost. Bu tric a chuala mi sin a bhith ga innse nuair nach robh ùidh fon ghrèin agam na leithid. B’ iad sin na làithean san robh mise agus m’ òige a’ riagail am measg thulaichean a’ chruthachaidh. Agus anns an fheall-dhà bhiodh na bodaich ag innse da chèile gur e ainm Lochlannach a bh’ ann an Rurabost. À sin bha iad cinnteach, ged nach b’ e daonnan an dreach


[TD 254]

ceudna a bha air brat-cùil an cuid sheanchasan. Agus b’ e a bhith a’ cuimhneachadh air na bodaich a stiùir mi chun an turais a bha a-nise air thoiseach orm. B’ e seòrsa de eilthireachd a bha romham, oir bha saoghal a bha air gluasad gu taobh thall cuantan na cuimhne a’ dol a nochdadh fam chomhair.

Rurabost. Bho chionn fhada an t-saoghail thàinig na Lochlannaich. (Nach robh iad daonnan a’ tighinn!) Bhuail iad am fearann agus thàinig iad air tìr – caran critheanach às dèidh a bhith fad sheachdainean a’ sabaid ri cuantan goileach geamhradh a’ chinn a tuath. Bha fir agus mnathan agus clann sa bhàta fhada, air an stiùireadh le ceann dràgain aig an toiseach, agus iad uile a’ coileanadh miann mac an duine gu raointean ùra, annasach a threabhadh. B’ e Rurik Mòr a bha air an ceann agus b’ e a’ chiad fhear a thàinig air tìr. Agus nuair bhuail a chasan san fhearann, shàth e don talamh bratach air bàrr cabair, bratach le ìomhaigh fithich oirre, iomhaigh an fhithich aig an t-seann Rìgh Odainn, agus labhair e riuthasan a bha còmhla ris ann an guth cruaidh, àrd:

“Bho seo a-mach, bidh an t-ionad seo, na chì an t-sùil agus nach fhaic, na àite-tuinidh agamsa agus aig mo theaghlach, agus bidh e air ainmeachadh às mo dhèidh-sa, ’s bidh cuimhne ormsa agus air mo theaghlach cho fada ’s a bhios cuan a’ pògadh tràigh. A bharrachd air sin fàsaidh às an fhearann seo bàrr a shàsaicheas an t-acras as dèine, agus bidh am fitheach a tha sa bhrataich, an t-eun aig Odainn, a’ faire thairis oirnn. Bho seo a-mach bidh cuimhne air ar turas. Thigibh air tìr, a chàirdean, oir seo ionad-còmhnaidh Rurik.”

Agus sin, a rèir nam bodach, mar a fhuair Rurabost an t-ainm. Agus tha cuid ag ràdh gun cluinnear fhathast bratach Rurik a’ placadaich anns a’ ghaoith dà uair sa bhliadhna, aig grian-stad an t-samhraidh agus aig grian-stad a’ gheamhraidh. Ach tha faire eile aig an fhitheach a-nise.

Tha Rurabost falamh an-diugh. Cha do ghabh eadhon trèigear de Shasannach ùidh ann. Agus b’ e gu bheil e falamh a bha na mheadhan air gun bhruidhinn Oliver Goldsmith riumsa ’s mi a’ siubhal tro Rurabost air ceann turais.


[TD 255]

Stad mi anns an tilleadh. Thòisich mi aig taigh Mhurchaidh Alasdair. Cha robh an doras glaiste, oir cha robh doras ann. Thog mi mo làmh gus an doras nach robh ann a ghnogadh, ach an uair sin chuimhnich mi. Cha bhiodh daoine a’ gnogadh dhorsan ann an Rurabost. Bhiodh iad dìreach gam fosgladh agus a’ coiseachd tromhpa. Sin a rinn mise cuideachd. Cha robh càil ri fhaicinn am broinn na closaich ach corra phìos fiodha agus lìonmhorachd de dheanntagan. Rinn am bàs agus tìm milleadh uabhasach.

A-nise bha suas ri fichead bliadhna bho chaochail Murchadh Alasdair. Ach bha faireachdainn agam gun robh e fhathast beò, no co-dhiù ann an dòigh neònach air choreigin gun robh e faisg orm. Bha deagh chuimhne agam air. Bodach le cràic de fhalt liath air mullach a chinn agus aodann preasach a shuath ri iomadh osag gaoithe. Agus dà chròig a bha cho mòr ri sluasaidean. B’ iad e fhèin agus Màiri, a bhean, an dithis mu dheireadh a bha a’ còmhnaidh ann am baile Ruraboist. Shiubhail Màiri dà bhliadhna mus do labhair am bàs ri Murchadh Alasdair, agus b’ ann an ospadal a’ bhaile mhòir a chuir e na seachdainean deireannach seachad.

“Nach tèid sinn cuairt tro Rurabost,” ars esan.

Chlisg mi. Cha robh mi a’ faicinn duine, ach bha fios agam gun robh e rim thaobh. Ann an dòigh bha aithreachas orm gun deach mi a-steach a bhroinn an t-seann taighe anns an robh Murchadh Alasdair còir air eilthireachd. Dh’aontaich mi an turas a choileanadh còmhla ris, ach air chùmhnant nach cuirinn cas thairis air aon starsaich eile mus dùisginn tuilleadh thaibhsean.

“Taigh Uilleam na Muilne a bha ri taobh an taigh’ againne,” ars esan. “Cha b’ e gun robh muileann aig Uilleam, ach bhiodh na bodaich ag ràdh, na bodaich a bha ann bho chionn fhada – bha cuid de na bodaich den bheachd gur ann air croit Uilleim a thàinig Rurik, an Lochlannach, tha thu a’ tuigsinn … gur ann far an robh croit Uilleim a thàinig Rurik air tìr an toiseach.

“Agus an uair sin taigh a’ Phriom. Chan eil fios carson a thug iad ‘Am Priom’ air. Bha piuthar bhochd aige. Cha robh i a-mach air toll dorais bho rugadh i, Agus, eil fhios agad, bha i beò gus an robh i


[TD 256]

faisg air a’ cheithir fichead. Nan deigheadh duine a-steach a chèilidh air a’ Phriom, dheigheadh Seònaid, a phiuthar, gu preas a bha san t-seòmar-cadail, agus thigeadh i a-nuas le cas sguaib agus gheibheadh an duine bochd siud mun druim. Mu dheireadh cha bhiodh duine a’ tadhal san taigh, Bha eagal am beatha orra ro ‘buille Sheònaid’, mar a bha againn air. Ach a’ bruidhinn air fàrdaich!”

Dh’fhàg sinn taigh a’ Phriom gun an còrr a ràdh. Bha an t-àite coltach ri cladh, ach gu bheil daoine ann an cladh, eadhon ged a tha iad marbh. Bha seòrsa de fhàileadh neònach crochte os cionn an t-seann bhaile, fàileadh fuaraidh mar gum biodh a’ ghrian ga sheachnadh. Agus an siud ’s an seo bha eun aonranach a’ seinn cumha, a’ toirt nar cuimhne gum b’ e seo baile uaireigin san robh beatha agus blàths. Ach bha fios agamsa air sin. Agus bha fios aig Murchadh Alasdair air cuideachd. Bha fios aig na sruthain air, agus bha fios aig na deanntagan air. Bha fios aig an tobar air, ged a bha e an-diugh air a thachdadh le lusan coimheach is le dìth frithealaidh.

Bha beagan de dh’astar eadar taigh a’ Phriom agus croit na Cailliche Duibhe. A-nise, cha b’ e cailleach-dhubh a bha a’ fuireach air a’ chroit seo idir, a dh’aindeoin an ainm. Bho bu chuimhne le daoine, b’ iad teaghlach Aonghais Chaluim Ruaidh a bha a’ toirt am beòshlaint às an fhearann seo, no tomhais de bheòshlaint co-dhiù. A rèir na h-eachdraidh, eachdraidh nam bodach a-rithist, bha cailleach-dhubh air a tiodhlaiceadh air a’ chroit aig teaghlach Aonghais Chaluim Ruaidh. Bha an eachdraidh a’ cumail a-mach gun deach a’ chailleach-dhubh a mhurt agus i air dragh a chur air creachadairean, ’s gun deach a tiodhlaiceadh aig bonn na croite. Agus gu dearbha tha cuimhne agam fhìn a bhith a’ faicinn nàdar de thom le feur gorm anns an donn, an t-àite far an robhar ag ràdh san robh i air a tiodhlaiceadh. Ach cò às a thàinig a’ chailleach-dhubh an toiseach cha robh fios. Bha i san eachdraidh, agus bha sin fhèin gu leòr!

Agus bha làrach an t-seann taighe an siud fhathast, làrach an taighe anns an robh teaghlach Aonghais Chaluim Ruaidh a’ fuireach uaireigin. B’ iad Murchadh, iar-ogha Aonghais, agus a theaghlach fhèin an fheadhainn mu dheireadh a bha a’ fuireach san taigh seo.


[TD 257]

Agus cha bu toigh leotha idir a bhith a’ bruidhinn mun chaillich-dhuibh.

“Ach,” arsa Murchadh Alasdair, “tha a’ chailleach-dhubh a-nise far a bheil mise.”

Cha do leudaich e air a’ ghnothaich, agus gu dearbha cha robh iarraidh sam bith agamsa fiosrachadh fhaotainn mu càite an robh neach seach neach dhiubh. Bha mi a’ faireachdainn rudeigin mì-chofhurtail co-dhiù, ged a bha mi a’ tuigsinn nach robh coire ri chur airson mo thurais ach a-mhàin air mo mhac-meanmhain agus air mo chuimhne fhìn.

B’e Bàrd Ruraboist a bha a’ fuireach an ath dhoras do chroit na cailliche-duibhe. B’ iomadh fear agus tè a chuir cluas ri rann ann an taigh Dhòmhnaill Dàibhidh. An-diugh bha a’ bhàrdachd balbh. Bha na pàipearan uile air am pasgadh. Bha na smuaintean agus na cunntasan air siubhal gu saoghal eile. Cha robh na ballachan tuilleadh dìonach.

Bhruidhinn Murchadh Alasdair rium a-rithist.

“’S iomadh feasgar a chuir mi seachad an seo,” ars esan. “Bhiodh Dòmhnall a’ leughadh na bàrdachd agus bhiodh sinne ag èisteachd. Bha cuid dhith tiamhaidh agus Dòmhnall còir a’ faicinn an t-saoghail a’ gluasad air falbh bhuaidhe, ’s cuid eile dhith sgaiteach nuair dh’èireadh corraich na chridhe. ’S bhiodh Mòrag, bean Dhòmhnaill, a’ tighinn thugainn le tì. O, ’s iomadh feasgar a chuir mi seachad an seo.”

Nam inntinn bha camara a’ togail dhealbhan agus mi a’ siubhal. Coirce agus buntàta a’ fàs às an talamh bhreòite. Uisge nan speur ag ùrachadh a’ bhaile, ach aig a’ cheart àm ga bhàthadh. Chan fhaca mi maor le cuip, no eadhon cailleach a’ dol na teine. Cha robh teine ann na bu chiontaiche na lasraichean ag imleach mòine air na cagailtean. Dh’fhairich mi boinneag uisge air mo ghruaidh, agus thuig mi nach b’ e uisge a bha ann idir ach toradh taisealachd mo shùla. Bha an dìleab a dh’fhàg Rurik, faisg air toiseach an t-saoghail, air tionndadh gu neoni.

Chunnaic mi iad a’ tighinn. Àireamh mhòr de shluagh. Sgiathan


[TD 258]

agus sleaghan. Agus èigheachd. Bha Rurik air an ceann. Bha feusag mhòr, ruadh a’ dòrtadh sìos gu a mheadhan. Bha feusagan orra uile, eadhon air na boireannaich. Agus bha bratach aig Rurik. Bratach le dealbh fithich. Agus bha am fitheach ag èigheachd, coltach ri mnathan basbhuailte aig taigh-fhaire bho shean. Am meadhan an t-sluaigh bha Murchadh Alasdair agus gach ginealach eile a bha a’ còmhnaidh ann an Rurabost bho thàinig Rurik air tìr ann an toiseach. Am measg an t-sluaigh bha Oliver Goldsmith. Ghabh iad seachad, coltach ri tìm, socair, ach le cabhaig gun sgìths. Bha an t-sleagh aig Rurik na bu mhotha na sleaghan chàich, agus air bàrr na sleagha bha beatha duine agus fuil a’ sruthadh aiste. ’S bha an fhuil a’ milleadh an fheòir agus a’ crìonadh nan lusan.

“Chaidh na bliadhnaichean seachad,” arsa Murchadh Alasdair. “Seall air taigh Sheumais Uilleim. Chan eil ann an-diugh ach taibhsean. Chan fhaic thusa iad, ach chì mise iad.”

Ach bha Murchadh Alasdair fada ceàrr, ged nach robh de mhisneachd agam na chanadh sin ris. Bha mise a’ faicinn gach taibhs a bha esan a’ faicinn. Taibhsean dhaoine agus taibhsean carthannais. Seonaidh na Maoile. Ceit Mhurchaidh. Beileag Bheag. Tormod Mòr. Bha iad uile ann. Agus taibhsean thaighean. Taibhsean chearcan. Taibhsean chon. Taibhsean sgeulachdan. Taibhsean na h-eachdraidh. Gach clach agus gach bileag feòir a’ caoidh, a’ caoineadh, a’ seinn laoidhean-molaidh do gach cuimhne a bha ag èirigh.

“A bheil cuimhne agad air Seumas a’ Chnuic?” dh’fhaighnich e.

“Tha,” fhreagair mi.

“Uill,” ars esan, “thàinig atharrachadh nan gràs air Seumas nuair bha e deich bliadhna a dh’aois … seall mun cuairt ort, agus faic a-nise, ma tha sùilean agad, an t-atharrachadh a thàinig air Rurabost. Cha b’ e atharrachadh nan gràs a thàinig air Rurabost. Seall air na taighean. Seall air a’ choimhearsnachd. Ach, a’ bruidhinn air Seumas a’ Chnuic. Dh’fhàs e suas gu bhith na mhinistear. A bheil cuimhne agad air? Feasgar Sàbaid anns an taigh-coinneimh. Cluinnidh mi fhathast e ag èigheachd. Bhiodh e a’ sgriachail mu bhròn, mu dhòrainn agus mu aithreachas. Bhiodh e a’ cur eagal am beatha air na daoine, ’s iad a’


[TD 259]

sireadh furtachd do an anaman caillte. Agus, cha chuala mi e a-riamh ag èigheachd mu thoileachas agus mu shòlas.”

Thug Murchadh Alasdair sùil a-steach do chlosach an taigh-coinneimh .. Cha robh sgeul air cùbaid no air suidheachan. Cha robh eadhon sgeul air facal Dhè. Chuimhnich sinn air na baistidhean ’s air na pòsaidhean. Closaichean. Ciod, ach closaichean?

“Na bainnsean,” arsa Murchadh Alasdair. “Na seann bhainnsean-taighe. Cha robh an leithid ann. Nuair chluinneadh na cearcan gun robh banais gu bhith ann an Rurabost, bhiodh iad a’ togail orra gu na beanntan mus deigheadh car a chur nan amhaichean agus air eagal an spìonaidh. An robh pòsadh ann a-riamh gun car ann an amhaich?”

Rinn mi gàire beag. ’S dòcha gun rinn Murchadh Alasdair gàire cuideachd.

Chaidh sinn seachad air naoi no deich de thaighean eile. Stad sinn aig gach fear, agus bha sgeulachd aig Murchadh Alasdair mu gach aon dhiubh. Bha beatha gach neach cho eadar-dhealaichte, eadhon ann am baile cho beag ri Rurabost.

Agus ràinig sinn taigh Chaluim Mhòir. An taigh mu dheireadh ann an Rurabost – no a’ chiad fhear a rèir na h-àirde bhon tigeadh neach thuige.

“Seall,” arsa Murchadh Alasdair. “Tha ceò ag èirigh às.”

Ceò! Ma bha, cha robh mise ga faicinn. Agus thuig mi an uair sin. Bha sinn a’ ruighinn ceann na slighe, agus dh’fheumadh sinn dealachadh. Bha e cho math gum feumadh.

“Agus,” ars esan, “tha pìobaire a’ cluich aig ceann an taighe. A bheil thu ag aithneachadh a’ chiùil?”

“Chan eil,” fhreagair mi, ged nach robh aon phong a’ ruighinn mo chlaisneachd. Ach bha mi ag iarraidh faighinn a-mach ciod a bha Murchadh Alasdair a’ cluinntinn aig ceann seann taigh Chaluim Mhòir.

“Ceatharnaich Ruraboist,” ars esan. “Am Marbhrann Mòr.”

Shaoil mi gun robh sin freagarrach, ged nach do leudaich Murchadh Alasdair tuilleadh air a’ cheòl no air na ceatharnaich. Sheas sinn ùine mhòr an siud, a’ sealltainn ris a’ cheò a thrèig na


[TD 260]

cagailtean bho chionn iomadh bliadhna, agus ag èisteachd ris a’ cheòl shàmhach a bha air a chluiche le pìobaire balbh nach robh ri fhaicinn. Dh’fhairich mi oiteag gaoithe a’ gabhail seachad, agus cha mhòr nach robh mi cinnteach gun cuala mi bratach a’ placadaich anns an oiteig. Bratach le dealbh fithich oirre, ’s dòcha? Feumaidh e bhith gun cuala Murchadh Alasdair rudeigin cuideachd, oir thuirt e cho iongantach ’s a bha e mar a bheireadh mac-meanmhain a char à duine.

Rinn mi airson taigh Chaluim Mhòir fhàgail.

“Tha an t-àm ann falbh,” arsa mise ri Murchadh Alasdair.

Cha do fhreagair e mi.

Thug mi sùil mun cuairt, agus sin nuair thuig mi nach fhaca mi e bhon t-seachdain mus do chaochail e san ospadal. Chuir sin eagal nach bu bheag orm.

Choisich mi air mo shocair air ais tro Rurabost, a’ toirt sùil dheireannach air gach fàrdaich bhreòite, agus nàdar de eagal orm gun dùisginn tuilleadh thaibhsean. Thuig mi gun robh cus dhiubh a’ còmhnaidh ann an Rurabost agus ann an seòmraichean nam inntinn fhìn.

Bha an càr dìreach far na dh’fhàg mi e, faisg air taigh Mhurchaidh Alasdair. Mus tug mi an rathad orm, sgaoil mi mo shùilean cho fada ’s a cheadaicheadh mo lèirsinn dhomh. Bha ceò a’ tuiteam air a’ bhaile, mar gum biodh i ag iarraidh a chòmhdach, mar gum biodh i ag iarraidh a dhìon bho rudeigin no bho chuideigin.

A-mach às a’ cheò nochd neach nach do dh’aithnich mi.

“Is mise Oliver Goldsmith,” ars an duine.

Thòisich e ag aithris bàrdachd nach do thuig mi. Ach thogainn ainm a’ bhaile, ainm Ruraboist, a’ nochdadh innte. Chuir e crìoch air a’ bhàrdachd. Agus, ged nach tuiginn i, bha fios agam gur e bàrdachd mhath a bha innte. Chaidh e an uair sin à sealladh.

Thug e m’ òige bhuam agus thug e leis i. Agus tha fios agam nach fhaigh mi air ais i gu bràth tuilleadh. Dh’fhalbh i. O, m’ òige, soraidh leat. Ach tha tuilleadh ri thighinn – tha mi ’n dòchas – ach chan ann de òige! Às dèidh mo chuairt gu Rurabost tha fios agam air sin!


[TD 261]

43. Còignear Sheonaidh Sheòrais

Thàinig e orra mar shùlaire a’ gathadh an èisg – ann am priobadh na sùla agus gun dùil ris. Cha b’ fhada gus an deach an ceòl air feadh na fìdhle nuair a nochd an naidheachd. Chaidh baile beag Mhargaboist a thaghadh mar an t-àite san deigheadh an fhactaraidh a thogail. A-nise cha b’ e factaraidh chumanta a bha gu bhith seo idir. Cha b’ e gu dearbha. B’ e bha gu bhith an seo factaraidh anns am biodh daoine ag obair air sgudal niùclach, ma b’ fhìor a’ toirt a’ chunnairt às mus deigheadh a stòradh fon talamh. ’S cha robh brath aig duine beò ann am Margabost gun robh am baile acasan eadhon air aon den fheadhainn air an robhar a’ smaoineachadh fa chomhair a leithid de rud. Bhathar a’ cluinntinn gum feumaist ionad den t-seòrsa a thogail an àiteigin, an àiteigin fada air falbh ’s dòcha, air iomall an t-saoghail. Ach Margabost! Cò a-riamh a smaoinich gun tigeadh a lethid de rud ma chlaigeann.

Uill, bho nochd an naidheachd cha robh ach aon chuspair air bilean an t-sluaigh, agus thuigeadh neach air leth-chluais ciod a bha sin. Iadsan a bha na aghaidh, bha iad na aghaidh gu tur, agus ged thogadh corra dhuine ceist mu gu faodadh obair a bhith ann don t-sluagh cha robh an leithid a’ faighinn mòran èisteachd. B’ e am beachd coitcheann gun deigheadh am baile a ghànrachadh ’s nach b’ fhiach e tuilleadh a bhith beò ann. Ach bha sin furasta a ràdh. Cha robh e cho furasta idir na buinn a thogail agus imrich a dhèanamh, gu sònraichte do shluagh aig an robh freumhan domhainn agus toinnte, agus an saoghal a’ sgur aig crìochan Mhargaboist. Cha robh


[TD 262]

air ach sabaid a dhèanamh.

Là no dhà às dèidh briseadh na naidheachd, nochd sanasan air gach togalach a bha freagarrach airson shanasan, agus eadhon air feadhainn nach robh. Bha na sanasan a’ gairm coinneamh san Talla air feasgar Dimàirt, coinneamh phoblach far am biodh cothrom aig muinntir Mhargaboist deasbad a dhèanamh air a’ chùis. A thuilleadh air na sanasan, chaidh fios mun choinneamh a chur tro gach doras gus nach biodh leisgeul an aineolais aig neach sam bith eadar dà cheann a’ bhaile. Cha robh e comasach do neach a bhith a’ fuireach am Margabost gun fios a bhith aca mun choinneamh.

Feasgar Dimàirt, ma-tà, thòisich iad a’ taomadh chun na Talla. Bha gach neach, sean is òg, gach slàn is ciorramach, a’ dèanamh air an aon cheann-uidhe. Chan fhacas a leithid an am Margabost a-riamh. Cha thàlaidheadh na h-òrdaighean fhèin trian de na bha siud. ’S mus do thòisich a’ choinneamh, bha an Talla a’ cur thairis le na bha innte de dhaoine. Bha iad nan seasamh anns na trannsaichean, nan suidhe aig bonn an àrd-ùrlair ’s anns na h-uinneagan. Cha robh cùil nach robh air a lìonadh.

Thòisich a’ choinneamh mu dheich mionaidean às dèidh ochd. Ghabh Seonaidh Sheòrais a’ chathair. B’ e esan clàrc a’ bhaile, ach a dh’aindeoin sin cha robh cuid a’ tuigsinn càite an d’ fhuair e an t-ùghdarras airson gnothaichean a chuairteachadh. Co-dhiù, dh’fheumadh cuideigin rian a chumail, agus bha an cuspair a bha romhpa caran ro chudromach airson a bhith ag argamaid mu neach-cathrach.

Rinn Seonaidh òraid a mhair mu chairteal na h-uarach, ag innse mar a bha esan a’ faicinn dè bha an dàn do Mhargabost nan deigheadh an fhactaraidh air adhart. Aig crìoch na h-òraid, sheas fear an siud is sheas tè an seo airson am beachdan fhèin fhoillseachadh. An ceann ùine, is iad a’ sireadh co-dhùnadh, dh’aontaich na bha an làthair gum b’ e an ath cheum comataidh a thaghadh a làimhsicheadh an gnothach às leth muinntir Mhargaboist. Shaoil iad gum biodh comataidh le còignear bhall freagarrach, agus thòisich Seonaidh ag iarraidh ainmean bho na bha an làthair. Chaidh ainm Sheonaidh


[TD 263]

fhèin a thogail, agus cha b’ e ruith ach leum. Dh’aontaich e sa bhad gum biodh e na bhall den chomataidh.

Às dèidh beagan de phiobrachadh agus de dheasbad, chaidh an ceathrar eile a thaghadh. B’ iad sin Iain MacRath, am ministear, Uilleam Aonghais Bhàin aig an robh bùth-dibhe ann am Margabost, Eilidh Nic an t-Saoir a bha a’ teagasg eachdraidh san àrd-sgoil agus Frang Witherington-Smythe, Sasannach a thug a chasan leis às a’ bhaile mhòr bho chionn còig bliadhna ’s a cheannaich taigh Alasdair a’ Chnuic mus do dh’fhalbh Alasdair a Chanada. Bhòidich iad uile gun dèanadh iad sabaid nach bu bheag an aghaidh an uilc a bhathar a’ dol a thoirt nam measg, agus nach fheumadh eagal sam bith a bhith air muinntir Mhargaboist ’s iadsan air an cùl.

Le na geallaidhean sin nan cluasan sgaoil a’ chuideachd, agus thog an còignear orra chun a’ mhansa ach an cumadh iad a’ chiad choinneamh den chomataidh. Cho luath ’s a chaidh iad a-steach don mhansa rinn bean MhicRath cupan cofaidh dhaibh, ach thàinig e a-steach air Uilleam Aonghais Bhàin nan robhar air a’ choinneamh a chumail sa bhùth aigesan gum biodh iad air rudeigin na bu làidire na cofaidh fhaighinn.

Co-dhiù, shuidh iad uile mu bhòrd ann an leabharlann a’ mhansa. Thuirt Seonaidh Sheòrais gur e a’ chiad rud a dh’fheumadh iad a dhèanamh neach-cathrach a thaghadh. Bha càch den bheachd cheudna, agus mhol MacRath gum biodh an aon bhoireannach a bha air a’ chomataidh freagarrach airson na dreuchd sin. Ach cha robh uallach a dhìth air Eilidh, agus mhol ise gun gabhadh Witherington-Smythe a’ chathair. Thuirt Uilleam Aonghais Bhàin nach robh càil aigesan an aghaidh Witherington-Smythe, ach gur dòcha gu saoileadh muinntir Mhargaboist rudeigin àraid e nam b’ e coigreach a bhiodh os cionn na comataidh. Agus gus nach biodh Witherington-Smythe a’ smaoineachadh gur ann a bha Uilleam Aonghais Bhàin a’ sireadh na cathrach dha fhèin, thuirt e nach gabhadh esan i na bu mhò eadhon ged a dheigheadh a tairgse dha. Cha robhar a’ smaoineachadh gum biodh MacRath ro fhreagarrach mar fhear-cathrach seach gun robh uallach gu leòr air a’ coimhead às dèidh gnothaichean spioradail an


[TD 264]

t-sluaigh, agus gur e a chomasan air stiùireadh spioradail a thoirt seachad a dh’fhàg e air a’ chomataidh bho thùs. Bha sin a’ fàgail Seonaidh Sheòrais mar an aon neach nach d’ fhuair tairgse no cothrom diùltadh. Bha Seonaidh Sheòrais mothachail air sin, agus thuirt e seach nach robh duine sam bith eile an dara cuid deònach no freagarrach gun deigheadh esan na fhear-cathrach air a’ chomataidh. Agus cha b’ fhada gus an tug am baile Còignear Sheonaidh Sheòrais orra mar ainm.

Às dèidh dhaibh neach-cathrach a thaghadh, ma-tà, thuirt Seonaidh Sheòrais gum feumadh iad cur romhpa dè bha iad a’ dol a dhèanamh mar bhuidheann airson na h-earbsa a chuir muinntir Mhargaboist annta a choileanadh. Ach an uair sin thuirt Witherington-Smythe nach b’ urrainn dhaibh a dhol air adhart gus an deasaicheadh iad clàr-gnothaich, gun robh an rud a bha romhpa ro chudromach ’s gum feumadh a h-uile nì a bhith ann an dubh ’s an geal. Bha Eilidh Nic an t-Saoir den bheachd gum faodadh iad a bhith a’ sgrìobhadh mar a bha iad a’ dol air adhart, ’s thuirt i nach robh ise co-dhiù gu bhith a’ frithealadh choinneamhan a bha gu bhith ag argamaid mu rudan coltach ri clàr-gnothaich. Cha tuirt Uilleam Aonghais Bhàin facal. Thug MacRath man airidh gum bu chòir dhaibh gach coinneamh a thòiseachadh le ùrnaigh bhuaidhe fhèin às leth a’ chòigneir, oir gur ann a’ strì an aghaidh an uilc a bha iad agus nach robh càil ann coltach ri ùrnaigh airson buaidh a thoirt air an olc. Agus sin mar a thachair. Ged a bha e air altachadh a dhèanamh ron chofaidh, rinn e a-nise ùrnaigh anns an robh smuaintean agus briathran a bha uabhasach coltach ri na thuirt e san altachadh.

Às dèidh na h-ùrnaigh thòisich iad a’ còmhradh a-null ’s a-nall, a’ beachdachadh air na ceumannan a ghabhadh iad ’s iad a’ feuchainn ri stad a chur air factaraidh an sgudail. Thuirt Uilleam Aonghais Bhàin gum bu chòir dhaibh coinneachadh ris a’ Bhall Pàrlamaid, no co-dhiù sgrìobhadh thuige ach an togadh e a’ cheist ann an Taigh nan Cumantan. Cha do chòrd seo ri Eilidh Nic an t-Saoir idir, seach gun deach am Ball Pàrlamaid agus an duine aice a-mach air a chèile aig coinneamh a bha ann ron taghadh mu dheireadh. Thuirt


[TD 265]

Witherington-Smythe gur esan an duine mu dheireadh a dhèanadh tàir air a’ Bhall Pàrlamaid, ged nach robh e ag aontachadh ri aon fhacal a thigeadh às a bheul, ach gun robh e gu math eòlach air Ball Pàrlamaid eile shìos an ceann a deas Shasainn a bhiodh uabhasach deònach cluinntinn bhuaidhe, agus a choisinn cliù dha fhèin nuair a thuirt e gum bu chòir do dhràibhearan a bhiodh a’ gabhail na deoch a bhith air an crochadh. Ach cha robh càch idir a’ smaoineachadh gum biodh am fear sin freagarrach a bhith nan lùib, ’s co-dhiù nach biodh dragh circe aige an deigheadh no nach deigheadh factaraidh-sgudail a thogail ann am Margabost. Bha teagamh aig Seonaidh Sheòrais an robh fios aig an duine sin eadhon càite an robh Margabost.

Ged a bha earbsa mhòr aig MacRath anns na h-ùrnaighean, dh’aidich e nach robh e a’ smaoineachadh gun robh iad gu leòr airson an gnothach a leasachadh leotha fhèin, agus gun robh feum air taic bho chuideigin le inbhe ann an sùilean an t-sluaigh. Air sgàth sin, mhol MacRath gun tigeadh iad a-nuas aon cheum bho na h-ùrnaighean, ’s gum bu chòir dhaibh sgrìobhadh chun na banrigh. Bha Seonaidh Sheòrais an dùil gur e beachd air leth math a bha sin.

“Ach cò againn a sgrìobhas an litir?” dh’fhaighnich e.

Mus d’ fhuair duine de chàch air an anail bu lugha a tharraing, fhreagair Witherington-Smythe gum biodh esan air leth deònach an litir a sgrìobhadh. Chuir e an cuimhne na cuideachd gun robh e aig cuirm uaireigin aig an robh a’ bhanrigh an làthair, ’s aig aon àm nach robh i barrachd air sia troighean air falbh bhon àite sa robh e na sheasamh, agus gun robh e cinnteach gur ann ris fhèin a rinn i gàire san dol-seachad. Mar sin, bha e a’ smaoineachadh gun robh barrantas air leth aigesan airson sgrìobhadh thuice ann an àm na h-èiginn. Thug càch sùil air gach neach eile, gun fhios nach robh cuideigin eile nam measg a bha air a bhith a’ suathadh ri daoine mòra a dh’fhaodadh an cuideachadh. Ach cha robh!

“’S fheàrr dhuinn an litir a dheasachadh còmhla,” arsa Seonaidh Sheòrais. “Feumaidh sinn ar n-ainmean uile a chur ris an litir, oir bidh sinn a’ sgrìobhadh às leth Mhargaboist.”

Dh’aontaich càch gum biodh sin iomchaidh, ach, ged a dh’aontaich,


[TD 266]

bha Witherington-Smythe den bheachd gum bu chòir ainm-san a bhith air thoiseach, no co-dhiù dìreach fo ainm an fhir-cathrach. Bha e cuideachd a’ smaoineachadh nach bu chòir don litir a bhith ro fhoirmeil, agus thuirt MacRath gum feumadh iad a bhith cinnteach a ràdh rithe gum b’ e obair an t-Sàtain ris an robh iad a’ sabaid.

Thuirt Uilleam Aonghais Bhàin gur dòcha gum biodh e iomchaidh rudeigin a chur thuice às a’ bhùth aige fhèin an cois na litreach, lof no rudeigin den t-seòrsa sin a bhathar a’ dèanamh ann am Margabost. Cha robh Eilidh Nic an t-Saoir a’ smaoineachadh gur e deagh bheachd a bha sin idir, seach gum faodadh clòimh-liath a thighinn air an lof eadar Margabost agus Lunnainn, ’s gur dòcha gur ann a shaoileadh a’ bhanrigh an uair sin nach b’ fhiach muinntir Mhargaboist cobhair a dhèanamh orra. Smaoinich Seonaidh Sheòrais gur e deagh phuing a bh’ aig Eilidh anns na thuirt i, agus an àite lof gum biodh e iomchaidh botal de uisge-beatha Mhargaboist a chur thuice. Ach bha Uilleam Aonghais Bhàin den bheachd gun robh sin caran ro dhaor airson a chur thuice, ach bha e deònach gu leòr nan cuireadh an ceathrar eile dà nota no trì a-steach ri cosgais a’ bhotail agus ri cosgais na postachd.

Thuirt MacRath nach do cheannaich esan uisge-beatha bhon oidhche a thàinig an cùram air aig coinneamh-ùrnaigh ann an taigh Mhurchadh Barrabail, ’s gu dearbha nach robh e a’ dol a thòiseachadh ga cheannach a-nise, banrigh ann no banrigh às. Ach b’ ann a thuirt Witherington-Smythe gur ann a chòrdadh e ris-san a dhol sìos a Lunnainn agus an litir a thoirt leis. An uair sin chuir Seonaidh Sheòrais nan cuimhne nach robh an litir eadhon air a sgrìobhadh fhathast, ’s gum bu chòir dhaibh an cuid smuaintean a ghleusadh agus peann a chur ri pàipear gun an tuilleadh dàlach.

Chaidh MacRath a-null gu drathair ’s thug e a-mach pàipear air an sgrìobhadh iad an litir. Cha do chòrd an gnothach idir ri Witherington-Smythe nuair chunnaic e gun robhas a’ dol a sgrìobhadh na litreach air pàipear le seòladh a’ mhansa. Ach bha MacRath a’ cumail a-mach nach robh càil ceàrr air a’ phàipear aigesan, agus gur dòcha gum biodh a’ bhanrigh a’ smaoineachadh gur e daoine diadhaidh a bha annta


[TD 267]

uile nuair chitheadh i an seòladh a bha air an litir. Ach dh’fhairich e beagan teas ag èirigh bhon choilear chruinn a bha mu amhaich nuair thug e sùil timcheall a’ bhùird.

Dh’aontaich iad gur i Eilidh a bu chòir an sgrìobhadh fhèin a dhèanamh seach gun robh barrachd foghlaim aice na bha aig càch. ’S bha Eilidh deònach gu leòr, cho fada ’s a bhiodh facal aicese cuideachd a thaobh dè bhiodh san litir aig crìoch cùise. Thuirt Witherington-Smythe gur iongantach mur aithnicheadh a’ bhanrigh an sgrìobhadh aigesan, ach gun tugadh e cead gum biodh an litir seo ann an làmh-sgrìobhaidh Eilidh. Smaoinich càch gum feumadh e bhith gun robh Witherington-Smythe tric a’ sgrìobhadh chun na banrigh nan aithnicheadh i an sgrìobhadh aige.

Co-dhiù, bha cumadh a’ tighinn air an litir mean air mhean. Thuirt Uilleam Aonghais Bhàin gum bu chòir dhaibh mapa a chur an cois na litreach an àite cus ùine a chur seachad a’ mìneachadh don bhanrigh càite dìreach an robh Margabost.

Dh’innis iad dhi mun dragh a bha orra mun fhactaraidh-sgudail, ach aig a’ cheart àm nach robh càil acasan an aghaidh nithean niùclach cho fada ’s a bhiodh iad fad saoghail air falbh bhuapa. Agus dh’iarr iad oirre stad a chur air a’ ghnothaich le bhith a’ bruidhinn ris an ùghdarras niùclaich, agus innse dhaibh gur e daoine leis a’ Chruthaighear a bha ann am muinntir Mhargaboist ’s gum biodh iad a’ taomadh don eaglais a h-uile Sàbaid a dh’èisteachd ri na searmonan aig an Urramach Iain MacRath. Dh’innis iad cuideachd dhi mun bhùth aig Uilleam Aonghais Bhàin, ’s mar a thòisich e nuair bha e sia bliadhna deug a dh’aois a’ falbh a’ bhaile a’ reic rolaichean ann an seann chairt, agus nach robh fiù each aige a tharraingeadh a’ chairt.

Thug iad fa comhair an obair mhòr a bha Seonaidh Sheòrais a’ dèanamh mar chlàrc a’ bhaile, ’s nach fhaodadh duine a bhith a’ milleadh an àite le feansaichean a thogail no le claisean a chladhach gun phàipear a bhith aca an toiseach le ainm air. Agus dh’innis iad mu Eilidh Nic an t-Saoir ’s mar a bha i a’ teagasg eachdraidh san àrd-sgoil, a’ cumail dìleab luachmhor nan làithean a dh’fhalbh ri sùilean na cloinne, ’s nan tigeadh an fhactaraidh gur dòcha nach biodh


[TD 268]

dìleab aca tuilleadh. Agus Witherington-Smythe. Bha esan air a chùl a chur ri baile mòr an ceann a deas Shasainn, air a thàladh le baile bòidheach Mhargaboist, ’s bha e uaireigin air a bith aig cuirm aig an robh a’ bhanrigh fhèin. ’S cinnteach gun robh cuimhne aice air.

Nuair shaoil iad gun robh iad air gach nì a chur sìos gu pongail, thuirt Uilleam Aonghais Bhàin gum bu chòir dhaibh a ràdh ris a’ bhanrigh gun robh iad uile an dòchas gun robh i fhèin ’s an teaghlach gu math, agus gun robh iad an dòchas nach tàinig an cnatan uabhasach a bha siud orra. Bha iad uile a’ smaoineachadh gun robh sin glè fhreagarrach, agus dh’iarr MacRath rudeigin a chur don litir a theireadh gun cualas gun robh teaghlach na banrigh air làithean-saora a chur seachad an àiteigin mu na cladaichean, ’s gun robh iad an dòchas gun chòrd an turas riutha.

Bha mu cheithir duilleagan san litir, agus chuir iad uile an ainmean rithe. Chaidh fios air feadh Mhargaboist gun robh Còignear Sheonaidh Sheòrais air sgrìobhadh chun na banrigh, a’ tagradh airson a cuideachadh ach an deigheadh bacadh a chur air factaraidh an sgudail. Agus an ceann deich là thàinig litir chun a’ mhansa le comharradh-puist Lunnainn oirre. Bha i air a clò-sgrìobhadh gu grinn, agus abair gun robh an còignear air am moladh san litir. Agus bha ainm na banrigh aig bonn na litreach, ’s i ag ràdh nach fheumadh eagal sam bith a bhith orra mun fhactaraidh, seach gun bhruidhinn ise ris an ùghdarras niùclaich ’s gun gheall iad dhi nach cuireadh iad dragh air muinntir Mhargaboist. Cha mhòr nach deach ath-bhaisteadh a dhèanamh air a’ chòignear, agus Gaisgich Sheonaidh Sheòrais a thoirt orra.

Ach, aon mhadainn dhùisg Margabost mar a b’àbhaist. Bha an t-àite ag èaladh le innealan mòra, buidhe ’s iad a’ cagnadh na talmhainn. Bha rud ris nach robh dùil a’ tachairt. Bhathar a’ tòiseachadh air an fhactaraidh. Cha robh daoine a’ tuigsinn a’ ghnothaich, gus an d’ fhuair iad cairt bheag à Lunnainn ag ràdh gun d’ fhuair a’ bhanrigh an litir ach nach b’ urrainn dhi càil a dhèanamh dhaibh.

Cuideachd, cha robh fios aca gum faca Cailean Crosta (’s bha fios carson a thugar sin air!) à Margabost, ’s e a’ fuireach ann an Lunnainn


[TD 269]

a-nise bho chionn bliadhna, anns na pàipearan-naidheachd mun litir aig Còignear Sheonaidh Sheòrais.

Cha robh e na ghnè gun cothrom a ghabhail air an car a thoirt asta!


[TD 270]

44. Talamh Bàn

Nuair cheannaich Gilleasbaig fearann a’ Ghlinne Mhòir, bha e na bheachd biadh na bliadhna a thoirt às. Gun teagamh, b’ fhada bho chaidh fearann a’ Ghlinne Mhòir àiteach cheana, oir bha e fhèin agus an ablach taighe a bha ri taobh an t-sruthain air a bhith bàn bho chaochail Seonaidh Dòmhnallach. Agus bha deagh ùine bhon uair sin.

B’ e a’ chiad rud a rinn Gilleasbaig dìon a chur air an taigh, agus ged bu mhòr a bha a dhìth air an taigh de ghoireasan, bha àite aig Gilleasbaig san cuireadh e a cheann fodha. B’ ann à Sasainn a thàinig Gilleasbaig gu Bòlanais, agus nuair chualas gun robh e air an Gleann Mòr a cheannach, bha daoine den bheachd gun robh tuilleadh is beagan de dhìth-cèille a’ suathadh ris. Cha robh guth air bean no air teaghlach, ’s bha sin a’ gleusadh shrònan gu leòr ann am Bòlanais. Co-dhiù, fhuaireadh a-mach air dhòigh air choreigin gur ann a bha Gilleasbaig a’ teiche bho ghleadhraich a’ bhaile mhòir, gur e dealbhadair a bha ann, agus bhiodh e fhèin ag ràdh gur ann an dèidh am bàis a dhèanadh a leithid na chumadh beò iad, seadh nan dèanadh iad idir e. Agus bha làn dhùil aige gun cumadh an Gleann Mòr an t-aran ris, leis an talamh oibreachadh eadar a bhith a’ peantadh dhealbhan nach cumadh gath den anail ris.

Thàinig an t-earrach agus thòisich an treabhadh. Rinn an tractair deagh dhubhadh air an talamh bhàn, chun na h-ìre nach robh bile feòir ri a faicinn. Chaidh an sìol a chur ’s bha Gilleasbaig a’ feitheamh ri lusan is ri glasraich de gach gnè. Ach aon bhuntàta no aon shnèip


[TD 271]

no aon churran no eile cha do nochd mar thoradh air fallas a ghnùis. Bha na coimhearsnachd a’ smaoineachadh gun robh Gilleasbaig air obair mhath a dhèanamh, agus dh’atharraich farmad gu truas nuair nach robh càil ri fhaicinn.

Ach bha a bheachdan fhèin aig Gilleasbaig. Agus cha bu leisg leis an liubhairt ri neach sam bith aig an robh cluas a dh’èisteadh.

“Cha do chuir mi nì gallta sam bith air an t-sìol airson fàs fuadain a thoirt air,” ars esan ri Murchadh Fìdhleir. “Chan e sin mo ghnè. Tha mi a’ creidsinn gu mòr ann an nithean nàdarrach. Sin a chuir an taobh seo mi.”

Bha fios aig uile shluagh Bhòlanais air sin, agus, ged a bha truas aca ri Gilleasbaig, bha amharas orra bho thàinig e nam measg nach biodh beachd is coileanadh a’ tighinn a rèir a chèile. Bha am facal mòr, bha iad a’ smaoineachadh, ro mhòr aig amannan. Gidheadh, bha iad ag iarraidh Gilleasbaig a chuideachadh.

“Agus carson nach tàinig am bàrr mar a bha thu an dùil?” arsa Murchadh Fìdhleir.

“Cha tàinig,” fhreagair Gilleasbaig, “seach gu bheil an àrainneachd air a gànrachadh. Tha ’n t-òson air a tholladh le treallaich ar ginealaich, ’s chan eil uisge gun truailleadh a’ dòrtadh às na speuran tuilleadh. Sin is coireach nach do dh’fhàs mo bhàrr. Agus tachraidh seo air feadh an t-saoghail. Cha bhi biadh ann a dh’itheas an t-ainmhidh ’s cha bhi ainmhidh ann a dh’itheas an duine. An t-uisge, cha ghabh e òl, agus crìonaidh uile lusan an domhainn.”

Leig Murchadh tro chluasan mòran de na thuirt Gilleasbaig. Ach cha robh sin a’ ciallachadh nach robh an gnothach na chùis-iongnaidh dha. Agus thug Murchadh an aire, ged nach tug Gilleasbaig, nach robh Bòlanais gu tur neo-thorach idir, agus gun robh buntàta is glasraich a’ fàs do chàch a bha air a leithid a chur.

Agus chuir Gilleasbaig iongnadh mòr air Murchadh là eile ’s e air tachairt ris. Mar a b’ àbhaist, bha Gilleasbaig a’ caoidh bun-obair a shaothrach, ach b’ e rud eile a chuir iongnadh air Murchadh.

“An aithne dhut,” dh’fhaighnich Gilleasbaig, “mu rud neònach no ana-cneasta sam bith a ghabh àite san taigh mus do cheannaich mis’ e?”


[TD 272]

“Chan aithne,” fhreagair Murchadh. “’S fhada bho bha neach sam bith a’ fuireach san taigh sin. Gu dearbha, tha feadhainn ann am Bòlanais aig nach eil cuimhne air duine beò oidhche a chur seachad fo na cabair. Carson a tha thu a’ faighneachd?”

Cha tuirt Gilleasbaig càil airson mionaid. Bha eagal air gum biodhte a’ fanaid air, ’s gun ann ach coigreach a thàinig don àite. Ach bha gnothaichean a’ dèanamh dragh dha. An toiseach am fearann nach gèilleadh do shaothair dhìcheallach a làimhe, agus an uair sin an taigh. Dh’innseadh e do Mhurchadh, oir bha earbsa aige ann am Murchadh.

“Uill,” arsa Gilleasbaig, “tha mise a’ smaoineachadh gu bheil rudeigin co-cheangailte ris an taigh a tha a’ buadhachadh air àrainneachd an fhearainn.”

“An e gu bheil rudeigin san taigh a tha a’ sgaoileadh a-mach don talamh agus a tha a’ marbhadh nan lusan?”

“Rudeigin mar sin,” fhreagair Gilleasbaig.

“Am faca tu taibhs san taigh?” dh’fhaighnich Murchadh le beagan de chrostachd. Ghabh e an uair sin aithreachas gun dh’fhaighnich e a’ cheist. Agus bha e taingeil gun leis Gilleasbaig seachad a’ cheist gun a freagairt.

“An cù,” arsa Gilleasbaig.

“An cù?” arsa Murchadh, le mì-chinnt mhòr na ghuth.

Bha cù mòr, dubh aig Gilleasbaig. B’ e Labrador a bha ann. Cù mòr, làidir a bha daonnan a’ riagail a-muigh air a’ bhlàr nuair cheadaicheadh an aimsir sin dha.

“Seadh, an cù,” arsa Gilleasbaig. “A bheil thu a’ faicinn na cloiche sin air taobh thall an t-sruthain?”

“Tha,” fhreagair Murchadh.

“Uill, ge air bith cuin no càite a bhios Ualas a’ riagail ’s ga chluiche fhèin, tha e daonnan a’ seachnadh na cuibhrinn sin den talamh a tha mu astar dà shlait timcheall air a’ chloich.”

“Chan eil sin a’ ciallachadh càil,” arsa Murchadh, “’S ann a tha eagal air gum buail e sa chloich. Rudeigin den t-seòrsa sin.”

“Ach, fuirich ort,” arsa Gilleasbaig. “An-dè chuir mi an t-iall mun


[TD 273]

choilear aige agus mi ma b’ fhìor ga thoirt cuairt. Dh’fheuch mi ri thoirt a-null chun na cloiche, agus timcheall air sia troighean bhuaipe chuir e a thòin air a chasan deiridh, agus na b’ fhaisge cha deigheadh e. Rinn mi oidhirp no dhà ach an gluaiseadh e, ach bu cho math dhomh an t-iall a chur mun chloich fhèin agus tarraing a thoirt oirre. A-nise, bha sin na dhearbhadh nam bheachd-sa gun robh Ualas a’ faicinn no a’ faireachdainn rudeigin air nach robh mothachadh agamsa. Chan eil teagamh nach eil droch rud fon chloich!”

Cha b’ urrainn do Mhurchadh facal a ràdh an aghaidh na bha Gilleasbaig a’ cur an cèill dha, oir cha robh fios aige ciod a theireadh e. Cha b’ e gun robh e a’ creidsinn gun robh càil fon chloich. Cha tàinig a-steach air ach ceist.

“’S a bheil beachd agad dè ghabhas dèanamh?” dh’fhaighnich Murchadh.

“Tha eagal orm nach eil,” fhreagair Gilleasbaig. “A bheil beachd agad fhèin?”

“Uill,” arsa Murchadh, “tha rudeigin fada ceàrr air àrainneachd an fhearainn seo. Ach bha dùil agam gur ann air an taigh a bha d’ amharas, seadh gus na bhruidhinn thu mu Ualas agus mun chloich.”

“Tha mise den bheachd,” arsa Gilleasbaig, “gu bheil ceangal aig an dà rud ri chèile. Tha eagal orm a’ chlach a ghluasad gun fhios ciod a lorgas mi foidhpe. Agus co-dhiù, dh’fheumainn sianar dhaoine calma mus tugaist an gluasad bu lugha oirre.”

“’S iongantach mur feum thu a togail a dh’aindeoin d’ eagail,” arsa Murchadh.

“Ach dè ma thig droch spioradan às mo dhèidh, airson dragh a chur air rud air nach còir dhomh dragh a chur?”

Thug Murchadh sùil air.

“Cha robh dùil agamsa,” ars esan “gun robh saobh-chràbhachd air do shiubhal.”

“O,” arsa Gilleasbaig, “is mòr na tha falaichte air breithneachadh an duine.”

“Nach fheuch thu ma-tà an t-uisge-airgid a fhrasadh mun chloich.”

“An t-uisge-airgid?” dh’fhaighnich Gilleasbaig.


[TD 274]

Bha e follaiseach nach robh fios aige cò air a bha Murchadh a’ bruidhinn. Agus cha robh sin na iongnadh, shaoil Murchadh, oir bha esan a’ meas nach robh sluagh a’ bhaile mhòir idir cho dlùth do innleachdan-creideimh ’s a bha sluagh na dùthcha. Chuir e roimhe an gnothach a mhìneachadh do Ghilleasbaig.

“Uisge-airgid,” ars esan. “Sin uisge a bheirear bho shruthan a tha fo dhrochaid air na shiubhail daoine marbha agus daoine a tha beò, agus don deach bonn airgid a shadail uair no uaireigin. Cuiridh a leithid de uisge bacadh air droch spioradan ge air bith càit’ am bi iad.”

Sheall Gilleasbaig ris le uabhas, agus sgaoil gàire beag air a bhilean.

“A’ bruidhinn air saobh-chràbhachd!” ars esan. “Agus ciamar a shiùbhladh daoine marbha tarsainn air drochaid sam bith?”

“Nach eil thu a’ faicinn,” arsa Murchadh, “gu bheil mi a’ bruidhinn air drochaid a tha air an t-slighe gu cladh. Bha ar sinnsearan uaireigin a’ creidsinn san uisge-airgid, agus cha dèanainn-sa tàir air creideamhan mo shinnsearan.”

Bha Gilleasbaig a’ coiseachd air a shocair, ceum air ais agus ceum air adhart, agus a’ sgrìobadh a chinn leis an teagamh. An robh Murchadh a’ feuchainn ri amadan a dhèanamh dheth ann an sùilean sluagh Bhòlanais, no an robh brìgh anns na bha e ag ràdh? Cha robh Gilleasbaig idir cinnteach. Ach mu dheireadh dh’aontaich e moladh Mhurchaidh fheuchainn, ach air chùmhnant gum biodh Murchadh fhèin còmhla ris nuair bhiodh an t-uisge ga fhrasadh mun chloich. Rinn iad suas an inntinnean an gnothach fheuchainn madainn a-màireach.

Sa mhadainn chaidh iad le chèile gu Allt a’ Chluarain agus lìon iad peile le uisge fon drochaid a bha air an rathad gu Cladh a’ Ghlinne. Chunnaic iad gun robh grunn bhuinn airgid san uisge fon drochaid, ’s mar sin bha an t-uisge a’ coileanadh nan cùmhnantan. Suas leotha chun na cloiche a bha faisg air an t-sruthan, agus le liagh fhiodha fhras Murchadh an t-uisge timcheall air a’ chloich gus nach robh boinne air fhàgail sa pheile.

“Siuthad a-nise,” arsa Murchadh. “Cuir an t-iall air Ualas, agus


[TD 275]

innsidh esan dhut na dh’fhalbh na droch spioradan, ma bha iad idir ann.”

Rinn Gilleasbaig mar a dh’iarr am fear eile, agus, iongnadh nan iongnadh, bha Ualas toilichte gu leòr coiseachd air a’ chuibhreann ud den talamh agus a dhol suas chun na cloiche. Cha robh fios aig Gilleasbaig ciod a theireadh e. Rinn e seòrsa de chasad, agus chuir e a làmh air gualainn Mhurchaidh.

“Taing dhut,” ars esan.

“’S dòcha a-nis gu fàs bàrr an seo dhut an ath-bhliadhna,” arsa Murchadh.

“Tha mi a’ dol a thogail na cloiche,” arsa Gilleasbaig. “Dìreach gun fhios,” ars esan, “am bi do leaghas maireannach an ath-bhliadhna.”

Nuair chuala muinntir Bhòlanais mar a thachair aig clach an t-sruthain agus mu na bha fa-near do Ghilleasbaig, cha robh gainne cuideachaidh air gus an deigheadh a’ chlach a ghluasad. Mar a bha e an dùil thug i an dùbhlan do shianar dhiubh. Ach cha robh càil ri fhaicinn fon chloich.

Bha cuid a’ cumail a-mach nach robh ann an Gilleasbaig ach amadan, agus gun robh Murchadh Fìdhleir a cheart cho gòrach ris, airson a bhith ga phiobrachadh gus a’ chlach a rannsachadh. Ach bha Gilleasbaig fada na cheann, agus chuir e roimhe gun robh esan a’ dol a dh’fhaighinn gun bun na cùise. Chuir e roimhe gun tòisicheadh e a’ cladhach na talmhainn far an robh a’ chlach air a bhith.

Chaidh a mholadh dha gur e an dòigh a b’ fhasa air sin a dhèanamh fear de innealan mòra, buidhe na Comhairle fhastadh, ach chan èisteadh Gilleasbaig ri sin.

“Bidh inneal den t-seòrsa sin ro an-iochdmhor,” ars esan. “Nì mise a’ chladhach, ach ’s ann le spaid, agus le pic ma dh’fheumas mi.”

Thairg feadhainn a chuideachadh leis an obair a bha roimhe, agus cha do dhiùlt Gilleasbaig an tairgse. A thaobh cuid dhiubh, bha an srònan a’ cur dragh orra, cuid an dùil gur dòcha gur e ionmhas air an tigeadh Gilleasbaig còir, agus cuid a bha ag iarraidh a bhith an làthair, nuair, mar a bha iadsan a’ creidsinn, nach biodh ann air a’ cheann thall ach toll gun toradh. Bu bheag a bha de fhios aca ciod a


[TD 276]

bha air thoiseach orra.

Thòisich a’ chladhach. Agus an ceann ùine, thàinig spaid Sheonaidh Ruaidh air rudeigin.

“Clach eile, tha mi cinnteach,” arsa Murchadh Fìdhleir.

Ach cha b’ e clach a bha ann idir. Ghluais iad an ùir gu cùramach, agus gach fear le iomagain ach ciod air an tàinig iad. An dèidh tuilleadh oibreach agus fallais, chunnaic iad gun robh an rud a bha ann coltach ri tanca iarainn. Ach bha rudeigin annasach mun tanca, oir bha e follaiseach gum fosgladh i uaireigin mar bhogsa ged a bha na banntaichean a-nise air an tachdadh le ùir agus le meirg. Agus b’ ann le spàirn mhòir a chaidh aca air mullach na tanca fhosgladh ’s an tanca fhathast san talamh, ged a bha an t-iarann a’ tuiteam às a chèile leis an aois. Sheall iad uile na broinn agus cha mhòr nach do thuit iad dìreach far an robh iad. Bu ghann a chreideadh iad e.

Corp!

Rinn Seonaidh Ruadh ùrnaigh bheag leis fhèin, dh’fhairich Murchadh Fìdhleir coltach ri dìobhart agus sheas Gilleasbaig, mar a sheas feadhainn eile sa chuideachd, dìreach far an robh e, gun chomas gluasad no dìobhairt no ùrnaigh. Chunnaic iad Ualas ga chluiche fhèin pìos air falbh.

Bha fios gun robh an corp air a bhith an siud fad ùine mhòir, ach, ged a bha, cha robh e, ma bha an còrr dheth coltach ris an aodann a bha am follais, air crìonadh fhulang bho chaidh a chàradh san tanca no sa bhogsa iarainn. B’ e corp mnatha a bha ann, mu chòig bliadhna fichead, theireadh iad, le falt dualach, bàn. Bha an gnothach air a dhol seachad air a’ bheagan sgoilearachd a bha aig na fir, ach dh’aontaich iad air fad gum feumte a-nise a’ chùis a chur ann an cùram feadhainn eile. Agus sin a rinn iad.

Dh’fhoillsich an rannsachadh gur e puinnsean a thug bàs don bhoireannach, puinnsean air an robh an t-ainm <eng>trinipolchromatic<gai>, puinnsean a bha cho làidir ’s gu marbhadh e air ball an neach a ghabhadh e, agus a bha cho làidir ’s nach gabhadh cnuidh no daolag gnothach ris a’ chorp a bha tuilichte leis. Sin bu choireach, a rèir coltais, nach tàinig aois no crìonadh air a’ chorp. Agus bhatar a’ meas


[TD 277]

gun robh trithead bliadhna bho chaidh an corp seo a chàradh san ùir fon chloich faisg air an t-sruthan. Rinneadh a-mach cuideachd gum bu nighean i do Sheonaidh Dòmhnallach aig an robh an taigh sa Ghleann Mhòr bho thus.

Cò a mharbh i? Carson a chaidh a marbhadh? B’ iad ceistean eile a bha sin, ceistean nach b’ urrainn fir Bhòlanais a fhreagairt.

Ach cha robh Gilleasbaig fhathast riaraichte. Dh’fheumadh esan faighinn a-mach dè an ceangal a bha aig seo ris an àiteach a rinn e agus às nach tàinig toradh. Chaidh an gnothach a mhìneachadh dha.

Tha e coltach gun robh am puinnsean, <eng>trinipolchromatic<gai>, a’ sìoladh bhon chorp a bha san tanca agus a’ dol air feadh na h-ùrach, a’ marbhadh nì sam bith a dheigheadh a chur san talamh mun cuairt air. Agus chaidh a ràdh ri Gilleasbaig gun deigheadh bliadhnaichean mòra seachad mus biodh an talamh saor bhon phuinnsean.

Bha Gilleasbaig ann an staing. Nan cluinneadh an saoghal mòr mun chùis, agus cha robh teagamh nach cluinneadh, chan fhaigheadh e reic air a’ Ghleann Mhòr gu bràth.

Ach b’ e thuirt Murchadh Fìdhleir ris, “Bidh tu a’ gearain mu thruailleadh na h-àrainneachd, mun toll san òson agus bidh tu a’ càineadh dhaoine ’s a’ cur gu leòr às an leth. Ach is dòcha gu bheil na thachair sa Ghleann Mhòr a’ sealltainn gur iad na mairbh uaireannan as duilghe dhuinn na iadsan a tha beò.”

“’S ann a tha sin a’ dearbhadh dhuinn,” arsa Gilleasbaig, “nach còir dhuinne an dìleab ceudna fhàgail aig ar sliochd ’s a dh’fhàg an neach a thiodhlaic Criosaidh Dhòmhnallach san tanca. Cuimhnich gum bi an talamh seo bàn ’s gun sgeul oirnn.”

Bha e doirbh do Mhurchadh Fìdhleir gun aontachadh ri Gilleasbaig.


[TD 278]

45. Am Prògram

Dh’òl Iain balgam den leann a bha sa ghlainne air a’ bhòrd ri thaobh. Lìon e a’ phìob le tombaca agus chuir e teine rithe. Shocraich e e fhèin sa chathair air beulaibh teine mòr guail. Bha an oidhche fiadhaich a-muigh le uisge agus le gaoth. Ged b’ e an samhradh a bha ann cha robh a bheag de choltas air. B’ ann a bha e na bu choltaiche ris a’ gheamhradh na ris an t-samhradh. Agus smaoinich e air cho dòigheil ’s a bha e an siud, na shuidhe sa chathair air beulaibh an teine, a’ smocadh gu a thoil agus glainne mhòr de leann aige ri thaobh.

Bha e a’ dol a choimhead an deilbh-chluiche a bha gu bhith air an telebhisean. Dealbh-chluich ùr. Leugh e mòran mu dheidhinn anns na pàipearan, agus seach gun robh ùidh aige na leithid de rud, smaoinich e gun cuireadh e seachad dà uair a thìde no mar sin den fheasgar seo ga coimhead.

Às dèidh nan sanasan nochd an dealbh-chluich air a’ bhogsa. Thòisich an dealbh-chluich leis an tiotal ’s le bhith ag innse cò a sgrìobh i. Cha chuala e mun ùghdar a-riamh. Feumaidh nach b’ e fear uabhasach cudromach a bha ann, oir bha ùidh mhòr aig Iain ann an litreachas, gu sònraichte ann an deilbh-chluich an là ’n-diugh. Ged a bha na pàipearan air mòran de mholadh a dhèanamh air an dealbh-chluich seo, cha do dh’innis iad idir cò mu dheidhinn a bha i; co-dhiù ma dh’innis, cha do leugh Iain sin anns na briathran a bha sgrìobhte annta. Cha robh fios aige idir dè bha gu bhith roimhe.

Goirid an dèidh don dealbh-chluich tòiseachadh, chunnaic e e fhèin mar gum biodh e a’ tighinn a-mach tro sgòthan, a’ tighinn


[TD 279]

a-mach tro cheò. Agus sheas e an sin air beulaibh craoibhe, agus dh’innis e eachdraidh a bheatha fhèin. Chunnaic e Màiri. Chunnaic e Iain beag. Chunnaic e Dòmhnall. Bha iad uile an sin. Bha iad uile an sin a’ crostachd agus a’ tarraing às. Am b’ e seo a bha na pàipearan-naidheachd a’ feuchainn ri chleith air? Am b’ e seo a bha na pàipearan-naidheachd a’ feuchainn ri chleith air? Am b’ e seo a bha na sgrìobhadairean a’ feuchainn ri chleith air nuair bha iad a’ toirt cunntas dha mun dealbh-chluich ùr seo?

Mar a b’ fhaide a bha an eachdraidh a’ leudachadh, b’ ann a b’ iomagainiche a bha Iain a’ fàs. Ach cha robh e uabhasach cinnteach idir an e cuideigin a bha seo a’ sgrìobhadh, ’s dòcha, fo ainm-pinn, agus a bha a’ dol a dh’fhoillseachadh a bheatha fhèin don t-saoghal. Nam b’ e, b’ e rud dòrainneach dha-rìribh a bhiodh an sin dha.

Ruith e a-steach don bhanca, dìreach mar a dh’ullaich e. Ghoid e an t-airgead. Mharbh e an duine. Ruith e a-mach. Agus, an uair sin, anns an doras, mharbh e am poileas. Cha b’ e gun robh marbhadh a’ phoilis sa phlana aige idir. Ach bha peilearan gu leòr sa ghunna airson rud sam bith a thigeadh air. Agus chleachd e an gunna. Thàinig e dhachaigh agus bhruidhinn e ri Màiri.

“Dè,” ars ise, “a tha ceàrr ort?”

“Chan eil càil,” fhreagair e.

“Tha,” ars ise.

“Chan eil càil,” ars esan.

“Tha,” ars ise. “Tha rudeigin fada ceàrr ort. Dè rinn thu?”

Agus dh’innis e an sgeulachd dhi, mun fhear a mharbh e anns a’ bhanca, mun phoileas a mharbh e anns an doras air an t-slighe a-mach. Agus thuirt e rithe, nam b’ e ’s gun innseadh i do neach sam bith air an t-saoghal gun deigheadh urchair a chur innte-se cuideachd. Agus ged thug i iomadh gealladh nach innseadh, cha robh e ga creidsinn. Agus mharbh e i. Agus thiodhlaic e i anns an lios, anns a’ ghàrradh shìos am measg nan ròsan, ann am marbhan na h-oidhche.

Cha chuala duine e. Chan fhaca duine e. Cha robh duine mothachail air a’ ghleadhraich a bha a’ dol air adhart, agus e a’ ruamhar le spaid agus le pic airson uaigh Mhàiri a chladhach. Cha do chuir e carragh-cuimhne, no leac, no rud sam bith ann a chomharraicheadh far an


[TD 280]

robh i na sìneadh sa chadal bhiothbhuan. Ach, gu sgileil, chàraich e a h-uaigh le feur, le ròsan agus eile.

Agus làrna-mhàireach chaidh e chun nam poileas.

“Tha mi duilich,” ars esan ris a’ phoileas san stèisean, “mun rud a thachair an-dè aig a’ bhanca.”

“Tha,” ars am poileas. “’S e gnothach uabhasach a bha ann Ach gheibh sinne grèim air.”

“Uill,” ars Iain, “’s ann a tha mise a-nise a’ tighinn a dh’innse dhuibh gun dh’fhalbh Màiri, a’ bhean agam, a-mach às an taigh a-raoir, ’s gu bheil i fhathast gun tilleadh … bha sinn ag argamaid. A bheil thu a’ tuigsinn? Cha do dh’innis i dhomh càite an robh i a’ dol, agus ged dh’fhalbh i orm uair no dhà roimhe seo, thill i gach turas. Ach an turas seo cha do thill i idir.”

“Dh’fhaodadh gun till i fhathast,” ars am poileas.

“Cha till,” ars Iain. “Cha till i idir an turas seo.”

“Ciamar a tha fios agad air sin?” dh’fhaighnich am poileas.

“O,” ars Iain, “tha rudeigin ag innse dhomh nach eil i a’ dol a thilleadh … Dè ged thilleadh? Dè ged thilleadh i?”

“Dè ged thilleadh i?” ars am poileas. “Dè tha thu a’ ciallachadh le sin? Dè ged thilleadh i?”

Cha robh freagairt aige.

Sgrìobh am poileas gach nì a dh’innis Iain dha mu dheidhinn, cò ris a bha i coltach, dè an t-aodach a bha oirre an oidhche a dh’fhalbh i, dè cho àrd ’s a bha i, dè an seòrsa còmhradh a bha aice, agus mar sin air adhart.

Thill Iain dhachaigh. Shuidh e sa chathair, an aon chathair, air beulaibh an teine, air beulaibh teine mòr guail, agus dh’fhosgail e canastair leanna ’s dhòirt e an leann do ghlainne. Lìon e a’ phìob le tombaca agus chuir e teine ris an tombaca. Agus neach sam bith a chitheadh e, b’ iad a shaoileadh gur e bha dòigheil an sin na shuidhe air beulaibh an teine, a’ smocadh ’s a’ coimhead dealbh-chluich air an telebhisean.

Bha Iain a’ fàs beagan an-fhoiseil anns a’ chathair mar a b’ fhaide a bha an dealbh-chluich a’ dol air adhart. Bha e a’ fàs an-fhoiseil seach


[TD 281]

gun robh a chogais a’ dèanamh dragh dha, seach gun robh amharas aige gun robh fios aig cuideigin mu na rinn e, gun robh cuideigin air sgrìobhadh mu dheidhinn. Bha e cinnteach nach fhaca duine e an oidhche ud a’ cladhach uaigh Mhàiri shìos aig bonn a’ ghàrraidh. Bha e cinnteach nach deach duine seachad, oir dh’fhuirich e gus am biodh a h-uile neach sa bhaile nan cadal, ’s nach biodh a’ falbh air feadh na h-oidhche ach sionnaich agus coin agus cait fhiadhaich, corra eun ’s dòcha cuideachd, aig nach robh comas labhairt no comas fianais a thogail na aghaidh.

Agus a-nis bha an sealladh a’ tighinn fa chomhair, gu soilleir, gu sìmplidh, dìreach mar gum biodh e a’ dùsgadh a chuimhne, agus a’ dùsgadh na cogais aon uair eile airson fiosrachadh mu na bha e air a dhèanamh.

B’ iomadh là, agus iomadh seachdain, agus iomadh mìos, bho rinn Iain an t-olc. Agus bha e a’ dol mun cuairt a ghnothaich dìreach mar nach robh càil air tachairt. Gun teagamh, thadhail am poileas uair no dhà airson a cheasnachadh, agus chaidh e fhèin uair no dhà chun nam poileas, mar gum biodh e a’ coileanadh seòrsa de dhleastanas uabhasach air choreigin, mar gum biodh e ag iarraidh toirt a chreidsinn orra, agus b’ e sin gu dearbha a rinn e, gun robh iomagain air mu dè a thachair do Mhàiri. Bha na poilis ga chreidsinn. Bha iad a’ creidsinn gun robh iomagain air. Bha iad a’ creidsinn gun robh an gnothach a’ dèanamh dragh dha. Ach b’ i an naidheachd cheudna a bha aca daonnan. Cha d’ fhuair iad sgeul air Màiri. Cha d’ fhuair iad fiosrachadh bho neach sam bith a dh’innseadh dhaibh càite an robh i. Chan fhacas a dubh no a dath bho choisich i a-mach às an taigh an oidhche ud.

Ann an dòigh neònach, bha an dealbh-chluich a’ còrdadh ris. Ged a bha e mì-chofhurtail, ged a bha e an-fhoiseil, bha corra ghàire a’ ruith air a bhilean a’ smaoineachadh air an rud a rinn e, a’ smaoineachadh air mar a thug e an car às na poilis. Agus bha cuideigin a-nis mar gum biodh e air faighinn a-steach na eanchainn, a-steach na inntinn, agus air an rud a rinn e a chur sìos air pàipear agus air eadar-theangachadh gu dealbh-chluich.


[TD 282]

Cha robh taigh-fhaire aca idir. Cha robh, oir bha sin air a bhith na aideachadh gun robh Màiri marbh. Agus cò aige bha fos an robh i marbh ach aig Iain fhèin? Cha robh esan a’ dol a dh’innse sin do dhuine sam bith. Ged bha na coimhearsnaich agus na càirdean a’ tadhal agus a’ feuchainn ri co-fhaireachdainn fhoillseachadh dha, cha robh e a’ gabhail co-fhaireachdainn bhuapa. Cha robh am briathran ach a’ dol a-steach air an dara cluais agus an sin gu h-obann a-mach air a’ chluais eile. Bha e a’ toirt a chreidsinn orra, dìreach mar a bha e a’ toirt a chreidsinn air an t-saoghal, gun robh e fhèin fo iomagain agus fo bhròn mòr air sgàth ’s nach robh Màiri a’ tilleadh. A thaobh Dhòmhnaill agus a thaobh Iain bhig, bha iadsan a-nis a’ fàs suas. Chleith e gach nì orrasan cuideachd ged nach robh iad a-nochd a’ coimhead na deilbh-chluiche seo. Bha eagal air, ann an dòigh air choreigin, gun robh fios aca dè a thachair. Ach bha e a’ smaoineachadh nach robh de chiall aca na dh’innseadh do dhuine e, eadhon de chiall na cheasnaicheadh e fhèin. Cha b’ e idir nach robh iad a’ faighneachd càite an robh am màthair. Bha iad a’ faighneachd sin dha gun teagamh bho àm gu àm. Ach dh’fhàs e na b’ fhasa agus na fhasa do Iain a bhith ag innse nam breugan dhaibh.

A-nochd bha iad nan cadal. Bha iad san leabaidh. Chuir e don leabaidh iad caran na bu tràithe na b’ àbhaist. A-nis cha robh e buileach cinnteach carson a rinn e sin. Bha fios aige gum biodh an dealbh-chluich air an telebhisean agus bha e ag iarraidh a faicinn. Bhiodh iad ag ùpraid agus a’ dèanamh fuaim. Agus bha esan ag iarraidh an dealbh-chluich fhaicinn.

Uill, chunnaic e an dealbh-chluich ged nach fhaca e idir i. Agus ged a bha dà dhealbh-chluich a’ bualadh air sùil na h-inntinn, cha robh e a’ faicinn ach aon. Aon ann an dhà. Agus thàinig an dealbh-chluich gu ceann, air an uair, dìreach mar a thuirt iad. Bha i math, smaoinich Iain ris fhèin.

Chuir e dheth an telebhisean. Agus nuair sguir aon fhuaim thòisich fuaim eile. Bha ùpraid air choreigin a-muigh.

Chaidh Iain a-null chun na h-uinneig, agus sheall e a-mach.

Shìos aig bonn a’ ghàrraidh, shìos am measg nan ròsan, bha triùir


[TD 283]

phoileas. Chan fhaca e a-riamh triùir cho lìonmhor riutha.

“An donas oirbh!” dh’èigh e ris an fheasgar.

Bha spaid mhòr an làmh gach fir.

Agus bha iad a’ cladhach.


[TD 284]

46. Agallamh Sheumais

Fhuair Seumas cuireadh bruidhinn mu a bheatha fhèin air aon den t-sreath agallamhan a bhathar a’ craobh-sgaoileadh air an rèidio. Bha e air a bhith ag èisteachd ri cuid de na h-agallamhan, agus bha iad inntinneach. Nach iongantach mar a bha beatha gach neach cho eadar-dhealaichte, bhiodh e a’ smaoineachadh. Agus nach b’ iongantach cuideachd mar a thogadh daoine dealbhan air nithean a thachair riutha fhèin le camara na cuimhne ’s mar a chuireadh iad na dealbhan sin ann am briathran fa chomhair an t-sluaigh.

“Dè a’ chiad rud nad bheatha air a bheil cuimhne agad?” dh’fhaighnich i, às dèidh innse don t-saoghal cò ris a bha i a’ bruidhinn.

Abair ceist! Smaoinich e airson mionaid. Bha fios gun gearradh iad a’ mhionaid sin às an agallamh. Mionaid de thost.

“’S e mo chiad chuimhne,” arsa Seumas, “a bhith a’ faicinn piseag a’ crònan rithe fhèin agus riumsa, ’s a’ cluiche le bàlla snàth, ga reubadh ’s ga thoirt às a chèile. ’S mar bu troimhe-chèile a bha an snàth a’ dol, b’ ann a b’ àirde a bha a crònan, crònan an toileachais .. Agus, ged bha mi òg, smaoinich mi cho coltach ’s a bha a’ phiseag ris an duine, a’ sìor fhaotainn toileachas à bhith a’ sgrios. A-riamh bhon uair sin bha mi mothachail air milleadh ’s air sgrios.”

“Agus d’ òige? Tha fios gu bheil cuimhneachain gu leòr agad air làithean d’ òige agus tu a’ fàs suas.”

“Tha,” ars esan. “Nuair bha mi òg bha grian anns an adhar, ’s bhiodh na flùraichean a’ gàireachdainn ris a’ ghrèin. Bhiodh an t-uisge ag ùrachadh an t-saoghail ’s cha b’ ann ga bhàthadh. ’S cha bhiodh


[TD 285]

an sionnach a’ sabaid ris a’ mhadadh-allaidh. Bha soisgeul anns na h-eaglaisean agus ceòl anns na laoidhean, ’s bha an t-adhar làn de ùrnaighean. Bhithinn a’ faighinn chairtean le <eng>RSVP<gai> orra, ach an-diugh tha na cairtean bàn, eagal ’s gun gabh mi ri na cuiridhean. Bha na h-ùbhlan òga neo-chiontach, ach dh’fhàs iad abaich agus doirbh an cagnadh. Chunnaic mi iomadh aisling cuideachd agus corra uair dh’fhiosraich mi trom-laighe. Sa chumantas bha na h-aislingean bòidheach agus milis, ach dh’fhalbh iad uile air sgiathan dùsgaidh.”

“’S a bheil aislingean agad fhathast?”

“O, tha gu dearbha. Nach innis mi dhut mu aon aisling a bha agam bho chionn ghoirid … Bha mi nam sheasamh air carragh ann an achadh làn fhlùraichean le dath ’s le boltrach agus bha teas na grèine a’ dòrtadh às na nèamhan. Bha mo ghàirdean deas sìnte a-mach romham ’s mi nam sheasamh anns a’ ghrèin. Thàinig eun beag iomadhathach air chuairt ’s shocraich e e fhèin air cùl mo dhùirn. Bhruidhinn an t-eun rium. Dh’fhaighnich e dhomh carson a bha mo ghàirdean sìnte a-mach, an ann a’ feitheamh ri rudeigin a bha mi ach an gabhainn grèim air nan tigeadh e. Dh’aithnich mi gun robh an t-eun air a bhith gam leughadh, ach cha do fhreagair mi an t-eun. Sheall e rium le seòrsa de chianalas na shùilean, ’s thuirt e rium nach robh agam ach aisling ann am broinn aisling. Agus chuir e a sgiathan beaga air ghleus agus thug e leis iad gu ceann-uidhe nach b’ aithne dhomh.”

“Tha fios agam gum bi thu a’ sgrìobhadh,” ars ise, “ach dè mu leughadh? Dè is toigh leat a bhith a’ leughadh?”

“Bidh mi a’ leughadh dhaoine is lusan is chreagan is chuantan,” fhreagair Seumas. “’S iomadh rud a ghabhas a leughadh a bharrachd air leabhraichean. Uaireannan chì mi òrain air bilean nan ròs agus òrain eile air uachdar a’ chuain. Is toigh leam na h-òrain. Tha iad làn de fhaireachdainn. Tha cuid dhiubh cho faisg orm. Ach bidh mi a’ leughadh leabhraichean cuideachd. An-dràsta tha mi a’ leughadh leabhar anns a bheil sgrìobhadair a’ feuchainn ri rian a chur air a bheatha fhèin. Ach tha rudeigin daonnan ga bhacadh agus a’ cleith a’ choileanaidh air. ’S bidh mi a’ leughadh a’ Bhìobaill. ’S còir dhuinn


[TD 286]

uile a bhith a’ leughadh a’ Bhìobaill, gun fhios dè bhios a’ feitheamh oirnn nuair thig an latha mòr.”

“Agus sgrìobhadh? Innis dhuinn beagan mud sgrìobhadh.”

“Tha sinn uile a’ sgrìobhadh fad na h-ùine,” arsa Seumas. “Chan fheum thu peann agus pàipear. Chan fheum thu ach do fhradharc, d’ aislingean agus do chridhe. ’S iomadh sgeulachd a th’ ann cuideachd, feadhainn nach do dh’innis mi do neach eile a-riamh. Ach na rudan a bhios mi a’ sgrìobhadh le peann, ’s e tha sin feadhainn eile. ’S bidh mi a’ feuchainn ri rudan fhalach am measg nam briathran.”

“Thuirt thu gum bi thu a’ leughadh a’ Bhìobaill. Am bi thu a’ dol don eaglais?”

“Cha bhi. Cha bhi mi a’ dol don eaglais. Thèid mi don eaglais nuair choileanar na h-aislingean. Ma thèid thu don eaglais, feumaidh d’ aire uile a bhith air an t-soisgeul, ’s tha na h-aislingean gam bhacadh bho sin a dhèanamh. Chan eil math dhut a bhith a’ smaoineachadh air adan chàich. ’S bidh mi uaireannan a’ faighneachd dhomh fhìn dè tha a’ cur cuid de dhaoine innte. Chan eil mi gan càineadh idir, ach a-mhàin gan ceasnachadh.”

“Tha mi cinnteach,” ars ise, “gum bi thu a’ siubhal. ’S cinnteach gum faca tu iomadh ceàrnaidh den t-saoghal.”

“Chunnaic,” fhreagair e. “Chunnaic mise pàirtean den t-saoghal nach fhaca neach eile a-riamh. Nuair bhios mi a’ siubhal leam fhìn, bidh mi uaireannan a’ cruthachadh àite a tha dìreach mar tha mi ga iarraidh. ’S iomadh grian a chunnaic mi ag èirigh ’s a’ dol fodha ann an iomadh cuan – eadhon ann an cuantan na beatha. Chunnaic mi beanntan air dhath an òir agus cuantan a’ dol nan teine. Chan eil fada bho shiubhail mi gu rìoghachd air nach bi ainm, rìoghachd àlainn, chunnartach, làn chraobhan is fhlùraichean. Bha mi a’ coiseachd tro na craobhan ’s tro na flùraichean, ach cha robh mo chasan a’ suathadh san talamh. Thachair aingeal rium. Sheòl sinn còmhla chun a’ chladaich ’s sheall sinn a-mach ris a’ mhuir, a bha a’ deàlradh mar bhoinneagan criostail anns a’ ghrèin … agus, a’ bruidhinn air siubhal, bidh mi cuideachd a’ dol gu àitean eile, bailtean mòra, cruaidhe agus eileanan mara. ’S anns a’ bhaile mhòr chì mi sluagh gun chrìoch, a’


[TD 287]

falbh ’s a’ tighinn gun fhios carson. Tha iad ann de gach seòrsa. ’S bha mi a’ bruidhinn ri tè bho chionn ghoirid, agus a bheil fios agad dè thuirt i rium? Uill, thuirt i rium gur e clann Dhè a bha annta uile! ’S cò aige tha fios nach robh i ceart? Ma bha i ceart, tha sin a’ ciallachadh gum buin sinn uile don aon teaghlach. Tha sin doirbh a chreidsinn. Ach tha mi a-nise a’ fiaradh bhod cheist.”

“Nam faigheadh tu cothrom air aon rud sònraichte a dhèanamh, dè an rud a bhiodh ann?”

“Bu toigh leam,” ars esan, “àite-còmhnaidh nan sìdhichean a lorg. Bu chaomh leam a dol a dhanns còmhla ri na sìdhichean. Agus faodaidh tu do bhreithneachadh fhèin a dhèanamh air sin.”

Cha do leudaich i air a’ cheist ’s cha do leudaich esan air a fhreagairt.

“Cuspair eile ma-tà,” ars ise. “A thuilleadh air leughadh ’s air sgrìobhadh, dè na cur-seachadan sam bi thu an sàs? Dè eile is toigh leat a bhith a’ dèanamh?”

“Tha mi uabhasach dèidheil air treabhadh,” ars esan air a shocair.

“Treabhadh?” ars ise.

“Seadh,” ars esan. “Treabhadh.”

“A bheil thu a’ tarraing mo choise?” ars ise.

“O, chan eil,” arsa Seumas, “ged dhèanainn sin nam faighinn cothrom! Smaoinich thusa a-nis air treabhadh. A’ dùsgadh na talmhainn ’s ag ullachadh airson an t-sìl. ’S feumaidh sinn na luibhean coimheach a spìonadh gus nach tachd iad an sìol ’s gus nach mùch iad am bàrr a tha sinn a’ sireadh. Feumaidh na freumhan a bhith fallain.”

Chuir i stad air.

“An ann a’ bruidhinn air gàirnealaireachd a tha thu?” dh’fhaighnich i.

“Chan ann a-mhàin,” ars esan. “Tha mi a’ bruidhinn air gach rud a nì sinn rè ar beatha. Ma chumas tu a’ treabhadh, chan fhairich thu an tide a’ dol seachad ’s cha laigh do bheatha air do làmhan.”

“’S iongantach mur eil ciall an sin an àiteigin,” ars ise. “A bheil cur-seachadan annasach eile agad?”

“Tha cur-seachadan agam, ach chan eil mise gam meas annasach. Tha am biadh annasach don neach a tha a’ bàsachadh leis an acras,


[TD 288]

ach chan eil sin a’ ciallachadh gur e rud annasach a th’ anns a’ bhiadh. Ach, a chum do cheist a fhreagairt, tha cur-seachadan eile agam. ’S toigh leam a bhith a’ cruinneachadh shaighdearan dèideige. ’S bidh mi gan cur a shabaid, ag ath-bheothachadh chogaidhean mòra na h-eachdraidh agus a’ deilbh chogaidhean nach robh fhathast ann. Tha na cogaidhean ag innse mòran dhomh mu ghnè an duine. Dheasaich mi aon chogadh eadar dà rìoghachd anns nach deach saighdear a mharbhadh idir; b’ ann a bha iad a’ cur càch a chèile às an ciall. Agus bhuannaich an rìoghachd bu lugha aig an robh de shaighdearan gòrach air fhàgail aig deireadh an latha. ’S e cur-seachad a th’ ann, nach e?

“Agus, a bheil fios agad, gu bheil pìos agamsa an ìre math den h-uile baile san dùthaich is fhiach an t-ainm?”

“’S cinnteach gu bheil thu a’ tarraing mo dhà choise a-nise,” ars ise. “Ciamar is urrainn dhut sin a bhith agad?”

“Gach uair a tha mi a’ siubhal gu àite anns nach robh mi roimhe,” arsa Seumas, “bheir mi cuimhneachan dhachaigh. Bheir mi leam clach bheag, ’s tha na ficheadan dhiubh agam ann am preas le dorsan glainne agus bileag ri taobh gach cloiche ag innse cò às a chaidh a togail. ’S iomadh cur-seachad a dh’fhaodas a bhith aig duine.”

“Theirinn-sa,” ars ise, “gu bheil sin fìor annasach. Ach tha ùine agam airson ceist no dhà eile. Dè do bheachd air an òigridh an-diugh?”

“Bhàsaich iad bho chionn fhada,” fhreagair e.

“Dè tha thu a’ ciallachadh le sin?” dh’fhaighnich i.

“Tha iad beò, mas e sin a their thu ris, ann am prìosain a dheasaich iad fhèin, glaiste ann am feallsanachdan coimheach a tha gan sgrios, an dùil nach ann le fallas gnùise a dh’itheas iad an t-aran. Chan eil sealladh aca air an t-saoghal mhòr ach na gheibh iad bhon telebhisean, ’s tha iad nan tràillean aig fuaim ’s aig ceòl.”

“A bheil thug gan sadail uile don aon phoca?” ars ise an uair sin.

“O, chan eil,” arsa Seumas. “Bha uair a bhiodh sinn ag ràdh gun robh caora dhubh anns gach treud. Ach ’s dòcha gur e tha fìor an-diugh gu bheil caora bhàn anns gach treud. Tha dhà no thrì den


[TD 289]

òigridh beò fhathast. Sin boillsgeadh dòchais.”

“Agus dè tha thu a’ faicinn romhad ’s ron t-saoghal anns na bliadhnaichean ri teachd?”

“Tha thu a-nise ag iarraidh orm fàidheadaireachd a dhèanamh. Romham fhìn chì mi rathad corrach, càm far an crìochnaich na rathaidean uile. Ach mus ruig mi ceann an rathaid, bidh mi daonnan a’ ruith ’s a’ stad. ’S corra uair tuitidh mi cuideachd, caillidh mi mo chasan air cnap-starra no dhà agus aig amannan bidh an rathad rudeigin sleamhainn. Bidh duine no dithis eile air an rathad an-dràsta ’s a-rithist. Ach cò? Sin a’ cheist mhòr. ’S dòcha gum bruidhinn iad rium agus mise riuthasan, ’s air an làimh eile ’s dòcha gum bi mi a’ siubhal nam aonar. ’S iomadh rud a dh’fhaodainn a ràdh ach chan eil math dhomh mo bheatha a chur ann an cunnart. Ach feumaidh mi a bhith a’ leughadh agus a’ sgrìobhadh agus a’ treabhadh, ach ’s dòcha gum bi feum agam air crann ùr agus air each èasgaidh.

“Agus an saoghal? O, cumaidh an saoghal air a’ dèanamh adhartas, ’s bidh daoine daonnan ag ithe nan ùbhlan dearga a tha cho milis ’s cho meallta. Bidh cuileagan ann a bhios cho mòr ri iolairean, ’s bidh iad a’ sgiathalaich anns na taighean agus gan gànrachadh. Bidh uisge de gach dath a’ dòrtadh às na speuran, a’ cur a dhreach fhèin air na cuantan ’s air an fhearann. ’S ann a tha mi a’ feuchainn ri a ràdh gum bi an saoghal cho troimhe-chèile ris a’ bheatha. ’S dòcha nach fhaic thusa an saoghal sin, an saoghal a tha mise a’ faicinn. ’S dòcha nach fhaic duine e ach mi fhìn. Mar sin, cha thairbhe ro mhòr feuchainn ri a mhìneachadh.”

“Labhair sinn mu ghrunn chuspairean bho thòisich sinn,” ars ise. “Ach tha aon rud eile a dh’fheumas mi a chur riut san dealachadh. ’S math dh’fhaodte gun canadh cuid a tha ag èisteachd rid fhreagairtean gu bheil cuibhreann ded chiall air a dhol air seachran ort. Dè theireadh tu ri neach a chuireadh sin às do leth?”

“Cha shaoil mi gum b’ urrainn dhomh a dhol gu tur às àicheadh,” fhreagair Seumas. “A dh’aindeoin sin, chan eil ann an ciall ach rud do-fhaicsinneach nach gabh tomhais, rud a thig agus a dh’fhalbhas a rèir an t-suidheachadh anns am bi thu. Ma tha thu a’ meas mo


[TD 290]

fhreagairtean mar chomharraidhean air tomhais de dhìth cèille, tha mi duilich. Cha robh e comasach dhomh an toirt dhut ach mar a bha iad agam. Càite a bheil dìth cèille an sin?”

Thug i taing do Sheumas am fianais an t-saoghail, agus thàinig caibideil bheag eile gu ceann ann an leabhar toinnte, buaireasach a bheatha.


[TD 291]

47. Na Bleideagan

Bha i aost. Bha i glè aost. Ceithir fichead ’s a còig is còrr. Cha choisicheadh i ach an taic a’ bhata, agus b’ ann mall, mall a bha a ceum an uair sin fhèin. Cha bu lèir dhi ach an rud a b’ fhaisge oirre agus bha iomadh bliadhna bho chuala i conaltradh dhaoine. Bha i geal liath, agus claisean na h-aoise air a gnùis agus air a làmhan seargte. Bha i aost. Bha i glè aost.

Cha robh e na iongnadh ged nach do dh’fhidir i an gnogadh cruaidh aig an t-seann dhoras. Cha chuala i an dara gnogadh, no an treas fear a bharrachd.

“An gabh sibh cupan tì?” ars ise, ged nach do dh’aithnich i an dithis choigreach. “Tha e fuar,” ars ise, “agus b’ fheàirrde sibh cupan tì.”

“Stad, a bhoireannaich.” Chuala i an èigh mar gun sgoltadh claidheamh a h-eanchainn. “Tha uair a thìde agad,” ars an coigreach ruadh. “Tha gu madainn agad,” ars an coigreach bàn.

Thill iad anns a’ mhadainn, a-steach às na bleideagan sneachda. Bha i fhathast gun èirigh.

“Chan eil mi gu math,” ars ise. “Ma tha sibh ag iarraidh tì, cuiribh an coire air an teine.” Cha robh teine ann. Bha e air a dhol às. Chuir an geamhradh às e. “Is e mo chridhe a tha ann, tha sibh a’ tuigsinn.”

Sheall iad rithe mar a shealladh saighdear ri a nàmhaid. Chan fhaca i am peilear a bha san t-sealladh.

“A-mach, a-mach,” ars an coigreach ruadh. “A-mach, a-mach,” ars am fear eile.

Cha robh i gan cluinntinn glè mhath agus cha robh i a’ creidsinn


[TD 292]

na bha i a’ tuigsinn. Bhiodh e doirbh dhi èirigh às an leabaidh. Bha i gan coimhead a’ sgrùdadh gach nì a bha a-staigh. Bha i lag. Cha robh i gan creidsinn.

Chunnaic i a h-athair a’ clachaireachd an taighe. An uair sin chunnaic i e a’ cur an tughaidh air … ga cheangal gu daingeann ’s a’ feuchainn ri dhèanamh dìonach. Chunnaic i a màthair ga chuideachadh … agus an sonas nuair bha e deiseil. Dh’fhàs i fhèin suas gu bhith na caillich … am poll mònach … a’ bhiota … an dorchadas … an solas … beatha agus bàs … aonranachd … tìm a’ gabhail seachad. Chunnaic i iad uile mar bhoillsgeadh ann an sgàthan eachdraidh.

Chuimhnich i air Iain, a cèile, mar a chaidh a bhàthadh aig an iasgach, air Ruairidh, a mac, mar a bhàsaich e leis an teasaich … aonaranachd anns na ballachan … a’ chagailt sheasgair air an deach beatha chruaidh a stèidheachadh. Agus a-nis. Agus a-nis bha dithis choigreach ga h-òrdachadh a-mach don t-sneachda. Ise a bha air an saoghal a threabhadh anns a’ bhochdainn agus a bha a-nis ro lag airson tuilleadh treabhaidh a dhèanamh. Ise a bha dlùth do dhuais chruaidh na beatha.

Nam biodh i òg, fallain dheigheadh i chun a’ chladaich, agus à sin a Chanada. Chaidh mòran dhiubh a Chanada … agus smaoinich i air an t-saoghal ùr air am feumadh i aghaidh a thoirt. Gheibheadh ise saoghal ùr. Bha i ro aost agus ro thinn airson Canada.

Dhùisg i anns an leabaidh agus na bleideagan sneachda a’ tuiteam air gach taobh dhith. Chunnaic i an dithis choigreach astar goirid air falbh. Bha iad a’ teiche na b’ fhaide às agus na b’ fhaide às. Bha an sneachd geal … geal mar chlòimh chaorach. Bha rudeigin a’ dol na theine, agus shaoil i gun robh na coigrich ann am meadhan an teine. Chlisg i leis an fhuachd … agus chaidil i.

Nuair a ràinig i nèamh bha lasraichean an taighe … agus a’ chlòimh … fhathast anns na sùilean aice.


[TD 293]

48. Faoilleach Sheumais

Diluain 01 – Tha mo cheann goirt. Carson a tha mi a’ tòiseachadh na bliadhna le ceann goirt? Chan eil mi cinnteach an robh mi a’ cur fàilte air bliadhna ùr no a’ leigeil beannachd le seann bhliadhna. Droch bhliadhna a bha siud. Bha i làn de chogaidhean is de gheallaidhean briste. Tha mo cheann goirt mun àm seo a h-uile bliadhna. Cleachdadh a tha ann. Dìreach cleachdadh. Thathar a’ dùileachadh gum bi do cheann goirt. Thuirt Murchadh agus Annag gun tadhaileadh iad a-nochd.

Dimàirt 02 – Tha mo cheann goirt a-rithist. Bha botal mòr aig Murchadh. Dh’òl mi fhìn ’s e fhèin gach deur a bha sa bhotal. Chan òladh Annag an t-uisge-beatha idir. Ach ghabh i an deoch a dh’aindeoin sin. Chuir i an oidhche seachad ag òl bhodca. Agus ged a bha i a’ cur orainds na cheann chuir e an deoch oirre. Chan eil fios agam carson nach eil Annag agus Murchadh a’ pòsadh. Chan eil fios an tadhail duine a-nochd. Chan eil a’ bhliadhna cho ùr ’s a bha i a-raoir. Tha mise cuideachd nas aosta na bha mi a-raoir. Agus Murchadh. Agus Annag.

Diciadain 03 – Cha robh duine a-staigh a-raoir. Tha, tha a’ bhliadhna a’ fàs sean mar tha. Faisg air dà mhìos dheug gus am Bliadhn’ Ùr eile ann. Ach ghabh mi drama no dhà ged bha mi nam aonar. Chan eil math a leigeil a dhìth. Bha mi a’ leughadh leabhar le Jilly Cooper. Bu chaomh leam tachairt rithe. Tha sneachd air an talamh, air mullaichean nan taighean agus air na craobhan. Tha e fuar. Tha am Faoilleach fuar.


[TD 294]

Diardaoin 04 – Chan eil an saoghal cho cadalach an-diugh ’s a bha e an-dè. Ach tha mise cadalach a dh’aindeoin sin. Tha a’ Bhliadhn’ Ùr seachad. Ach cha tàinig aiteamh fhathast. Bha mi a’ fònadh gu Màiri ann an Canada. Tha iad uile gu math.

Dihaoine 05 – Bhàsaich an cù. Bha e ceithir bliadhna deug a dh’aois. Bha beatha shocair, mhath aige. Tha mi ga ionndrainn. Tha cnatan a’ tighinn orm.

Disathairne 06 – Tha mi làn den chnatan. Fhuair mi litir bhon <eng>Reader’s Digest<gai> ’s iad a’ maoidheadh duine beairteach a dhèanamh dhìom. Thilg mi an litir don teine. Ach dè mas e m’ ainm a thig às an aid? An deach m’ ainm a-riamh innte? Bha tubaist aig Calum Ailig leis a’ chàr. Cha deach duine a ghoirteachadh.

Didòmhnaich 07 – Ged a tha an cnatan orm fhathast, chaidh mi don eaglais anns a’ mhadainn. Chuir am ministear Bliadhna Mhath Ùr oirnn. Ach cha tug e drama dhuinn idir. Bha e ag ùrnaigh airson luchd-riaghlaidh an t-saoghail. Agus airson nan daoine truagha a bha a’ gabhail nan drogaichean. Airson nan daoine a bha fo bhròn. Cuideachd, dh’iarr e air Dia stad a chur air na cogaidhean. ’S iomadh rud a dh’iarr e air Dia anns na h-ùrnaighean an-diugh. Bha Peigi Alasdair san eaglais. Feumaidh gu bheil i nas fheàrr a-nise.

Diluain 08 – Chaidh mi air ais a dh’obair. Diluain an t-Sainnseil. Tha a’ Bhliadhn’ Ùr dha-rìribh seachad. Bha an sgoil dìreach mar a bha i nuair dhùin sinn ron Nollaig. Làn de mheabanan crosta. Thuirt mi “Bliadhna Mhath Ùr” riutha, agus chuir Ùistean Dòmhnallach a-mach a theanga. Cha robh na tidsearan eile toilichte a bhith air ais na bu mhò. Chan eil Diluain math san sgoil uair sam bith. Uair a thìde gu leth de 2C. Chuireadh iad Iob fhèin gu a dhùbhshlan, ged nach cuala iad a-riamh mu dheidhinn. Cha robh na tidsearan a’ bruidhinn mu chàil ach mu fhoghlam. Aithisg Mhic an t-Sealgair no rudeigin. ’S iongantach mura feum mi a leughadh, no cha bhi Mgr Clancy air a dhòigh. Gu h-àraidh ma thig luchd-sgrùdaidh.

Diamàirt 09 – Chan eil mòran den t-sneachd air fhàgail. Thàinig Miss Butterworth don sgòi1 le fàinne oirre. Daoimeanan mòra, faileasach, a cheannaich croitear às a’ Bhaile Tuath. Bha na


[TD 295]

daoimeanan cho gallta rithe fhèin. Thu mi aiste do 5M. Lèirmheas air bàrdachd na linne seo. Thàinig litir bho <eng>Smith & Adams<gai> ag ràdh gu bheil mi air dheireadh le pàigheadh a’ bhaidhsagail. Chuir mi thuca seic luach fichead nota. Chan eil iad a’ tuigsinn gu bheil an t-airgead gann mun àm seo den bhliadhna. Thill mac a’ Chluaisein à Glaschu.

Diciadain 10 – Tha uisge uabhasach ann. Fhuair am ministear gairm gu coitheanal ann an Canada. Bha coinneamh aig na tidsearan. Tha iad a’ bruidhinn air stailc mur toir an riaghaltas tuilleadh ùine dhuinn airson ceartachadh. Rinn mi bàrdachd mun Bhliadhn’ Ùir san uair a thìde a bha mi saor. Dh’innis Miss Butterworth dhuinn gu bheil i fhèin ’s an croitear a’ dol a phòsadh sa Mhàrt. Thuirt Mgr Goodfellow gum bu chòir dhuinn uile a bhith ag ùrnaigh airson a’ chroiteir.

Diardaoin 11 – Cha toigh leam Diardaoin. Anns an sgoil gu còig uairean. Bha mi ag obair air Aithisg Mhic an t-Sealgair. Chan fhaca mi a leithid de sgudal a-riamh. Thairg Murchadh cuilean dhomh. Cha do ghabh mi e. Chan eil cho fada bho bhàsaich Rex. Bha Miss Butterworth fada gun a dhol dhachaigh cuideachd.

Dihaoine 12 – Chaidh taigh Aonghais Ruaidh na theine. Ach fhuair e fhèin agus Seònaid às lem beatha. Chan eil suas dheth ach na ballachan. Chuala mi gillean san sgoil a’ seinn òrain chrosta, agus thug mi gu Mgr Clancy iad anns a’ bhad. Rug Miss Butterworth air Seònaid Bhàn a’ smocadh san taigh-bheag. Thug Miss Butterworth òraid dhi mu chunnartan smocaidh, agus chaidh i fhèin an uair sin do rùm nan tidsear a ghabhail fag. Nuair bhuail an clag aig ceithir uairean bha mi toilichte gun robh seachdain eile san sgoil seachad. Tha mi a’ leughadh leabhar eile le Jilly Cooper. Tha prògram Gàidhlig air an telebhisean a-nochd. ’S ann mu ciamar a bheirear croitearachd a-steach do eaconamaidh nan Turcach a tha e. Fhuair Màiri NicLùcais cuairt don Tuirc a bhruidhinn ri na croitearan Turcach.

Disathairne 13 – Bha mi aig bùth <eng>Wonderco<gai> sa mhadainn. Chunnaic mu Ùistean a’ Chlachair a’ ceannach uisge-beatha saor. Mharbh càr cearc le nighean Aonghais Bhàin. Ghabh <eng>Montrose<gai> air <eng>Rangers<gai> 3-0. Chaidh Beathag Uilleam Aonghais Màiri a thoirt don


[TD 296]

ospadal le stròc, às dèidh dhi a bhith sa bhaile-mhòr aig sluagh-dhearbhadh a’ càineadh an NHS.

Didòmhnaich 14 – Dh’innis am ministear san eaglais gun deach a ghairm a Chanada, agus gun ghabh e ris a’ ghairm seach gun robh barrachd feum aig daoine air Dia ann an Canada na bha aig na daoine cràbhach an seo. Ach chan fhalbhadh e gus am biodh e an làithair aig pòsadh a’ chroiteir is Miss Butterworth. B’ e Is beannaichte na daoine macanta an ceann-teagaisg a bha aige. Bha ad ùr eile air Eilidh. <eng>Pizza<gai> aig mo dhiathad an-diugh – <eng>Gino Ginelli<gai>, no rudeigin. Thug mi sùil aithghearr air Aithisg Mhic an t-Sealgair. San leabaidh ro dheich uairean, agus siud gràisg a’ dol seachad. Cha ghabh iad fois air an t-Sàbaid fhèin.

Diluain 15 – Fhuair mi na h-aistean bho 5M. Dhìochuimhnich Aonghas MacLeòid aiste a thoirt a-steach, ach thuirt e gun tugadh e a-steach i a-màireach. Dh’fhalbh Mgr Clancy gu coinneamh ann an Glaschu, far am biodh iad iad a’ bruidhinn mu Aithisg Mhic an t-Sealgair. Sìos don <eng>Red Lion<gai> airson pinnt feasgar. Bha athair Aonghais MhicLeòid ann. Thuirt e nach eil fios aig Aonghas air mòran mu bhàrdachd, ach gum faighinn an aiste a-màireach.

Dimàirt 16 – Fhuair mi an aiste bho Aonghas MacLeòid. Chunnaic mi Miss Butterworth san trannsa. Thuirt i rium gun robh madainn mhath ann, ged nach robh. Thàinig an <eng>National Geographic<gai> tron phost.

Diciadain 17 – Thill Mgr Clancy feasgar. Bha coinneamh san sgoil nuair a thill e, seadh aig na ceannardan, ach cha do dh’innis iad dhuinne idir, do na h-ìslean, ciamar a chaidh coinneamh mhòr Ghlaschu mu Aithisg Mhic an t-Sealgair, ach a-mhàin gun tuirt Mgr Bottomley nuair sgaoil iad, “Atharrachaidhean mòra gu bhith ’n seo, a nàbaidh!” Fhuair mi litir bho Mhàiri à Canada. Tha Dùghall a’ dèanamh gu math sa cholaiste. Thairg Murchadh cuilean eile dhomh, ach tha e ro thràth fhathast às dèidh Rex. Chuir mi dealbh de Rex os cionn an t-simileir.

Diardaoin 18 – Chomharraich mi na h-aistean aig 5M. Bha mòran dhiubh làn de dhroch Ghàidhlig. Cha robh aiste Aonghais


[TD 297]

MhicLeòid math idir. Cha d’ fhuair e ach 6 a-mach à 20. Fhuair Sùsaidh NicPhàil 18. Sgrìobh i mu mhòran de na bàird as ainmeile – Mac a’ Ghobhainn, MacThòmais agus MacGillEain. Thug i iomradh air Anna Frater ’s air Aonghas Dubh cuideachd. Thàinig tè chun an dorais, ’s i a’ cruinneachadh airgead airson <eng>Save the Children<gai>. Chuimhnich mi air 2C, ach a dh’aindeoin sin thug mi dà nota dhi.

Dihaoine 19 – Beagan sneachd an-diugh a-rithist. Thug mi na h-aistean air ais do 5M. “Tha mi ag iarraidh Gàidhlig a leigeil seachad,” ars Aonghas MacLeòid. Chuir mi sìos gu Mgr Clancy e, agus thug Mgr Clancy cead dha Gàidhlig a leigeil seachad. Leugh mu tuilleadh de leabhar Jilly Cooper. Sheall mi ri <eng>Coronation Street<gai> – sgudal gun bhrìgh. Theab <eng>News at Ten<gai> mo chur a chadal – cha b’ e naidheachdan a bh’ ann, ach beachdan! Cha robh am film dona. Rudeigin crosta, ’s dòcha. Sgrìobh mi gu Màiri ann an Canada, ’s dh’innis mi dhi mun ghairm a fhuair am ministear.

Disathairne 20 – Sìde mhath, fuar ach tioram. Sgioblaich mi timcheall air an taigh. Bha cuideigin air leth-bhotal falamh a shadail a-steach don ghàrradh san dol-seachad. Bha mi a’ bruidhinn ri Murchadh. Tha e a’ dol cuairt a Shasainn, e fhèin is Annag. Tha na craobhan bochda a’ coimhead cho lom, ’s chan eil lorg air flùraichean an t-samhraidh. Tha na feasgaran cho fada agus cho dorch. Pinnt is telebhisean. Ghabh <eng>Montrose<gai> air <eng>Celtic<gai> 3-0.

Didòmhnaich 21 – Bha am ministear a’ searmonachadh mu na h-òighean glice ’s mu na h-òighean amaideach. Bha Murdag Ruadh a’ coimhead rudeigin mì-chofhurtail. Chuala mi na h-eòin anns a’ mhadainn, ach cha do mhair an t-seinn ro fhada. Thuit mi nam chadal eadar trì is ceithir. Bha feadhainn san eaglais nach do dh’aithnich mi, ach cha robh mòran den òigridh innte. Cha robh duine air 2C no air 5M innte. Cha robh Mgr Clancy innte, oir bidh esan a’ dol don eaglais spaideil air an t-Sràid Àrd. Bha Miss Butterworth innte, ach cha robh an croitear còmhla rithe idir. Cha mhòr nach cuir duine umhail air an latha a’ fàs beagan nas fhaide.

Diluain 22 – Rinn mi seanfhacail leotha an-diugh, ged a tha daoine mòra an fhoghlaim ag ràdh gu bheil iad sean-fhasanta. Thadhail Mgr


[TD 298]

Clancy san rùm agam, ach bha a h-uile càil mar bu chòir. Sheall mi bhidio do 5M, fear mu dheidhinn Blàr Chuil-lodair. Chuir e eagal air cuid de na caileagan. Bha mi a’ bruidhinn ris a’ mhinistear ann am bùth nam pàipearan, agus thuirt e gu bheil fadachd air gus am falbh e a Chanada a theàrnadh nan daoine truagha a tha thall an sin. Thuirt mi ris gum bithinn duilich ga fhaicinn a’ falbh, oir nach robh fios againne dè a bh’ ann am peacadh gus an tàinig e nar measg. Rinn e gàire, oir b’ fhada bho chuala e siud. Thàinig <eng>Jehovah’s Witness<gai> chun an dorais, a’ feuchainn ri creideamh a reic rium. Chuir i truas orm, a’ falbh nan taighean mar siud. Thuirt na naidheachdan gu bheil an cnatan air a’ bhanrigh.

Dimàirt 23 – Tha a’ bhanrigh fhathast air an leabaidh. Thàinig naidheachd-bàis Uilleam Dhòmhnaill Bhig a bh’ ann am Manchester. Bha 2C glan às an ciall. Cha ghabhadh iad an ceannsachadh. Cha do dh’ionnsaich 5M na seanfhacail ach ma làimh. Thug mi còig eile dhaibh. Thòisich mi air leabhar ùr le Jilly Cooper.

Diciadain 24 – Tha a’ bhanrigh nas fheàrr. Dh’ith i ciopair gu a bracaist. Chaidh mo bhaidhsagal a ghoid bho thaobh a-muigh na sgoile. Dh’innis mi do Mhgr Clancy gun deach am baidhsagal a ghoid, ach bu bheag a dhiù. Thuirt e gum bu chòir dhomh bhith air a cheangal ris a’ ghàrradh faisg air Rùm 4. Dh’innis mi do Ghoodfellow cuideachd, ach cha robh dragh aigesan na bu mhò. Thàinig laigse air <eng>Batman<gai> ann an 2C nuair a bha sinn a’ leughadh sgeulachd. Chuir mi <eng>Batman<gai> sìos chun na nurs nuair thàinig e timcheall, ach cha do thill e don chlas idir. Tha an leabhar aig Jilly Cooper uabhasach math. Dh’fhòn cuideigin à Sabhal Mòr Ostaig a dh’fhaighneachd am biodh sinn a’ cur oileanaich thuca. Thuirt mi ri Mgr Clancy gum bithinn-sa toilichte 2C air fad a chur thuca. Cha do chòrd sin ri Mgr Clancy.

Diardaoin 25 – Thòisich na deuchainnean. Fhuaireadh mo bhaidhsagal ann an dìg trì mìle bhon sgoil. Cha deach a mhilleadh idir. Dh’innis mi do Mhgr Clancy gun deach am baidhsagal a lorg, ach cha robh dragh aige. No aig Mgr Goodfellow. Bha na sgoilearan a’ suidhe Beurla. Cha do chòrd am pàipear ri Aonghas MacLeòid, ged a thuirt càch nach robh e buileach dona. Ach cha robh Shakespeare no


[TD 299]

Chaucer idir ann. Thàinig litir eile bhon <eng>Reader’s Digest<gai>, ag ràdh gu bheil mi nas fhaisge air m’ fhortan. Chuir mi an litir don teine.

Dihaoine 26 – Fhuair Mgr Clancy càr ùr. Toyota, agus dath gorm air. Cha tug mi am baidhsagal don sgoil. Bha a’ chlann a’ coimhead ris a’ char ùr aig Mgr Clancy, gu h-àraidh 2C. Ach thuirt <eng>Batman<gai> nach eil e idir cho snog ris a’ chàr a tha aig athair-san. Bha coinneamh againn aig trì uairean. Bha sinn a’ bruidhinn air Aithisg Mhic an t-Sealgair. Ma gheibh Mac an t-Sealgair leis, bidh sinn a’ tòiseachadh san sgoil aig ochd uairean agus a’ sgur aig leth uair às dèidh dhà. Chuir mi an aghaidh nam molaidhean. <eng>You’re not progressive enough, old chep<gai>, thuirt Mgr Clancy. Chunnaic mi gàire air aodann Miss Butterworth. Bha aimhreit ann an Iorac.

Disathairne 27 – Tuilleadh aimhreit ann an Iorac. Fhuair mi cuireadh gu banais Miss Butterworth. Cairt àlainn le RSVP oirre. Litir bhon Chomunn Ghàidhealach a’ faighneachd a bheil mi ag iarraidh leabhar ùr a cheannach – Na h-Uaislean le Calum O’ Murchaidh. Cairt-puiste bho Mhagaidh a bha air a dhol sìos gu <eng>Stratford Upon Avon<gai> a shealltainn air a piuthar. <eng>Catalog<gai> bho <eng>Hosby & Son<gai>. Ghabh Montrose air <eng>Hearts<gai> 3-0.

Didòmhnaich 28 – Ad ùr eile air Eilidh. Cha robh mòran san eaglais.

Diluain 29 – Bha an deuchainn Ghàidhlig aig 5M. Bha an t-eadar-theangachadh rudeigin doirbh. Sheall mi tro na freagairtean. Obh, obh! Thuirt Iorac gun cuireadh iad na Stàitean Aonaichte nan teine, agus thuirt na Stàitean Aonaichte gun cuireadh iadsan Iorac na theine. Leig fear de mhinistearan a’ Chrùin dheth a dhreuchd – rudeigin mu mhì-chosg air airgead. Rinneadh Tòmas Barrington-Smythe na mhinistear na àite. Chrìochnaich mi leabhar Jilly Cooper. Bha mi a’ coimhead tro sheann lethbhreacan de Gairm. Bha Fear na Cathrach uabhasach èibhinn. Bha coileach àraid air còmhdach nan irisean. Cheannaich mi brogan ùra às dèidh na sgoile.

Dimàirt 30 – Bha mi a’ comharrachadh nan deuchainnean aig 5M. Fhuair Sùsaidh NicPhàil 89%. Thuirt i gu bheil dùil aice Ceiltis a dhèanamh san oilthigh, agus an uair sin a dhol a-steach airson


[TD 300]

teagasg. Ged a tha feum againn air tuilleadh luchd-teagaisg, cha leigeadh mo chogais leam misneachd sam bith a thoirt dhi. Thuirt mi ri Miss Butterworth gun deighinn chun na bainnse sa Mhàrt. Bha Mgr Clancy ann an droch fhonn. Chaidh e seachad orm san trannsa, le gùn fada dubh air, agus cha do leig e air gun robh mi ann. Bha ultach de phàipearan 5M agam nam làimh aig an àm. Chuala mi air an rèidio gum bi coinneamh mhòr aig na Comhairlichean a dh’aithghearr, a bhruidhinn mu airgead airson na Gàidhlig. Thuirt Fear na Cathrach ann an Gairm uaireigin: Am faigh a’ Ghàidhlig bàs? Chan eil, chan eil, chan eil. Tha dùil agam seo innse do 5M.

Diciadain 31 – Chrìochnaich mi pàipearan 5M. B’ i Sùsaidh NicPhàil a b’ fheàrr a rinn. Thuirt Miss Butterworth gun rinn i math ann am Beurla cuideachd. Bha athair Aonghais MhicLeòid san <eng>Red Lion<gai>. Thuirt e gu bheil Aonghas a’ dol a dh’fhàgail na sgoile a’ chiad chothrom a gheibh e, agus gu bheil e a’ dol a dh’fheuchainn ri obair fhaighinn ann an Glaschu. “Bidh mise ag ràdh ris,” ars esan, “ciamar a gheibh thu obair ann an Glaschu? Chan eil obair gu leòr ann an Glaschu do mhuinntir Ghlaschu fhèin!” Cha robh Mgr Clancy cho greannach an-diugh. Siud ciad mhìos na bliadhna seachad. Paisgidh mi a-nise mo leabhar-latha.


[TD 301]

49. Luath do Choimhearsnaich

Aig àm comanachadh an earraich ann am Baile Choille, bha còmhdach math de shneachd air an talamh. Bha an geamhradh air a bhith uabhasach rag le sneachd ’s le stoirmean, ’s cha robh càil aige mu dheidhinn gèilleadh don bhlàths ris an robh sùil. Ach ged a bha an geamhradh air a bhith rag, cha robh e na annas do mhuinntir Bhaile Choille a bhith a’ faicinn craiteachan de shneachd a’ liathadh na coimhearsnachd aig àm a’ chomanachaidh. Am bliadhna bha e na bu truime na b’ àbhaist agus b’ ann gu math neo-thruasail a bha na speuran a’ coimhead. Nuair chunnaic iad Sneachd an Trasgaidh, mar a theireadh iad, cho trom air an talamh, bha cuid a’ dol air ais tro thrannsachan na cuimhne gu comanachadh eile. Bha còrr air fichead bliadhna bhon uair sin. Bha cuimhne aca air mar a rug am Ministear Bàn air làimh orra aig doras na h-eaglais às dèidh dha seirbheis na Sàbaid a chuairteachadh, agus a chunnaic iad e a’ falbh anns a’ chàr air a shlighe gu mansa an Dòmhnallaich. Ach cha do ràinig e am mansa a-riamh. Chaidh an càr leis an rathad faisg air an Drochaid Mhòir. Cha d’ fhuair am Ministear Bàn às le a bheatha, ged nach robh gearradh no eadhon làrach buille ri fhaicinn air a chorp.

Chan e gun robh an sneachd am bliadhna cho trom ’s a bha e a’ bhliadhna a chailleadh am Ministear Bàn. Cha robh e eadhon trom gu leòr, bha iad a’ smaoineachadh, airson luchd-tadhail a chumail air falbh bho òrduighean Bhaile Choille. Bhiodh an eaglais làn a h-uile là mar a b’ àbhaist, sneachd ann no sneachd às.

[TD 302]

Bha iomadh bliadhna bho bha Iain Friseal ann am Baile Choille roimhe. Bha e a-nis na mhinistear aig coitheanal Bun an t-Slèibhe, agus bha toileachas mòr na chridhe nuair fhuair e cuireadh òrduighean Bhaile Choille a fhrithealadh. Chitheadh e daoine air an robh e eòlach, daoine a bha air a bhith air leth coibhneil ris nuair bha e san oilthigh ’s a thog airgead dha airson a chuideachadh tro bhliadhnaichean an ionnsachaidh. Bha e a-nis beagan ’s an dà fhichead, fhathast gun phòsadh. Agus cha do dhìochuimhnich e Baile Choinnich a-riamh agus b’ iomadh uair a smaoinich e air a’ Mhinistear Bhàn. Cha b’ e gun robh cuimhne aige air a’ Mhinistear Bhàn gu pearsanta. Cha robh esan san eaglais an t-Sàbaid ud idir. Bha e aig an taigh ceart gu leòr, ach bha sin mus robh saigheadan an iompachaidh air a chridhe a bhualadh. Ach bha cuimhne aige air a’ chòmhradh, air athair ’s air a mhàthair a’ cagarsaich ri chèile taobh an teine, mar gun robh seòrsa de chiont air choreigin orra airson a bhith a’ bruidhinn mun ghnothach idir, mar gun robh eagal orra gun cluinneadh am baile iad a’ bruidhinn mu rud air an robh fios aig a’ bhaile uile.

Bha esan a-nis air aoigheachd aig coitheanal Bhaile Choille. Agus, a bharrachd air sin, b’ e a bha a’ dol a ghabhail seirbheis na Sàbaid san eaglais. Ged bha sin na thoileachas dha, bha seòrsa de eagal air aig a’ cheart àm. Ge air bith dè theireadh e san t-searmon, bhiodh feadhainn san èisteachd a theireadh gun robh e iongantach co-dhiù. Ach bha amharas air gum faodadh feadhainn eile a bhith an làthair nach tugadh dha ach cluais an sgrùdaidh. Bha cuimhne aca air làithean òige. Bha cuimhne aca air Eilidh. Bha cuimhne aca air mar a chaidh a toirt don ospadal trì mìosan ron àm, ’s air a’ chreutair neo-chiontach nach tàinig a-riamh don t-saoghal. Ach b’ fhada bhon uair sin. Agus nach bu daor a phàigh e air a mhearachdan, le goirteas an aithreachais. ’S dh’iarr an Dòmhnallach air, aon Shàbaid, mar dh’iarr e orra uile an là sin agus iomadh là roimhe ’s na dhèidh, a chuid aithreachais a dhearbhadh fa chomhair an t-sluaigh. ’S thàinig an t-iompachadh.

Chaidh na bliadhnaichean seachad. Agus dhearbh sluagh Bhaile

[TD 303]

Choille gun robh creideas aca ann nuair chruinnich iad an t-airgead dha. Airson Eilidh, thug i a casan leatha, fada air falbh gu ionad anns nach biodh sgòthan na cionta a’ cur sgàil air a beatha. Cha do thill i gus na dh’fhàs a màthair tinn. Agus bha moladh mòr aig an t-sluagh oirre airson mar a fhritheil i a màthair rè nan làithean deireannach. Cha mhòr gun deach i a-mach air doras taighe anns na h-ochd mìosan deug ud. Bha a màthair air an leabaidh, ’s anns na seachdainean mus do dh’fhalbh am bàs leatha, cha dèanadh i càil air a son fhèin. Cha togadh i am biadh no an t-uisge gu a bilean, ’s cha deigheadh aice air feuman a’ chuirp a choileanadh leatha fhèin.

Bhiodh na coimhearsnaich gu tric ag iarraidh air Eilidh a màthair a chur don ospadal no gu dachaigh airson seann dhaoine. Ach chan èisteadh i riutha. Bha fios aice gun robh an tinneas deireannach a’ falbh le a màthair, ’s nach dèanadh ospadal feum sam bith dhi. Dh’fhaodadh gum faigheadh Eilidh fhèin faochadh gun teagamh, ach cha bhiodh an sin ach faochadh cuirp gun an cadal na bhun, oir cha bhiodh faochadh inntinn na chois idir. Agus co-dhiù, bha fiachan aice ri phàigheadh do a màthair airson nan làithean a chaidh seachad. Agus bha fiachan aice ri phàigheadh dhi fhèin cuideachd. ’S nuair thàinig an t-àm, leig a màthair dhith cuing an t-saoghail agus cuing na beatha. ’S bha Eilidh a-nis na h-aonar, toilichte gun robh iad còmhla aig a’ chrìoch, ach fuasgailte, gun dìon. Bha grunn bhliadhnaichean bho chaidh leabhar na beatha a dhùnadh air màthair Eilidh, ’s cha robh Eilidh fhèin a’ dèanamh mòran am measg an t-sluaigh. Bhiodh i a’ dol don eaglais corra Shàbaid gun teagamh, ach bha i mì-chofhurtail am measg dhaoine. Saoil an robh cuimhne aca oirre fhèin ’s air Iain Friseal?

Co-dhiù, bu tric a chuimhnicheadh Iain Friseal oirrese. Càite an robh i? Na ghabh i aithreachas mar a ghabh esan? An robh i an-diugh pòsta aig fear eile? An robh fear eile ga dìon, a’ cur gàirdeanan an t-saoghail timcheall oirre?

Ceistean nach b’ urrainn dha a fhreagairt, ’s ged a bha na bliadhnaichean a’ cur dorchadas air a chuimhne bha a chogais ga soilleireachadh. Ach carson a bha e fo iomagain, eadhon a-nise? Bha

[TD 304]

spèis aige do Eilidh. Cha robh teagamh sam bith mu dheidhinn sin. Agus carson nach biodh spèis aige dhi? ’S dè bha e air a dhèanamh nan robh cùisean air a dhol a rèir a dhùil? Cha robh fios aige. Co-dhiù, bha na fiachan gu ìre pàighte le aithreachas, ’s bha sin fhèin na chofhurtachd dha.

B’ e Dòmhnall Mac an Tòisich a ghabh an t-seirbheis madainn Disathairne aig òrduighean Bhaile Choille. Duine comasach. Cha robh mòran san sgìre a dhèanadh mìneachadh air an Fhìrinn coltach ris. Agus fhad ’s a bha Mac an Tòisich a’ searmonachadh, cha b’ urrainn do Iain Friseal gun a bhith a’ smaoineachadh air a’ mhadainn a bha ri teachd, madainn na Sàbaid, ’s air ciamar a dheigheadh dha fhèin sa chùbaid mhòir ud. Bha an eaglais an ìre mhath làn, ’s bhiodh i buileach làn a-màireach.

Às dèidh na seirbheis, chaidh e fhèin is Mac an Tòisich gu mansa an Dòmhnallaich gu am biadh. Shaoil e gun robh an aois a’ laighe gu mòr air bean an Dòmhnallaich, ’s i a’ seòladh le dìlseachd am measg brot is phraisean. Rinn an Dòmhnallach an t-altachadh nuair shuidh iad aig a’ bhòrd. Agus chuimhnich Iain air a’ bhòrd aig am biodh iad nan suidhe a-màireach. Anns an altachadh dh’iarr an Dòmhnallach gum biodh am biadh air a bheannachadh dhaibh, agus chuimhnich e air an t-seirbheiseach a chaill a bheatha aig comanachadh Baile Choille bho chionn fichead bliadhna is còrr. Dh’iarr e gràs agus comas a chùm ’s gum biodh iadsan a’ frithealadh Dhè mar a bha esan. Sheall Iain a-mach tron uinneig, agus chunnaic e gun robh cabhadh uabhasach a’ dol a-muigh. Ghluais e a shùilean air ais gu h-obann, agus chronaich e e fhèin gu sàmhach airson aire a ghluasad bhon altachadh. Bha a shùilean fhathast dùinte leth mionaid an dèidh don Dòmhnallach na briathran a chur nan cèis.

Dh’ith iad biadh math, agus gu leòr dheth. Bha iad a’ bruidhinn a-null ’s a-nall . . . mu leabhraichean . . . mu bhàrdachd . . . mu pheacadh . . . agus mun t-sneachd.

“Saoil dè thachair don Mhinistear Bhàn?” dh’fhaighnich Iain.

“Chaidh an càr aige leis an drochaid,” arsa Mac an Tòisich. “Ach bha feadhainn a’ smaoineachadh nach b’ e sin a thug bàs dha idir. Bha

[TD 305]

cuid a’ smaoineachadh gun ghèill a chridhe mus deach an càr bhon rathad. Chan urrainn gun robh e a’ dol aig astar glè luath, oir cha robh beud ri fhaicinn air. Sin mar a tha an cridhe co-dhiù. Tha e cho furast’ a bhriseadh. Chan fhaic neach eile dè tha a’ tachairt dha, no dè tha a’ dol air adhart ann, gus a bheil cùisean tuilleadh is fadalach. Tha e cho falaichte bho shùilean chàich. Is dòcha nach robh anns an t-sneachd ach meadhan a ghabh an dàn airson ar car a thoirt asainn. Nach iomadh sgleò a chuireas an duine agus an saoghal air rùintean ’s air inntinn a’ chridhe. ’S an uair sin chan eil air fhàgail againn ach creideamh. ’S cò is urrainn a ràdh a bheil an creideamh meallta no nach eil? Ma ghèill cridhe a’ Mhinisteir Bhàin, chan eil fios cò dha a ghèill e.”

Bha iad a’ còmhradh mar sin, agus cha b’ fhada gus na dh’fhairich Iain e fhèin a’ gèilleadh do chagarsaich a’ chadail. Bha an rùm cho blàth, ’s cha robh cus cabhag air a stamaig a’ cnàmh na dh’ith e aig a dhìnnear. B’ i bean an Dòmhnallaich a’ tighinn a-steach le cupan tì a chuir stad air a norradaich. ’S gu dearbha cha robh e a’ faireachdainn coltach ri tì, ach cha bhiodh e modhail a diùltadh ’s i dèante, deiseil aice. Dh’òl iad uile an tì, ’s bha iad a’ coimhead nan dealbh a bha na lasraichean a’ dèanamh san t-similear. Nach robh iad coltach ri beatha duine, smaoinich Iain, le gach tè a’ gèilleadh, mar ghinealach, don tè a bha a’ tighinn às a dèidh.

“Cha chreid mi fhìn gun tèid mi don èisteachd a-nochd,” ars Iain. “Tha ullachadh mòr agam ri dhèanamh fa chomhair na maidne. ’S fheàrr dhomh fuireach a-staigh nam rùm ’s mo smuaintean a chur an altaibh a chèil gu cunbhalach. ’S math dh’fhaodte, ma leigeas an sneachd fodha, gun tèid mi a-mach, dìreach airson mionaid, a dh’ùrachadh mo sgamhanan. Ach ’s iongantach mur bi mi san leabaidh mus till sibh. Gheibh mi cupan tì dhomh fhìn, ma bhios sin a dhìth orm.”

Cha tuirt an dithis eile facal. Ach thuig iad nach biodh Iain ro chofhurtail san eaglais feasgar, ’s uallach madainn Sàbaid a’ chomanachaidh air a ghuailnean.

Cha robh an sneachd buileach cho trom a-nise. Shuathadh corra

[TD 306]

bhleideag i fhèin ris an uinneig a-muigh, ’s dheigheadh i à sealladh gu bràth ann an an-iochdmhorachd a’ bhlàiths a bha a’ bualadh air an uinneig a-staigh. ’S bha tè bho thè a’ tighinn. ’S bha tè bho thè a’ dol à sealladh. ’S mu dheireadh sguir iad a thighinn. ’S ann an tiotan bha am feasgar a’ coimhead gu math na bu choibhneile.

Dh’fhalbh an Dòmhnallach agus Mac an Tòisich tràth am feasgar seo. Bha eagal orra gun cuireadh an sneachd bacadh orra, ’s gum biodh iad fadalach airson na seirbheis. ’S dòcha cuideachd gun robh iad ag iarraidh Iain fhàgail leis fhèin. Ach cha b’ urrainn do Iain mòran a dhèanamh. Bha an teine agus an sneachd a’ sabaid an aghaidh a chèile gus grèim a ghabhail air a smuaintean. ’S mar bu mhotha a bha iad ga tharraing, b’ ann a b’ an-fhoiseile a bha e a’ fàs. Agus gann mus robh an t-seirbheis Shathairneach air tòiseachadh ann an eaglais Bhaile Choille, chuir e air a chòta agus chaidh e a-mach.

Bha am baile cho geal. Bha am baile cho sàmhach. Ach bha am feasgar cho geur. Agus bha Iain a’ faireachdainn rudeigin ciontach. Càch san eaglais a’ coileanadh an dleastanais, agus esan fillte anns na leisgeulan a’ coiseachd na sitig. Cha robh fios aige carson a rinn e e. Gun teagamh, bha seirbheis na Sàbaid, seirbheis na Sàbaid am Baile Choille, a’ dèanamh dragh dha. Ach nach robh e a-nis na mhaor meadhanach eòlach agus iomadh Sàbaid air a chùl? Cha b’ e, cha b’ e sin idir a bh’ ann. Bha cumhachd dìomhair air choreigin air labhairt ris agus air iarraidh air gun an eaglais a fhrithealadh an oidhche seo. ’S ged bha e ga cheasnachadh fhèin, cha robh a fhreagairtean a’ tighinn a rèir a chèile. Bha mirean-measgte air clàr na h-inntinn aige, ’s co-dhiù aon phìos cudromach a dhìth. ’S as aonais a’ phìos sin, cha robh aige air fhèin ach dealbh le beàrn ann. Cha robh comasan a bhreithneachaidh a’ toirt fuasgladh dha idir. ’S ann a bha e coltach ri gun robh làmh mhòr uabhasach a’ gabhail grèim air, ’s i ga dheilbh ’s ga stiùireadh mar bu mhiann leatha.

Agus bha e a’ coimhead nan craobh a’ fàs às an t-sneachd. Cha robh an cuid gheugan a’ gearain air cuideam a’ ghile. Bha iad cho neo-chiontach. Agus bha esan, Iain Friseal, am ministear, cho ciontach. Thàinig smuain uabhasach a-steach air. Dè nam biodh

[TD 307]

tubaist aig an Dòmhnallach ’s aig Dòmhnall Mac an Tòisich anns an t-sneachd? An e eagal tubaist a chùm esan gun a dhol don eaglais, ’s nach do mhol e dhaibhsan a bhith faiceallach? Chuimhnich e air a’ Mhinistear Bhàn. Agus stad e an làrach nam bonn, air meadhan an rathaid, ’s rinn e ùrnaigh. As dèidh sin dh’fhairich e na b’ fheàrr.

Thòisich an sneachd a-rithist. Agus na chois thàinig gaoth eagalach bho thuath. Rinn Iain airson tilleadh chun a’ mhansa, ach bha a’ ghaoth agus an sneachd na aghaidh. Agus carson a bha e a’ dol a chogadh riutha? ’S cinnteach nach leanadh an aimsir seo ro fhada. ’S cinnteach gun robh mòran am Baile Choille am feasgar seo nach robh san eaglais, oir cha robh aon taigh gun sholas ann. Bha e fhèin a’ faireachdainn cho fuar. Ach chan aithnicheadh e na taighean agus cha robh fios aige cò bha a’ fuireach annta. ’S mu dheireadh cha b’ e am fuachd bu mhiosa dha, oir bha e a-nis a’ faireachdainn rudeigin lag. Sheall e ri na taighean. Agus smaoinich e gun gnogadh e air doras air choreigin ’s gun iarradh e fasgadh greiseag gun an deigheadh an stoirm-shneachda seachad. ’S an uair sin choisicheadh e air ais chun a’ mhansa.

Às dèidh an smaoineachaidh, dh’fhosgail e a’ chiad gheata gus an tàinig e. Choisich e letheach slighe suas an staran, a’ fàgail a lorgan san t-sneachd, agus stad e. Cha robh fios aige carson a stad e. Agus thill e. Nuair bha e a’ dùnadh a’ gheata, mhothaich e cho neònach ’s a bha lorgan a chasan a bhith a’ dol à sealladh letheach slighe suas an staran. Dè shaoileadh esan nam faiceadh e a leithid air a staran fhèin? Chaidh e chun an ath gheata, agus ràinig e an doras an turas seo. Le gach criomag de mhisneachd air am faigheadh e grèim, bhuail e gu cruaidh air an doras. Chuala e gluasad a-staigh, agus guth boireannaich a’ trod, mar gum biodh i a’ toirt achmhasan do chuideigin. Cha b’ fhada gus na dh’fhosgail i an doras, agus dh’fhaighnich e am biodh i cho math agus a leigeil a-steach airson mionaid gus an sguireadh an sneachd.

“Trobhad a-steach,” ars ise.

Chrath e pàirt den t-sneachd dheth fhèin anns an doras, agus chaidh e a-steach

“Thoir dhomh do chòta,” ars ise, “agus crochaidh mi anns a’

[TD 308]

chidsin e.”

Chuir e dheth a chòta, agus sin nuair a chunnaic e a h-aodann.

“Eilidh!” ars esan.

Sheall i ris airson mionaid le seòrsa de theagamh na sùilean. ’S dòcha gur e an t-aodach, aodach dubh a’ mhinisteir, agus an coilear, bu choireach.

“Gu sealladh Sealbh orm!” ghlaodh i. “Gu sealladh Sealbh orm! ’S cinnteach nach e Iain Friseal a th’ ann!”

“S e,” ars esan. “Iain Friseal . . . Eilidh . . .”

“Cò às a thàinig thu?” dh’fhaighnich i.

“Tha mi aig na h-òrduighean,” ars esan. “Tha mi aig òrduighean Bhaile Choille. ’S mi bhios air ceann na seirbheis a-màireach.”

“Cha robh fios agam . . . cha robh fios agam fiù gun robh thu . . . gun robh thu nad mhinistear . . . Cuin? . . . Ach, siuthad, siuthad, suidh sìos ris an teine. Feumaidh gu bheil thu fuar, agus gu bheil an t-acras ort. Siuthad, suidh sìos.”

Shuidh e sìos ri taobh an teine, agus shuidh Eilidh mu choinneamh ann an cathair eile. Bha lad a’ coimhead a chèile ’s gun chomas aca an còrr a ràdh. B’ iomadh bliadhna bho chunnaic e i, ach cha tug iad mòran atharrachadh oirre. Agus chuimhnich e air na làithean a dh’fhalbh. Agus chuimhnich e air an aithreachas. ’S chuimhnich ise air na làithean a dh’fhalbh cuideachd, air a’ bhlàths agus air an aithreachas. Ach bha e a-nise a’ coimhead cho stuama anns an aodach dhubh ud, ’s bha an coilear cruinn, geal mar bhruadar mu amhaich.

Mu dheireadh thuirt i, “Tha mi a’ dol a dhèanamh tì.”

“A bheil cuideigin eile san taigh còmhla riut?” dh’fhaighnich e. “Tha mi cinnteach gun cuala mi thu a’ bruidhinn ri cuideigin nuair ghnog mi an doras.”

“Chan eil,” ars ise. “An cù. Thèid e daonnan às a chiall nuair thig cuideigin chun an dorais. Cha dèan e comhartaich idir, ach leumaidh e chun an dorais mar nach biodh e ag iarraidh orm fhosgladh, mar gum biodh e gam dhìon bho rudeigin . . . no bho chuideigin.”

Dh’èirich i, agus chaidh i a-mach às an rùm a dhèanamh na tì.

Dh’èigh i ris gun robh an sneachd air sgur. Ann an dòigh bha

[TD 309]

e toilichte sin a chluinntinn, ’s ann an dòigh cha robh. Bhiodh an t-seirbheis Shathairneach a-nise seachad, ’s bhiodh Mac an Tòisich ’s an Dòmhnallach air ais anns a’ mhansa. Ma bha an sneachd air sgur, cha robh uiread air a bhith ann ’s gun cuireadh e dragh orra. ’S nach tuirt e riutha gur iongantach mur biodh e fhèin san leabaidh mus tilleadh iad. Mar sin, cha bhiodh iomagain orra mu dheidhinn.

Thill Eilidh a-steach agus an tì aice air sgàl mhòr fhiodha. Mhothaich e gun robh beagan de chrith anns na làmhan aice. Bha i an-fhoiseil. Bha i mar bhàta ann an stoirm, gun smachd aice air dè an taobh a ghluaiseadh na tuinn i. Bha crith fhathast na làmhan nuair dhòirt i an tì às a’ phoit.

Às dèidh do Iain beannachadh iarraidh air a’ bhiadh, dh’òl iad an tì. Cha b’ urrainn e càil ithe leatha, agus mhothaich e nach do dh’ith ise càil na bu mhò.

“Cha do phòs thu a-riamh?” ars esan.

“Cha do phòs,” ars ise.

“S dè mu do mhàthair?” ars esan.

“’S fhada bho shiubhail mo mhàthair,” ars ise. “Nuair dh’fhàs i bochd thill mise dhachaigh. Cheannaich sinn an taigh seo. ’S bho dh’fhalbh i, chan eil duine beò agam san t-saoghal. Seadh ach Eachann a-mhàin.”

“Eachann?” ars esan, le crith na ghuth.

“An cù,” ars ise. “’S e Eachann a thug mi air a’ chù.”

Smaoinich e air an staran an ath dhoras, an staran nach tàinig gu ceann. Dè thug air stad? Dè thug air tilleadh ’s tighinn chun an dorais seo? Dè na cumhachdan a bha taisgte ann an coimhearsnachd Bhaile Choille ’s a bha ga stiùireadh mar seo? Sheall e ri uaireadair agus chunnaic e gun robh e a’ fàs anmoch.

“Feumaidh mi falbh,” thuirt e. “Nach tig thu don eaglais sa mhadainn. ’S mi bhios air ceann na seirbheis sa mhadainn.”

“S dòcha gun tig,” ars ise. “’S dòcha gun tig.”

Ach bha e an ìre mhath cinnteach nach tigeadh. Bha i a’ coimhead uabhasach mì-chofhurtail. Nuair chuir e air a chòta, dh’fhairich e coltach ri a pògadh anns an dealachadh. Dh’fhosgail i an doras dha.

[TD 310]

Agus theab iad tuiteam nuair chunnaic iad an sealladh a bha a-muigh. Bha àirde na crann de shneachd ann, agus an tuilleadh a’ tuiteam. Nan deigheadh e a-mach ri seo cha ruigeadh e mansa an Dòmhnallaich gu sìorraidh. Ruith mìle smuain tro inntinn sa mhionaid sin. ’S an uair sin mìle eile.

“Uill,” ars esan.

“Chan urrainn dhut . . .” ars ise.

Bha crith na guth. Bha i mar gum biodh i a’ tarraing nam briathran à trannsa dhorch a bha iomadh mìle air falbh.

“Chan urrainn dhut,” ars ise, “coiseachd chun a’ mhansa anns an t-sneachd seo. Dè ma thachras rudeigin . . .?

Chuimhnich Iain air a’ Mhinistear Bhàn. Agus smaoinich e nach b’ e a chridhe a ghèill idir. Cha robh teagamh na inntinn nach b’ e an sneachd bu choireach.

“Agus dè nì mi?” ars esan.

“Feumaidh tu an oidhche a chur seachad an seo,” ars ise.

“Chan urrainn dhomh . . . chan fhaod mi . . . dè chanas daoine?”

Cha robh e a’ creidsinn nach b’ urrainn dha. Cha robh e an dòchas nach fhaodadh e. ’S cha robh cus de dhragh aige san dearbh mhionaid ud mu dè chanadh daoine.

Bha iad fhathast nan seasamh san doras. Chan fhaca e a leithid de shneachd a-riamh. Ciamar a thàinig a leithid ann an ùine cho goirid? Sheall e ri aodann Eilidh, agus chunnaic e sgrìobhte air facal a bha ag innse dha gum bu ghòrach dha feuchainn air a’ mhansa. Ach, aig a’ cheart àm, smaoinich e gur iomadh facal aig an robh barrachd air aon bhrìgh.

Dhùin e an doras agus chuir e dheth a chòta a-rithist. Bha cabhag air choreigin air èirigh ann an Eilidh.

“Faodaidh tu cadal air an t-sòfa,” ars ise. “Chaidlinn fhìn air, ach dh’fheumainn aodach glan a chur air an leabaidh. ’S tha an rùm eile rudeigin fuaraidh mun àm seo den bhliadhna, oir cha bhi mi a’ cumail teine ann. Bidh tu ceart gu leòr air an t-sòfa gu madainn. Ach chan eil fios agam dè tha a’ dol a thachairt. Cha chreid mi gum bi a bheag de sheirbheis aca ann an eaglais Bhaile Choille a-màireach.”

[TD 311]

“’S fheàrr dhomh fònadh chun a’ mhansa,” ars esan.

“Fònadh?” ars ise.

“Seadh,” ars esan, “a dh’innse dhaibh mar a thachair. Bidh iad fo iomagain anns a’ mhadainn.”

“Chan eil fòn agam,” ars ise gu h-aithghearr.

Carson a dh’innis i breug dha? Ged nach robh fios aice, ’s dòcha gun robh fios aice glè mhath. Co-dhiù, bha am fòn a-staigh ri taobh na leapa aice, falaichte bho a shùilean.

“Gabh mo leisgeul,” ars ise, leis a’ chabhaig cheudna na guth.

Ruith i a-steach do a rùm-cadail, a bha a’ falbh bhon t-seòmar-suidhe. Dhùin i an doras gu grad, agus thog i an t-inneal-èisteachd ’s chuir i air a’ bhòrd e, mus tòisicheadh am fòn a’ seirm.

Shuidh Iain air an t-sòfa, ’s a chridhe a’ bualadh na asnaichean, le breab bho bhreab, le brag bho bhrag.

Thill Eilidh is ultach phlaideachan aice na gàirdeanan. Sgaoil i iad a-mach ris an teine, agus dh’fhosgail i an sòfa a-mach. Chàirich i an t-aodach gu cùramach air an t-sòfa, ’s bha Iain a’ coimhead a làmhan a’ slìobadh an anairt.

“Seo a-nise,” ars ise. “Tha ’n t-àm ann a dhol mu thàmh.”

Thug i sùil air an teine. Bha e beò gu leòr, ach bha e sàbhailt.

“Tha mi ’n dòchas gum bi thu cofhurtail,” ars ise.

“Bithidh,” ars esan. “Agus mìle taing airson mo chuideachadh mar seo.”

Choisich i a-null gu doras a seòmar-cadail fhèin.

“Eilidh,” ars esan.

Stad i gu h-obann. Bha seòrsa de eagal oirre.

“Nach bu chòir dhuinn earrann no dhà den Fhìrinn a leughadh mus dùin sgàilean a’ chadail oirnn, agus ’s dòcha facal ùrnaigh a dhèanamh.”

Bha e air a dhol às a cuimhne gur e ministear a bha ann, ’s i a’ smaoineachadh air làithean eile. ’S an dèidh an adhraidh ghoirid, dh’èirich i às a cathair. Thug i sùil eile air an teine, ’s an uair sin sheall i ris an t-sòfa.

“Tha mi a-nis a’ falbh,” ars ise.

[TD 312]

Dh’fhosgail i doras a seòmar-cadail, agus thionndaidh i gu socair air an starsaich ’s thug i sùil air ais. Bha Iain na sheasamh ri taobh an t-sòfa ga coimhead. Bha e na bu choltaiche ris fhèin às aonais a’ choileir chruinn. Sheall e ri a sùilean ’s i na seasamh an siud. ’S chunnaic e rudeigin anns na sùilean aice, ’s chuala e rudeigin na chridhe fhèin. Thug e ceum socair a-null chun an dorais. . . ’s chaidh e a-steach còmhla rithe . . . ’s le chèile dhùin iad an doras.

Anns a’ mhadainn rinn iad gàire nuair chunnaic iad an cù na shuain chadal am measg nam plaideachan air an t-sòfa. Sheall Iain a-mach tron uinneig, ’s ged a bha sneachd gu leòr ann fhathast, bha an t-aiteamh air deagh obair a dhèanamh tron oidhche. Cha robh teagamh sam bith nach dèanadh e eaglais Bhaile Choille dheth ro mheadhan-latha.

“Ach tha aon cheist agam, Eilidh,” ars esan, ’s iad ri taobh a chèile aig a’ bhòrd a’ gabhail am bìdh. “Cha do leig mi guth orm a-raoir. . . ach carson a thuirt thu rium nach robh fòn agad?”

Thug i sùil iongantach air. Bha i an dòchas gun robh e a’ tuigsinn, ’s chaidh a’ cheist seachad oir cha robh i a’ cur feum air freagairt. Co-dhiù, nach robh i air a freagairt roimhe, ged nach tuirt i facal?

Ann am mansa an Dòmhnallaich bha ceòl an iomagain a’ falbh air feadh na fìdhle. Cha robh sgeul air Iain Friseal. Bha a leabaidh mar a chaidh a fàgail a’ mhadainn roimhe, gun duine beò air cadal innte. Cha robh iad a’ tuigsinn. Bha iad nan triùir nan suidhe mun bhòrd gun ghuth air bracaist, an Dòmhnallach ’s a bhean agus Dòmhnall Mac an Tòisich. Bha fios aca gun robh sneachd trom air a bhith ann, ach bha e follaiseach gun robh e a-nise a’ gèilleadh don aiteamh. Cha b’ fhada gus am biodh fios. Agus bha eagal mòr orra, ’s gach aon a’ faicinn a’ Mhinisteir Bhàin cho soilleir ’s ged bhiodh e còmhla riutha mun bhòrd.

’S bha seòrsa de amharas air Iain mu dè na smuaintean a bhiodh a’ ruith orra sa mhansa. Ach bha fios aige cò air a bhiodh iad a’ smaoineachadh.

“’S fheàrr dhomh fònadh chun a’ mhansa,” ars esan.

“Stad mionaid,” ars Eilidh. “Dè tha thu a’ dol a ràdh riutha? Bidh

[TD 313]

iad a’ faighneachd cheistean. A bheil thu a’ dol a ràdh riutha gun chaidil thu còmhla riumsa a-raoir? A bheil thu a’ dol a dh’innse dhaibh? Dè chanas iad? Nach fheàrr dhut dèanamh air an eaglais, agus chì thu an sin iad. Bi anns a’ chùbaid nuair ruigeas iad. Can rudeigin san t-searmon mu mar a fhreasgair caraid ort a-raoir anns an stoirm-shneachd.”

“Eilidh, feumaidh mi fònadh,” ars esan.

Agus chaidh e a-steach don rùm-cadail, far an robh am fòn. Choimhead e ris an leabaidh, agus ruith faireachdainnean na h-oidhche tro a chorp a-rithist. Bha aon rud cinnteach. Cha b’ urrainn dha an t-seirbheis a chuairteachadh san t-suidheachadh seo. Thog e am fòn.

“Mise th’ ann. Iain Friseal.”

“O, nach math gu bheil thu beò,” ars an Dòmhnallach.

“Nas beòtha na bha mi riamh,” ars esan. “Ach . . . ach, tha eagal orm nach urrainn dhomh an t-seirbheis a ghabhail. Bha mi a-muigh anns a’ chabhadh, agus b’ fheudar dhomh a dhol gu doras taighe agus fasgadh iarraidh. ’S e am Freastal fhèin a stiùir ann mi. ’S cha d’ fhuair mi. . . cha d’ fhuair mi fhathast seachad air mar thachair dhomh. Tha mi. . . tha mi duilich.”

Cha robh facal aig an Dòmhnallach. Cha bhiodh e iomchaidh dhàsan, ministear na h-eaglais, seirbheis a’ chomanachaidh a ghabhail. ’S mu dheireadh:

“Dè tha ceàrr?”

“Chan eil càil ceàrr; ’s dòcha gur ann a tha rudan ro cheart.”

“’S nach tig thu ma-tà. Bidh an eaglais làn. Tha dùil aig an t-sluagh riut.”

Dh’fhairich Iain gun robh Eilidh san rùm. Sheall e mun cuairt agus chunnaic e i a’ gnogadh a cinn. Dh’aithnich e an uair sin gu feumadh e a dhol chun na h-eaglais.

“A bheil thu a’ dol don èisteachd?” dh’fhaighnich e. Chrath i a ceann. Cha tuirt i facal ris. Eadhon nuair thug e taing dhi anns an doras, cha do leig i guth oirre. ’S nuair chunnaic i e, dubh, a’ coiseachd san t-sneachd gheal, thòisich i a’ smaoineachadh. Nuair

[TD 314]

bha i cinnteach nach robh e fada bhon eaglais, chuir i oirre a còta agus chaidh i a-mach.

Ràinig Iain mu dheich mionaidean mus robh an t-seirbheis a’ dol a thòiseachadh. Rinn e gach leisgeul a bu dùraig dha, gun suathadh ri na breugan. Dh’innis e dhaibh mu oidhche Shathairne, seadh don Dòmhnallach ’s do Mhac an Tòisich, ged nach do dh’innis e idir dhaibh.

“Bha eagal oirnn . . .” ars an Dòmhnallach.

“Bha sinn a’ cuimhneachadh. . .” arsa Mac an Tòisich.

’S bha Iain a’ gnogadh a chinn, ’s e a’ toirt a chreidsinn air fhèin agus orrasan gun robh e gan tuigsinn. Agus bha iad ga choimhead ann an dòigh àraid, agus sin nuair thuig e gun robh fhalt gun chìreadh ’s gun robh feusag na h-oidhche a’ cur sgàil air a ghnùis. Bha iad ro mhodhail airson càil a ràdh ris. Ach cha robh air. Dh’fheumadh e dìreadh don chùbaid, mì-rianail ’s mar bha e. ’S bha a’ chùbaid cho àrd, ’s Iain a’ faireachdainn mar gun robh e a’ dìreadh staidhre gun chrìoch suas gu mullach taigh-solais. ’S bha e an dòchas gum biodh a’ chùbaid gu dearbha mar thaigh-solais, ’s e fhèin na sholas na mhullach, mar reul-iùil a chumadh maraichean samhlachail Bhaile Choille bho dhol air seachran air creagan a’ pheacaidh. Ach chaidh an solas às nuair chuimhnich e air oidhche Shathairne. Sheas e sa chùbaid agus sheall e riutha mar rìgh ag amharc air rìoghachd. Agus las an solas a-rithist nuair chunnaic e Eilidh am measg an t-sluaigh anns an eaglais. Ach bha e an dòchas nach biodh an solas a’ cur charan, à fianais na bu trice na bha e am follais.

Cha chualas a leithid ann an eaglais Bhaile Choille a-riamh. Bha gach neach, sean is òg, ag aontachadh nach do thaom, orrasan co-dhiù, a leithid de shearmon à cubaid a-riamh. Ach rud bu neònaiche, nuair chrom Iain Friseal chun a’ bhùird fhada ghil gun chrìoch, cha robh cuimhne aige air facal de na labhair e. ’S nuair bha an t-seirbheis seachad, rug iad uile air làimh air, is Eilidh nam measg agus na deòir a’ sruthadh sìos air a gruaidhean. Rug an Dòmhnallach agus Mac an Tòisich air làimh air cuideachd.

“Leum don chàr,” ars an Dòmhnallach, “’s gun tèid sinn chun a’

[TD 315]

mhansa airson blasad bìdh.”

Thug Iain sùil mun cuairt agus chunnaic e an sneachd, ’s e a’ coimhead cho neochiontach. An dearbh shneachd a bha air a stiùireadh an oidhche roimhe chun na h-aithne ùire a chuir e air Eilidh. ’S bha i an sin, na seasamh, cho fuasgailte, anns an t-sneachd.

“Cha tèid, le ur cead,” ars Iain. “Gheall mi gun deighinn còmhla ris an neach an rinn cobhair orm a-raoir.”

Cha do dh’innis e breug, oir anns a’ mhionaid ud, ga faicinn an siud, bha e air an gealladh a thoirt dha fhèin. Choisich e a-null far an robh i agus stad e mionaid. Chaidh Mac an Tòisich agus an Dòmhnallach don chàr, agus rinn iad às gun fhacal a ràdh. Rug Iain air Eilidh air ghàirdean, agus dh’fhalbh iad nan cois. Stad iad aig an Drochaid Mhòir.

“Seo,” ars esan, “far na bhuail làmh an dàin air a’ Mhinistear Bhàn bho chionn còrr air fichead bliadhna. ’S chì mi an dàn fhathast, le a làimh deiseil gus a bualadh a-rithist. Tha e an sin na sheasamh san t-sneachd, mar a bha e bho chionn fichead bliadhna. Nach cluinn thu e ag èigheachd rinn. Nach eil thu a’ tuigsinn dè tha e ag iarraidh oirnn?”

Sheall i ri a shùilean.

“Tha,” ars ise.

Phòs iad ro cheann na mìos. Phòs iad ann an eaglais Bhaile Choille, ’s cha robh neach a bha san èisteachd nach robh a’ cuimhneachadh air searmon Sàbaid a’ chomanachaidh. ’S rinn a’ chàraid an dachaigh ann am mansa Iain aig Bun an t-Slèibhe.

Ach ro dheireadh an fhoghair, ’s an t-arbhar cruinn ann an saibhlean Bhaile Choille, chaidh Eilidh don ospadal.

Bha fios aig Baile Choille agus aig Bun an t-Slèibhe nach robh Iain agus Eilidh air a bhith pòsta ach na seachd mìosan. ’S nuair a chaidh Eilidh a thoirt don ospadal bha teangannan an dà bhaile a’ tuiteam thar a chèile le sonas nach robh fada bho bhith deamhnaidh. Bha fios aca a-nise nam beachd fhèin carson nach robh i a’ nochdadh ach ainneamh a-mach air toll dorais, ’s carson nach robh Iain ag iarraidh cus a ràdh nuair dh’fhaighnichist mu a deidhinn. B’ iomadh guth

[TD 316]

caillich a chualas ag ràdh cho neònach ’s a bha i, ’s an truas a bha aca ri Iain bochd. ’S bha fios aige nach robh anns na beachdan aca ach ceistean, ceistean a bha ag èirigh a-mach à seòrsa de thoileachas mu neònachas na linne. Cha robh guth gun robh feadhainn nam measg fhèin a bha an dà chuid dìolain agus neònach, no eadhon nan linn fhèin gun robh dhà is dhà glè chomasach air a dhol nan còig. ’S airson a’ chiad uair a-riamh dh’aidich iad riutha fhèin, ged a bha Dia air cùl an seanchais, gun robh iad ceàrr. ’S fhuair iad faochadh nuair dh’èirich eallach na mì-chinnte bhon guailnean. Bha iad uile nam peacaich ’s nan sagartan a’ cur bogsa an aideachaidh na theine dearg. Fhuair iad faochadh seach gun robh a’ chùis na bu mhiosa eadhon na bha iad an dùil, ’s a-nise an ceann seachd mìosan bha Iain agus Eilidh a cheart cho dubh ri dubh. Seachd mìosan pòsta, ’s i a-nis air a togail don ospadal!

“Cha do rinn i siud leatha fhèin,” ars a’ chiad tè.

“Cha do rinn no esan,” ars an dara tè.

“’S a bheil cuimhn’ agad air an turas mu dheireadh . . . ?”

Chuimhnich iad, agus bhruidhinn iad, air a’ ghùn bhrèagha gheal a bha oirre an oidhche a phòs i. Chuimhnich iad air mar a sheas i, “an spideag gun nàire”, ars an treas tè, air beulaibh an Dòmhnallaich, mar dhorchadas a’ snàmh ann an solas. Chuimhnich iad air cho sgìth ’s a bha i a’ coimhead nuair leig iad beannachd leatha, ’s an ceòl peacach ud gan iomain air falbh mar chaoraich air an ruagadh le cù. Bha fios aca a-nise carson a bha i a’ coimhead cho sgìth. O, nach iad a bha leibideach nach tàinig sin a-steach orra aig an àm. Bha nighean piuthar a seann-seanmhar a’ fuireach ann an Astràilia, ’s bha mac aice mus do phòs i. Nach robh sin fhèin gu leòr. Bha e anns na daoine. Bha gun teagamh. ’S airson Iain, bha iad cinnteach gun deach cuideigin a bhuineadh dhasan air seachran uair no uaireigin cuideachd, ach, an donas, cha smaoinicheadh iad cò no cuin. Ach feumaidh gun robh a leithid de neach ann. Cha do rinn, cha do rinn i siud leatha fhèin. Sin na co-dhùnaidhean gun robhar a’ tighinn, air cùl nan cùirtearan a bha a’ leigeil nan co-dhùnaidhean a-mach air feadh an t-saoghail, ach aig a’ cheart àm a bha a’ feuchainn rin cleith air Dia. Eilidh bhochd.

[TD 317]

Bha gùn geal a’ phòsaidh a-nis cho dubh ris an t-sùich, cho dubh ris a’ pheacadh fhèin.

Thàinig Iain dhachaigh bhon ospadal gu mansa Bun an t-Slèibhe. Bha am mansa a’ faireachdainn cho fuar. Bha iad nan seasamh aig na h-uinneagan, cha b’ ann ga choimhead-san, mo chreach cha b’ ann, ach a’ sealltainn an robh coltas uisge air na neòil, no eadhon an robh coltas gaoithe orra. Nach b’ iongantach mar a bha iomagain mun aimsir gam bualadh uile aig an aon àm. Cha b’ iongantach. Cha robh e iongantach idir.

Saoil an innseadh e dhaibh? Chan innseadh. Carson a dh’innseadh? Carson a bheireadh e orra a bhith gan ithe fhèin ’s gun iad fhathast abaich?

Bha Eilidh san ospadal fad thrì mìosan. Seachdain no mar sin mus d’ fhuair i dhachaigh, rugadh leanabh mic dhi fhèin ’s do Iain Friseal. Cha robh fios aig an t-sluagh ciod a theireadh iad. Bha iad a-nise abaich gu leòr airson iad fhèin ithe. ’S rinn cuid dìreach sin. Ach bha cuid eile a’ faireachdainn pian na feirge na bu mhotha na pian an aithreachais.

Cha b’ e gun robh cus de aithreachas air feadhainn dhiubh airson ro-bhreithneachadh ceàrr a dhèanamh, no aithreachas gun deach an cunntadh ceàrr orra. B’ ann a bha seòrsa de fhearg orra airson mar, nam beachd fhèin co-dhiù, a leig an dàn sìos iad. ’S nuair chualas gun tàinig an gille grunn sheachdainean ron àm, cha b’ e sin a b’ fheàrr.

Co-dhiù, thàinig Eilidh dhachaigh, i fhèin agus Murchadh beag. Bha sin tràth air feasgar Disathairne. Thàinig fios fòn gu mansa Bun an t-Slèibhe bho Dhòmhnallach Bhaile Choille a’ guidhe dhùrachdan do Iain ’s do Eilidh, ’s a’ guidhe beannachd Dhè air an naoidhean bheag. Mus robh am feasgar seachad thàinig am fios ceudna bho Dhòmhnall Mac an Tòisich, agus bho mhinistearan eile a bha a’ cur meas air tiodhlac na beatha, nam measg an Rosach ann an Cille na Cloiche, agus fear a bha ann am Bun an t-Slèibhe fhèin bho chionn fhada, Coinneach MacIain, no Coinneach an Tàilleir, mar theirte ris.

Ach cha tàinig fios no sanas bho aon sa choitheanal ann am Bun an t-Slèibhe. Cha b’ e gur e daoine cruaidhe, gun diù, a bha sa mhòr-

[TD 318]

chuid dhiubh idir, ach bha mòran a’ faireachdainn an-fhoiseil agus ciontach mu smuaintean ’s mu shanasan a’ bheagain.

Madainn na Sàbaid, ge-tà, bha eaglais Bhun an t-Slèibhe làn gu na starsaichean. ’S ged a bha Iain Friseal air searmon ullachadh mar a b’ àbhaist, nuair dhìrich e don chùbaid agus a chunnaic e cuan de ghnùisean, ’s dà chuan de shùilean deiseil gus a bhàthadh mu choinneamh, dh’fhalbh gach nì a bha e air ullachadh a-mach à inntinn mar smùr a’ dol tro shìoltachan.

Shuidh e sa chùbaid le cheann na làmhan. Bha iad a’ fàs an-fhoiseil nuair a sheas e. Agus nuair a sheas, chluinneadh tu lòineag-sneachda a’ tuiteam às an adhar.

“Chan eil mise,” ars esan, “a’ dol a ghabhail ceann-teagaisg às a’ Bhìoball an-diugh idir.”

Sheall e mun cuairt.

“Tha mo shùilean agam, agus tha mo chluasan agam.”

Thòisich casadaich a’ lìonadh na maidne. Nuair shìolaidh i, thog e a ghuth agus a làmhan.

“Tha mi a’ dol a stèidheachadh mo smuaintean air briathran ar n-athraichean. Briathran a tha a’ freagradh suidheachadh na coimhearsnachd seo. Cha chòir dhomh briathran a’ Bhìobaill a thruailleadh le mo smuaintean an-diugh. ’S dòcha nach còrd seo ribh . . . ’s mur còrd ’s e is coireach gu bheil sibh ciontach. Bha an seanfhacal aig ar n-athraichean mar mheadhan air gèiread spioraid a chur an cèill, agus mar mheadhan air teachdaireachd suidheachaidh a chur ann am beagan bhriathran. Agus seo mo sheanfhacal.”

Cha tuirt e càil airson greis. Bha an coitheanal sàmhach.

“Seo ma-tà mo sheanfhacal,” ars esan.

Cha robh crith na ghuth. Bha iad uile ga choimhead.

“Feuch gu bheil do theallach fhèin sguabte mus tog thu luath do choimhearsnaich.”

Agus cha do choisich aon neach a-mach às an eaglais.

[TD 319]

50. An Aisling

“Dùisg, a bhalaich.”

Chlisg Seumas. Eachdraidh. Cò aige a bha ùidh ann an eachdraidh co-dhiù? B’ fheàrr leis nach biodh B ag èigheachd cho àrd ri siud.

“Chan fhaigh thu na <eng>Highers<gai> gu bràth a bhalaich, mur a cùm thu nad dhùisg.”

Cò a bha ag iarraidh <eng>Highers?<gai> Cha robh e an siud ach a-mhàin seach gun robh a phàrantan a’ maoidheadh air. Cha d’ fhuair iad fhèin <eng>Highers<gai> nam beatha, agus seall cho math dheth ’s a bha iad.

Sheall e mun cuairt air sa chlas. Cha robh neach an siud le aodach cho daor ris an aodach aigesan. Agus uaireadair òr air cùl a dhùirn. Agus Parker 61 na làimh.

Lean B air leis an leasan, ach ann an guth na b’ ìsle. Duine driamanach, gun ghàire.

“Agus nuair thàinig am Prionnsa,” ars esan, “chuir e Alba fo smachd, agus chaidh e cho fada deas ri Derbi. Ach b’ fheudar dha tilleadh, ’s tha fios aig an t-saoghal dè thachair.”

Fios! Carson a bha B a’ cur dheth mar siud ma bha fios aig an t-saoghal dè thachair? Dè am feum a bha ann dhaibhsan fios a bhith aca mu nithean a thachair bho chionn cheudan de bhliadhnaichean? Bha saoghal mòr, ùr a-muigh an siud, agus chan fhaigheadh iad cas a-steach. Bha iad glacte ann an geimhlean eachdraidh agus cunntais agus cànain.

An clag. A-mach leotha mar luchain a’ seachnadh spògan a’ chait dhuibh. Agus a-steach leotha gu leasan cunntais. Bha An Òigh a’ dol gu math.

[TD 320]

“Ma bheireas cearc dhubh aon ugh san latha, agus gu bheil thusa ag ithe dà ugh san latha, cia mheud ugh a dh’fheumas a’ chearc dhubh a bhreith ann an ochd mìosan deug?”

Sgrìobadh cheann, is osnaidhean. Bhiodh seo uabhasach feumail dhaibh san t-saoghal mhòr a bha a-muigh. Cearcan is uighean is salmonella.

“Mar as luaithe a gheibh mise a-mach à seo,” arsa Seumas ris fhèin, “’s ann as lugha cèille a chailleas mi.”

Chuir e suas a làmh.

“Am faod mi a’ cheist a fhreagairt le algebra?” dh’fhaighnich e don Òigh.

“Faodaidh,” ars ise, “ma tha an t-annas agus an comas sin agad.”

Chunnaic e Màiri a’ dèanamh gàire ris. Rinn esan gàire rithese, agus choinnich an dà ghàire os cionn ceann na h-Òighe, coltach ri cearcall a bhiodh os cionn naoimhe. Chuimhnich e air an oidhche a chaidh e fhèin agus Màiri a-mach, an oidhche mus do thòisich deuchainnean an Fhaoillich. Bha e cinnteach gun robh cuimhne aicese cuideachd.

“Cia mheud ugh a dh’fheumas a’ chearc dhubh a bhreith?” dh’fhaighnich An Òigh.

Suas le na làmhan.

Fhreagair Una bheag nach breitheadh i gin, gun bhàsaich a’ chearc dhubh nuair a chuala i mu na bha aice ri dhèanamh rè ochd mìosan deug.

Chuir An Òigh a-mach às an rùm i.

Dh’iarr e Una a-mach uaireigin cuideachd, ach cha deigheadh i còmhla ris.

Agus nuair a dh’innis e don Òigh nach robh de algebra aige na fhreagradh ceist nan cearc, thuirt ise ris cuideachd nach fhaigheadh e na <eng>Highers<gai> gu bràth.

Am feasgar sin nuair chaidh Seumas dhachaigh, agus a smeagaid gus bualadh san talamh, ghairm e athair ’s a mhàthair agus Seonag, a phiuthar a b’ òige, gu coinneamh no co-labhairt anns a’ chidsin. Dh’innis e dhaibh mu eachdraidh is mu chunntas, agus mar a bha

[TD 321]

B agus An Òigh a’ cur às a leth nach b’ fheàrr e na lethchiallach. Thuirt e riutha nach robh esan ag iarraidh <eng>Highers,<gai> no eadhon rud sìos bhuapa, agus mhaoidh e orra gu ruitheadh e air falbh bhon taigh nam feumadh e tilleadh don sgoil às dèidh nan saor-làithean.

“Agus càite an tèid thu?”

“Gheibh mi obair.”

Càite?”

“Chan eil fios agam, ach seallaibh na tha de obraichean a’ dol sa phàipear gach seachdain.”

“Tha. Ach feumaidh tu <eng>Highers<gai> airson nan obraichean sin.”

Agus rug Seumas air a’ phàipear-naidheachd. Thionndaidh e gu duilleagan nan obraichean. Bha gu leòr dhiubh ann, agus cha robh na sanasan a’ toirt guth air <eng>Highers.<gai>

“Cuiridh mi litir gu aon dusan, no eadhon gu fichead dhiubh,” ars esan. “’S chan eil rian nach till rudeigin.

“Na bi ro dhòchasach,” chomhairlich athair.

“’S math misneachd fhaighinn,” arsa Seumas, le tàir.

Dh’fhalbh na litrichean sa mhadainn, às dèidh dha gealladh cruaidh fhaighinn nach fheumadh e tilleadh don sgoil nam faigheadh e obair agus cothroman adhartais na lùib. Ach dh’fheumadh e fuireach innte gus an tigeadh na saor-làithean. Trì seachdainean eile! Bha a cheum agus a chridhe a-nise na b’ aotroime. Ach bha làithean fada air thoiseach air.

“Aiste an-diugh,” arsa B. “Nam bu tusa am Prionnsa, dè bhiodh a’ dol trod inntinn ’s tu a’ tilleadh gu tuath à Derbi? Còig cheud facal co-dhiù.”

Ach b’ ann a bha inntinn Sheumais air na litrichean ’s air na freagairtean a dh’fhaodadh tighinn, agus tuarastal an lùib na h-obrach ga thàladh. Agus cha b’ urrainn dha mòran a sgrìobhadh san aiste. Nam biodh e fhèin a’ coiseachd à Derbi, chan eil teagamh nach biodh a chasan goirt ’s nach biodh an t-acras air. Bhiodh e a’ smaoineachadh air Màiri, no air Una ’s dòcha. Ach cha bhiodh guth aige air B no air An Òigh.

Ach bha B air beatha mhath a chruthachadh dha fhèin. Airgead

[TD 322]

math. Aodach snasail. Agus càr ùr a h-uile dà bhliadhna. Ach cha robh e cho cinnteach mun Òigh, no dè bha i a’ dèanamh le a h-airgead. Ach shealladh esan dhaibh gun robh beatha a-muigh thar chrìochan foghlam sgoile.

Agus thòisich na litrichean a’ tighinn. Mar a bha amharas aig athair Sheumais, bha a’ mhòr-chuid dhiubh a’ giùlan na naidheachd ris an robh dùil. Bha dìth barrantais air Seumas.

Ach bha aon litir a’ faireachdainn rudeigin na bu dòchasaiche na càch. B’ ann bho chompanaidh telebhisein a bha i, agus bha iad a’ lorg cuideigin a bha dìreach a’ fàgail na sgoile. Agus cha robh guth air barrantas. Bha iad a’ tairgsinn obair chlèireil do ghille no do chaileig san àrd-oifis aca.

An dearbh sheòrsa rud a bha dhìth air Seumas. Dh’iarr iad air dealbh dheth fhèin a chur thuca, agus nan còrdadh dreach a ghnùise riutha chuireadh iad agallamh air dòigh dha goirid às dèidh toiseach nan saor-làithean.

“Dè thuirt mi ribh?” ars esan.

Dh’aidich athair ’s a mhàthair gun chuir e iongnadh orra gun d’ fhuair e aon litir fhèin den t-seòrsa, eadhon ged nach robh buileach leth-ghealladh innte.

“Ceannaichidh sinn deise dhut mus fhalbh thu chun an agallaimh, agus brogan cuideachd. Feumaidh tu a bhith smodaig. Agus pàighidh sinn do thuras.”

“Cha robh an aiste agad ro mhath,” arsa B. “Thuirt mi riut roimhe e - chan fhaigh thu na <eng>Highers<gai> gu bràth.”

Chuir e fearg air B gun tàinig fiamh ghàire air Seumas. Rinn Màiri gàire cuideachd.

“Tha mi a’ fàgail na sgoile,” ars esan, gun smaoineachadh gun robh tomhais de mhì-chinnt anns na bha e ag ràdh. Dh’innis e don Òigh cuideachd gun robh e a’ fàgail na sgoile.

“Tha sin cho math dhut,” fhreagair An Òigh.

Agus an àite a bhith ag ionnsachadh mu algebra ’s mu chalculus ’s mu nithean mar sin, bha inntinn a’ falbh le Seumas ann an aisling. Cha b’ fhada gus am biodh e cuidhte ’s B agus An Òigh.

[TD 323]

Ag obair don telebhisean. Nam faigheadh e air adhart, agus bha a chuid aislingean ag ràdh ris gum faigheadh, bhiodh e ainmeil air feadh na dùthcha. Gheibheadh e àrdachadh nan deigheadh gu math dha leis a’ chlèireachd. Gheibheadh e air a’ bhogsa. Bhiodh e a’ coinneachadh ri daoine ainmeil. Ri luchd-cleasachd. Ri fir ’s ri mnathan bho Thaigh nan Cumantan nuair bhiodh iad a-staigh airson an ceasnachadh. Ri feadhainn bho Thaigh nam Morairean, ’s dòcha. Agus an uair sin bhiodh aithreachas air B agus air An Òigh nach robh iad na bu ghasta ris.

Ach cha b’ e sin an nàdar a bha annta, bha e a’ smaoineachadh. Co-dhiù, dh’fheumadh e a bhith faiceallach, mus cuireadh a’ chompanaidh fios chun na sgoile ag iarraidh teisteanas. Chanadh B agus An Òigh agus Mgr Kelly riutha nach robh de mhath ann a gheibheadh na <eng>Highers.<gai>

“Carson a tha thu a’ fàgail?” dh’fhaighnich Màiri às dèidh na sgoile.

Bha farmad agus bròn na guth nuair dh’innis e dhi mun obair a bha e a’ sireadh. Ach bha a smuaintean-san air nithean na b’ àirde na Màiri, ged nach do dh’fhoillsich e sin dhi.

“An e B agus An Òigh is coireach?” ars ise.

“’S iad,” ars esan. “Chan eil iad a’ toirt misneachd sam bith dhuinn. Tha e na iongnadh nach eil thusa a’ fàgail cuideachd - nach eil a h-uile duine a’ fàgail.”

Dh’fhàg e aig an staran i, agus chaidh e a bhroinn an taighe ’s a làmhan domhainn na phòcaidean.

Dihaoine. Seirbheis toirt-seachad nan duaisean. Theab e gun a dhol don sgoil idir, oir cha robh duais ann dhàsan co-dhiù. Seadh, ach a-mhàin an duais bu mhotha a fhuair e a-riamh na bheatha. A shaorsa!

Agus shuas air an àrd-ùrlar, bha Mgr Kelly a’ moladh a h-uile nì a ghabhadh moladh, agus a’ càineadh a h-uile nì a ghabhadh càineadh. Bha B na shuidhe air a làimh dheis agus An Òigh air a làimh chlì.

“Tha feadhainn a’ fàgail an-diugh,” arsa Mgr Kelly, “a nì ainm dhaibh fhèin fhathast, agus tha feadhainn eile a’ fàgail nach d’ fhuair na <eng>Highers.<gai> Cha dèan duine nach d’ fhuair na <eng>Highers<gai> ainm dha fhèin.”

[TD 324]

Bha B a’ gnogadh a chinn. Bha An Òigh a’ gnogadh a cinn. Bha Seumas a’ crathadh a chinn. ’S bha càch a’ bualadh am boisean.

Aig an deireadh thuirt Mgr Kelly gun robh e an dòchas gum biodh saor-làithean sona aig gach neach, sean is òg. Sheas B agus thug e taing do Mhgr Kelly.

Sgaoil a’ chuideachd. San dol a-mach mu dheireadh, stad Seumas san doras. Thug e sùil air a chùlaibh.

Bha B agus An Òigh nan seasamh san trannsa a’ còmhradh.

* * * * *

Nuair thàinig Seumas a-mach às an tagsaidh, stad e mionaid no dhà a’ coimhead an togalaich. Àite mòr, brèagha le sanas mòr ann an solais gu h-àrd. Thug e an aire do na càraichean a bha sa phàirc air beulaibh an togalaich. Jaguar, Mercedes, BMW. Cha mhòr nach robh eagal air a dhol a-steach tron doras a bha a’ cur charan is daoine a’ falbh ’s a’ tighinn.

Nuair a ràinig e an doras, thug e sùil ghoirid air fhèin, a’ dèanamh cinnteach gun robh a dheise mar bu chòir agus gun robh a bhrògan fhathast faileasach.

Stad e aig an deasga-fàilteachaidh, agus bha caileag an sin le falt fada, bàn oirre. Rinn a’ chaileag gàire ris. Dh’innis e fàth a thadhail dhi, agus thug i dha cairt le ainm oirre.

“Cuir sin nad bhroilleach,” ars ise, “agus suidh air tè de na cathraichean sin gus an tig sinn gad iarraidh.”

Rinn Seumas mar a dh’iarr i. Mhothaich e gun robh cairt oirre fhèin cuideachd, agus gur e Melanie an t-ainm a bha air a’ chairt.

Ma choinneamh bha ceithir telebhisein, agus prògram eadar-dhealaichte a’ sgeadachadh gach aoin. Bha deilbh de dhaoine ainmeil air clàr mòr astar beag bhuapa, agus preas àrd glainne anns an robh pinn is taidhean is stocan is eile le suaicheantas na companaidh orra. Cheannaicheadh e taidh nam faigheadh e an obair.

An ceann ùine thàinig Melanie far an robh e. Bha i na b’ àirde na shaoil e air a’ chiad sealladh.

[TD 325]

“Thig còmhla riumsa,” ars ise. Agus lean e i tro thrannsachan fada, seachad air iomadh doras, gus an do ràinig iad Rùm 41C. Ghnog Melanie air an doras, agus stiùir i Seumas a-steach. An uair sin dh’fhalbh i.

Rùm mòr, agus mu dhusan cathair ann an cumadh cearcaill. Ann am briseadh sa chearcall bha aon chathair nach robh idir a’ coimhead cho sòghail ri càch. Dh’iarr am fear a bha aig ceann eile a’ chearcaill air Seumas suidhe sa chathair sin.

Thòisich an ceasnachadh.

Dhearbh e ainm ’s a sheòladh dhaibh, agus a bhreith-là cuideachd. “Tha mi a’ faicinn nach eil <eng>Highers<gai> agad,” arsa boireannach sa chearcall.

Smaoinich Seumas air An Òigh. Agus bha i seo cho coltach rithe.

“Chan eil,” fhreagair e.

“Carson?” ars ise.

Rinn e breug no dhà suas air ball.

“Uill,” ars esan, “nuair chunnaic mi an obair seo sa phàipear-naidheachd, bha i a’ coimhead cho tarraingeach ’s gun chuir mi romham nach dèanainn dàil san sgoil le fuireach airson <eng>Highers<gai>.”

“Hmmm . . .” arsa fireannach a bha sa chearcall.

Smaoinich Seumas air B.

“Agus dè bha cho tarraingeach mun obair?”

“Tha saoghal an telebhisein beò,” fhreagair Seumas. “Agus tha mise ag iarraidh a bhith nam phàirt de shaoghal beò.”

“Agus a bheil thu a’ smaoineachadh gu bheil obair clèireachd beò?”

“Tha.”

“Carson?”

“Feumaidh an saoghal taic,” ars esan. “Agus tha mise ag iarraidh taic a thoirt do ur saoghal-se.”

Chuir iad ceistean air mu bhith ag obair le coimpiutair, mu bhith a’ sgrìobhadh litrichean, mu bhith gasta ri daoine ’s mu cho cudromach ’s a bha e fàilte le gàire a chur air daoine. Dh’fhaighnich iad dha cuin a b’ urrainn dha tòiseachadh nam faigheadh e an obair.

“Diluain,” ars esan.

[TD 326]

Chuir iad a-mach às an rùm e. Bha Melanie a’ feitheamh ris air cùl an dorais. Mhothaich Melanie gun robh crith air, agus shuidh i sìos còmhla ris air sèise air taobh a-muigh an dorais. Cha robh neach san t-saoghal ach an dithis aca. Seadh, gus na mhothaich e gun robh fàinne air a meòir, fàinne le cearcall de dhaoimeanan ag iadhadh emerald mòr uaine. Bha an fhàinne a’ coimhead daor.

Thàinig am boireannach a bha coltach ris An Òigh a-mach, agus dh’iarr i air Seumas tilleadh a-steach.

“Tha sinn a’ tairgsinn na h-obrach dhut,” ars am fear a bha aig ceann a’ chearcaill. “A bheil thu a’ dol a ghabhail na h-obrach?” dh’fhaighnich e.

“Tha,” fhreagair Seumas.

Thug e taing dhaibh airson earbsa a chur ann. B’ iad a’ chiad fheadhainn a-riamh a chuir earbsa ann.

Bha trì seachdainean mus biodh iad ag iarraidh air tòiseachadh, seadh aig toiseach na mìos nuair dh’fhalbhadh an neach a bha san dreuchd an ceartuair. Bha Seumas toilichte gu leòr.

Agus chuir Melanie meal-an-naidheachd air nuair dh’fhosgail e an doras.

“Cofaidh?” ars ise.

Nuair bha iad ag òl a’ chofaidh còmhla, dh’fhaighnich Seumas cò aige a bha gealladh-pòsaidh rithe.

“Alfaidh Wishart,” ars ise.

Cleasaiche ainmeil.

“Bidh mòran dhaoine ainmeil a’ tadhal an seo, aig an telebhisean?” ars esan

“Bithidh,” ars ise.

Agus bha Seumas a’ smaoineachadh gum biodh esan a dh’aithghearr nam measg. ’S dòcha gum biodh e a’ sgrìobhadh litrichean thuca, no a’ fònadh thuca. Bhiodh sin mar phàirt de a dhreuchd mar chlèiriche. Agus chuireadh e eòlas orra san dòigh sin, dìreach mar a rinn Melanie. Gu dearbha, bha saoghal ùr air fàire, fada bhon Òigh agus bho B.

Leig e beannachd le Melanie nuair dh’òl e an cofaidh, agus chaidh e a-mach. Nuair bha e a’ fàgail an togalaich, thug e sùil air a chùlaibh

[TD 327]

agus rinn e gàire ris fhèin. Agus smaoinich e nach b’ e aon chuilean a rug an cat dha, ach trì no ceithir. Thug e fòn làimhe às a phòcaid, agus choisich e le ceum aighearach.

“Fhuair mi an obair.”

“Meal-an-naidheachd. Cuin a bhios tu a’ tòiseachadh?”

“Trì seachdainean eile.”

“Ach thig thu dhachaigh roimhe sin?”

“O, thig. Ann an latha no dhà. Feumaidh mi feuchainn ri àite-fuirich a lorg. ’S an uair sin thèid mi dhachaigh.”

Bha a mhàthair toilichte, shaoil e. Ach cha robh ann na bu toilichte na esan.

Fhuair e àite-fuirich gun mhòran duilgheadais. Dà rùm ann an taigh mòr a bhuineadh do chaillich bhig. Mrs Brand. Banntrach. Agus bha na rumannan tlachdmhor, le gach goireas a bha dhìth air.

“Càite am bi thu ag obair?” dh’fhaighnich Mrs Brand.

“Aig an telebhisean,” arsa Seumas. “Agus chan ann air fuaim no air camara no air solais. Obair phroifeiseanta.” Bha moit na ghuth.

“O,” ars ise, “bidh tu ainmeil ma fhuair thu obair den t-seòrsa sin aig an telebhisean.”

“S dòcha gum bi,” ars esan, “’s dòcha gum bi.”

Bha e toilichte gun shaoil Mrs Brand gun robh comasan aige. Boireannach glic, smaoinich e. Agus bha e an dòchas gun robh i math air còcaireachd.

“Bidh mi air ais ro cheann trì seachdainean,” ars esan.

Choisich e air falbh agus a cheann anns na sgòthan.

“Nam biodh B agus An Òigh gam fhaicinn a-nise,” ars esan ris fhèin.

Agus smaoinich e an uair sin nach bu chòir dhaibh a bhith a’ tighinn a-steach air a smuaintean. Bha iad air taobh a-muigh a bheatha-san a-nise, agus cha robh àite aca san t-saoghal aige. Bha a’ chuibhreann sin de a bheatha seachad, agus dh’fheumadh e a fàgail air a chùl. Daoine mòra a-nise ris am biodh e a’ dèiligeadh, agus bha linn a’ mhàbaidh seachad. Bha i mar phàirt den eachdraidh aig B.

Fhuair e bileag-siubhail airson a dhol dhachaigh, e fhèin ’s a

[TD 328]

naidheachd. Anns a’ phlèana bha iomadh smuain a’ tighinn a-steach air, agus cha robh aon teagamh nam measg, no aithreachas na bu mhò.

Bha athair ga choinneachadh aig a’ phort-adhair. Bha e a’ smaoineachadh gun robh an saoghal ga choimhead nuair dhùin e doras càr athar.

* * * * *

Cha robh na trì seachdainean aig an taigh fada a’ dol seachad. B’ fheudar do Sheumas aideachadh ris fhèin gun robh tomhais bheag de chianalas air, ach, a dh’aindeoin sin, bha e gu math moiteil a’ fàgail na dachaigh agus e a’ dol an ceann a chosnaidh. Bha trì seachdainean matha air a bhith aige. Bha fearachas air a bhualadh, na shùilean fhèin agus ann an sùilean chàich.

“Feuch gum bi thu a’ fònadh no a’ sgrìobhadh.”

“Bithidh. Bidh mi a’ fònadh co-dhiù.”

“Bidh sinn gad ionndrainn.”

“Bithidh. Tha fios agam. Ach tillidh mi nuair gheibh mi làithean saora.”

Bha fios aige gum biodh greis mus tachradh sin, ach bhiodh mìos no dhà aige sa bhliadhna uile gu lèir. Agus thuirt athair ’s a mhàthair gu feuchadh iad ri dhol a shealltainn air uaireigin, ach gu leigeadh iad fios thuige ro làimh.

“Mise cuideachd,” arsa Seonag.

“Thusa cuideachd, a ghràidh,” thuirt a màthair.

Smèid Seumas riutha nuair dh’èirich am plèana suas don adhar ghorm. Bha e air a cheann fhèin a-nise, agus a chaitheamh-beatha gu mòr an urra ris fhèin.

Bha biadh aig Mrs Brand deiseil dha nuair a ràinig e. Bha. Bha i glè mhath air còcaireachd. Ach nuair ghabh e a bhiadh agus e shuas na àite fhèin, dh’fhairich e rudeigin aonranach. Ged dheigheadh e a-mach cha bhiodh e fhathast ach air aineol, na choigreach ann an coimhearsnachd nach b’ aithne dha. Chuir e air an telebhisean, agus thàinig dealbh thuige às an togalaich sam biodh e fhèin ag obair. Ach

[TD 329]

cha robh an dealbh ach na riochdaire air sgudal, agus thug sin beagan de bhriseadh-dùil dha.

Sheall Melanie an oifis dha sa mhadainn. Bha e ag iarraidh gu fuireadh i a’ bruidhinn ris, ach cha do rinn i sin. Bha i a’ faireachdainn fuar an taca ri mar a bha i bho chionn trì seachdainean. Agus na h-àite, thàinig boireannach a bha suas ann am bliadhnaichean don oifis a shealltainn dha na bha aige ri dhèanamh.

Bha am fòn ri fhreagairt, litrichean rim freagairt, litrichean rin sgrìobhadh, gearr-chunntasan rin gabhail agus cunntasan rin cur suas an staidhre. Bha coimpiutair brèagha air an deasg, ach bha esan eòlach gu leòr air coimpiutairean. Thuirt am boireannach, Miss Holden, gum biodh i a’ tadhal air an-dràsta ’s a-rithist a dh’fhaicinn ciamar a bha a’ dol dha. Bhiodh cairteal na h-uarach aca airson cofaidh aig leth uair an dèidh deich ann an Rùm 8C.

B’ e Seumas a’ chiad neach a chaidh gu Rùm 8C a’ mhadainn ud airson cofaidh. Nuair a nochd càch, bha e na sheasamh mar gum biodh e air chall. Ach cha b’ fhada gus na thòisich iad a’ bruidhinn ris.

“Feumaidh gur tusa an clèireach ùr.”

“’S mi.”

“Seumas, nach e?”

“’S e.”

Bha cairt air a bhroilleach le ainm oirre, mar a bha orra uile.

Nigel, Dot, Charmaine, Melanie, Wilfred is eile.

“A bheil an obair a’ còrdadh riut?”

“O, tha.”

Cha robh e cinnteach fhathast.

“Feumaidh tu cupan fhaighinn dhut fhèin. Ach an-diugh cleachd an cupan a bha aig Dorothy. Dorothy a bha san dreuchd romhad.”

“Carson a dh’fhàg Dorothy?” dh’fhaighnich Seumas.

“Dh’fhalbh i chun a’ BhBC,” arsa Wilfred.

“Agus dè tha thusa a’ dèanamh?” arsa Seumas ri Nigel.

“Obair dealain.”

Bha e uabhasach spaideil, shaoil e, airson neach-dealain.

’S bha Dot a’ cuideachadh le obair camara, i fhèin agus Charmaine.

[TD 330]

Agus bha Wilfred ag obair air fuaim.

Mhothaich Seumas gun robh feadhainn eile a-staigh aig cofaidh cuideachd, ach nach tàinig faisg air a’ bhuidheann san robh esan.

“’S iad sin an luchd-teicniceach as àirde,” mhìnich Nigel dha.

“Agus cuin a chì sinn na daoine ainmeil?” dh’fhaighnich Seumas.

Rinn càch lachan gàire.

“Chan fhaic thus’ iad, a charaid, airson greis ach san dol-seachad. Bidh sinne a’ cumail a’ chamara ’s an fhuaim ’s na solais riutha. Cha bhi iad a’ bruidhinn rinne idir ach nuair bhios iad a’ gearain. Bidh iad a’ bruidhinn ri Melanie, oir ’s ise a bhios iad a’ faicinn nuair thig iad a-steach, ’s bidh i gan toirt don stiuidio.”

Agus nuair bha àm cofaidh seachad, thill Seumas don oifis, chun a’ choimpiutair. Bha càch air a bhith gu math gasta ris, bha e a’ smaoineachadh.

Ach bha an latha fada. Agus fhuair e faochadh nuair thàinig an t-àm airson a dhol dhachaigh. Dhachaigh! Cha b’ ann dhachaigh, ach gu Mrs Brand.

“Ciamar a chòrd an latha riut?” dh’fhaighnich i.

“O, chòrd gu math,” ars esan.

“Na thachair thu ris a’ phrionnsa Innseanach? Bha e air prògram a thàinig às an togalaich an-diugh. Chan eil iad cho math dheth ri na prionnsan againne idir.”

“Chan fhaca,” ars esan. “Cha robh mi ach san oifis an-diugh. Ach . . . bidh mi a’ tachairt ri na daoine mòra sin uile nuair gheibh mi air mo chasan. Agus bidh mi fhìn air an telebhisean cuideachd, ’s dòcha.”

Cha robh fios aig Seumas gun robh prionnsa Innseanach no prionnsa eile air àrainn an togalaich. Chuir e seachad an latha glaiste ann am bogsa de oifis. Ach cha do thrèig a mhac-meanmhain no a dhòchas e.

Thug e an taidh a cheannaich e às a phòcaid. Seachd nota deug. Bha sin daor, ach b’ fhiach i e, oir bha suaicheantas na companaidh oirre. Mhothaicheadh daoine do sin.

Agus mar a bha na làithean a’ dol seachad, b’ ann bu ghiorra a bha iad a’ fàs. Bha obair gu leòr aig Seumas a chumadh a’ dol e. Bha e a’ fàs

[TD 331]

eòlach orrasan a bha ag obair còmhla ris, agus nuair fhuair e a’ chiad phàigheadh shaoil e gum b’ fhiach an gnothach an t-saothair.

Ach dh’fheumadh e cuibhreann mhath de na fhuair e a thoirt dha Mrs Brand. A dh’aindeoin sin, bha deagh shùim aige air fhàgail, agus dh’fhaodadh beatha mhath a bhith aige. Bha a bhiadh air a’ bhòrd nuair thilleadh e bho obair, agus bha an dà rùm blàth agus glan.

Gach latha bha taidh na companaidh air aig obair, agus nan deigheadh e a-mach gu pinnt feasgar bha an taidh fhathast air. ’S cinnteach gun robh daoine a’ mothachadh. Saoil dè bhiodh iad ag ràdh riutha fhèin?

“’S iongantach mur e duine ainmeil a tha siud.”

“Ciamar?”

“Seall ris an taidh a tha air.”

“Agus?”

“Uill, feumaidh gu bheil e àrd sa chompanaidh telebhisein. ’S iongantach mur eil e eòlach air an luchd-cleasachd is eile a bhios iad a’ clàradh airson phrògraman don telebhisean.”

Agus bha Seumas a’ smaoineachadh gun robh daoine ga choimhead, ged nach robh iad ga choimhead idir. Bha na smuaintean a’ còrdadh ris.

Ach bha e mothachail cuideachd nach robh ann ach clèireach air ùr thòiseachadh. ’S dòcha nam biodh e air fuireach san sgoil airson na <eng>Highers<gai> fhaighinn nach fheumadh e bhith air tòiseachadh air rang ìosal an fhàraidh. Co-dhiù, fhuair e cuidhte ’s B agus An Òigh, agus b’ e sin prìomh mhiann a bheatha. Bha. Bha e sona an siud ag obair don chompanaidh.

Ach an robh? Bha na seachdainean a’ dol seachad. Aig amannan, gu h-àraidh nuair bha e na aonar ann an taigh Mrs Brand, bha ceistean a’ tighinn a-steach air. ’S bha e fhèin gam freagairt.

“An fheàrr leat a bhith an seo na bhith ag èisteachd ri B ’s ris An Òigh?”

“’S fheàrr.”

“A bheil thu toilichte gun dh’fhàg thu ’n sgoil?”

“Tha.”

[TD 332]

“A bheil an cianalas ort?”

“Chan eil.”

“A bheil an obair a’ còrdadh riut?”

“Tha.”

Bha na freagairtean uile cho coileanta. Ach aig ceann gach sreath, bha ceist eile ga bhualadh.

“A bheil thu sona?”

Cha robh i sin cho furasta a freagairt.

“Chan eil fios agam.”

Agus bha e a’ dèanamh dragh dha nach robh i sin cho furasta a freagairt.

“Carson?” bha e ag ràdh ris fhèin.

Chuimhnich e cho gasta ’s a bha a h-uile duine ris. Mrs Brand. Wilfred. Melanie. Nigel. Charmaine. Bha iad uile cho gasta ris. Bha e a’ faighinn tuarastal nach robh idir dona do neach a bha dìreach air an sgoil fhàgail. Agus mus robh e mòran a bharrachd air trì mìosan san obair, thòisich e a’ cur na ceiste air fhèin ach dè dha-rìribh a bha e a’ sireadh bhon bheatha a ghabh e os làimh.

Bha e a’ cuimhneachadh air na h-aislingean a bha aige mus tàinig e. Agus bha iomagain air ach an gabhadh iad gu bràth an coileanadh. Carson a bha e cho mì-fhoighidinneach? Bhiodh mulad ga bhualadh uaireannan nuair chluinneadh e aig Melanie mu na daoine a bha a’ tadhal san togalaich.

“Bidh am Prìomh Mhinistear a-staigh an-diugh,” ars ise.

“Am bi e a’ tighinn don oifis agamsa?”

“Cha bhi.”

“Don oifis agadsa?”

“O, bithidh. Bheir mise dha cofaidh fhad ’s a bhios e a’ feitheamh ris an agallamh.”

“’S cò bhios ga cheasnachadh?”

“Bidh e air <eng>World at Large<eng> còmhla ri Cliff Dorward.”

Prògram a leithid <eng>World at Large<gai> ga chlàradh shuas an staidhre. Cliff Dorward a’ bruidhinn ris a’ Phrìomh Mhinistear, agus esan, Seumas, air iomall an t-saoghail sin. Aislingean. Cha b’ e gun

[TD 333]

robh esan tric air an aon ràmh ris a’ Phrìomh Mhinistear, ach dè an diofar? Bhiodh e gu math snog ris nan tigeadh e don oifis aige. Agus dè an uair sin nach fhaodadh e innse do na daoine aig an taigh? Chluinneadh B mu dheidhinn. An Òigh. Carson nach b’ urrainn dha an dìochuimhneachadh?

Bu mhotha truas na gealladh anns na briathran aig Melanie.

Agus bha fios aig Seumas gur e duine trang a bh’ anns a’ Phrìomh Mhinistear, agus gur fhada mus biodh e air <eng>World at Large<gai> a-rithist.

Bha dùil ri feadhainn eile cuideachd. Daoine ainmeil. Cuideigin den Teaghlach Rìoghail, ged nach robh cinnt fhathast cò. Marilyn Shaw, ban-chleasaiche, a’ dol a bhruidhinn ri Betty Flax mu mar a bhris am pòsadh aice ’s mu na filmean ùra a bha san amharc aice. Bhiodh ise air a’ phrògram <eng>Seeing Stars.<gai> Shaoil e gum faca e Betty Flax aon latha san trannsa, ’s i a’ dèanamh air an stiuidio mhòir air an treas ùrlar.

Bha Melanie gam faicinn uile. Agus luchd nan camara, an fhuaim agus nan solas. Ach cha robh esan gam faicinn, ged a bha fios aige gun robh iad an làthair.

“Bha am Prìomh Mhinistear an seo an-diugh,” ars esan ri mhàthair, “anns an togalaich seo. Agus tha Marilyn Shaw a’ tighinn a dh’aithghearr. Feuch gum bi sibh ga coimhead. Agus cuideigin den Teaghlach Rìoghail. ’S iongantach mur e Cliff Dorward a bhios a’ bruidhinn ris-san no rithese.”

“Mo chreach, a ghràidh, nach tu a tha a’ faighinn air adhart. Am faca tu am Prìomh Mhinistear?”

“Chan fhaca, ach chaidh e seachad air an oifis agam.”

“Agus am faic sinn thu fhèin còmhla ri Marilyn Shaw?”

“Cò aige tha fios?”

“Na bi thusa a’ dol an lùib nan daoine sin cus. Tha droch ainm aice. Seall mar a fhuair i cuidhte ’s Frank nuair thàinig fear eile le barrachd airgid mun cuairt. Dhèanadh i an aon rud ortsa.”

“A mhàthair!”

“Cò bhios a’ bruidhinn rithe?”

“Bithidh Betty Flax air <eng>Seeing Stars.<gai> Feuch gum bi sibh ga choimhead.”

[TD 334]

“Feuchaidh sinn. Feuchaidh sinn.”

“Agus ciamar a tha m’ athair?”

“Bha cnatan air, ach tha e a’ faighinn seachad air a-nise.”

“Agus Seonag?”

“Tha ise gu math. Ach feuch an tomhais thu cò tha aice am bliadhna airson Cunntas.”

“Cò?”

“Tomhais.”

“An Òigh?”

“An dearbh thè. Ach tha Seonag ag ràdh gu bheil i glè mhath.”

“Seonag bhochd. Ach feuchaibh, a-nise, gum bi sibh a’ coimhead a’ phrògraim. Agus innsidh mi dhuibh cò na daoine eile ris am bi dùil. Oidhche mhath.”

“Oidhche mhath, a Sheumais.”

A mhàthair bhochd. Bha i cho neo-chiontach. Cha robh i a’ tuigsinn. Ach bha e cinnteach gum biodh i ag innse do gach neach mu cho math ’s a bha Seumas a’ faighinn air adhart. Smaoinich. Am Prìomh Mhinistear.

Ach cha robh Seumas cho subhach. Rinn e dragh dha gun tug e a car às a mhàthair, ’s gum biodh i a’ smaoineachadh gun robh cùisean gu math eadar-dhealaichte bho mar a bha iad.

Shuidh e na aonar às dèidh a shuipeir. Bha beatha mhòr a’ dol seachad air.

* * * * *

Cha robh gach nì idir a rèir nan aisling. Bha mulad ag iadhadh Sheumais. Dh’fhàg e an sgoil ach cha robh aithreachas air airson sin. Fhuair e obair, ’s gun cus de dhùil aige rithe. Ach b’ urrainn dha a-nise a’ cheist a fhreagairt.

“A bheil thu sona?”

“Chan eil.”

Ach dh’èirich ceist eile an uair sin.”

“Carson?”

Bha làn fhios aige carson. Ach bha e doirbh dha freagairt na

[TD 335]

ceiste aideachadh. Cha b’ e am biadh no an tuarastal. Cha b’ iad an luchd-obrach. Bha gach nì a dh’iarr e aige, ach aon nì a-mhàin. Agus dh’fheumadh e innleachd a dheilbh ach am faigheadh e sin, agus gun gèilleadh mulad do shonas.

Smaoinich e thuige is bhuaidhe. Bha deagh thuarastal aige. Bha uiread aige, eadhon an dèidh dha Mrs Brand a phàigheadh gach mìos, agus gum b’ urrainn dha sùim chuimseach a chur seachad. Chuir e roimhe gu fosgladh e cunntas sa bhanca, an cunntas a b’ àirde a thairgeadh riadh. Chuireadh e don chunntas a h-uile sgillinn a bhiodh na chomas, eadhon ged a chleitheadh e air fhèin nithean air an robh e a-nis a’ fàs cleachdte, a leithid pinnt sa <eng>Gholden Duck<gai>, corra fhilm san taigh-dhealbh agus feasgar gach deireadh-seachdaine sa chlub a bh’ ann an togalach an telebhisein.

Agus cha b’ fhada gus an robh an fheadhainn eile a’ mothachadh nach robh Seumas idir cho càirdeil ’s a b’ àbhaist. Ach theireadh e fhèin nach b’ e sin idir a bha ann. Bha e càirdeil ris a h-uile duine nuair choinnicheadh e riutha, ach a-nise cha robh e gan coinneachadh.

“Càite a bheil thu gad fhalach fhèin?”

“Chan eil mi air falach idir.”

“Ach chan eil sinn gad fhaicinn, ach san oifis a-mhàin.”

“Tha mi a’ sàbhaladh mo chuid airgid.”

“Chan eil càil ceàrr air sin, ach chan fheum thu bhith gu tur nad aonaran.”

“Chan eil sibh a’ tuigsinn.”

“Tha thu a’ dol a phòsadh?”

“Chan eil.”

“Tha thu a’ sàbhaladh airson càr a cheannach?”

“Chan eil.”

Cha robh Seumas ag iarraidh a bhith mì-mhodhail, ach, aig a’ cheart àm, cha robh e na bheachd innse do dhuine carson a bha e a’ sàbhaladh a chuid airgid. Gu dearbha, cha b’ e an gnothach e, ach cha chanadh e sin riutha. Na inntinn fhèin, bha e a’ dol a dhèanamh cinnteach nach robh na h-aislingean a fhreumhaich nuair bu chòir dha a bhith a’ toirt aire dha B agus don Òigh a’ dol a shìoladh a-mach

[TD 336]

à bith. Agus mur cumadh e a rùintean aige fhèin bha cunnart ann gur e sin a thachradh.

Thàinig e a-steach air Seumas uair no dhà an e faoineas mòr a bha air aire. Ach bha e a’ smaoineachadh nach b’ e. Agus mar bu mhotha a bha e a’ sàbhaladh de airgead, b’ ann bu trice a bha na h-aislingean ag èisteachd ris. Ach cha robh annsan ach duine cumanta, nach robh a-riamh an lùib urramaich de sheòrsa sam bith. Gidheadh, cha chuireadh sin bacadh air.

* * * * *

Thug e ùine mhòr a’ smaoineachadh air ainm a bhiodh freagarrach. Dh’fheumadh an t-ainm a bhith annasach, ach dh’fheumadh e a bhith creidmheach cuideachd. Iarla? No Sir? Caiptein? Bha e ro òg airson Sir. Ro òg cuideachd airson Caiptein. ’S e. Iarla. B’ iomadh iarla òg a thàinig a-steach air oighreachd. Ach dè an t-ainm? An t-Iarla Cormac. Bhiodh sin freagarrach. Às dèidh seann rìgh na h-Èireann. Agus co-dhiù bha sinnsear Èireannach aige air taobh a mhàthar.

Cha robh airgead gu leòr aige fhathast, ach chuir e roimhe na cuiridhean a sgrìobhadh. Ach dè mur gabhte ri na cuiridhean? Dheigheadh e chun an taigh-òsta an toiseach. Dh’iarr e bruidhinn ris a’ mhanaidsear.

Fhad ’s a bha e a’ feitheamh ris a’ mhanaidsear, shaoil e gun robh an taigh-òsta fìor fhreagarrach. Bha e fada gu leòr air falbh bhon obair aige, agus mar sin cha bhiodh cunnart ann gum biodh neach mun cuairt a dh’aithnicheadh e. Agus bha broinn an taigh-òsta a’ coimhead snasail agus cofhurtail. An dearbh àite airson na bha na bheachd.

Nochd am manaidsear. “Feasgar math,” ars esan.

“Feasgar math. Is mise an t-Iarla Cormac.”

Rug iad air làimh air a chèile.

Agus thug am manaidsear Seumas a-steach gu oifis bhrèagha a bha faisg air an deasga-fàilteachaidh.

“Seadh?” ars am manaidsear.

“Tha mi ag iarraidh àite fhastadh san taigh-òsta agaibh fad feasgair


[TD 337]

is oidhche.”

“Leabaidh is bracaist?” ars am manaidsear. “Bha a’ chaileag aig an deasga air sin a chur air dòigh dhut.”

“Chan e leabaidh is bracaist. Tha mi ag iarraidh ùrlar san taigh-òsta fhastadh. Àite airson cuirm, agus grunn sheòmraichean far am faigh daoine cuid oidhche.”

“Cuirm?” ars am manaidsear.

“Seadh,” arsa Seumas. “Tha cuirm gu bhith agam do chàirdean agus do uaislean sònraichte. Tha fios gum faca tu cuid dhiubh air an telebhisean. Bidh luchd-cleasachd agus luchd-poilitigs nam measg.”

“Dè mun t-seòmar-dannsa?” ars am manaidsear.

Nuair chunnaic Seumas an seòmar-dannsa, dh’aontaich e gum biodh e fìor mhath. Bha e mòr, ’s e air a dheagh sgeadachadh le pàipear daor ’s le fiodh. Bha cùirtearan tiugha air na h-uinneagan, agus cathraichean le leathar uaine mun cuairt oir an t-seòmair.

“Bidh luchd nam poilitigs eòlach gu leòr air suidheachain uaine,” ars am manaidsear, le gàire.

“O, bithidh,” arsa Seumas.

Agus bha solais bhrèagha de chriostail deàlrach a’ cromadh bho mhullach an t-seòmair. Àite gu leòr cuideachd far an deigheadh bùird le biadh a chur.

“A bheil thu ag iarraidh oirnn biadh ullachadh?” dh’fhaighnich am manaidsear.

“Tha,” fhreagair Seumas. “Biadh a thaghas iad fhèin ’s a bheir iad leotha air truinnsearan a-null chun nan cathraichean sin. Deoch cuideachd. Fìon. Searaidh. Uisge-beatha. Bhodca. Agus stuth bog cuideachd.”

Chòrd an t-àite ri Seumas. Dh’iarr e air a’ mhanaidsear tuairmse a chur thuige, agus thug e dha seòladh Mrs Brand. Thuirt e gur dòcha gum biodh mìos no dhà ann mus biodh e deiseil airson na cuirme. Dh’fheumadh e cairtean-cuiridh a chur a-mach chun nan uaislean a bha gu bhith aig a’ chuirm, agus bheireadh sin tìde, mus cuireadh e a-mach iad agus mus tilleadh an RSVP. Thuig am manaidsear sin, ach dh’iarr e air Seumas a bhith cinnteach rabhadh gu leòr a thoirt

[TD 338]

dha gus am biodh gach nì air ullachadh a rèir ’s mar bu mhiann leis.

Cha robh tuairmse na cosgaise fada a’ tighinn.

“Thàinig litir neònach an seo tron phost,” arsa Mrs Brand ri Seumas.

“Litir neònach?” ars esan, a’ smaoineachadh gun robh cuideigin a’ sgrìobhadh gu Mrs Brand airson dragh a chur oirre.

“Seadh,” ars ise. “Litir leis an ainm An t-Iarla Cormac oirre, ach seòladh an taighe seo. Chan eil mi a’ tuigsinn a’ ghnothaich.”

“Dè a rinn sibh ris an litir?” ars esan.

“Cha do rinn càil fhathast,” ars ise. “Ach feumaidh mi sgrìobhadh oirre nach eil a leithid de neach a’ fuireach an seo, ’s gur e mearachd mhòr a rinn cuideigin.”

“Cha do dh’fhosgail sibh an litir?” dh’fhaighnich e.

“Mo chreach, cha do dh’fhosgail,” ars ise. “Cha b’ e sin mo ghnothach litrichean dhaoine eile fhosgladh.”

“Innsidh mi dhuibh dè a nì sinn” arsa Seumas. “Bidh am fear sin, am fear air a bheil An t-Iarla Cormac, san oifis agamsa a-màireach. Ma bheir sibh dhòmhsa an litir, nì mise cinnteach gum faigh e i madainn a-màireach.”

“Nach math gu bheil thu a’ gluasad am measg nan daoine mòra,” arsa Mrs Brand.

Thug i an litir do Sheumas. Cha mhòr nach do ruith e suas an staidhre, an dà chuid taingeil gun robh an litir aige agus nach b’ fheudar dha breug innse do Mhrs Brand. Dh’fhosgail e an litir le beagan de chrith na làmhan. Sheall e ris an tuairmse. Bha e àrd, caran na b’ àirde na sheasadh e dìreach an-dràsta, ach cha robh e cho àrd ’s nach cuireadh trì mìosan eile de shàbhaladh airgid cùisean air dòigh.

Bha mòran ri dhèanamh fhathast. Sgrìobh e gu manaidsear an taigh-òsta a thoirt taing dha airson a bhith cho sgiobalta leis an tuairmse agus ag ràdh, aon uair ’s gum biodh gach nì air ullachadh, gun tilleadh e le fios cinnteach mu cheann-latha is àireamhan is eile.

Dh’fheumadh e cuideachd cosg air cairtean-cuiridh a chlò-bhualadh. Agus adhbhar fhaighinn, ma b’ fhìor, airson na cuirme. Cairtean-cuiridh! Suaicheantas! Dh’fheumadh suaicheantas na

[TD 339]

h-iarlachd a bhith air na cairtean-cuiridh. Agus cha robh esan glè mhath air ealain. Clàrsach agus craobh le ùbhlan dearga. A’ riochdachadh na sgeulachd anns an deach Cormac Èireannach chun nan sìdhichean. Agus an dealbh ann an cumadh sgèithe air a lìomhadh le cèis de òr. Dh’fhastadh e cuideigin a dhèanadh an dealbh.

Agus adhbhar na cuirme? Ciod a b’ fheàrr na ceann-latha trì cheud bliadhna bho chaidh an iarlachd a stèidheachadh? Sin e. Dh’fheumte sin a chur air a’ chairt.

Cha mhòr nach cuireadh e cairt gu B. Agus cairt eile chun na h-Òighe. Chumadh sin còmhradh riutha.

“An d’ fhuair thu cairt-cuiridh gu cuirm an Iarla Cormaic?”

“Fhuair. An d’ fhuair thusa?”

“Fhuair.”

“A bheil thu a’ dol ann?”

“Mise? Gu dearbha chan eil. Cuideigin a’ tarraing ar coise.”

“Ach cò?”

Cò gu dearbha? Nam biodh e cinnteach nach tigeadh iad, chuireadh e cairt thuca. Ach cha robh miann sam bith aige am faicinn. Sin bu choireach nach cuireadh e cairt thuca.

Athair ’s a mhàthair agus Seonag. Bha iadsan eadar-dhealaichte a-nise. Ach dè a smaoinicheadh iad nam biodh fios aca dha-rìribh cò bha air a’ chairt a chur thuca? Cha chuireadh. Chuimhnich e air an rud a thuirt a mhàthair ris mu Mharilyn Shaw. Cha chòrdadh an gnothach rithe idir.

“Tha mi a’ dol gu cuirm,” arsa Seumas.

“Glè mhath,” thuirt athair.

“’S e an t-Iarla Cormac a tha a’ cumail na cuirme. Agus bidh mòran uaislean ann. Fir agus mnathan.”

“Thoir thusa an aire ort fhèin.”

“Dè tha sibh a’ ciallachadh?”

“Cuimhnich nach eil annad ach gille bochd, uill nach e gille beairteach a th’ annad. Agus na daoine sin a tha thu a’ coinneachadh, uill tha cuid dhiubh rudeigin . . . uill, dìreach rudeigin . . .”

[TD 340]

“Cuiridh mi dealbhan thugaibh, agus lethbhreac den chairt-cuiridh.”

Dealbhan. Cha do chuimhnich e air dealbhan.

“Glè mhath, a bhalaich. Dèan thusa sin.”

“Oidhche math.”

“Oidhche math. Agus thoir an aire ort fhèin.”

Shuidh Seumas sìos a dheasachadh eisimpleir de chairt-cuiridh, gus am biodh i deiseil aige airson a cur a-steach chun a’ chlò-bhualadair.

Tha e na thoileachas don Iarla Cormac a bhith a’ fiathachadh

gu
Cuirm Cuimhneachain Trì Cheud Bliadhna na h-Iarlachd
ann an Taigh-òsta an Rìgh
air Dihaoine 28 Dàmhair
aig 7.30f fa chomhair 8.00f
RSVP ro 6 Dàmhair
Aodach: Foirmeil

Bha an suaicheantas ri chur gu h-àrd aig mullach na cairte, agus an sgrìobhadh ann an litrichean dubha. Agus bha a’ chairt gu bhith mu mheud A5.

B’ e an ath rud a bha ri dhèanamh liosta den fheadhainn a bhiodh aige air aoigheachd. Cha bhiodh neach bhon telebhisean ann. Ach

[TD 341]

bhiodh feadhainn ann a nochd air cuid de phrògraman an telebhisein. Saoil an iarradh e am Prìomh Mhinistear? Agus nan iarradh, saoil an tigeadh e? No an cuireadh e riochdaire ann na àite? Rùnaire an Ionmhais, ’s dòcha? No Rùnaire nan Dùthchannan Cèine? Agus luchd-cleasachd. Dh’iarradh e Marilyn Shaw. Dh’iarradh e feadhainn à Taigh nam Morairean.

Chaidh Seumas don leabharlann, agus shuidh e aig bòrd le peann ’s le pàipear agus le lethbhreac de <eng>Who’s Who?<gai> Thòisich e a’ dol troimhe. Ann an tiotan de ghòraich sheall e ach an robh ainm fhèin ann. Cha robh. Bha fios aige nach robh. Bha feadhainn an siud agus de litrichean aca an dèidh an ainmean na lìonadh cèis. Ach cha robh B ann. Agus cha robh An Òigh ann. Bha e toilichte mu dheidhinn sin.

Chuir e roimhe nach taghadh e cus de dhaoine a bha a’ fuireach ro fhada bhon taigh-òsta, air eagal ’s nach tigeadh iad. Ach bha feadhainn ann a dh’fheumadh e iarraidh, an dòchas gun tigeadh iad. Dè mun Teaghlach Rìoghail? Cha robh rian nach robh cuideigin ann a dh’ainmicheadh e fhèin no i fhèin orra, ach a bha fada gu leòr air falbh bho chridhe a’ chrùin. Ach cha dèanadh e sin a-mach bho <eng>Who’s Who?<gai>

Bha am peann a’ dol gu trang. Bha e a’ smaoineachadh gun robh daoine ga choimhead rè nan iomadh uair a thìde a thug e ris an taghadh. Agus bha an taghadh fhathast ri a lughdachadh gu timcheall air caogad neach. À sin bha Seumas an dòchas gun gabhadh co-dhiù mu cheathrad ris a’ chuireadh.

Rinn Seumas liosta de chaogad neach. Bha iarlan agus luchd-poilitigs, cleasaichean is bana-chleasaichean, daoine tranga agus daoine dìomhain, gu dearbha a h-uile seòrsa neach aig an robh inbhe air choreigin, a rèir coltais, air an liosta.

Chuir e gach nì air dòigh leis an taigh-òsta, shuidhich e ceann-latha, chunnt e a chuid airgid, agus sgaoil e na cuiridhean. Bha na cairtean a’ coimhead glè shnasail, le suaicheantas na h-iarlachd, ma b’ fhìor, gu h-àrd, agus sgrìobhadh ann an litrichean dubha, ’s gach nì air a chèiseadh ann an òr.

Agus thill gach RSVP a dh’iarr e. Ach cha d’ fhuair e ach mu

[TD 342]

fhichead ag ràdh gum biodh iad a’ frithealadh na cuirme. Co-dhiù, bha ainmean nam measg a chòrd ris. Lady Penelope Wilson, Clare Beaumont, Stephen Flannagan, Joyce Brittan, Jimmy Fulherton, Samantha Northcroft, An t-Iarla Merlin Shaughnessy. Agus feadhainn eile. Bha deagh mheasgachadh ann de dhaoine a bha ainmeil anns na coimhearsnachdan san robh iad fhèin a’ gluasad.

Agus ged nach robh a’ tighinn ach fichead, b’ ann a smaoinich Seumas nach b’ e droch rud a bha sin. Gheibheadh e eòlas na b’ fheàrr orra na gheibheadh e air ceathrad no air caogad, agus cuideachd cha chosgadh a’ chuirm uiread dha. Gu dearbha, b’ ann a bhiodh sgillinn no dhà aige air fhàgail. Agus ’s cinnteach gum faigheadh esan cuireadh bho chuid dhiubhsan uaireigin, ’s cha bhiodh sin gun chosgais.

Bha gach nì a-nise ullaichte fa chomhair an fheasgair mhòir.

* * * * *

Thòisich iad a’ nochdadh mu leth-uair an dèidh seachd. Fir agus mnathan sgeadaichte gu foirmeil mar a chaidh iarraidh. Agus bha Seumas san doras a’ cur fàilte orra uile.

“An t-Iarla Cormac?” arsa Merlin Shaughnessy.

“Gu dearbha,” arsa Seumas.

“Ach cha chuala mi . . .”

“O, ’s iongantach gun cuala. Cha bhiodh an seann iarla a’ dol am measg nan uaislean idir. Ach smaoinich mise gum bu chòir dhomh sin atharrachadh.”

“Glè ghlic, <eng>old chep<gai>,” arsa Shaughnessy. “Am bi thu a’ dol a Thaigh nam Morairean?”

“Cha bhi,” arsa Seumas. “Ach nuair gheibh mi barrachd ùine, tadhailidh mi san àite. Tha e coltach gu bheil e uabhasach math ma tha norrag a dhìth ort!”

“Ha, ha,” arsa gàire Shaughnessy.

“Branndaidh eile?” dh’fhaighnich Seumas. “Millie, branndaidh eile dom charaid.”

Thòisich Shaughnessy a’ còmhradh ri Millie. Bha amharas aice air, gu h-àraidh nuair chunnaic i a shùilean. Rinn i leisgeul gun robh a’

[TD 343]

ghlainne aig Samantha Northcroft falamh. Nuair ràinig i Samantha Northcroft, bha Seumas air ruighinn.

“Samantha, a ghràidh,” ars esan, mar gun aithnicheadh e a-riamh i.

“Cormac,” ars ise, tro fhiaclan deàlrach agus tro bhilean dearga.

“A-nise,” ars esan, “na innis dhomh. Am film mu dheireadh agad. <eng>Woman on a Tandem<gai>, nach e?”

“Sin ceart, a ghaoil,” ars ise.

Thàinig Lady Penelope Wilson don chuideachd.

“Lady Penelope,” arsa Samantha.

“’S aithne dhuibh a chèile?” dh’fhaighnich Seumas.

“Sinne!” ars iadsan le chèile.

“A bheil cuimhne agad,” arsa Penelope ri Samantha, “air Gordon Beveridge?”

“A bheil cuimhne agamsa air Gordon Beveridge? A ghaoil, ’s ann agadsa bu chòir cuimhne a bhith air Gordon Beveridge.”

Thòisich an dithis a’ lachanaich. Ach cha d’ fhuair Seumas an còrr fiosrachaidh.

Chaidh e a-null gu far an robh Clare Beaumont a’ bruidhinn ri Jimmy Fulherton. Ach dh’fhalbh Fulherton a bhruidhinn ri cuideigin eile.

Cha robh fios aig Seumas air mòran mu Chlare Beaumont, ged a bha e air a h-iarraidh chun na cuirme.

Dh’èigh e air Millie gus am faigheadh Clare glainne eile de fhìon dearg.

“Nach suidh sinn,” arsa Seumas.

“B’ fheàirrde mo chasan sin,” ars ise. “Chuir mi seachad ùine an-dè am bùth Duncan & Weston a’ lorg bhrògan. ’S bha mo chasan cho goirt. A bheil mo bhrògan ùra a’ còrdadh riut?”

Thog i bonn a dreasa a dh’fhoillseachadh nam brògan.

“Tha gu dearbha,” ars esan. “Tha iad brèagha dha-rìribh.”

“Ach tha mo chasan fhathast goirt,” ars ise. “Nam b’ urrainn dhomh mo bhrògan a thoirt dhìom.”

Leig e seachad a briathran.

“Siuthad a-nise,” ars esan, “innis dhomh mud dheidhinn fhèin.”

[TD 344]

Rinn i lachan gàire.

“Smaoinich,” ars ise. “Iarla a’ toirt dhòmhsa cuireadh gu cuirm, ’s gun fios aige mum dheidhinn.”

“Tha fios agam air d’ ainm,” ars esan, “agus tha fios agam gu bheil thu ainmeil. ’S tha fios agam gum bi thu a’ cleasachd.”

“Rinn mi film no dhà,” ars ise, “agus rinn mi mòran airgid. ’S dòcha gur e <eng>Singer in the Sunset<gai> am film a b’ ainmeile a rinn mi.”

<eng>“Singer in the Sunset,”<gai> ars esan. “An robh thusa ann an <eng>Singer in the Sunset<gai>?”

“Bha,” fhreagair i.

“Nach d’ fhuair am film sin duais Cinemy?”

“Fhuair,” ars ise.

“Cha d’ fhuair thusa . . ?”

“O, cha d’ fhuair,” ars ise. “Chan robh annamsa ach bana-chleasaiche òg an uair ud. Bha Grant Robinson san fhilm. Esan a choisinn an Cinemy.”

“An robh thu pòsta a-riamh?” dh’fhaighnich e.

“Bha,” fhreagair i. “Ach cha do mhair am pòsadh. Bha esan ri cleasachd cuideachd. ’S iongantach gun cuala tu a-riamh mu dheidhinn. Carl Blankhoff. Gearmailtich a bha na shinnsearan. Bha mo bheatha fhìn agamsa. Phòs esan a-rithist, ach cha do phòs mise.”

“Carson?” arsa Seumas.

“Cha robh mi ag iarraidh na seòrsa beatha ud a-rithist. Air falbh bho chèile gun sgur. Beò ann an taighean-òsta. A’ slaodadh mhàileidean air feadh an t-saoghail. ’S e tha dhìth ormsa cuideigin aig a bheil taigh mòr le searbhantan. Cuideigin mar an Iarla Merlin Shaughnessy thall an siud. Ach tha esan pòsta cheana, agus co-dhiù tha e beagan ro aosta.”

Bha Seumas a’ faireachdainn mar gun robh sùilean Clare a’ dol troimhe.

“Agus a-nise,” ars ise, “innis thusa dhòmhsa mud dheidhinn fhèin.”

Bha gu leòr ri innse nan cuireadh e a mhac-mheanmhain fa comhair. Carson nach dèanadh e sin? B’ fheàrr cliù a chruthachadh na bhith gun chliù idir!

[TD 345]

“Uill,” ars esan, “mar gach neach eile chaidh mi don sgoil. Agus dh’fhuirich mise innte gus an d’ fhuair mi na <eng>Highers.<gai> Sia dhiubh uile gu lèir.”

Chunnaic e B agus An Òigh san t-solas a bha a’ cromadh bho mhullach an t-seòmair, agus iad a’ crathadh an dùirn ris.

“Bha dùil agam an uair sin a dhol don oilthigh,” ars esan

“’S carson nach deach?” dh’fhaighnich i.

“Carson gu dearbha?” ars esan. “Chaochail m’ athair gu h-aithghearr, agus nuair thachair sin thuit uallach na h-oighreachd ormsa. Taigh mòr ri ruith, agus smachd a chumail air na searbhantan.”

“Dè mud mhàthair?” ars ise.

“Tha bliadhnaichean bho bhris am pòsadh,” ars esan. “B’ i mo mhàthair-sa an treas bean a bha aig m’ athair. Duine cruaidh a bh’ ann. Cha do dh’fhuirich tè dhiubh fada sam bith còmhla ris.”

“Agus tha thu a-nise nad aonar san taigh mhòr sin?”

“Tha,” ars esan. “Mi fhìn ’s na coin ’s na searbhantan.”

Thàinig i beagan na b’ fhaisge air. Ach lean e air.

“Chan eil mise fhathast deiseil,” ars esan, “airson pòsadh. Gu h-àraidh nuair chuimhnicheas mi air m’ athair. Ach cha b’ e droch dhuine a bh’ ann ged a bha e cruaidh.”

Bha beagan de chrith na ghuth.

“’S fheàrr dhomh,” ars esan, “a dhol a bhruidhinn ri càch.”

Dh’fhuirich Clare na suidhe far an robh i, ach mhothaich i gun robh Seumas a’ breith air làimh air gach neach ris an do stad e a bhruidhinn, agus an uair sin gun robh iad a’ togail orra. Cha robh i a’ tuigsinn.

Bha gach neach air iad fhèin a chuideachadh gu biadh agus bha Millie air an cuideachadh gu deoch. Bha am feasgar a’ fàs caran anmoch gun teagamh, ach bha Seumas mothachail air nach d’ fhuair e glè fhada a-steach air na h-uaislean don tug e cuireadh chun na cuirme. Agus bha e a’ smaoineachadh mun mhadainn nuair dh’fheumadh e a bhith san oifis a-rithist, agus uaislean an t-saoghail a’ dol seachad air. Cha robh a-nise air fhàgail ach e fhèin agus Clare.

“Càite a bheil thu a’ dol a-nochd?” dh’fhaighnich i.

[TD 346]

“Feumaidh mi tilleadh chun na h-oighreachd,” fhreagair e.

Oighreachd! Taigh Mrs Brand!

“Agus tusa?” ars esan.

“Tha mise a’ dol a dh’fhuireach an seo. Nach do dh’fhast thu seòmraichean?”

“Tha sin ceart.”

“Am faic mi tuilleadh thu?” ars esan, gun fhios dha.

Rinn i gàire ris.

Agus dhealaich iad an dèidh cur romhpa gum faiceadh iad a chèile a-rithist an ceann seachdaine. Dh’fhaodadh esan a bhith air fuireach cuideachd, ach bhiodh sin cunnartach. Agus cha bhiodh e ceart. Boireannach uasal a bha innte agus dh’fheumadh e an gnothach a ghabhail ceum air cheum.

Phòg iad a chèile mus tug esan an oidhche air.

* * * * *

Nuair ràinig Seumas Taigh-òsta an Rìgh mu leth-uair an dèidh seachd feasgar Dihaoine, cha robh mòran dhaoine mun cuairt. Chaidh e a-steach don bhàr far an robh e a’ dol a choinneachadh ri Clare, ach cha robh sgeul oirre. Agus ruith smuain tro inntinn ach saoil an tigeadh i.

Dh’iarr e glainne uisge-beatha, agus shuidh e ann an oisean a’ coimhead nam ballachan. Bha e a’ faicinn dhealbhan air na ballachan, ged nach robh iad idir crochte.

Agus an ceann cairteal na h-uarach, nochd Clare. B’ e seo a’ chiad uair a thàinig e a-steach air gur iongantach mur robh i gu math na bu shine na esan, ach bha dreach a craicinn a’ cleith a h-aoise.

“Drama?” ars esan.

“Bhodca,” ars ise. “Le beagan sòda.”

Bha iad a’ còmhradh a-null ’s a-nall mu chaochladh nithean, agus Seumas a’ cumail a’ dol leis an sgeulachd mun oighreachd ’s mu na searbhantan. Ach dè eile a b’ urrainn dha a ràdh a-nise, an t-iarla brèige a thug a car à Clare? Dh’innis i dha gum b’ e a h-athair Sir Teàrlach Beaumont aig an robh sreath bhùthan a bha a’ dol fon

[TD 347]

ainm Beaumont’s Boutiques, agus gun rinn e fhortan a’ reic aodach bhoireannach. Sin bu choireach gun rinneadh Sir dheth. ’S nuair dh’fhàg Clare an sgoil, chaidh i gu colaiste dràma a dh’ionnsachadh a bhith na bana-chleasaiche. Chaidh a bràthair, Adrian, a-steach còmhla ri athair a riaghladh na sreath bhùthan, agus b’ fheudar dhìse a slighe fhèin a dhèanamh tron t-saoghal.

A dh’aindeoin aoise, bha e follaiseach gun robh Clare agus Seumas dèidheil air a chèile. Ach thòisich a chogais a’ cur dragh air Seumas. Na bha siud de bhreugan!

Nuair thàinig am feasgar gu ceann ’s a rinn esan is ise iomlaid air na beannachdan, choisich Seumas tron dorchadas gu taigh Mrs Brand agus e a’ smaoineachadh. Cha robh e ceart a bhith a’ leigeil air gum b’ e iarla a bh’ ann le taigh mòr làn shearbhantan. Bha fios aige gun robh inbhe aig gach neach don tug e cuireadh chun na cuirme, agus cha robh annsan ach gille a thàinig bho shliochd nach do bhlais air inbhe a-riamh. Saoil an cailleadh e Clare nan innseadh e dhi? No saoil eadhon an robh i aige airson a call? Bha na ceistean ag èirigh, tè às dèidh tè ann an aithghearrachd.

Thog e am pàipear-naidheachd a bha air a’ bhòrd bheag san talla ann an taigh Mrs Brand. Cha mhòr gun creideadh e a shùilean. Bha dealbh de Chlare sa phàipear, agus sgeulachd a bha ag innse gun robh i fhèin agus an t-Iarla Merlin Shaughnessy a’ dol a phòsadh, gun robh i na meadhan air pòsadh Shaughnessey a bhriseadh às a chèile, agus gum b’ e seo an ceathramh pòsadh aicese.

“A’ bhanacheard!” arsa Seumas aig àirde a chinn.

Thug an èigh Mrs Brand a-mach don talla, ach rinn Seumas leisgeul gur ann a bhuail e a chorrag san doras, agus gun tug am pian air èigheachd.

Bha beagan de eachdraidh Chlare sa phàipear cuideachd. Cha bu bhana-chleasaiche idir i mar a bha i ag ràdh, a bharrachd air gun nochd i na bu lugha na leth mionaid san fhilm <eng>Singer in the Sunset.<gai>

“A’ bhanacheard!” arsa Seumas a-rithist.

Bha fearg mhòr air Seumas air sgàth nam breugan a dh’innis Clare dha. Agus cha robh guth a-nise air na breugan a dh’innis esan dhìse.

[TD 348]

Bha athair ’s a mhàthair ceart. Cha robh ann an Seumas ach gille ris nach robh beairteas saoghalta a’ suathadh.

* * * * *

“Agus chaidh mòran de na Dòmhnallaich a mhurt ann an Gleann Comhann. A’ bhliadhna 1692 a bh’ ann. MacIain agus a theaghlach.”

Thàinig gnogadh chun an dorais. Nochd An Òigh san doras, agus thòisich i a’ bruidhinn ri B. Bha Seumas a’ feuchainn ri farchluais. Bha sin mòran na b’ inntinniche na eachdraidh. Na b’ inntinniche na na Dòmhnallaich.

“Chan fhaigh an duine sin na <eng>Highers<gai> gu bràth,” arsa B.

“Chan fhaigh na càil sìos bhuapa,” ars An Òigh.

“Agus,” ars ise, “a bheil fios agad dè fhuair mise sa phost an-diugh? Cairt,” ars ise, “le cuireadh gu cuirm bho amadan air choreigin aig a bheil An t-Iarla Cormac air fhèin.”

“Fhuair agus mise,” arsa B. “Thèid sinn chun na cuirme.”

“Thèid,” ars An Òigh. “Sinn a thèid!”

Agus thuit Seumas na chadal a-rithist.
