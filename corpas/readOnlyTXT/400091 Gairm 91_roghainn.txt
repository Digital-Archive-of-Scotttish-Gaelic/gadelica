[TD 207]

AN GAIDHEAL ’S A CHANAIN
le Niall M. Brownlie

“Mhair i fòs,
’S cha téid a glòir air chall,
Dh’aindeoin gò
Is mìoruin mhóir nan Gall.”

Sgeadaich neach ás a’ Ghàidhealtachd ann an trusgan a dhùthcha ach cha Ghàidheal e, is chan eil e airidh air a mheas mar Ghàidheal, mur eil Gàidhlig ’na bheul. Tha na facail “Gàidhlig” agus “Gàidheal” co-ionnan, is cha ghabh iad an sgaradh bho chéile. Gàidheal an fhuilt bhàin, cha Ghàidheal idir e ach Lochlannach, Fear na gruaig duibhe, ’sann de chinneadh air choreigin eile esan, ach ma tha a’ Ghàidhlig ’nam beòil, is Gàidheil gun teagamh iad, agus nach biodh e glé dhàn an neach sin a theireadh an t-atharrachadh?

Nis bhon a tha an Gàidheal còmhdaichte gu comh-lionta, nach biodh e iomchuidh sùil nas dlùithe a thoirt air fhéin, is air a chànain. B’iad smuaintean an duine, màthair a chànain, agus feumar a ràdh gun do chuir an Gàidheal a smuaintean am facail shoilleir thuigseach, is tha bhuil air a’ bhlàth, “tha tighean-taisge na Gàidhlig de fhaclan gasda làn.” Chuir an Gàidheal àille is dreach, maise is sgéimh spioradail, air cainnt-a-mhàthar, nuair a thaisbean e saibhreas inntinn, agus eadhon anama, do uile shluagh na cruinne-cé. Bho bhith ’na naoidhean iriosal, dh’fhàs a’ Ghàidhlig suas gu bhith ’na seud lannaireach ann an dualchas ar daoine, is ’na fianuis fhollaiseach air comas a’ Ghàidheil gu gach smuain fhàsmhor a thàinig bho àrd-aigne a phàirteachadh r’a chéile. Choisinn e do’n Ghàidhlig bharr-chaoin, bhinn-fhaclach, cheòlmhor, àite sìorruidh a-measg chànainean riaghailteach an t-saoghail, a dh’aindeoin gach droch-dhìol a dh’fhulaing i bho chionn iomadh linn.

Tha litreachas na Gàidhlig farsainn, fial, ’na dhearbhadh soilleir air feartan na cànaine — cho torrach, sgaiteach, easgannach ’s is urrainn

[TD 208]

dhith a bhith; seo dìleab phrìseil nam mìle bhuadh, saibhir an rosg, am bàrdachd, is am beul-aithris.

“An labhairt shìolmhor
Lìonmhor, ’s mìlteach buaidh;
Shultmhor, bhrìoghmhor
Fìorghlan, chaoidh nach truaill!

B’i teanga mhilis
Bhinn-fhoclach san dàn,
Gu spreigeil tioram
Ioraltach ’s i làn.”

Briathran an t-sàr-bhàird, Alasdair Mac Mhaighstir Alasdair, is có a b’fheàrr na e fhéin gu éifeachd na seann chànain a chur am filidheachd, àrd-chùiseach, eireachdail.

Chan eil a’ Ghàidhlig cho saibhir an rosg ri cuid de na cànainean riaghailteach eile, is chan ann gun aobhar a thachair seo. Mar a thubhairt mi cheana, dh’fhulang ar cànain geur-leanmhuinn mór bho chionn iomadh linn. Cha d’fhuair an Gàidheal cothrom fòghlum sam bith, is mar sin bha e neo-chomasach air a smuaintean a chur sìos air pàipear; theireadh móran nach robh ann ach ainmhidh borb, aineolach, ach tha am beachd seo fada, fada clì. Bha an sàr-bhàrd, Donnchadh Bàn Mac an t-Saoir, neo-ionnsaichte, gun fhacal sgoile, ach bha inntinn shoilleir ’na léirsinn, agus Gàidhlig bharrail, fhileanta, shultmhor ’na bheul — saoilidh mise gum biodh e glé dhuilich leth-bhreac an dà rann a leanas fhaotainn an cànain sam bith eile:—

“Chaidh mi do’n choill an robh croinn is gallain
Bu bhoillsgeil sealladh mun cuairt;
’S bha miann mo shùl do’n fhiùran barraicht’
An dlùths nam meanganan suas:
Geug fo bhlàth o bàrr gu talamh,
A lùb mi farasda nuas:
Bu duilich do chàch gu bràth a gearradh,
’S e’n dàn domh ’m faillean a bhuain.

[TD 209]

Shuidhich mi lìon air fìoruisg tana,
’S mi strì g’a tharraing air bruaich;
’S thug mi le sgrìob air tìr a’ ghealag,
’S a lìth mar eal’ air a’ chuan:
’S toilicht’ a dh’fhàg e’n là sin m’aigne
An roinn a bh’agam san uair:
B’i coimeas mo cheud-mhna reul-na-maidne,
Mo chéile cadail ’s mi ’m shuain.”

Faodar a ràdh gum bheil “Coire Cheathaich”, “Cead Deireannach nam Beann”, “Moladh Beinn Dòrain”, agus “Cumha Chailein Ghlinn Iubhair” air a’ mhodh cheudna, agus chan eil an sin ach beagan de shaothair Dhonnchaidh Bhàin.

Bha a mhór-chuid de shàr-bhàird na Gàidhealtachd anns an aon shuidheachadh ri Mac-an-t-Saoir a thaobh fòghluim; ged a bha cuid ann mar Alasdair Mac Mhaighstir Alasdair, Dùghall Bochanan, Uilleam Ros, agus Eóghann MacLachlainn, a fhuair an deagh ionnsachadh. A dh’aindeoin sin, cha robh aon aca, a-mach bho Mhac Mhaighstir Alasdair, cho ealamh, ealanta ri Mac-an-t-Saoir, is ma bha an oir aig Mac Mhaighstir Alasdair air Donnchadh Bàn, is ann an òirdheirceas a mhodh-labhairt. Tha gun teagamh, eadar-dhealachadh mór ann an gnè-bàrdachd na dithis seo. Bha Donnchadh Bàn, màlda, suairc, is dlùth do nàdur, air an làimh eile, bha MacDhomhnuill àrd-inntinneach, dealasach, àrdanach, ann am braiseid a chainnte, no ma dh’fhaodar a chur an dòigh eile, an coimeas ri bàrdachd MhicDhòmhnuill, tha bàrdachd Mhic-an-t-Saoir mar fhalaisg lasradh fraoich, an coimeas ri gual goileach na ceàrdaich. Tha seo glé shoilleir anns an roinn bàrdachd a leanas:—

“O Dastram, dastram,
Dastram Mòrag!
Ribhinn bhuidh’ bhasdalach,
Leac-ruiteach ròsach;
A gruaidhean air lasadh
Mar an lasair-chlach dhaite,
’S a deud mar an sneachda,
Cruinn-shnaidhte ’n dlùth òrdugh;
Ri Bhénus cho maiseach,
Cho snasmhor ’s cho còrr rith.”

[TD 210]

Sealladh beag air saothair a dhà de na sàr-bhàird a bha, ach tha a sàr-bhàird aig a’ Ghàidhlig fhathast. Tha againn an Ruaraidh MacThómais, agus an Somhairle Mac Gill’Leathain dà bhàrd a tha gun choimheart. Tha iad-san a’ gleidheadh leus dèalrach na cànain laiste le bàrdachd bhrèagha, làn de dhoimhneachd smuaintean, a tha a’ tighinn bho inntinnean seaghail, fosgailte; tha an cuid bàrdachd mar fhuaran ùr de fhìoruisge glan, bras, beothail, seirmeach, riochdaichte an Gàidhlig làidir, ruithteach, spreigearra, ghrinn, — dearbhadh farsainn air buadhan, is cumhachd an dà bhàird, agus air bunaitean mhaireannach na seann chànain.

Rinn litreachas Gàidhlig adhartas mór bho chionn beagan bhliadhnachan air ais; tha “Gairm” an déidh móran leabhraichean, bho ùghdaran ùra, a chlò-bhualadh an rosg, agus seirbhis a tha a’ toirt mór mhisneach dhaibh-san a tha ri saothair air sgàth còir na Gàidhlig! Ach chan fhoghain sin, feumaidh “Gairm” còmhnadh agus cul-taic nan Gàidheal uile, gach mac is nighean màthar againn, ma tha sinn a’ dol a theàrnadh na Gàidhlig ann an suidheachadh an latha ’n diugh. Feumaidh sinn a bhi faicilleach, cùramach, is do-dhealaichte, air neo théid an leus loinnearach a smàladh, is bithidh sinne gun rosg, gun bhàrdachd, is gun ionannachd. Tha Gàidheil an latha ’n diugh tuilleadh is slaodach a thaobh na cànain, is chan eil iad deònach strì sam bith a dheanamh chum a cumail slàn, fallain. Ro thric, tha sinn deiseal le leisgeul fann nan lag-chridheach:— nach eil anns a’ Ghàidhlig ach cànain gun bhrìgh, is nach fhiach i bhi ga h-àrach; seo leisgeul baoth nan gealtach, gun bhith, gun bhrìgh, is gun bhunait.

Tha Comunn Oiseanach Ghlaschu aig an àm seo a’ tagairt gu cruaidh ris a’ Bh-B.C. a thaobh craobh-sgaoilidh Gàidhlig’ air réidio, is air telebhisian, agus is fhiach seo a mholadh, oir ’nam bharail-sa, tha Roinn na Gàidhlig’ lapach, truagh. Nuair a bu chòir do’n Bh.B.C. a bhi a’ craobh-sgaoileadh gach nì as fheàrr nar litreachas, is nar beul-aithris, chan eil an tabhartas ach truagh, is gann am macmeanmna a thaobh feum na Gàidhlig’. Chan e òrain air an seinn anns an t-seann nòs, no beul-aithris, a tha air uairean lag, anfhann, toiseach is deireadh ar dualchais, tha móran a bharrachd air seo de sheudan ann an seotail na ciste. Chan eil mi a’ ràdh nach eil àite do’n t-seòrsa Phrógraman a dh’ainmich mi ann an craobh-sgaoileadh, ach feumaidh sinn a bhith

[TD 211]

cùramach anns an taghadh. Is fhiach an Comunn Oiseanach ar cul-taic, oir gus an glaoidh sinn gu h-aon-ghuthach, cha tig caochladh air beachdan, is air dol a-mach a’ Bh.B.C.

A thuilleadh air seo, feumaidh sinn sabaid gu duineil ri Roinn an Fhòghluim, airson ath-leasachadh a dheanadh air suidheachadh na Gàidhlig’ ann an sgoiltean na h-Alba. Tha an t-àm a nis iomchuidh gu bhith a’ deanamh follaiseach do uile shluagh Bhreatainn, gum bheil móran a tha toirbheartach, agus saibhir aig an t-seann chànain seo ri thoirt do litreachas na rìoghachd. Anns an dealachadh, fàgaidh mi sibh leis an smuain seo:— Anns a’ bhliadhna 1900, bha dà cheud mìle neach a’ bruidhinn Gàidhlig an Alba, an diugh tha an àireamh mu dheich is ceithir fichead mìle — saoil am bheil an t-àm iomchuidh?

[Sanas]

[TD 212]

CAIRT-CHOMHARRAIDH AON TURAIS
le Coinneach Mac a’ Ghobhainn

’S gann gu robh an trèana air stad aig stéisean Chrian-làirich air a thaom gach fear a-mach, ri dèanamh le cabhag air an tigh-ùrachaidh, cuid a dh’fhaighinn tea, agus a’ mhòr-chuid a cheannach leann. ’Se sin gach fear ach aon ghille òg, tapaidh nach dug ionnsaigh idir air na nithean sin. Chaidh esan agus sheas e air carraig chreaga a bha ri fàs a-mach air taobh a’ chòmhnard, chuir e aghaidh air an trèana, agus air an sluagh a bha ri gluasad sìos agus suas mu choinneamh, agus thòisich e dhan cronachadh. B’e Niall Eachann a b’ainm do’n a laoch seo, balach maiseach, mu fhichead bliadhna a dh’aois, le falt dualach donn air. Bha e eireachdail ’na phearsa, sònraichte a-miosg mhóran, co-dhiù a-miosg sia ceud fear, oir b’e sin an àireamh a bh’ air an trèana, sia ceud seòladair ás Eilean Leódhais agus Na Hearadh, air an togail leis an Riaghailteas airson seirbhis a dheanamh dhan a’ Chrùn anns a’ Chabhlach Rìoghail, goirid mas do thòisich an Cogadh Mór mu dheireadh. B’ ann do Eilean Leódhais a bhuineadh Niall, agus cho fada is fios dhòmhsa, tha e ri còmhnaidh anns na pàirtean sin fhathast, ’na dhuine slàn, fallain, tha mi an dòchas.

Labhair Niall ris na seòladairean a bha air slighe gu Baile Beul-a-Phuirt ann a ceann-a-deas Shasuinn, agus e ri taghadh a bhriathran gu cùramach. “Tillibh” ars esan, “tillibh air ais do ar dachaidhean. Na fuirichibh anns a’ chòmhnard ach thoiribh oirbh air ais do na beanntan agus na gleanntan bho’n dàinig sibh. Coma leibh a bhi ri dol a chogadh do na Sasunnaich. Cuimhnichibh air cliù ar sinnsearachd agus cho treidhireach ’s bha iad do chòir Alba. Tha spiorad a’ Phrionnsa Teàrlach Stiùbhart an dràsda fhéin ri ’g amharc sìos oirbh bho’n fhìor bheanntan sin fos ur cionn”, agus e ri toirt sguab le làmh gu chùlaibh. Bha a’ phuing seo gu math freagarrach airson an àm, oir ’s gann gun deach uiread do

[TD 213]

Ghaidheil thairis air crìochan Alba ann an aon buidhinn bho chaidh am Prionnsa Teàrlach ann aig ceann na Fineachan aig àm an ’45. Ged nach robh spiorad a chinneadachd air a cheann a thogail ach tearc ann an Alba aig an àm ud, bha fìor choltas fear tìr-gràdhaiche air Niall, agus na robh aon duine air aontachadh leis, tha mi do’n a’ bheachd gu robh e air tilleadh. Ach ged a dh’éisd móran ris, cha do fhreagair neach e. Bha fhaireachdainn fhéin aig gach fear, le cianalas agus mulad, an deidh cùl a chur ri càirdean agus luchd-gràidh, ach dh’fheumta strìochdadh ris an òrdugh a fhuair iad.

Ghiùlain an trèana na fir gu an ceann-uidhe, far an deach a sgapadh gu luingean-cogaidh air feadh an Rìoghachd, agus feadhainn gu tìrean céin. Cuid nach robh na bàtaichean aca ullamh airson a dhol air bòrd, chaidh am fàgail anns an taigh-feachd, agus bha Niall air fear dhiu sin.

Ach cha robh e’n dùil no an dàn do Niall a dhol air bòrd gin a bhàta. Tràth air a latha-mhàireach, le na speuran ri trom-shileadh, nuair a bha na seòladairean ri feachd-dhealladh ’na roinnean air a’ chabhsair mhór, chunnaic iad sealladh a chuir iongnadh air cuid, agus a thug gàire gu ìomhaigh pàirt: Niall, le cota oilisgean air, ’na shuidhe air bocsa air taobh fear de na claisean a bha ri sgaradh a’ chabhsair, agus e ri ’g iasgachd anns an ruith-uisge. B’e an uidheam a bh’aige làmh sguab le pìos sreang agus prìne ceangailte air, agus bha e ga thilgeadh a cheart cho briagha ’s ged a bhiodh e air an abhainn aig a dhachaidh anns a’ Ghaidhealtachd.

Chaidh oifigeach far a robh Niall le cabhaig, ri ’g éibheachd agus ri mionnan ris, ach cha dug sin buaidh sa bith air. Chùm e ri ’g iasgachd mar a bha e roimhe. Chaidh a chur an sàs, agus a thoirt le na freiceadain a dh’ionnsaigh an taigh-faire, far a robh dùil a chur fo chìs. Ach a dh’aindeoin an ceasnachadh a rinn iad air Niall, chan fhaigheadh iad focal còmhraidh bhuaithe, agus chaidh fios a chur air lighiche a thug òrdugh a chàradh anns a’ bhàgh-tinnis. Cha robh e furasda dhaibh a chumail ann a sin, oir cho luath ’s a gheibheadh e fàth, bha e a-mach air a’ chabhsair, ri ’g iasgachd anns na claisean air a neo ri sealg bhradain anns na h-amairean mór uisge a bha air iomall a’ chabhsair. Thainig orra faire daonnan a chur air Niall. Thainig lighiche tinnis-inntinn a rinn sgrùdadh air, agus ged a bha e don a bheachd gu robh uireasbhuidh ’na chois, dh’fhàilnich air deanamh a-mach gu dé è. Chan fhaigheadh iad focal còmhraidh bhuaithe, ach beagan monmhor leis fhéin ann an Gàidhlig.

[TD 214]

Fhuair mise cead a dhol a choimhead air Niall aon fheasgar, cuide ri gille bha eòlach air. Ach ged a bha sinn ri sgeulachd ris, feuchainn ri còmhradh a tharraing bhuaithe, chan fhaigheadh sinn focal, ach ri tormain leis féin, mu iasgach agus bradain. Rinn an gille seo innse dhomh air eachdraidh-beatha Néill. B’e an aon mhac aig croitear aig a robh bàta-iasgaich, leis am biodh e ri cuideachadh athar. Ach bha cùisean a thaobh chroitean agus iasgach bochd, agus air a bha Niall mu naoi bliadhna deug a dh’aois, rinn e airson a dhol gu Lunnainn airson gu faigheadh e seòladh anns a’ Chabhlachd-mharsanta. Air ruigsinn Lunnainn rinn e mar a rinn iomadach balach eile roimhn agus ’na dhéidh, ghabh e do’n an R.N.R. As deidh a sheirbheis ann a sin, fhuair e obair air bàtaichean a Ph. & O. ri seòladh a-mach á Lunnainn. Bha e an dùil aig Niall dà bhliadhna a thoirt air falbh agus airgiod a’ shàbhaileadh gu cuideachadh athair le taigh ùr a thogail. Ach cha robh Niall ach air falbh mu bhliadhna air a chaidh athair chun na leapa le droch-thinneas, agus thainig air tilleadh dhachaidh. Bha seo goirid mus deach a thogail leis an Riaghailteas.

Chaidh a nis Niall a ghluasad suas gu tigh-eiridinn Hàslar a-mach ás a’ bhaile, far an deach rannsachadh a dheanamh air a chaithe-beatha, eadhoin gu sgrùdadh a thoirt ann an oifig a’ Ph. & ann a Lunnainn, air eachdraidh. Fhuair mise fios air latha sònraichte a dhol suas gun an tigh-eiridinn, far an deach mo thoirt a-steach do Oifig an Aird-lighiche. Bha e ’na shuidhe air cathair agus a làmhan air bòrd-sgrìobhaidh, sgàrlaid a dhreuchd air gach taobh don a’ bhann mhór òir a bh’air muinicheannan a dheise. Chuir e fàilt orm agus cheasnaich e mi a rèir a’ chànan Gàidhlig agus an robh mi fileanta air a bhi dha bruidhinn. Air dhomh innse dha gu robh, thubhairt e rium gu robh e airson mi eadar-theangair a dheanamh eadar Niall agus e fhéin. Thug e dhomh pàipear air a robh mu fhichead ceist, a bha agam ri chur ri Niall ann an Gàidhlig, an deidh beagan seanachais a dheanamh ris, agus na freagairtean aige eadar-theangachadh gu Beurla.

Bha Niall ann a rùm leis fhéin, ann a roinn do’n tigh-eiridinn far an robh cuid le tinnis-inntinn air an gleidheadh. Rinn mi còmhradh ris agus chuir mi na ceistean air, ach freagairt cha d’fhuair mi ach aon. Air a thubhairt mi ris gu robh e ri ’g uisg’ a muigh, thog e a cheann agus labhair e air a shocair “Matà, bidh na bradain a’ ruith a-nochd”. Leig mi soraidh leis agus chaidh mi air ais do’n lighiche agus thug mi dhà mo naidheachd.

[TD 215]

Mu sheachdain ás deidh an àm, thainig fios thugam nochdadh aig an oifig anns an taigh-feachd. Bha oifigeach dha mo choinneachadh le carbaid a thug sinn gu Hàslar. Bha Niall ri feitheamh rinn, le phoca-màileid air a thaobh. Thug sinn anns a’ charbaid e gun a stéisinn far an d’fhuair sinn an trèana gu Lunnainn. Aig Waterloo shiubhail sinn fo thalamh gu stéisinn Euston, agus b’e seo a chiad uair a mhothaich mi eadardhealachadh ’na fhéineachd. Bha e mar gum biodh cabhag air, ag iarraidh air adhart, agus aig an aon àm ga chumail fhéin air ais. Aig Euston cheannaich an t-oifigeach cairt-chomharraidh dha, cairt-chomharraidh aon turais a bheireadh e gu Caol Loch-Aillse agus air an aisig a-null gu Steòrnabhagh.

Aig a’ gheata mu choinneamh na trèana, rug Niall air a’ mhàileid a bha mi ri giùlain dha. Thainig fiamh gàire air aodann agus shaoil leam gun phriob e orm, nuair a thubhairt e “Móran taing, a charaid, ni mi fhéin a’ chùis a nis”. Le sin dh’fhalbh e le cabhaig a dh’ ionnsaigh na trèana. Aig an dorus sheas e agus thug e sùil air ais. Thog mise mo làmh ris, agus rinn e leth oidhirp air mo fhreagairt, mun deach e ás m’ fhianais a-steach do’n trèana.

Thug mise car tacain ri ’g amharc air far an deach Niall ás mo shealladh agus air an trèana a bha nis ri gluasad gu slaodach a-mach ás an stèisinn, mo smuaintean air na thachair bhon chunnaic mi Niall ann an Crian-làirich mu thri seachdainean air ais. Dhùisg an t-oifigeach mibho mo bheachd-smaoin. “Gu dé a thubhairt e” as esan. “Thubhairt” arsa mise, agus mo shùil air deireadh na trèana ri dol á sealladh anns an fhiaradh, “Thubhairt e gum bi na bradain ri ruith a-nochd”.

Thionndaidh sinn air falbh bho chòmhnard an stéisinn agus thog sinn oirnn air ais air an t-slighe air an dàinig sinn. “Seadh matà” ars an t-oifigeach, “bu mhiann leam gun cuireadh e thugam fear”.

[Sanas]

[TD 239]

BEARRADAIREACHD NAM BODACH
le Gordon Donald

Bha uair nach robh croitear ann an Tiriodh, cha mhór, nach robh an eisimeil air a’ chladach air tomhas mhór de’n leasachadh fearainn aige. Bha an cladach air a roinn a-measg nam bailtean, agus riaghailtean daingeann aca có rachadh gach taobh agus cuin. Ma bha toradh na mara pailt, bha croitearan feumach a cheart cho pailt agus cha b’fhuilear do dhuine éirigh glé thràth nan toireadh e a chuid chothromach ás an tràigh.

Bhitheadh na poidsearan a’ tighinn ann cuideachd agus cha b’e aon uair no a dhà a bha ùbraid agus trod searbh mu’n chuspair. Gu dearbh chan eil e cho fìor fhada sin bhon chaidh fear a mhuinntir Chrosapol do’n chladach . . . ach, is e mo charaid Gilleasbuig Eachann Ghilleasbuig ’ic Iain a dh’innis an naidheachd dhòmhsa agus b’fheàrr dhomh a toirt dhuibhse ’na bhriathran fhéin. Seo e . . .

. . . Innsidh mise sin dhuibh. B’e sin Mac Corcadail, athair Ghilleasbuig . . . athair bean fear Hoighnis . . . chaidh e sin, ’s bha lagh aca an uair sin, nach eil fhios agaibh, muinntir Chòrnaig air fad. Bha Niall Eóghann éar Ruaidh an uair sin air tighinn dhachaigh is e fhéin ’na bholsair, reataidhrte, cha robh duine ri tighinn a Chogain Bhaile-pheitris ach dìreach na fìor dhaoine. Bha ‘<eng>date<gai>’ aca — cha chreid mi nach e toiseach Mhàigh — dh’fhaodadh iad tighinn ann, ach gus an sin. <eng>No!<gai>

Chaidh Mac Corcadail bochd ann airson na bheireadh ás cairt an dràsd ’s a rithist ’s an t-astar cho mór. Eadar Niall Eóghann éar Ruaidh, is e bu bhoss, chaidh a chur dhachaigh.

Latharna mhàireach bha Mac Corcadail a’ falbh do Sgairinnis agus dà chairt aige a dh’obair air càradh an rathaid mhóir a tharraing greabhail. Dh’éirich e ’na sheasad, agus iadsan shìos air a’ chladach sna cairtean, is ghlaodhaich e, “Hè ’illean! Hè ’illean! Sin agaibh cearcan Mór ’ic Nèill a’ goid nan cnuimheag oirbh!”

[TD 263]

ANN AM BUTH A’ GHRIASAICH
le Ruairidh Baran

BHA sinn nar suidhe air feasgair, mar ’s tric leinn ann am bùth nan griasach, mi fhéin ’s Hùistean an gobhainn, ’s an griasach fhéin ’s a ghille, gun aon againn a bhith caint móran, oir theirig bruidhinn dhuinn. Bha an gobhainn is mise a’ sìneadh ris a’ bhal’, ar làmhan nar pòcaid, a’ lasadh ceò an dràs is rìs mus an d’ rachadh ar pìoban ás. Bha an gille a’ sticeadh tacaidean am bròg is an griasach a’ fuaghal cho fad’s a bh’aig ’s a tilgeil sùil a-mach air an uinneig eadar gach stic mar gum bitheadh e fo amharus gun tigeadh aon-eigin nach b’àill leis a-steach. Bha e ’na dhuine leth-aosda, ròineag liath a sud ’s a seo ’na cheann, breaghdar cho mór ’s a bha san dà sgìre ach ma dh’fhaodadh Seumas Grannd aig a’ mhuileann — far an robh e ’na mhuillear is ’na shàr leth cheilg. Dheanadh an griasach breug cho glan ’s thogradh sibh m’a obair fhéin na mu naidheachd na ma rud sam bith san dùthaich, ach ’se an Granndach mo ghille an uair thigeadh e gu breug a innis le snas ’s le blas na fìrinn. Bheireadh e ort gach sgeul bu neònaich na chéile a chreidsinn gus mu dheireadh cha chreideadh sibh e ged a bhitheadh e leughadh dhuibh an Soisgeul a réir Eòin. Ach ma bha esan mar seo b’fheàrr buileach an gobhainn. Bha e ’na dhuine aosda ’na choltas gun bhith uamhaidh sean, oir thug e neo-chothrom dha fhéin ’s e òg, is bha e nis sochrach, a’ céilidh leth an là air a choimhearsnach an griasach is a’ fàgail a cheàrdach air cùram a mhic. Bha e ’na eildear san eaglais is chan innseadh esan breug mur bitheadh e a’ bruidhinn air na caileagan bha e suirghe orra, ’s na gillean air an do ghabh e is e òg.

Bha sinn a’ suidhe mar seo dur chual’ sinn ceum a’ tighinn, is chaidh an griasach ris an fhual dà uiread eile cho cabhagach. Dh’fhosgail an dorus is thug mi sùil is có bh’ann an sin ach an Granndach fhéin.

[TD 264]

“Dé an naidheachd an seo?” thubhairt es’ is e tighinn stigh. “’Bheil an gobhainn ag ionnsachadh na griasachd ’na sheann aois, no bheil e cumail coinneamh-ùrnuigh; sibh-se bu chòir a bhi faisg air nèamh is eildear a daonnan nur bùth.”

Cha dubhairt an gobhainn dad ri seo ’s cha mhò thubhairt an griasach, ach “Naidheachd,” arsa e, “Càit’ am bu chòir naidheachd a bhi ach sa’ cheàrdaich ’s sa’ mhuillinn mar a thubhairt am facal?”

“Coma leam facail an t-Eilean Dubh,” thubhairt an Granndach, “tha iad cho breugach ’s a tha sibh fhéin. Cuiridh mi geall nach eil mo bhrògan deas fhàsda, ach gum bheil breug eile agad mu dheidhinn.”

“Matà,” ars an griasach mar gum bitheadh ni-eigin leum ’na chuimhne, “tha sibh ceart mu dheidhinn na brògan. Ach tha fhios agad gun gabh luchd-ceàrd, mar a tha sibh fhéin is mi fhìn, mo leisgeul, airson rud a dh’fhaodadh tachairt ri aon sam bith againn. ’Se bha moch sa’ mhadainn an diugh mu shia uairean chaidh mi an tarruing ris na brògan, is bhiodh iad uillear o chionn so, ach cha robh mi ceart air an stòl dur thainig am posta stigh le <eng>telegram<gai> gam iarraidh an àird gu Abar-àrdair.”

“Ciamar air an t-saoghal a b’urrainn sibh <eng>telegram<gai> a fhaighinn aig sia uairean,” ars an Granndach, “chan eil am P.O. fosgailt’ gu ochd?”

“Tha sibh ceart an sin,” fhreagair an griasach, “Ach thainig an <eng>telegram<gai> a-stigh an oidhche remh’ dur bha e dùnadh, ’s beagan roimh sin bha am post air dol gu ceann eile an dùthaich le <eng>telegram<gai> eile, is bha e cho anmoch dur thainig e air ais nach iarradh sibh air gille truagh thighinn mach aig leithid de àm.”

“Och, och, chan iarradh mur b’e rud uamhaidh cabhagach a bh’ann,” ars am muillear.

“Chùm e gu madainn co-dhiù” ars an griasach. “’S coltach an dé dur bha luchd an sealg Abar-àrdair san fhrìth gun do mharbh am bodach Sasunnach fiadh briagh, a cheud aon bhuail e sa’ bheatha-sa, is ceann le cóig-deug cuideachd. Chuir seo leithid de ghean air gun dh’òl e fhéin ’s na geamairean ’s na gillean h-uile boinne uisge-beatha bh’ac’ — cha robh sin beag — an sin fhéin is cha robh sin gu leòr ach chuir e an gille air muin eich ag iarraidh tuilleadh.”

“Obh, obh,” ars an Granndach, “nach b’urrainn iad cumail orra fhéin gus an d’reachadh iad dhachaidh?”

“Chan eil nàir aig na béistean Sasunnach ud. — Olaidh iad gus am bi iad làn. Ach mu dheireadh bha <eng>spree<gai> gasda orra, an deoch gan dalladh; is

[TD 265]

b’fheudar dhaibh, ’s iad a’ dol dhachaidh, am bodach a cheangal ri aon taobh an each is am fiadh ris an taobh eil’ — trì bliadhnach de chapall a fhuair iad o Iain Ceann Loch — is dur bha e dol thar fèith bhrist an dìollaid; chaidh am bodach an sin is am fiadh an so is iad le chéil’ san linn’ is thàrr an capuill ás, is dur rug iad air cha robh stic dheth ri fhaicinn is o nach robh stic eile a freagradh am beothach san àite, bha agam-sa ri dhol ’n àird an diugh ga charachdainn.”

“Shaoil leam nach robh sibh fhéin is an geamair mór aca tighinn dha chéile cho math ’s gun cuireadh e gnothach mar sin nur rathad.”

O, <eng>well<gai>, bha facail ann, mar ’s tric a thachair, eadarainn; is cha chan mi nach robh iongantas oirnn; ach biodh na Sasunnaich mar thogras iad, tha còrr aon dhiubh nach eil dona sa’ phàigheadh, is bhon chuir an geamair so ’nam rathad bidh dram againn uair na uaireigin ’s cha bhi cuimhne air na facail.”

“Ach mas e obair cabhagach mar sin,” thubhairt an Granndach, “nach eil an griasaich nas fhaisge orra na sibh-se, is caraid do’n gheamair cuideachd?”

“Tha sibh ceart an sin, bha Aonghas Dubh air ruth orra ach is coltach an dé dur chaidh an gille a dh’iarraidh an còrr uisge beatha, gun do thachair e air Aonghas ’s gun dh’òl iad gus an robh e air a’ mhisg is air dha dhol dhachaidh chaidh e dh’fhiachainn uachdar bròg a ghearradh is leis a’ mhisg cha mhór nach dug e chorragan deth.”

“’Sann mar sin gheibhtear mach luchd nam breug,” ars an Granndach, “chan eil leth-uair thìde on chunnaic mi Aonghas, ’s e mhàn an so ’ceannachd fiar geamhraidh dha bhó.”

“Am bheil sibh a’ ràdh,” thubhairt an griasach. “’Sann mar sin theid na breugan. Ach tha mi glé thoilichte oir cha bu mhath leam gun éireadh nithe sam bith dha Aonghas, is bean ’s teaghlach beag a’ crochadh ris, air son na gheibhinn dheth a chuid obair.”

“Ach có thubhairt ribh gun d’éirich nì dha Aonghas?”

“Thubhairt an gille a thainig mhàn an diugh gam iarraidh.”

“Stad oirbh, shaoil leam gur e <eng>telegram<gai> thug sibh.”

“O ’se ach dur chunnaic iad nach d’ràinig mi an raoir mar bha dùil aca, chuir iad mhàn an Gille Bàn is <eng>dog cart<gai> sa’ mhaduinn an diugh cho math ris an <eng>telegram<gai>, is thachair mi air suas an rathad is cha chreid mi gu robh e baileach ceart an deigh an deoch bh’aig an dé, ’s tha mi cinnteach dhe a nis dur chanadh e leithid de bhreug.”

[TD 266]

“Is thainig an Gille Bàn le each an uair sin, an dàinig? ’S neònach an gnothach sin oir dh’fhàg an Gille Bàn iad o chionn cealla deug. Cha chuala sibh am facal so aig buidseach an t-Eilean Dhubh — on tha sibh cho math aig na facail — “Cha sheas a’ bhreug ach air a leth-chas.” Innsidh cuid a’ bhreug cho snasail ’s gum bith dà chas aig. Ma dh’innseas bu chòir dhuit-sa an clàr aca a dh’ionnsaich oir chan eil an aon ceart gun an fhear eile.”

“Chan e h-uile aon a ni breug cho glan riut fhéin, a Ghranndach, is feumaidh sibh mo leisgeul a ghabhail oir chan e mo chur-sa mhàn gun d’fhuair sibh mach an sin mi is cha b’ann le mo dheòin nas mò.”

“’S fìor an seann fhacal a thuirt sibh, a’ ghriasaich,” ars an gobhainn a chur stigh facal air son a cheud uair: “’S fìor gu dearbh; cho fìor is ged a sgrìobhadh Solamh fhéin e. Tha breug dìreach coltach ri duine air leth chas; tha aon chas aig is ni e gné de sheasamh cho fad’ ’s a chitheas e an taic taobh an tighe, no a bhios duine eile ga chumail. Ni e gnè de sheasamh, tha mi ràdh, nach deanadh duine gun chas idir, is bithidh e nas fheàrr na’n duine sin air ùine gheàrr; ach dur dh’fhàgas e taic na balla, na dur bheir an duine eile a ghàirdean air falbh, mhàn theid e air a dhruim dhìreach is an sin bithidh staid an duine air leth-chas nas miosa na staid an duine gun chas idir, oir bithidh esan mar bha e roimhe. ’Sann mar sin tha am breug, ni e . . .”

“Ach có nach canadh,” chuir an griasach a-stigh, “nach eil aon chas nas fheàrr na bhi gun chas idir? Is air an aon dòigh, ar leam, gur math breug far nach eil fìrinn agaibh ri innse, na far is fheàrr dhuit an fhìrinn chumail agaibh fhéin nan deanadh e tuilleadh cron dhuit innse na chleith. Ma d’innis mis’ an fhìrinn do’n mhuillear a ràdh gu robh mi a’ cur buinn ris nur brògan-sa nuair bu chòir dhomh a bhi ag obair air a chuid-sa, cuiridh mi geall nach cuireadh e cas riamh tuilleadh stigh ann mo dhorus, ach mar tha e, tha fios agam nach gabh e an rud a rinn mi san t-sròin on chunnaic e gur e isean coltach ris fhéin tha uimse. Nach eil sin mar sin, a Ghranndach?”

“Chì sinn,” ars am muillear, “dar gheibh mise mo bhrògan.”

“Ach, a dhuine,” ars an gobhainn a rithist, “dur theid sibh-se a chur breug ri breug is breug eile ri sin, gus mu dheireadh gum bheil slabhraidh dhiubh agaibh, tha e mar gum biodh meall daoine ann, is a h-uile aon dhiubh air leth-chas; an ceud fhear ri taic am balla is an dara

[TD 267]

fear a’ deanamh taic air-se is mar sin air aghaidh; ach ma bheir sibh am balla air falbh no ma bheir sibh pùt dha aon fhear, mhàn theid uile aon riamh dhiubh. ’Sann mar sin fhuaras mach na breugan agad-sa. Dhearbh am muillear sibh breugach ann an aon nì beag is mar sin cha dug es’ creideas dhuibh an nì sam bith de’n a thubhairt sibh.”

Ach chan e a h-uile aon a bhitheas cho geur ris a’ mhuillear na cho amharusach ris. Mur biodh e breugach e fhéin cha dugadh e smuain nach e an fhìrinn bh’agad-sa an sud. ’S ma thig e gu sin, tha sibh a’ faicinn ma tha na breugan dona gum bheil iad math air son an fhìrinn fhaighinn a mach.”

“Biodh sin mar thogradh e,” arsa an gobhainn, “’se ’n fhìrinn a sheasas ’s chan e am breug.”

“Chan eil mi cho cinnteach,” arsa an griasach, “chan eil mi fhéin ’nam là uamhaidh math air na breugan ach an dràsd’ is rithist, oir cha dug mi mach mo thìm aig a’ cheàrd sin mar thug am muillear. Cuiridh esan ri breugan; tha mi ’nam barail nach seas iad cho math ris an fhìrinn là sam bith. Mur eil dà chas sleamhach tha aon fhear co-dhiùbh slàn is cas maide air son am fear eile is mur bitheas sin gu léir cuireas e crasg ruibh cho grinn is a rinn e cas maid’ aig an saighdear crùbach is bithidh sùilean geur aig an duine a chì an diùras.”

“Chan eil mi ràdh nach eil rud-eigin ’s na tha sibh a’ ràdh; ma nì duine breug gu snasail, leth fhìrinn, leth bhreug, chan aithnich sibh aig a’ cheud sealladh nach e fìrinn th’ann uile, ach cuiribh sibh-se duine air cas maid’ ri coiseachd, aithnichidh sibh gun sùil idir gur e duine a bha uair-eigin air leth chas a th’ann. Thig rud na rud-eigin a bhristeas an cas maid’ air dòigh air choir-eigin nach dìreach e; is là eigin thig breugan a’ Ghranndach fhéin air an siubhal an aghaidh fideag de’n fhìrinn a bheir bàs daibh.”

“Ach ma bhios sibh air cas maid’ fiach ’s bhios sibh air a’ chòmhnard; chan eil aig na uile duine a bhi dìreadh nam beann. Dé dheanadh an saighdear bochd nan dugadh sibh uath a chas mhaid’? Chan eil mi fhìn a’ smuaineachadh gum beil dolaidh ann am breug nuair nach eil e iomachuidh na fìrinn innse. Agus cho fad ’s a chumas sibh gnè smachd orra, mar is tric seasaidh iad cho math ris an fhìrinn. Tha cuid is cuibheas air na h-uile nì is air breugan cuideachd mar tha ’n seannfhacal ag ràdh.”

[TD 268]

“Ach ma dh’innis sibh an fhìrinn seasaidh i an còmhnuidh ’s cha bhi feagal oirbh a dhol a dh’àite sam bith leis.”

“Faodaidh sibh bhith,” ars an griasach, “ach chan eil e iomachuidh an fhìrinn innse an còmhnuidh.”

“O dhuine thruagh,” ars an gobhainn, “is an reiceadh sibh an fhìrinn is bhur ’anam neo-bhàsmhor fhéin airson beagn tha saoghalta?”

“Ach, mata, am bheil cuimhn’ agaibh,” ars an griasach, “air a’ bhean sa’ Bhìobuill a mharbh an duine le targ a chur tre’ cheann? Chan e a mhàin gun do sheas a’ bhreug aice — oir cha d’fhuair e mach sa’ bheatha so na theagamh san ath fhear gur e breug a bh’ann — ach fhuair i onair agus moladh mór ann an leabhar na fìrinn fhéin. Dé nì sibh dheth sin, sibh-se a ta nur eildear?”

“Nì so,” arsa an gobhainn ’s e ’g éirigh, “Gheibheadh i meas agus moladh nas mò nan do spaid i an t-ainchioll dur bha e tighinn stigh air an dorus, gun guth a chantainn ris is gun nì a thoirt dha. Is cuimhnich sibh-se cuideachd gu bheil sinn fo soluis ùr agus tìmean nuadh is nach dean na rudan a bha math gu leòr dha na Iùdhaich an gnothach dhuinn aig an là an diugh a tha faicinn nas fheàrr.”

“O, ’se an fhìrinn a sheasas is chan e am breug,” thubhairt an gobhainn a rithist is e stad aig an dorus, “cuimhnich sibh-se sin.”

Rinn an Granndach air éirigh cuideachd.

“Co dhiù” ars an griasach, “So bhur brògan; tha iad crìochnaichte. Fhuair sibh sin is searmoin cuideachd air sgàth a’ bhreug a dh’innis mise. Có nach canadh gum beil neart ann am breug.”

(Thug Uisdean Baran an sgialachd seo á leabhar-sgrìobhaidh a bha aig athair roimh’n Chiad Chogadh.)

[Sanas]

[TD 269]

JORGE LUIS BORGES
Beagan mu’n Duine agus m’a Obair
le Niall MacAoidh

(Nuair a bha an t-ùghdar ainmeil seo ann an Alba o chionn trì bliadhna air ais, chuir e seachad dà fheasgar a’ céilidh oirnn, agus anns a’ chòmhradh a bh’againn a-null ’s a-nall, air nithean sean agus ùr, bhruidhinn sinn mu’n Ghàidhlig — a h-eachdraidh agus a cor. Tha ùidh mhór aig Borges innte, agus gu h-àraidh anns an t-sean litreachais aice. Rinn mise bloigh gealltanais dha gun tugainn iomradh air fhéin anns a’ Ghàidhlig, ach cha b’e a ràdh, a dhèanamh: bha mo Ghàidhlig-sa ro lapach (agus tha fhathast) airson oidheirp de’n t-seòrsa seo. Gidheadh, nuair a chunnaic mi Borges a rithist, an uiridh, ’na thigh fhéin am Buenos Aires, thug mi an gealladh dha ás ùr, agus thug esan cothrom dhomh air na thograinn de ’obair ainmeachadh no eadartheangachadh. Troimh dheagh-ghean seann charaid eile, Dr. Carlos Frìas, fhuair mi cothrom mar an ceudna bho <eng>Emecé Editores, S.A.<gai>, airson feum a dheanamh de bhloighean de chaochladh oibrichean anns na duilleagan seo, agus tha mi fada ’nan comain.)

Tha mi a’ creidsinn nach robh móran a-mach air crìochan Ameireaga Laidinnich a chuala riamh mu Bhorges gus a’bhliadhna 1961, nuair a chomh-phàirtich e duais mhór maille ri Samuel Beckett. Tha a chliù a nis air sgaoileadh fad is farsaing, agus tha na h-oibrichean aige air an eadartheangachadh gu Beurla Bhreatuinn agus Ameireaga. Gheibhear eachdraidh a bheatha an caochladh àitean, gu sònraichte anns an <eng>Autobiographical Essay<gai> a tha air a chlo-bhualadh maille ris an t-eadartheangachadh a rinn Thomas di Giovanni (le cuideachadh bho Bhorges) air <eng>El Aleph (“The Aleph and other Stories”: Dutton & Co. New York, 1970)<gai>, agus mar sin cha leig mise leas ruith oirre an seo. Ach air sgàth an luchd-leughaidh aig nach eil cothrom air na leabhraichean a dh’ainmich mi fhaighinn, bheir mi sop no dhà ás an eallach.

[TD 270]

Rugadh Borges anns a’ bhliadhna 1899, ann am Buenos Aires. B’ann á Portugal a thainig a shinnsir, troimh Bhrasil, ach tha e fhéin ag aideachadh nach aithne dha móran mu’n deidhinn. Bu bhan-Shasunnach a sheanmhair, a thaobh athar, agus thug ise a’ Bheurla a-steach do’n teaghlach. Roimh ’n chiad chogadh mhór thug a phàrantan e gu Geneva, agus chuir iad e ann an seann sgoil Iain Chalbhin, far na dh’ionnsaich e Laidinn, Frangais agus Gearmailteach. Thill e dhachaidh ’na dhuine òg, an deigh bhi bliadhna no dhà anns an Spàin, agus gun a dhol nas fhaide leis an sgeul, faodar a ràdh gun chuir e seachad a bheatha a’ leughadh ’s a’ sgrìobhadh a’ sgrìobhadh ’s a’ leughadh, gus na chaill e ’fhradharc. Bha aige ri teachd-an-tìr a chosnadh, agus thug e bliadhnachan ag obair ann an leabhar-lann beag agus a’ sgrìobhadh anns na pàipearan-naidheachd. Bha nis mór-mheas air ’na thìr fhéin, ach bha greis nuair a bha e fhéin agus an luchd-riaghlaidh a-mach air a chéile. Thàinig atharrachadh air a’ chùis, agus ann an 1956 rinneadh e ’na cheannard air an Leabhar-lann Nàiseanta. Ciod e an còrr a dh’iarradh e ach seo — cothrom air na mìltean de leabhraichean? Ach cha b’urrainn dha aon dhiubh a leughadh: bha e air a fhradharc a chall sia bliadhna roimhe sin. Ma shaoileas sibh gur rud annasach e, duine dall fhaicinn an ceann Leabhar-lann Nàiseanta, faodaidh mi innse nach b’e sud a’ chiad uair a thachair e — bha dithis eile ann, romh Bhorges, ann an eachdraidh an tighe seo. Tha e ’na chleachdadh — agus ’se cleachdadh math a th’ann — aig luchd-riaghlaidh Argentina a bhi a’ gairm gu na h-inbhe sin ùghdaran a tha air abachadh ’nan dèanadas is ’nan cliù, chan ann airson gun caith iad an tìde agus am beatha ann an riaghladh mionaideach, oir tha daoine eile ann a ni sin, ach a chum gum bì am barrachd cothroim aca air leughadh agus sgrìobhadh.

Co dhiù, bha Borges toilichte gu leòr le ’chrannchur: cha chuala mise, no duine eile as aithne dhomh, gearan aige riamh airson gun deacha an saoghal fhaicsinneach a thoirt bhuaithe. Nuair a ghabh e an Leabhar-lann os làimh, sgrìobh e “Dàn nan Gibhte” (no “nan Tiodhlac”) (<eng>Poema de los Dones<gai>) anns am bheil e ag ràdh.

Na canadh neach gur ann le deòir no casaid
A tha mi ag ràdh seo mu ghliocas Dhé
— — — — — — — — —
A rinn ’nan uachdarain air baile nan leabhar
Sùilean gun solus, nach urrainn leughadh

[TD 271]

[Dealbh]
Borges agus a mhàthair

[TD 272]

Ach, ann an leabhar-lann nam bruadar,
Taobhan-duilleig breisleachail a bheir
Gach deireadh-oidhche gu’n iarrtus . . .
— — — — — — — — — — — — —
Gu slaodach ’na mo dhorchadas tha mi ’fiachainn
Le bata mì-chinnteach slighe ’dheanamh san anmoch fhalamh.
Mise, a bha riamh a’ dealbhachadh Phàrrais
Mar sheòrsa de Leabhar-lann.
— — — — — — — — — — — — —

Ach tha mi a’ leantainn ro fhada air rudan a gheibhear, mar a thuirt mi a cheana, ann an iomadh leabhar. Bu mhiann leam bruidhinn o’m fhiosrachadh fhìn agus sin gun a bhi ro-òrdail: facal thall ’s a-bhos, mar ann an còmhradh ri Borges fhéin. Na gabhadh duine iongantas gum biodh a’ chiad fhacal mu dheidhinn a mhàthair, oir chan eil fhios agam-sa ciod a bhitheadh e air a dheanamh ás a h-aonais, gu h-àraidh bho dh’fhàs e dall. Tha ì nis a’ streap ris a’ chiad, agus nuair a chunnaic sinne i o chionn bliadhna bha e air cnàmh ás gu mór ’na corp, ged a bha a h-inntinn cho gleusda ’s a bha e riamh. Ach nuair a chuir sinn eòlas oirre an toiseach, ann a 1957, bha i a’ coimhead a cheart cho òg ri Borges fhéin ged a bha i air ceithir-fichead bliadhna chur ás a déigh. Bha i cho grinn ’na pearsa ri boireannach a chaidh riamh an aodach, agus cha robh a buadhan-inntinn air dheireadh air a snas. ’Na h-òige bhitheadh i féin a’ sgrìobhadh, agus rinn i a’ chiad eadar-theangachadh gu’n Spàineis de fhear de dh’oibrichean Herbert Read. Bha a cuibhrionn fhéin aice de dhòruinn ’na beatha: dh’fhàs an duine aice, athair Borges, dall, agus chaochail e ann a 1938; beagan bhliadhnachan an deidh sin, thainig an aon sgleò air sùilean a mic. Gu fortanach dhà-san, bha ì ullamh gu bhi ’na h-eadar-mheadhonair eadar a mac agus an saoghal fhaicsinneach a bha nis air a chleith air: leughadh i leabhraichean dhà ann an caochladh chànain, agus bha i deas gu sgrìobhadh gach nì a thigeadh bho dhoimhneachd a smuaintean.

Ach a thuilleadh air a seo, bha i ’na tigh-tasgaidh laoma-làn de dh’eachraidh nan teaghlaichean o’n tàinig Borges, agus de bheul-aithris nan sinnsirean. Tha a’ bhuil air obair Borges. Ged nach eil seo, cho fad ’s as aithne dhomh, air a shònrachadh anns na leabhraichean mu dheidhinn Borges, tha am feum a rinn e de’n ionmhas seo farasd

[TD 273]

fhaicinn. ’S iomadh uair a chuala mi a mhàthair, nuair a thigeadh i fhéin agus “Georgie” (mar a their ise ris) a chéilidh oirnn, ag innse sgeulachdan mu na làithean a dh’fhaibh, agus an diugh, nuair a dh’fhosglas mi leabhar le Borges, ’s gann gun cuir mi thairis duilleag gun tachairt ri briathran no leth-bhriathran a bheir na sgeulachdan sin gu m’ chuimhne. Feumar cuimhneachadh, ann a bhith a’ beachdachadh air na nithean seo, nach eil eachdraidh Argentina ach glé ghoirid an taca ri eachdraidh Alba — co-dhiù, an eachdraidh a tha a’ cunntadh ann am beachd a’ mhór-shluaigh. Tha e fìor gun deacha Buenos Aires a stéidheachadh (an dara uair) ann a 1580, ach chan eil móran an diugh, eadhon de na teaghlaichean as sine anns an tìr, a’ coimhead nas fhaide air ais na 1810, a’ bhliadhna sna thilg iad dhiùbh cuing na Spàine. Tha e farasd a thuigsinn gum bì an eachraidh ghoirid seo air a rannsachadh gu mionaideach, agus gur mór an drùdhadh a bhios aig seanachasan sean dhaoine mar mhàthair Bhorges air macmeamna a’ ghinealaich a thainig ’nan déidh, oir tha cuimhne aca-san air na nithean a thachair agus air na daoine a bha ainmeil anns na làithean nuair a bha ’n t-saorsa r’a cosnadh le fuil agus saothair. Mar sin, chan eil e idir ’na aobhar iongantais ged a bhiodh Borges ag ainmeachadh a-measg nan cuspairean tha e a’ gnàthachadh ’na oibribh, “na mairbh a tha maireann annam-sa”. Agus cha teid am fear-leughaidh fad air adhairt ’na bhàrdachd no ’na rosg gus an tachair e ris na mairbh sin, aig amaibh gu pearsanta mar anns an t-sonaid “Mu Bhàs a’ Chòirneileir Francisco Borges” <eng>Alusión a la Muerte del Coronel Francisco Borges (1833-1874)<gai> agus aig amaibh mar sgàile air cùl nan smuain.

Chunnaic mise Borges airson a’ chiad uair ann a 1950, ach cha dh’fhuair mi air eòlas a chur air gu 1957. Bha e nuair sin air ath-nuadhach ’na inntinn: chan e mhàin gu robh e air a shuidheachadh gu dòigheil anns an Leabhar-Lann Nàiseanta, ach bha Oil-Thigh Buenos Aires air cathair a thoirt dha, chum gun teagaisgeadh e litreachas Beurla (Breatunnach agus a mheireaganach) do na h-oileanaich. Bha e làn uidheamaichte airson na saothrach seo: chan eil fhios agam fhathast ciod as motha ’na aobhar iongnaidh — na rinn e de lueghadh fhads a bha ’fhradharc aige, ann an caochladh chànain agus gu h-àraidh sa’ Bheurla, no a’ chuimhne a th’aige air na leugh e. Thachair e uair anns an tigh againne ri Stephen Spender, agus b’iomadh ùghdar agus leabhar air na ruith iad. Mhothaich mi ged a bha Spender móran na b’eòlaiche air

[TD 274]

leabhraichean a bha air a thighinn a-mach bho àm a’ chogaidh, nach cumadh e lorg air Borges ann an cuid de fhrith-ròidean na linntean a chaidh seachad. Agus — rud tha glé àraid — ’sann nas fhaide ’s nas fhaide air ais tha Borges ag iarraidh anns an litreachas seo. Aig an àm air a bheil mi bruidhinn, bha e gu dhà shùil (nam b’urrainn dhuinn sin a’ ràdh mu dhuine dall!) anns an t-Sean Bheurla Shagsunnaich (<eng>Anglo-Saxon<gai>). Ged nach fhaiceadh e fhéin facal dhith, bhitheadh feadhainn dha na h-oileanaich aige ga leughadh dha, agus tha e fhéin ag innse, anns an <eng>Autobiographical Essay<gai> a dh’ainmich mì mar thà, cho mór ’s a bha a thlachd anns “an t-seòmair diomhair seo aig fìor starsach na litreachais”. Tha cuimhne agam cho duilich ’s a bha e nuair a chrìochnaich ’s a dh’ath-chrìochnaich e a h-uile lid a th’air fhàgail de’n t-Sean Bheurla sin, agus nach robh fhios aige co air a thòisicheadh e rithist. Thuirt e rium gu robh e a’ smaointeachadh air oidhirp a thoirt air an t-Sean Ghearmailteach (<eng>Old High German<gai>), ach b’e mo bheachd-sa gum bitheadh e na bu riaraichte, co-dhiù a thaobh litreachais, leis an t-Sean Lochlainneach no leis a’ Ghàidhlig. Ged bha ùidh aige anns a’ Ghàidhlig, gu h-àraidh anns an t-sean litreachas, bha i ro dhuilich dha a h-ionnsachadh anns an t-suidheachadh anns an robh e, agus mar sin thòisich e air an t-Sean Lochlainneach. B’ann cruaidh agus tioram a fhuair e an toiseach i, ach nuair a rainig e na sàgachan bha e cinnteach gum b’fhiach i an t-saothair.

Tha Borges socrach, iriosal, ceanalta ’na dhòigh agus ’na chòmhradh. ’S maith leis a bhi measg eòlach: an sin chithear nach eil e cho fuar agus fad-ás ’s a shaoileas cuid nuair a leughas iad ’oibrichean.Tha gu leòr aige ri ràdh, mar as tric air litreachas ach gun dearmad a dheanamh air cuspairean eile no air naidheachdan an latha, agus nuair a thogar ceistean làn bhioran mu thachairteasan an t-saoghail, bheir e ’bheachd fhéin seachad gu diongmhalta, olc air mhath le cach e. Ach chan eil e ro-dhéidheil air seiseanan sòluimte: tha e abhcaideach agus làn de dhibhearsain, agus eadhon ann an gnothaich cudthromach chithear geurad a’ bhàird a’ tighinn a-mach bho àm gu àm ’na bhriathran.

Ma dh’fhoighnichear dhomh: “An aithne dhuit Borges gu math?” cha chreid mi gun urrainn dhòmhsa no do dhuine eile a’ ràdh gu bheil fìor aithne againn air. Faodaidh mise a’ ràdh gu bheil mi eòlach air ann an dòigh, gur aithne dhomh e bho’n taobh a-muigh, ach nuair a chì mi e ’na shuidhe ’s a’ còmhradh ’na thigh fhéin no an tigh caraid, cho fuasgailt

[TD 275]

agus cho simplidh ’na dhòigh agus ’na bhruidhinn — mar balach beag aig amaibh, nuair a chluinneas e rud-eigin a chòrdas ris — nuair a chì mi mar sin e, buailidh e thugam gu tric: An e seo an duine a sgrìobh a’ bhàrdachd agus na sgeulachdan? No bheil Borges eile ann, air an taobh a-stigh, fear a bhitheas a’ tadhal tìrean fad ás air sgiathan nan smuain ’s nam bruadar? Air cùl nan sùilean dall sin bheil sùilean eile ann a tha a’ faicinn nithean air nach ruig mise? Thog Borges fhéin a’ cheist seo, eadar abhcaid agus imcheist, ann an taobh-duilleig fo’n tiotal: ‘Mi fhìn agus Borges” (<eng>Borges y yo: 1956<gai>), far a bheil e ag ràdh:

“’Sann ris an fhear eile, Borges, a bhitheas rudan a’ tachairt. Coisichidh mise troimh Bhuenos Aires, agus stadaidh mi, cha mhór gun fhios dhomh, a choimhead ri bogha-cloiche air àrd-dhorus, no ris an dorus a-stigh: gheibh mi naidheachd air Borges troimh ’n a’ phost agus chì mi ’ainm nuair a bhitear a’ taghadh fear-teagaisg no ann an dicsionaraidh bhiografaiceach. Is toigh leamsa na h-uaireadairean-gainmhich, mapaichean, tiopografaidh an ochdamh-linn-diag, na h-eitimologaidhean (<eng>las etimologìas<gai>), blas a’ chofaidh, agus an rosg aig Stevenson; is toigh leis an fhear eile iad mar an ceudna, ach ann an dòigh faoin mar gum buineadh iad do chleasaiche. Bhiodh e cus a’ ràdh gu bheil nàimhdeas eadarainn; tha mise beò, tha mi a’ fantainn beò, a chùm gu snìomh Borges a sgeulachdan ’s a dhàin, agus tha an litreachas sin a’ dearbhadh gu bheil mi ceart. Chan eil e a’ cosg càil dhomh aideachadh gun sgrìobh esan corra thaobh-duilleig is fhiach an t-saothair, ach cha shàbhail na taobhan-duilleig sin mise — dh’fhaodadh gur ann airson nach buin an rud tha maith do dhuine sam bith, eadhon dhà-san, ach do’n chànan no do’n traidision. Air son a’ chòrr, tha e an dàin dhomhsa a bhi air mo chall gu tur, agus chan urrainn gu mair anns an fhear eile ach tiotadh dhiomsa. Tha mi a’ libhrigeadh a h-uile nì dha a’ chuid ’s a’ chuid, ged tha deagh lorg agam air a’ chleachdadh fhiar a th’aige gu bhith a’ breugnachadh agus a’ mórachadh. A réir Spinoza, tha a-h-uile nì ag iarraidh gu bhi maireann ’na bhith: tha a’ chlach ag iarraidh an còmhnuidh a bhi ’na cloich agus an tìgear ’na thìgeir. Feumaidh mise a bhi maireann ann am Borges, chan ann annam fhìn (mas e gur neach air chor-eigin mi), ach tha mi gam aithneachadh fhìn nas lugha anns na leabhraichean aige-san na ann a móran leabhraichean eile, no ann an gleusadh saothrachail a’ ghuitear.

[TD 276]

Bliadhnachan air ais, dh’fhiach mi ri mi fhìn a shaoradh bhuaithe, agus thréig mi faoin-sgeulachdan a’ chinn-baile airson (tòiseachadh air) cluicheanan le tìm agus leis an neo-chrìochnuidheachd (<eng>lo infinito<gai>), ach tha na cluicheanan sin a nis le Borges, agus feumaidh mise smaoineachadh air rud-eigin eile. Agus mar sin chan eil ’na mo bheatha ach aon ruith air falbh, is tha mi a’ call a h-uile càil; tha h-uile càil aig an di-chuimhn’ no aig an fhear eile.

Chan eil fhios agam có fear againn a tha a’ sgrìobhadh na duilleig seo”.

(R’a leantainn)

[TD 279]

An Sgeilp Leabhraichean

“Eadar Fealla-dha is Glaschu” (Roinn nan Cànan Ceilteach. 1974. 75 sg)

Ma bheir sibh sùil air chuile rebhiù a chaidh riamh a sgrìobhadh ann an “Gairm” air leabhar Gàidhlig, is dòcha gum faiceadh sibh gu robh rebhiù math aig chuile leabhar, neo nach d’fhuair e fear gu buileach dona có-dhiù.

Agus is beag an t-iongnadh! Am biodh a’ mhisneachd agaibhse a bhith toirt breith gheur air a’ chloinn aig ur coimhearsnaich a h-uile ràidh? Oir ’se sin an suidheachadh anns a bheil luchd-sgrìobhaidh na Gàidhlig an là an diugh. Cha mhór nach eil iad uile-gu-léir eòlach air a chéile, neo mur h-eil, bithidh uaireigin ann an ùine nach eil fada.

A dh’aindheoin sin, agus o chionn ’s nach eil mise eòlach air Mgr Mac A’ Ghobhainn, agus nach cuala esan riamh, riamh mu’m dhéidhinn, tha mi ’dol a thogail mo mhisneachd agus a ràdh nach d’fhuair mi anns an leabhar as ùire aige càil ach brochan tana de fhaclan sgìthe, rud a chaidh gu follaiseach a chur ri chéile ’na chabhag. Agus seo mo ghearain.

As t-fhoghar ’74 ann an “Gairm”, sgrìobh Dòmhnall-Iain MacLeòid ann an rebhiù de’n leabhar ùr aig Mac A’ Ghobhainn “An t-Adhar Ameireaganach”: “Tha mise ag iarraidh ann an litreachas, chan e a-mhàin ealain is cur-seachad-tìde tlachdmhor ach gun tugadh e cuideachd dhomh fiosrachadh ùr agus fosgladh sùla.” “Fiosrachadh ùr” agus “fosgladh sùla”. Tha mi ’dol le Dòmhnall-Iain ann a sin, ach cha d’fhuair mi a léithid anns na sia dàin air fhichead anns a’ chnuasachd seo. Càite bheil am “fiosrachadh ùr” ri fhaighinn ann an

“Leagh am ministear
anns na soluis ud.
Thuit aodach dheth
is dh’éirich starrag

[TD 280]

anns an uaine.” (“Glaschu”)

neo “fosgladh sùla” ann an

“‘Eilean fraoich, eilean fraoich’,
ann an solus uaine
eadar dà bhùth
air<eng>Sauchiehall St.<gai>” (“Eilean Fraoich”).

Sanasan is Ministearan a rithist! Na h-aon chuspairean a fhuaras anns a’ chiad leabhar-bàrdachd a sgrìobh Mac A’ Ghobhainn iomadh bliadhna air ais, agus, rud na bu mhiosa, an aon chainnt.

Anns an rebhiù bha sin, bha Dòmhnall-Iain ag ràdh cuideachd “Tha Gàidhlig Mhic A’ Ghobhainn . . . lom, gun sgeadachadh, geur. Chan e laigse a tha an seo idir ach sàr-ealain de ghnè eadar-dhealaichte.” ’S mait’ gu bheil seo gu pàirteil fìor, ach chan eil gu buileach anns an dòigh nach gabh an staidhl aig Thomas Mann neo Joyce (chan eil Mac A’ Ghobhainn ’na aonar le bhith “leigeil ás ainmean”) a dhealachadh bho bhrìgh nan oibrichean aca. Ach thig e gu math luath air an leughadair nach eil Mac A’ Ghobhainn uabhasach, canaidh sinn, “comhfhurtail” ’na chànain mhàthaireil, agus ’se sin as coireach gu bheil a’ chainnt aige “lom”. Far nach eil roghainn ann, an urrainn móran ealain a bhith ann? Agus tha MacThómais, MacAmhlaigh etc. a’ dearbhadh gu bheil an roghainn agus an ealain ann, agus abair gu bheil. ’Se dreuchd a’ bhàird a bhith a’ meudachadh comas na cànain — cànain sam bith — rud a rinn fiù Hemingway ’na dhòigh fhéin.

Tha amharus agam cuideachd nach eil tòrr bointeannas tuilleadh aig Mac A’Ghobhainn ris na h-Eileanaich le’n “Comhairle-nan-Eilean”, dà-chainnteas agus màrsaladh le brataich air sgàth na cànain. Cà robh am bàrd? Is dòcha leis na ministearan dubha, na “<eng>Jehovah’s Witnesses<gai>” agus an “An-gabh-thu-copan-tea” a tha gun loinn ’s gun ùrachd fa’r comhair anns an leabhar seo.

Their am Prof. MacDuff, a chruthaich Mac A’ Ghobhainn ’na ìomhaigh fhéin anns an sgeulachd Bheurla, aige “<eng>The Professor and the Comics<gai>” mu dhéidhinn ealain is daoine, “<eng>For, after all, I believe in the audience out there. I believe they want the best,<gai>” agus sin dìreach a thatar ag iarraidh anns a’ Ghàidhlig cuideachd.

Donnchadh MacLabhruinn.

[TD 281]

FO Sgail a’ <eng>Swastika<gai> (Club Leabhar. 1975. 60 sg)

Ann an cunntasan cogaidh chan e tachartasan a-mhàin a tha a dhìth oirnn, ach an comas na tachartasan seo a chur ri chéile ann an dòigh a chumas suas ar n-aire agus a bheir nas dlùithe sinn ri fìrinn an t-suidheachaidh. Tha an dà chuid a’ tighinn gu buil anns an leabhar seo.

Chaidh Mgr MacDhòmhnaill a ghlacadh leis na Gearmailtich ann an 1940 agus chaidh a chur gu caochladh chàmpaichean airson prìosanaich a’ chogaidh fad chóig bliadhna. Dh’fheuch e ri teicheadh iomadh uair, ach dh’fhairtlich e air chuile triop.

Chan eil ann a sin, ged tha, ach cnàmhan na sgeulachd aige. ’Se an dóruinn-chràidh a bh’aig na prìosanaich agus, glé thric, aig sluagh cumanta na Gearmailt a th’anns an fheòil.

Air an làimh eile, is bochd gu bheil uiread de mhearachdan clò-bhualaidh a’ milleadh an leabhair ghrinn seo, agus chan eil na dealbhan — sreathan de bhalaich òga le fiamh-ghàire air an aodann agus soitheach fhlùraichean eatorra ’nan suidhe le chéile anns na càmpaichean — a’ toirt an tomhais cheairt do’n leabhar.

Ach, tha sinn gar fàgail le faclan an leabhair agus an drùidheadh a nì e oirnn, agus ’sann a seo a tha fìor-luach an leabhair ri fhaighinn. Tha Mgr MacDhòmhnaill a’ cur nar cuimhne “àrd-ghrinneas nàdur daonnda ann an cruaidh-chàs na h-éiginn” (t-d. 75) agus àm aig nach robh móran prìs air beatha duine, “ach ceart mar gum pronnadh tu cuileag a laigheadh air do shròin”. (t-d- 8-9). ’Se ar cràdh ’s ar nàire, deich bliadhna fichead ’na dhéidh, gu bheil na faclan ud cho fìor an diugh ’s a bha iad an uairsin.

Donnchadh MacLabhruinn.


“<eng>The New Verse in Scottish Gaelic: 
A Structual Analysis<gai>” (Bho Ghairm. 1974. 30 sg)

Chan e litreachas a-mhàin a dh’atharraicheas le ruith nam bliadhna ach an dòigh anns a bheil sinn — neo, mar as trice, “iad” — a’ sgrùdadh an litreachais sin. ’Sann fo bhuaidh a’ chànanachais a thàinig móran geur-bhreithneachadh litreachais an là an diugh.

Tha cànanachas ùr a’ déiligeadh, measg nithean eile, ri cruthannan (“<eng>structures<gai>”) a tha ri fhaighinn ann an cànain agus gan sgrùdadh fo phrosbaig na feallsanachd, a’ chunntais agus an eòlais-inntinn. Tha

[TD 282]

[Sanas]

[TD 283]

Ruaraidh MacThómais a’ toirt oidhirp anns an leabhran seo air an aon rud a dhèanamh le rannaigheacht agus cruth gu léir na bàrdachd Ghàidhlig a chaidh a sgrìobhadh — anns an da hichead bliadhna a chaidh seachad. Anns na briathran aige fhéin, “<eng>By examining such criteria as poem-length, stanza length, metre within the stanza, and overall poem-structure, an attempt will be made to see what the configuration of this poetry is, and by the same method a configuration or profile can be made of the work of individual poets.<gai>” (t-d. 4).

Tha cuid de na co-dhùnaidhean aig a’ Phroifeasair gar cuideachadh a’ bhàrdachd ùr fhaicinn le sùilean ùra, gu h-àraid carson a tha deifir mhór ann eadar cruth na seann-bhàrdachd agus na bàrdachd ùir — rud nach eil cho soilleir ’s a smaoinicheas sibh. Air an làimh eile, chan eil mi uabhasach cinnteach a bheil mi a’ tuigsinn na bàrdachd ùir nas fheàrr — an t-aon slat-thomhais a th’againn a thaobh geur-bhreithneachadh an litreachais — airson gu bheil fios agam gu bheil 42.9% de na dàintean anns an nòs ùr air an sgrìobhadh ann an <eng>vers libre<gai>. Dh’fhaodainn a ràdh leis a’ bhodach a chunnaic rocaid son a’ chiad àm, “<eng>Interesting, but so what?<gai>” A dh’aindeoin sin, feumaidh sinn fàilte a chur air pàipear a tha a’ déiligeadh ris an litreachas Ghàidhlig ann an dòigh ealanach, agus feumaidh an dòchas bhith againn gum bi barrachd ann gun dàil.

Donnchadh MacLabhruinn


<eng>Folksongs of Britain and Ireland<gai> 
air an deasachadh le <eng>Peter Kennedy et alii. Cassell.<gai> Lunnainn. 1975. £15.

Nach iongantach cho làidir ’s a tha an dualchas? Chì sinn sin air feadh an leabhair seo, a’ tòiseachadh leis an fhear-deasachaidh, Peter Kennedy. Tha athair agus a mhàthair fhathast an sàs ann an cruinneachadh nan òran ’s nan dannsa, ann an Sasainn gu h-àraidh; ’se piuthar-màthar dha a th’ann am Maud Karpeles, a bha a’ cuideachadh Cecil Sharp, fear a rinn cruinneachadh anabarrach air òrain am Breatainn is an Ameireaga; tha e an càirdeas do Mharsaili nan Oran, no Marjorie Kennedy-Fraser, a dh’fhàg a làrach fhéin air eachdraidh nan òran Gàidhlig.

Tha iomadh bliadhna bho thòisich an cruinneachadh seo aig Peter Kennedy — ann an 1952 — agus chaidh móran de na h-òrain a chraobh-sgaoileadh air an réidio, gu h-àraidh anns a’ phrógram ‘<eng>As I roved out<gai>’. Tha beagan de bhlàth na h-eachdraidh sin air an leabhar


[TD 284]

[Sanas]

[TD 285]

fhathast. Mór ’s ga bheil e, agus tha còrr is ochd ceud duilleag ann, ’se buille thall ’s buille bhos a gheibh sinn ann, air dòigh, ach feumar aideachadh gu bheil na buillean lìonmhor. Agus tha an t-uabhas de dh’fhiosrachadh ann, gu h-àraid a thaobh leabhar-eòlas no <eng>bibliography<gai>, agus tha seo a’ toirt làn chothrom do dhuine sam bith tuilleadh a lorg mu òran sam bith a tha san leabhar.

Tha dà sheòrsa roinn air na h-òrain. An toiseach, tha roinnean air leth ann do dh’òrain anns na cànanan Ceilteach agus anns an Fhraingeis a tha ga bruidhinn ann an Eileanan a’ Chaolais Shasunnaich. A rithist, tha na h-òrain Bheurla (as bith an ann á Sasuinn no á Albainn no Eirinn no a’ Chuimrigh) air an roinn a thaobh cuspair: òrain suirghe, òrain meallaidh, òrain obrach, òrain dibhearsaineach, ’s a leithid sin, agus tha an roinn mu dheireadh aig luchd-siubhail (no ceàrdaidhean mar as trice chanadh sinn).

Tha an dòigh roinn seo a’ fàgail an àireimh as motha, gu mór, aig na h-òrain Bheurla, agus saoilidh an Gàidheal, is dòcha, nach do thoill iad sin buileach, gu bheil móran de’n aon dhuan annta! Ach tha e furasda fhaicinn carson a bhiodh ceann-trom an leabhair mar a thà e, agus chan ann a’ gearain a tha mi idir. Gu dearbha, chan eil mi dol a dh’fhiachainn ri breith a thoirt air a’ mhór-chuid de’n leabhar idir, ach dìreach a’ dol a ràdh cho feumail ’s a tha e a leithid a bhi ri làimh. Ma bhios e dhìth orm tarraing a thoirt air iomadach òran a chaidh troimh mo chluasan ’s nach do dh’fhuirich ’na mo cheann, gheibh mi an seo iad, eadar <eng>Widdecombe Fair<gai> is <eng>Nancy Whisky, The Muckin’ o’ Geordie’s Byre<gai> agus <eng>On Ilkla Moor Bah t’at<gai> (agus leis an fhìrinn innse cha robh fhios agam chun a seo gu robh cromag anns an fhear mu dheireadh sin). Agus ma tha mi airson fuinn ùr ionnsachadh, tha an ceòl an seo cuideachd, agus còrdaichean <eng>guitar<gai> dha’n duine ni feum dhiubh.

Chan e an aon rian a th’air na roinnean Ceilteach gu léir. An seo tha luchd-cuideachaidh aig Peter Kennedy, a tha a’ dèanamh an eadar-theangachaidh agus ga chuideachadh leis an leabhar-eòlas, agus tha iad sin a’ sgrìobhadh roimh-ràdh do na roinnean fa-leth. Tha e duilich móran a ràdh mu òrain a’ Chùirn, oir ’sann am Beurla chaidh a’

[TD 286]

mhór-chuid dhiubh a ghleidheil, agus mar as trice ’se facail Chòrnach a chaidh an dèanamh o chionn ghoirid a th’againn. Tha a’ chùis gu math nas fallainne a thaobh Gàidhlig an Eilein Mhanainneich, agus tha Mona Douglas a’ toirt dhuinn an eachdraidh sin. Shaoil mi nach robh an dealbh air na h-òrain Chuimreach cho cruinn ’s a lùiginn, agus an seo tha e nas dorra a bhi cinnteach càit a bheil na mith-òrain a’ stad agus na h-òrain ‘sgrìobhte’ a’ tòiseachadh. Ach tha an troimhe-chéile sin anns gach àite, agus glé fhollaiseach againn fhìn anns a’ Ghàidhlig.

Bithidh e tric a’ cur iongnaidh orm cho duilich ’s a tha e eachdraidh nan òran Eireannach a shloinneadh. Abair gu bheil làmh-sgrìobhainnean aig na h-Eireannaich, ach cha d’fhuair na h-òrain móran rùm annta bho thùs. ’Se glé bheag a tha air innse dhuinn an seo mu aois nan òran, ged tha fhios gu bheil pàirt dhiubh, leithid ‘Donall Og’, sean. Tha feadhainn gu math ùr ann cuideachd, agus feadhainn air a bheil sinn meadhonach eòlach, mar ‘An Draighnean Donn’.

A thaobh nan òran Gàidhlig againn fhìn tha e nas fhasa an aois aithneachadh orra gu tric, agus tha beagan de’n fhiosrachadh sin ga thoirt seachad le Allison Whyte, a tha a’ sgrìobhadh mu’n deidhinn. ’Sann bho’n t-seinn aig Flòraidh NicNèill a thugadh na h-òran, cha mhór air fad, ged a tha cuid dhiubh a bha na bu doimhne ann an traidision àiteachan eile, leithid ‘Caoidh Mhic Shìridh’ ann an traidision an Eilein Sgitheanaich. Dh’fhàg seo cuideachd iomadach ceàrn de’n Ghaidhealtachd gun iomradh. Tha an nì ceudna a’ tachairt an Eirinn, far a bheil na h-òrain cha mhór air fad á Dùn nan Gall. Tha seo gan dèanamh nas so-thuigsinn dhuinne, ach is dòcha nach còrd a’ chùis cho math ri Eireannaich eile. Tha ceithir òrain fichead anns an earrainn Ghàidhlig, ’nam measg feadhainn air a bheil sinn gu math eòlach, leithid ‘A’ Bhean Iadach’, ‘Cairistiona’, ‘Fhir an leadain thlàth’, ‘A Mhic Dhùghaill ’ic Ruairidh’, ‘Mo Nighean donn á Còrnaig’ agus ‘Craobh nan Ubhal’. Is math as fhiach an cruinneachadh seo bhi againn, agus aig muinntir eile nach eil cho eòlach orra. Saoilidh mi fhìn (mura h-e nàdur <eng>chauvinism<gai> a th’ann) gu bheil neart agus brìgh anns na h-òrain Ghàidhlig nach eil tric ri ’n lorg anns na h-òrain eile.

R. MacThómais.
