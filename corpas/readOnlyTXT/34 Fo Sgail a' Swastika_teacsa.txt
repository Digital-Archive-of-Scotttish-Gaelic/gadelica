[C 1]

FO SGAIL A’ SWASTIKA

Domhnull Iain MacDomhnaill

[C 2]

a CLUB LEABHAR publication

Tha Club Leabhar na bhuidhinn fhoillseachaidh troimh am faighear sgriobhaidhean Gaidhlig is Beurla le ughdaran Gaidhealach air phris reusanta. Ursgeulacd is fiorsgeulachd, tha iad le cheile againn ann an Gaidhlig is am Beurla. Gabhaidh sinn os laimh obair tharmachail a thoirt am follais san do chanain, air leth no ann an aireamhan da-theangach agus, far am bheil feill chunnbhalach orra, tiodalan Gaidhlig na Beurla a chlo-bhualadh as ur. Mar as trice. ’s e da leabhar Gaidhlig is a dha Bheurla a thig am follais gach bhliadhna, a’chuid as mo dhiubh is comhdach paipeir orra ach, corr uair, clo-bhualadhain speisealta is comhdach cruaidh orra.

Tha buannachd ann a bhith mar bhall de’n Chlub: bheirear lughdachadh pris seachad air gin sam bith de leabhraichean a’Chlub a taghas na buill as na sia no mar sin, a chuirear am follais gach bliadhna.

Gheibhear tuilleadh fios agus liosta de leabhraichean a tha tighinn a mach bho:—

Club Leabhar
INBHIRNIS.
IV1 2HJ

[C 3]

FO SGAIL A’ SWASTIKA - Domhnull Iain MacDomhnaill

[TD 1]

FO SGAIL A’ SWASTIKA
1940-1945

CLUB LEABHAR

[TD 2]

[Blank]

[TD 3]

FO SGAIL A’ SWASTIKA

Domhnull Iain MacDhomhnaill

CLUB LEABHAR — INBHIRNIS

[TD 4]

© Domhnull Iain MacDhomhnaill 1974
SBN 902706 28 4

Cover Design: Cambeul Ròs

Thug an Comunn Leabhraichean Gaidhlig cuideachadh dhuinn le cosgais a’ chlo-bhualaidh

Air fhoillseachadh le Club Leabhar, Inbhirnis, IV1 2HJ
Air a chlo-bhualadh le John G. Eccles, Inbhirnis

[TD 5]

Do na gillean uile,
mar theistanas
air misneach, fad-fhulangas
is uaisle
ri aodann geur-leanamhain.

[TD 6]

CLAR-INNSE

1. St Valery							7
2. A choiseachd mhór						12
3. Am barge							18
4. A’ cheud champa						22
5. Erfurt							35
6. Mühlhausen agus Alabàma					40
7. A cheud mheinn shaluinn					45
8. An darna mheinn shaluinn					57
9. Saorsa							63
10. An t-slighe air ais						71

Na dealbhan: An t-ughdar agus Domhnall Mac Dhomhnaill, Steòrnabhagh

[TD 7]

1
ST VALERY

Bha bàtaichean feachd mara Bhreatainn mu astar trì-chairteal a mhile mach bho thir. Bha’mhuir a soillseadh mar airgiod ann a solus soillseach na grèine oir ’s e latha air leth teth a bh’ ann gun a sgòth bu lugha a mì-dhathachadh liath dhomhain na speur. Bha na h’eòin a ceileiradh anns na craobhan timchioll. Be ceòl nan eun an aon fhuaim a bha bristeadh sìth agus sàmhchain an latha bhriagha shamhraidh so.

Ach mar a thuirt an sean-fhacal, bha “taobh eile air a mhaoil,” agus bha sinne air cìnnt agus dearbhadh gu leòr fhiosrachadh mu’n taobh sin anns an dà sheachdainn a bh’ air deireadh oirnn. ’S ann air cnoc àrd gorm craobhach os cionn baile Dieppe an ceann-a-tuath na Frainge a bha sinn nar suidhe air an latha shamhraidh àraid so, agus b’e a bhliadhna 1940.

Bha call agus buaidh Dunkirk seachad, agus bha an Dibhision ghuìdhealach air an iomain-chùil a ghabhail a nuas bho ’n abhainn Somme gu cladach caolas na Frainge. Bha sinne ma thà air a chnoc so a sealltainn a mach gu muir air bataichean ar dùthchadh nach b’ urrainn miontraigeadh na b’ fhaisge air a chladach; cho goirid dhuinn, ach aig a cheart am, cho fior fhada bhuainn.

B’e duil nan cumhachdan os ar cionn gun gabhadh am feachd gàidhealach sàbhaladh le an aiseag thar a chaolais o bhaile-puirt Dieppe, ach bha feachd cumhachdach Rommel na bu luaithe. Feasgar an latha bhoìdheach shamhraidh sin, chaidh an t-sìth bheannaichte a mheal sinn cho aithghiorr a ghrad-bhristeadh le nuallan agus àrd-thoirm nan gunnachan-móra, ’s fhuair sinne òrdan a bhi deisalachadh gu ath-ghluasad.

Thàinig na carbadean — carbadean móra bho’n

[TD 8]

R.A.S.C., ghabhadh gach aon dhiubh mu dheich duine fichead, agus bha sinn air an rathad a rithist. Chaidh sinn deagh chùnntais mhiltean anns na carbadean so, agus an sin stad sinn. Cha robh a bheag no mhór do dh’ fhios againne gu de ceart a bha tachairt, ach cha do dh’ fhàgadh idir fada ’s an t-suidheachadh sin sinn. Chaidh ar loinigeadh suas; Thainig fear dhe na h’oifigich, Màidsear Hill, far an robh sinn agus bhruidhinn e rinn. Duine mór cóir a bh’ anns a mhàidsear le pearsa dhìreach, dheante, chumadail, is falt liath. Bha e an cogadh a Khàisear tha mi ’m beachd. Dh’ inns e gu robh arm Rommel air bristeadh a dh’ ionnsaigh a chladaich, agus mu bha teasraigeadh an dàn dhuinn, gu feumte deanamh air baile beag a bha na b’ fhaide an ear na Dieppe, ach mar an ceudna air còrsa a chaolais. Be ainm a bhaile so St Valery-en-caux, an baile ’s an deach dòchas na sprùilleach, agus a chuir iomadh gille làidir, tapaidh ann an ùr-earrach na h’òige na shìneadh fuar reot’ ann an ùir choimheach.

Thàinig sinn a stigh do St Valery oidhche luan. Maduinn di-màirt, fhuair sinn òrdan deisealachadh ’s a dhol an uidheam-batail. Bha againn ri dhol an greim agus na gearmailtich a chur air ais bho chnoc àrd a bha taobh a muigh a bhaile. Dh’ fhalbh sin, ach astar beag bh’on bhaile chaidh ar cur nar sìneadh am pàirc mhòir arbhair. Dh’ iarradh oirnn fuireach sàmhach socair, agus air na chunnaic sinn riamh gun ar suidheachadh a leigeil fhaicinn dha’n nàmhaid. Cha chuala sinn riamh dé chaidh ceàrr ’s cha mhotha fhuaìr sinn reusan a bhi air ar fàgail nar sìneadh fad fiaraidh latha samhraidh ann am pàirc mhòir arbhair, ’s na peilearean a cur nan dias bhar nan sop os cionn ar cìnn.

Sud far an robh an t-arbhar eireachdail: ged nach robh ann ach mios meadhonach an t-samhraidh bha toiseach fàs buidhe aige. Bi mi tric a smaointinn saoil an deach a bhuainn. Nach beag dùil a bh’ aig an fhear a threabh ’s a chuir ’s a chliath e an t-earrach ud gum biodh e stampte fo

[TD 9]

chasan ’s fo chuibhlaichean “Wehrmacht” na gearmailt mun tigeadh am foghar.

Ach co aig tha fios? Se na bha dheth na frangaich fhein ann an dlùth-chomunn ris na gearmailtich am priomh-aobhar air nach do sheas a Fhraing na b’fhaide. Ach feumaidh mi aideacheadh gu robh a mhór chuid dheth ’n arm fhrangach cho dìleas, daingeann ’s a tha bhàirneach ris a chreig. Chan eil dùthaich na nàsain ’s an bith nach fhaighear barrachd is aon Qhuisling innte.

Nuair a chiar am feasgar, ’s a thainig dubhar na h’oidhcheadh, fhuair sinne ar casan altachadh a rithist, ’s thill sinn a stigh gu St Valery. Thoisich an sin am batail a dion a bhaile. Mu uair no dhà ’s a mhaduinn bha móran dheth na theine, ’s bha na gearmailtich a cumail teine gun bhristeadh a stigh nar measg. Bha e soilleir gu leór a nis nach robh dòigh air faighinn as a gheimheal anns an robh sinn ach leis a nàimhaid a chur an comhair an cùil Bha m’ baile cuairtichte.

Bha mi fhìn ’s fear no dithis eile a stigh ann an tigh mór fada, ’s e coltas tigh-stoìr a bh’ann, a leigeil ar ’n anail. Mhothaich sinn do thogsaid mhoìr air sorachan an ceann shuas an tighe. Chaidh fear dheth na gillean suas uice, agus rinn e mach gur e liùnn a bh’innte. Uill! cogadh ann no as, bhiodh ar cuid againne dhi. Dh’fhuasgail sinn na mugaichean a bha crochte ri ar ’n acfhuinn agus dìreach aig a cheart am thainig a spreadhadh. Bhuail sinn uile sinn fhìn aìr an ùrlar ’s ar lamhan mur ceann. Nuair a dh’fhiosraich sinn gu robh sinn fhathast beò, dh’eìrich sinn. Chan fhaicamaid ach le eiginn a cheile leis a cheò ’s a’ smùr a bh’air feadh an tighe. Nuair a shocraich an dusd sios, cha robh sealladh air ceann shuas an tighe, no idir aìr an togsaid. Cha robh eadhon an t-urlar fhein fliuch far an robh i.

“Uill,” arsa mo ghille math a bh’anns a chuideachd, “dh’fhaodadh iad na tighean a bhristeadh, ach carson nach

[TD 10]

do sheachain iad an togsaid!!”

Mu naoi uairean s a mhaduinn thàinig balbhadh ’s an stoirm. Bha sinn fhin ’s na frangaich fhathast a losgadh nan .303’s; sin na h‘aon airm a bh’againn an aghaidh tancaichean móra ìaruinn na taoibh eile. An luch ’s a’ leoghann a cath, faodaidh mi radh!!

Nochd Maidsear Hill a rithist. Dh’iarr e oirnn loinigeadh suas.

’S ann air rathad iosal a chaidh a chladhach a mach a cnoc àrd a bha sinn suidhichte a nis aig iomall a bhaile. Bha bruaichean àrd air gach taobh dheth’n rathad a bha fior mhath nan sgathan gus neach a dhion bho sgealban nan sligean. Thoisich a màidsear air bruidhinn, ’s bha na deòir a ruith nan sruth bho ’shùilean. “Tha ’n t-ordan air tighinn bho chumhachdan os ar cionn,” ars’ esan, “gu bheil aig na th’air fhàgail beò dheth’n Dibhision ri toirt suas air sgàth casgradh marbhteach a sheachnadh.”

Cha do ghlac inntinn duine bha làthair gu buileach gu dé an suidheachadh a bha ’n crochadh ris na briathran so. Cha do smaointich cridhe duìne bha na sheasamh a’ sud riamh air a leithid a thachartas. Cha robh fios no fath aig duine bha so gu robh a chuid a b’fheàrr dheth ’n arm bhreatunnach cheana ann a Sasuinn, air an tarruinn a nall a Dunkirk. Mar sin ’s e iongnadh a cheud rud a thug buill air inntinnean. Ach mar a bha a Màidsear a dol air aghaidh a bruidhinn, dhrùidh a chùis na b’fhaide stigh, agus thuig sinn gu robh an suidheachadh—chan ann a mhìn cunnartach—ach buileach gun dochas. Bha a nàmhaid mun cuairt oirnn. móran, móran na bu lionmhore ’s na bu chumhachdaiche na sinne, ’s cha robh dòigh no ìnnleachd aig bàta air tighinn faisg a mhìle dha’n chladach: Bha ’m blàr air a chur ’s bha ’m blàr air a chall.

Chaidh an t-òrdan “Ground arms” a thoirt seachad. Sheall gach fear air an fhear eile; ach bha gach duine ’s fhathast’s greim bàis aig air an rifle. Gu cumanta ’s an arm, nuair a rachadh òrdan a dhiùltadh ’s e cionta trom a

[TD 11]

bh’ann ’s rachadh deiligeadh ris a chiontach air reir a chiont, ach ’s e bha so gnothach eile.

Thugadh an t-òrdan seachad an dàrna turas, a g’innse aig an aon àm air gu robh a nàmhaid deiseil gus am baile ’s gach duine beò a bh’air àrainn a chur gu bàs mur a toireadh na saighdearean suas. Leig dithis no triùir sios na h’airm. Sheall càch air a cheile rithist. Feumar a thuigsinn gur e suidheachadh doirbh a bh’ann. Mu bha thu leigeadh sios nan arm, bha thumar gum biodh-rùisgte; an aon bhall-cuidichidh a bh’agad gad dhìth . Bha thu mar sin a sealltainn air an rifle mar an aon bhonn-teasraigaidh a bh’agad an teis meadhoin do dhearg naimhdean.

De an t-iongnadh ma thà, ged a fhuaras ordan a dheanamh, ged a bhiodhmaid mì-dheònach dealachadh ris an aon nì a dheanadh deifir eadar bàs is beatha. Thaìnig fras do theine “machine-gun” tarsuinn mullach ar cinn a leigeil fhaicinn le dearbhadh làidir nach be briathran faoin a liubhair iad. Na dheidh so, leigeadh sios na h’airm. Thainig carbad iaruinn a stigh an rathad le grunnan ghearmailteach f’on armaibh nan seasamh ann. Nan deaghaidh thainig tuilleadh is tuilleadh. Bha na caisteil a thog an òige cho àrd ’s a ghaoith nan sprùilleach air an talamh, ’s a measg nan sprùilleach bha iomadh corp òg aig an robh làmh ann an togail nan dearbh chaisteil.

[TD 12]

2
A CHOISEACHD MHÓR

Bha ghrian cho teth. Bha mi fhin gu tiachdadh leis a phathadh, ’s cha robh deur ’s a bhotull uisg agam. Bha sinn uile sgith. Bha cion a bhidhe agus cion a chadail ’s gu h’àraid an suidheachadh anns a’ robh sinn na reusan mór dha’n tromasanaich inntinn is cuirp a bh’air ar siubhal. Bha sinn an am pàirc mhór fhiarach astar goirid a mach as a bhaile far an deach ar toirt còmhla nuair a stad an cath. Bha Uidhisteach eile, Ailein Ruadh Thormaid Bhig, a Loch-Baghaisdail na shuidhe ri mo thaobh, agus dh’iarr mi deoch air. Shin Ailein dhomh am botul uisg aige fhein, ’s chuir mise air mo cheann e. Bha mi cho fior thioram ’s nach b’urrainn mi stad dheth, agus gu dearbh cho do dh’fhàg mi móran ann. Ach nuair thug mi far mo chìnn e thàinig aileag orm. Se “Cognac” a bh’aig Ailein ’s a bhotul, ’s bha mis’ air suas ri trì chairteil a phìnnt dheth òl. Shin mi mi fhìn air an fheur ’s an ùine ghoirid bha mi nam shuain chadail.

’S ann mu leth-uair an deidh deich ’s a mhaduinn a bha so, agus bha e ceithir uairean feasgar nuair a chaidh mo dhùsgadh. Bha cùnntais cheudan eadar frangaich is breatunnaich cruinn còmhla ’s a phàirc so ’s a thuilleadh air a sin bha frangaich Mhorocco ann, daoine dubha. Cha robh na daoine so a creidsinn idir ann an géilleadh, ’s e cath gu bàs an dualchas aca. Chunnaic mi fear dhiubh — an deidh a t-sith eubhach a mhaduinn sin — a gearradh leum air muin saighdear gearmailteach ’s a stobadh sgian chaoil, fhada na sgòrnan. Chaidh am fear dubh a mharbhadh an ath mhionaid le fras pheileirean bho charbad iaruinn.

Feasgar an latha sin thòisich a choiseachd a mhair còrr is trì seachduinnean. Saoilidh mi gu robh barrachd air

[TD 13]

mìle a dh’fhad, no ’s dòcha nas giorra do dhà, anns an loine sluaigh a bha coiseachd an rathaid. Bha an dùmhladas sluaigh so air an geàrd le saighdearean armaichte a coiseachd air gach taobh, cuid eile ann an carbadan ’s air “motor-bikes.” Mun do dh’fhàg sinn còrsa na Frainge bha ar ceum a dol seachad taobh na mara, agus chunnaic sinn bàta mór na laighe astar beag a mach bho’n chòrsa. Thionndaidh Tanc ghearmailteach na gunnachean a mach ris amhuir ’s loisg iad oirre, agus chunnaic sinn na steallan far na bhuail na sligean glé ghoirid dhi.

An ath mhionaid, thainig teine bho’n bhàta fhein. Bha so na bu mhiosa buileach. B’fheàrr a bhi marbh le gunnachean na namhaid fhein no le gunnachan ar luchd—dùthchadh, ach ’s ann a sior tharruinn a mach bho’n chladach a bhà sinn ’s fhuair sinn caoiteas sligean a bhàta.

Cha robh dad a nis ach coiseachd. Bha sinn a g’astarachadh mu dheich Kilometre fichead gach latha. Feasgar, rachadh ar campachadh ann am pàirc no ’n àite freagarrach, leis na cotaichean-uachdair nam plaideachean dhuinn. Riaraichte lof fhrangach no lof do dh’aran seagail gearmailteach air siathnar fhear, no ’s dòcha air ochdnar mu bha ’n t-aran gann. Cha bhiodh cuid an urra dheth ach beag.

Ach iomadh uair an àm coiseachd troimh bhaile, gheibhte rud a thàradh a sud ’s a so. Bha sinn an latha so a dol troimh “yvetot,” baile beag taitneach air a’ rathad suas gu Belgium. Bha feadhainn aig a’ robh beagan airgid, ’s feadhainn eile gun bheagan fhein! Chaidh fear no dithis a stigh do bhùthaidh ’s an dol seachad a dh’iarraidh rudeiginn a ghabhadh ithe — bha an geàrd a b’fhaisge pios air falbh. Ach man d’fhuair na ceannaichean na dh’iarr iad nan lamhan, bhrùchd mu fhichead againn a stigh dha’n bhùthaidh. Cha robh ùine air paìgheadh mu ’m biodh an geàrd a stigh nar deoghaidh, ’s cha mhotha na sin a bha ùine gus a riaraicheadh fear-frithealaidh na

[TD 14]

bùthadh sinn. Cha robh ann ach gach aon air a shon fhein, ’s ’s e ’m fear bu lapaiche bu lugha gheibheadh. ’S e, mar a their iad ’s a bheurla, “Self-service” a bh’ann. Bha cuid mhór do bhathar na bùthadh sgaoilt air feadh an ùrlair, ’s a mach air feadh na sràideadh, ach bha cuid mhath againne nar pòcaidean ’s a stigh am broilleach nan seacaidean. Se tachartas tric a bha na leithid so an am dol tro bhailtean, ’s ged a bha urchraichean ga losgadh iomadh uair cha deach duine b’aithne dhòmhs’ a’ bhualadh. Ach chuala mi ’rithist gun d’fhuair feadhainn droch leòin an am togail creiche ’s na bùthan.

Bha creach mhath eile ri throgail anns na h’iomairean buntatà. Ach dh’ fheumte so a dheanamh cuideachd a mach a fianuis sùilean geàird. Na faighte ceithir no coig a bharran a spionadh, bhiodh pòcannean nam briogais ’s nan seacaid làn buntàta. Aig deireadh an latha , nuair a stadamid air son na h’oidhcheadh, rachadh am buntàta a bhruich air teine togte le sgealban beaga fiodh, ’s le rud sam bith eile as an tigeadh lasair. Abair thusa gu robh iomadh deagh fhéusd air buntàta goilte nan seacaidean agus air uairean eile ròiste.

Ach smaointich thusa air dà no trì fichead duine a cromadh air achadh beag buntàta còmhla, eadhon air son trì mionàidean. Coig cheud slat air ais bha urad eile ann an iomair’ eile. Mu rachadh suas ri deich mìle duine seachad, tuigidh sibh nach biodh mòran buntàt’ air fhagàil san talamh. Air reir choltais, sgaoil a’ sgeul air feadh na dùthchadh mu chreach a bhuntàta, agus mun do ràinig sinn crioch Bhelgium, bhiodh na frangaich le gunnachan ’s le bataichean na seasamh an ceann nan iomairean a gleidheadh an cuid buntàt’ air na creachadairean.

Ach chan fhaicinn so ceàrr idir dhaibh. Bha an saoghal aca-san air a dhol buileach troimh-a-cheile, ’s cha robh fios aca de theireadh a latha màireach na an ath-sheachdainn mun cuairt. Bha slighe reidh na beatha a ruith iad fad fichead bliadhna roimhe sin air a spionadh gu tur as na

[TD 15]

fhreumhaichean, ’s ged a bha fios aca gu robh acras òirnne, dh’fheumadh iadsan am biadh a chuir iad fhein ’s an talamh a ghleidheadh dhaibh fhein. Chan ann dhuinne no do ghearmailtich a chuireadh idir e.

Ach bha mòran coibhneis ga nochdadh cuideachd, agus sin gu h’àraid ann am Belgium. Bha fios ro-laimh co ’n latha bha na priosanaich gu bhi dol seachad, agus bhiodh te na seasamh a’ sud s’ an so le peilaichean mora eanaraich. Rachadh na Mess-tins againn a lionadh nan tachradh dhuinn a bhì faisg air a pheile, ’s abair thusa gu robh annas a’ sin. Thilgte lof arain air uairean eile, ach am fear a gheibheadh greim oirre ’s e e fhein, mar bu trice, bu lugha aig am biodh dhì mu dheireadh. Chunnaic mi aon fhear a faighinn lof mar so. Chaidh suas ri deich paidhraichean làmhan eile an greim innte, ’s cha robh aige fhein air fhàgail dhi mu dheireadh ach na bha ’n greim na dheich iongnan.

Bha daoine sior choiseachd. Fad an latha fo throm theas na gréine, ’s a stad feasgar far a’ faiceadh na geàird freagarrach. Mu bha an teas doirbh fhulang feadh a’ latha, bha ’m fuachd fada na bu mhiosa feadh na h’oidhcheadh. Cha robh na còtaichean uachdair fhein a nis aig a mhór chuid — chaidh an fàgail gus a bhi na b’aotrome — ’s cha robh dad ach cadal air a chnoc lom gun eideadh-uachdair ’s am bith. Cadal caran corrach, ach le sgios coiseachd a’ latha, cadal air a shon sin.

Bha casan a tréigsinn. Dh’ atadh builgeanan mòr’ uisg’ air bonnan chas, agus mun gabhadh cas cur air ais am bròig nuair a bheirt’ as i, dh’ fheumt’ am builgein a tholladh, ’s an t-uisg a leigeil as. Sin nuair a bhiodh an cràdh ceart ann. Cha deanadh e mòran feum suidhe ’n taobh a rathaid. Phiobraicheadh buille ghoirt do stoc rifle a gheaird nad sheasamh gu h’ealamh thu, agus chuireadh brodadh na beuglaid gu coiseachd thu, goirt is ga robh do chasan.

Aon latha air a rathad tro Bhelgium thainig càr beag ’se

[TD 16]

tarrainn trailear as a dheaghaidh. Bha coignear no siathnar againn ann am baidean beag mu mhìle air deireadh air càch — bha sinn air tuiteam air chùl le casan goirte. Leum gach fear chun a chàr. Lionadh an trailear; cha ghabhadh e ach mu shia daoine ’s mun d’fhuair mise na bhroinn bha e làn. Ach cha bhithinn air mo bheatadh! Leum mi air cùl a chàr eadar e ’s an trailear agus ghreimich mi ris a “spare wheel” a bha ceangailté ri cùl a chàr. Dh’fhalbh an càr agus dh’fhalbh e gu math. Leis a chudtrom a bh’anns an trailear as a dheaghaidh bha an càr a sniomh a nùll ’s a nall, ’s bha mise sior shleamhnachadh sios eadar an dà inneal. Bha ’ghaoth a bha e tarruinn an impis mo thilgeadh dheth, ach bha mo dheich iongnan an greim-bais ris a’ roth, ’s gun mi faighinn m’ anail ach le riasladh. Stad geàrd an càr an deidh mu dhà no trì mhìltean dheth so, ’s bha mise gu math taingeil mo chasan fhoighinn air làr, crùbach cuagach mar a bhà mi. Bha mo cheann a dol mun cuairt mar mhuilean-gaoithe.

Thug iomadh fear suas. Bha cion a bhithe ’s a’ sgios na mheadhoin do ghu leòr toirt fairis agus sineadh ri taobh a’ rathaid. De thachair dhaibh sin uile chan eil cinnt agam. Chaidh feadhainn aca gun teageamh a ghiùlan ann an carbadean, ach ’s e mo bheachd gun deach gu leòr dhuibh a chur as a’ rathad. Cha robh mòran pris air beatha duine ’s an àm ud, ach ceart mar gum pronnadh tu cuileag a laigheadh air do shròin. Tim dhubh ga-rìribh.

Se am pathadh is cion an uisge bu mhotha bha cur ri ar fulangas. Se beannachadh mòr a bh’ann a fras uisge gu h’àraid goirid do thighean, oir gheibheadh neach leum a nùll le roid ’s an t-uisge bha tuiteam bharr mullach an tighe a ghlacadh ann an crogan, no ’s a’ mhess-tin. Bha balgam dheth ’n uisge gheibhte mar so cho milis ’s cho blasda ris an fhion bu daoire ’s an Fhraing.

Mur a thuirt mi cheana, bha mòran coibhneis ga shealltainn dhuinn air a’ rathad tro Bhelgium. Bha e follaiseach cuideachd go robh sluagh Bhelgium na bu

[TD 17]

ghoimheile dha na gearmailich na bha na frangaich. Nuair a bhiodh boireannaich a muigh le peilaichean eanaraich, thigeadh an geàrd mun cuairt le breab air a pheile, nam biodh e faisg, ’s bhiodh gach deur na bhroinn air feadh a chnuic, ach gheibheadh esan e fhein ìnnse dha ann am briathran nach biodh freagarrach a’ sgriobhadh an so, agus chunnaic mi eadhon te no dhà a dalladh air fear dhiubh so le deagh bhreaban.

Nuair a rainig sinn fearann na h’òlaind, chuireadh feadhainn ann an carbadan, ’s feadhainn eile an trucaichean beaga treàna, a bha ruith air rathad-iaruinn troimh na sràidean, ’s troimh chuid dheth na rathaidean-mòra. Tha deagh chuimhn’ agam gun d’fhuair mo cheann droch bhuille ’s mi ruighachas a mach thar cliathach na truc air lof arain a bha boireannach a sineadh dhuinn ’s an dol seachad. Chna fhaca mi idir am póla mór a bha ’n taobh a’ rathaid gus na choinnich mo cheann ’s e fhein a cheile. Ach ged a chaidh mo shaoghal-sa dubh an déidh na ceud lasair ghil, cha do chaill mi greim idir air an lof.

Bi e furasd’ a thuigsinn, an deidh trì seachduinnean air an dol-air-aghart so, gun móran bidhe agus a cadal nad aodach, gum biodh duine air a phlàigheadh le mialan, agus tric nuair a stadadh a choiseachd feasgar, chite fear thall ’s a bhos ’s a léine air a ghlùinean, a marbhadh mhiàl. Ach cho mór ’s ga marbhadh duine, bha na biastan fhathast a siolachadh a sheachd fillte, gus nach gann nach coisicheadh an t-aodach dhiot. B’ann ’s an t-suidheachadh sin a ràinig sinn laimrig thrang ’s an Olaind, ceann-uidhe a bha ciallachadh deireadh na coiseachd, ach toiseach tuilleadh acrais is pathaidh is fulangais fad cheithir latha, a seòladh suas an abhainn Rhine.

[TD 18]

3
AM BARGE

Bha seachd no h’ochd do Bhàrges aig na Laimrigean so. ’S e rathad uisge trang a th’anns a Rhine an am sìthe, leis gach seòrsa bàta sios is suas oirre, ach an turas so bha i dol a ghiùlan luchd eadar-dhealaichte bh’on àbhaist, làn trì no ceithir do bhàrges do phriosanaich — cogaidh air an t-slighe chruaidh-chasach gu braighdeanas cuingeil Hitler. Do neach ’s am bith aig a’ bheil sùil do dh’ fhior-bhoidhchead dùthchadh, ’s a ghabhas tlachd ann a maise nàduir, tha seallaidhean nach gabh di-chuimhnachadh a tighinn mion air mhion fo chòmhair a shùilean air a thuras a seòladh suas an Abhainn Rhine. Tha so gu buileach cinnteach eadar baile Bonn is Bingen. Ged nach do ràinig sinne cho fad sin a deal oirre an turas so, bha seallaidean air leth taitneach dha’n t-sùil ri leirsinn ann, ach sin a mhàin aig suil na saorsa, agus chan e sùil na trom dhaorsa nach urrainn tlachd fhaotainn a boidhchead eadhon aig a làn mhaise.

Chaidh lof bheag chruinn arain an urra thoirt dhuinn, agus chuireadh air bòrd ’s a Bhàrge sinn. Nan robh fios ro-laimh air a bhi againn gum biodhmaid ceithir latha air bòrd cha bhiodh a mhór-chuid dheth ’n lof air a h’itheadh idir a cheud fheasgar. Ach bha beagan do bhuntàta ’s do churrain Bhelgium nar pòcaidean fhathast.

Bha mo fhìn a g’ ionndrainn an uaireadair. Cheannaich mi an Inbhirnis e aig toiseach a chogaidh, an deadh dhuinn a cheud phàidheadh fhaighinn. Cho fad ’s is cuimhne leam ’s e coig-tasdain deug a chosg e. Reic mi ri Belgian e seachduin roimhe sin airson deich cigarettes is bìdeag arain.

Ach chan e cion na h’uaireach a bha dol a dh’fheuchainn

[TD 19]

rinn a’ seo idir, ach cion a bhidhe. Bha sinn pacaichte gu h’iosal ann an toll a Bhàrge mar na ‘sardines’; cha robh agad ach t-fhad ’s do leud fhein ann. Bha an deic gu h’àrd a cheart cho làn, ’s a bharrachd air teas na greine feadh a’ latha, bha blàths murtaidh anail nan daoine a toirt tromasanaich cadail ort, oir cha robh air fhàgail do dh’fhosgladh ach far am faigheadh duine mu seach suas gu h’àrd air an fhàradh.

Cha robh na Bàrges a’ deanamh móran astair; ’s e siubhal fadalach slaodach a bh’aca. Chaidh crioch air na dh’ fhàgadh dha ’n aran an dàrna latha ’s bha sinn a nis a freasdal smodal buntàt’ is churran, dileab a creach Bhelgium ’s na Frainge. ’S e aon stòbh a bh’ anns a Bhàrge ’s mar sin, ’s ann ainneamh a gheibheadh duine cothrom air rud mar a bha buntàta ’bhruich, o chionn bha buntàt’ ri bhruich aig a h’ uile fear.

Ged a bha ’n t-acras trom oirnn, bha miann smoc gu math laidir cuideachd. Cha do mhair na cigarettes a fhuair mis’ air an uaireadair ach aon latha. Chaidh Domhull Iain Moireasdan a Uidhist suas aon latha chun a stóbh le pana beag làn bantàta gus a bhruich. Bha frangach a còcaireachd rudeiginn roimhe, agus ’s ann an thill mo liagh a nuas le deich cigarettes. Ach bha tuilleadh buntàt’ againn, ’s ged a bha ’n t-acras fhein ann, ghabh sinn deagh smoc!!

Thug gille ‘Mhuinntir Phàislig bideag arain a mach a broilleach na seacaid; na bh’ air fhàgail dheth ’n lof a fhuair e a cheud latha. Bha am pios arain a gluasad le mialan. Duine ’s am bith nach do dh’ fhairich ’s nach do dh’fhiosraich acras riamh na bheatha, bi e car doirbh dha a chreidsinn nach do rinn am fear so ach na mialan a sgriobadh dheth le chorragean, agus dh’ith e an t-aran. Ann a staid dheth ’n t-seòrsa so, tha gach neach is bàigh aige ri bheatha, ’s chan eil e mach ach air a shon fhein. Mu ghéilleas to do lapachd ’s am bith, tha thu caillte. Cha robh fear againne nach deanadh a cheart leithid ’s a rinn esan, ach an t-aran a bhi againn.

[TD 20]

’S e am pathadh bu mhotha deuchainn, ged bha an t-acras dona. Bha feadhainn a leigeil crogan sios dha ’n abhainn, le sreang ceangailte ris. Shlaodadh iad an nuas an crogan leis an t-sring ’s dh’ òladh iad an t-uisge. Chan fheum neach cumhachd-inntinn mhór sam bith gus tuigsinn gu de an seòrs uisg’ a th’anns an abhainn Rhine, no an abhainn sam bith a tha ruith tro bhailtean mora ’s tro aiteachean gniomhachais. Mar sin cha bhi e na iongnadh do dhuine gu robh an fheadhainn sin air leth truagh is tinn le sgaoileadh — mionaich an déidh an t-uisge sin òl, agus a thaobh ’s nach robh bìadh nam broinn. ’S e an fhuil bu mhotha bha tighinn bhuapa.

Chunnaic mi Donnchadh Iagain Ruaraidh a Dalabrog latha a g’ ithe buntàta. “Ciamar a fhuair thu bhruich,” arsa mise. “Cha do bhruich mi idir e,” ars’ esan, “bha feadhainn eile romham aig a stòbh, ach thòisich mi air itheadh amh mar a bhà e. Feuch thus’ e ’s gu faiceadh tu cho math ’s a thà e.” Bha Donnchadh ga ghearradh sios na shlisnean tana, ’s ga bhogadh ann a salunn a fhuair e bho fhrangach. Dh fheuch mi fhìn dòigh Dhonnchaidh, agus feumaidh mi aideachadh gu robh e air leth blasda, ’s dh’ ith sinn dhan bhuntàt’ amh gus a’ robh sinn buidheach. Chan eil teagamh nach toir an t-acras deagh bhlas air rud ’s am bith, ach gu dearbh chan ithinn am buntàt’ amh an diugh. Fhuair gu leór deuchainn ghoirt le droch stamagean na dheidh so ’s a Ghearmailt, ’s bha mi fhìn air fear dhiubh sin. Bha cuid eadhon a fhuair am bàs ri lìnn. Bha dotairean a g’ràdh gun do rinn droch bhiadh amh, air stamagean falamh, an suidheachadh so a thoirt gu bith.

Bha aon aislig na fior dhroch throm-laighe dhomh fhìn a h’uile turas a chaidlinn, ’s tha ì cheart cho ùr nam shùilean an dìugh ’s a bha i air a Bhàrge. Bhìthinn a faicinn pucaidean loma-làn uisge a seòladh ’s a ghaoith air mo bheulaibh, ach a h’uile turas a dh’ fheuchainn ri greim a dheanamh air te dhiubh, ’s mo theang’ a mach chun an

[TD 21]

uisge, bha phucaid a teannadh air falbh bhuam. Bha mo chridhe mach gu balgam dheth: mo lipean ’s mo theanga cho tioram ri eibhleag theine, ach mar bu mhotha rachainn as deaghaidh na pucaid, ’s ann a b’fhaide theannadh i bhuam. Tha mi smaointinn gu robh am bruadar breisleinach so na bu truime orm na ’m pathadh fhein, agus ’s ann a bhithinn toilichte nuair a dhùisginn.

Ach chan eil dad nach tig gu crìch math no dona e. Tharruinn na Bàrges a stigh gu ceadha ’s chaidh an ceangal suas. Aig an am cha robh fios no forfhais againne dé an dearbh bhad anns an robh sinn. An ceann ùine chaidh ar toirt a mach. Mhothaich sinn an uair sin gur e baile Emmerich a bha so, agus thuig sinn gu robh sinn air fearann naimhdeil. Bha ar cas air fonn na Gearmailt. Chaidh a’ sin ar toirt gu tallachan móra an iomall a bhaile; chan eil mi cìnnteach dé na togalaichean a bh’ann, tighean sgoile, ’s docha, no tallachan baile, ach ge be dé bh’annta, ’s ann a’ sin a fhuair sinne ’cheud bhlasad air neo-thruaichantas ar luchd-fòirneart.

[TD 22]

4
A’ CHEUD CHAMPA

Nuair a dh’eirinn nam sheasamh, bha tuaineil a tighinn nam cheann. Bha soilleireachd a’ latha dol dubh orm, ’s dh’ fheumainn greim a dheanamh air an tacs’ a b’fhaisg’ orm no thuitinn gu làr. ’S e cion a bhidhe reusan bu mhotha a bhi ’s an staid dheireannach so, ach bha gu leor aig mór-sgios na coluinn — an co-chomunn ri corr is trì seachduinnean do chadal bristeach — ri dheanamh ris cuideachd, agus bha a mhór-chuid againn air an aon ràmh.

Bha sinn anns an talla mhóir a dh’ ainmich mi mar thà. Bha sinn uile rùisgte mar a rugadh sinn, chaidh an t-aodach a thoirt bhuainn gus a ghlanadh, ’s gun teagamh bha e feumach air a sin. Bha dithis is triùir mu seach a nis gan toirt a mach do rùm eile, ach carson cha robh fios fhathast. Bha gearmailteach dubh na sheasamh aig an dorus, agus mur a biodh duine luath gu leór a dol a mach seachad air, bha strac aige tarsuinn an droma le cuip chaol dhuibh a bh’ aige na laimh. Shàbhail mis’ air a chuip an àm a dhol a mach, ach bha iomadh duine bochd eil’ ann a bha aillte mhór dhearg tarsuinn a shlinneinain far na lùb a chuip le neart gàirdean an fhir dhuibh air.

Nuair a ràinig mi fhin ’s an dithis a bha còmh’ rium a “rùm eile,” chaidh beairt-gearraidh gruaige a chur troimh ar gruaig, ’s bha na cìnn againn a cheart cho lom ’s ged a chuirt’ an ràsar oirne. Mar an ceudna chaidh an t-uchd agus iochdar na broinne a lomadh, agus thilleadh dha’n cheud rùm air ais sinn gus am biodh an t-aodach deiseil glan. Uair no dhà thàinig fear na cuip mun cuairt air ar feadh le buille thall ’s a bhos ach cha do dh’amais dhòmhsa

[TD 23]

buill’ fhaighìnn idir, ach bha mi cumail sùil gheur mu’n tigeadh i orm gun fhios.

Fhuair sinn bòla do stuth geal mar gum biodh brochan. Cha do dh’fhan sin ri fhiosrachadh gu dé ’m blas a bh’ air; ghlàm sinn suas e ged bu phuinnsein e. Ge be dé bh’ann bha e blàth, ’s lion e an toll falamh a bh’anns an stamaig.

Na dheidh so, chaidh ar dinneadh air muin a cheile ann an carbadean-cruidh. Bha smodal connlaich air an ùrlar — leapannan a chruidh a bh’annta mu dheireadh tha mi creidsinn. Ach bha smodal so gu bhi a nis na leabaidh againne fad còrr is ceithir uairean fichead gun bhiadh gun deoch air ar slighe tarsuinn fearann coimheach na Gearmailt.

Stad an treana so mu dheireadh aig steisean, ’s dh’ fhosgladh an carbad-cruidh. Thugadh sinne mach, agus chunnaic sinn an t-ainm Bad Zulza. Bha sinn air ar ceann uidhe a ruighinn; cartealean-cìnn Stalag IXc ann an teis meadhoin na Gearmailt.

Thugadh pleit beag an urra dhuinn an so, le figarean àraid sgriobht’ oirre. Bho so suas ’s e priosanach-cogaidh 1197 a bh’annam-sa ann a sùilean àrd-chumhachan na Gearmailt. Feumaidh mi aideachadh gu robh cùisean air an deagh riaghladh aca. Bha gach dad deasaichte ro-laimh. Bha ceathrair no coignear na suidhe aig dascaichean a gabhail t-ainm, do reisamaid agus an ceàrn do Bhreatunn dha ’m buineadh tu. ’Se fear cnagach bàn a cheasnaich mise. Bha coltas an donais fhein air ’s gu dearbh cha robh mi diùmbach nuair fhuair mi mo chùl ris. Nuair a dh’ ìnns mi dhà na dh’ fhoighneachd e thuirt e rium.

“A bheil Gàidhlig agad.”

“Tha,” arsa mise.

“Suidh shuas a’ sud matà,” ars’ esan, ’s e a stiùradh le chorraig gu ceann shuas an t-seomair. Bha deagh bheurl’ aige.

Chaidh mise suas far na dh’iarr e, agus bha ceathrair na còignear do ghillean Uidhist a’ sin romham. Cha b’fhada

[TD 24]

gus an d’thàinig tuilleadh dhiubh. Air reir choltais bha iad a foighneachd ceist na gàidhlig dheth ’n h’uile fear a bha a ceann-a-tuath Albainn, ’s na bha iad a faighinn dhuibh aig a’ robh i, bha iad ga ’n cur còmhla. Chaidh sinne ma tha, luchd na gàidhlig, le beagan ghall leinn, a chur air leth gus a dhol gu camp-oibreach 323, cuairridh chlach am baile Freyburg.

‘Se latha soilleir, grianach a bh’ann nuair a ràinig sinn stéisean Freyburg. Bha trì geàird leinn, saighdearean as a Wehrmacht. Be a Wehrmacht priomh-arm na Gearmailt, eadar-dhealaichte gu tur bho ’n S.S. be an S.S. no fior “Hitlerites,” agus iad dhlùth-thoinnte anns a phairti. Nazi, agus bha eadhon seòrsa do dh’ fhiamh aig saighdearean na Wehrmacht rompa. ’Sann le eagal a bho an dùthaich air a riaghladh. Chanadh fear-oibreach gearmailteach rudan riùm-sa mu dheidhinn Riaghaltas na dùthchadh nach leigeadh eagal fhein leis a ràdh ri fear dha a luchd-dùthchadh fhein. Bha saorsa bruidhneadh air a thachdadh nan amhaichean le eagal gnogadh a mheadhoin-oidhche aig an dorsan; gnogadh aig nach robh ach aon bhreithnachadh, falbh gun tilleadh. Bha an seòrsa falbh so bitheanta gu leòr an Gearmailt Hitler. Nuair a theid a h’uile fear droch-bheairt, sgeim is diùdhaidh a chinne-daonnda, a chruinneachadh comhla ann an dùthaich ’s am bith, ughdarras a thoirt dhaibh is cumhachd làidir a bhuileachadh oirre, faodar a thuigsinn gu dé cor na dùthchadh sin. ’Sann dheth ’n chlas dhaoine so a bha a mhór chuid dheth ’n Ghestapo, facal goirid air “Geheimer staats politzei,” na faclan sin a ciallachadh ’s a bheurla “Secret State Police.”

Cha do thachair mise ris a Ghestapo aodann ri aodann ach aon turas, cha robh ughdarass ac’ òirnne mar phriosanaich-cogaidh ann, ach dheanadh an turas sin fhein an gnothach. Bheir mi iomradh air an tachartas sinn ann an caibidail eile. ‘Se priosanaich-pholiticach a bha an Gestapo an urra riutha. Cha robh lagh-eadar-naiseanta do

[TD 25]

sheòrsa sam bith na chul-taic aig priosanaich mar so. Bha iad fo bhìnn bruìdealachd anacneasda na buidhneadh so aig nach robh an aon drìùchd a b’fhaoine do thròcair nan cridheachean deìghe.

‘Se baile beag bòidheach a bh’ ann a Freyburg, le fion-liosan móra mu thìmchiòll, sgaoilte air aghaidh nan cnoc àrda ri aodann na gréine. Bha mòran fion ga dheanadh ’s a bhaile, ’s bha seìleirean gu h’iosal f’on talamh far a’ robh na ceudan gallan dheth. Ach cha b’ann do na fion-liosan a bha sinne dol a dh’obair idir ach dha’n chuarraidh a bha suas ri ceithir mile mach as a bhaile.

Bha ar cairtealean-fuirich ’s a bhaile glé mhath. Togail do thigh mór le grunnan uinneagan, rùm cadail agus rùm fuirich, agus le rumeanan beag’ eile aig na geàird. Bha a cheud gheamhradh ann a’ Freyburg doìrbh ga-rìribh. Bha sinn gun aodach dòigheil ach na peallagean a bh’òirnn nuair a ghlacadh sinn. Bha na leintean ’s na stocainnean air cnàmh agus le obair na cuarradh bha na brògan ’s na briogaisean nan tollan, agus fuachd ann nach robh a leithid riamh ’s an dùthaich so. Chan eil teagamh nach robh a’ fuachd na bu mhiosa a thaobh cion biadh ceart is deagh aodach, ach cha do dh’ fhàg sin dad na b’fhasa fhulang e. Chuirt’ as a leabaidh sinn aig còig uairean ’s a mhaduinn. Bhéiramaid trì chairteal na h’uarach a coiseachd gu mullach a chnuic far a’ robh ’chuarraidh. Bha sin a g’obair o sheachd ’s a mhaduinn gu sia feasgar. Math no dona a’ latha dh’ fheumte tionndadh a mach, ’s nan toireadh a luchd-oibreach aca fhein suas gheibheadh sinne mar an ceudna air ais dha’n champa. Ach dh’fheumadh an t-àite bhi dùinte buileach le sneachda mun geilleadh ìadsan.

Bha parsalean na Crois-dheirg gun toiseachadh an geamhradh ud ’s cha robh againn ach an cuibhrionn mì-shàsachail a bha iad fhein a roinn oirnn. Cha robh so mór air reir na h’ oibreach, ach gun cumadh e anam is corp ri cheile. A thuilleadh air a sin bha sinn gun cigarettes. Bha feadhainn dhìubh-san gle’ chòir mu dheidhinn smoc. Bha

[TD 26]

mi fhin a g’ obair tric còmhla ri fear “Otto Billing,” ’s nuair a bhiodh a cigarette aige lethach, leigeadh e as air cloich e. Chuirinn-sa crioch air a chòrr dheth. Cha robh a’ luchd-oibreach so ach mar a bha sinn fhìn. Bha iad nam priosanaich ann a seadh dealaichte bhuainne, ach nam priosanaich air a shon sin.

Bha gàidhlig gu leòr a dol ’s a champa so. Bha mu sheachd duine deug againn ann eadar Uidhist a deas ’s a tuath, le beagan ghall nar measg. Ach bha tuilleadh is tuilleadh a tighinn, agus mar a thachair an albainn fhein, bha a bheurla faighinn lamh-an-uachdair.

Mu thoiseach 1941, thàinig cuid do chriùtha a bhàta “Vandyke” a chaidh a chur fodha faisg air Norway. Bha mu shia no seachd dhiubh ann.

Bha aon seann duine as a Chuimrich ann. ’Se Seonaidh a b’ ainm dha. Chan eil cuimhn’ am de an dàrna ainm a bh’ air, ach bhae seachad air trì fichead bliadhna. ’Se a chuimris bu chànan nàdurra do Sheonaidh, agus cha robh a bheurla aige ach caran carraigeach, ’s mar so bhiodh feadhainn a tarrainn as.

Bha aon ghille gearmailteach, aois choig bliadhn’ deug — Se Heinz a b’ainm dha — na ghille frithealaidh ’s a chuarraidh, ’s bhiodh e daonnan a cur cath air Seonaidh. Cha bhiodh a phiob a falbh a beul Sheònaidh ged nach robh srad thombac’ ìnnte; bhiodh e ga deoghal mar a bhà i.

Bha Heinz aon latha ’s pacaid tombac’ aige, ’s e ceothadh sios is suas air beulaibh Sheonaidh. Cha b’urrainn a seann fhear cur suas leis na b’fhaide, ’s a phiob fhein falamh, ’s mu dheireadh ghearr e cruinn leum gu Heinz ’s rug e air sgòrnan air. “You buggar,” ars’ esan, “give us a fill of tobacco.” Leis an eagal a ghabh Heinz shin e leth na pacaid do’n bhodach. Seonaidh bochd! cha robh an dòigh beatha bha sud a freagairt idir air. Tha mi ’n dòchas gun d’ fhuair e nall a Shasuinn a measg an fheadhainn thinn is aosda mu 1942.

Bha priosanaich fhrangach a g’ obair anns na seileirean

[TD 27]

fiona ’s bha iad a fuireach ’s an aon bhloc tìghe ’s a robh sinne, ach dealaichte bhuainne. Bhiodh na frangaich a bruich ’s a g’ithe sheilichagain; ’s e biadh air leth taitneach leis na frangaich a tha so. Ach ged a bhithinn-sa dol bas leis an acras, cha b’ urrainn mi blasad oirre. Thairg na frangaich dhuinn iad tric, ’s iad bruich. Dh’ fheuch aon ghille iad agus mhol e gu mor iad, gu robh iad blasda, sughmhor, agus coltach ri faochagan a chladaich.

Bha a chuairridh-chlach, mar a thuirt mi roimhe, air mullach cnap do bheinn. Gu h’iosal aig a bonn bha rathad iaruinn a ruith, le stéisean beag ri thaobh. Bha carbadean fosgailte tighinn a stigh dhàn stèisean gus a lionadh le cloich. Bha ’chlach ga h’aiseag sios ann am barraichean beaga a bha ruith air* wearaichean crochte os cionn a chnuic. Bha cudtrom nan barachean làn a tàrruinn suas an fheadhainn fhalamh ’s mar so bha ’n t-aiseag a dol gun stad fad a’ latha. Bha chlach ri cladhach ’s ri bristeadh le ùird, ’s a lionadh dha na barachan, ’s dh’ fheumadh na carbadean a bhi luchdaichte mu ’n teirigeadh obair a latha. Bha ’n obair cruaidh, air bheagan bidhe, ach thachair gu math na bu chruaidhe riùmsa na dheidh so anns a’ “straf-lagar,”** cuairridh-chlach eile ann a Masbach, far an deach mo dhìteadh gu trì miosan cruaidh-shaothair mar dhioghaltas air-son teicheadh a cuarraidh Freyburg. Ach tuilleadh mu dheidhinn sin fhathast.

Dh’ fhàs na stocainnean agam cho beag, le bhi ga nighe tric, gus mu dheireadh nach direadh beul na stocainn os cionn sàil mo choiseadh. Bha iad gun móran feum mar so, ’s thug na gearmailtich dhuinn bréidean do dh’ aodach tana gus a shuainteadh mu ’r casan am broinn nam bròg. Bha so a seasamh an àite stocainnean, ’s bha iad fhein gan cleachdadh a cheart cho math.

’S ann mu dheireadh an earraich 1941 a thòisich parsalean na crois dheirg air tighinn. Fhuair sinn cuideachd aodach eile, ach leis an èideadh ùr so bha gu leór dhinn na bu choltaiche ri ’bodach-ròcais a chitheadh tu a’ meadhoin


<eng>* overhead wires
** Punishment camp<gai>

[TD 28]

achadh coirce, na ri saighdeanean Bhreatainn. ’Se aodach a bh’ann a chreach na gearmailtich as na dùthchanan a ruith iad thairis oirre, ’s bha sinne mar sin le seacaidean frangach is briogaisean-glùine Belgian. Co-dhiubh cha robh a bhi ’s an fhasan a cùnntais dhuinn, bha sinn riaraichte gu leòr còmhdaichte le stiallan ’s am bith a chumadh a muigh a’ fuachd.

Cha robh an t-acras cho fior dhona nis. Gheibhamaid parsal an urra ’s an t-seachainn, agus beagan do chigarrettes bhreatunnach.

Tha cuimhn’ agam air oidhche Challaig 1940 nas fheàrr na Callaig ’s am bith eile bho’n uair sin. ’S e triùir no ceathrair do ghoill a bha nar measg fhathast ’s a champa; ’s e gillean Uidhist-a-Deas ’s a tuath bu mhotha bh’ann. Fhuair cuideiginn botull liunn bho gheàrd laghach, agus chan eil fhiosam co as a thainig a’ cigarette. Shuidh a h’uile duine timchioll ’s a rùm-chadail aig meadhoin-oidhche. Dh’ol gach fear balgam as a bhotul; chaidh a cigarette a lasadh ’s thug gach fear aon cheò as. Mun do ràinig e am fear mu dheireadh, bha e ’losgadh a chorragean, ach fhuair e aon cheò as mun deach a’ luath troimh ’n phaipear a stigh na bheul. Faodar a bhi cìnnteach gun deach slàinte Bhreatuinn agus eas-shlaint’ na Gearmailt òl an oidhch’ ud.

Mu mheadhoin an t-samhraidh 1942, bha mi fhìn a fulang gu mòr le droch stamaig. Dh’fheumain oibreachadh gach latha, ach nuair a ghabhainn biadh, bha an cràdh cho dona, ’s gun bithinn a call mo fhradhairc aig uairean. Nuair a chuirinn a mach na dh’ith mi, bhithinn gu math na b’fheàrr ’s dh’ oibrichain gu feasgar. Ach bha mi sior fhàs lag, ’s cha robh an dotair gearmailtach a gabhail diù sam bith dhiom. Aon latha ’s e gam fheuchainn, leig mi orim gun ann air an taobh dheas an iochdar na broinneadh a bha ’n goirteas, agus nuair a phutadh e so le mheur, leiginn-sa eubh asam. Chaidh m’ òrdachadh gun dàil dhan ospadal am baile Stadròda le appendicitis.

Bha deagh amhrus agam nach e so a bh’ ann idir, agus

[TD 29]

nuair a ràinig mi ’s a mhothaich mi dha na “stretchers” taogh a stigh an doruis, bhuail an t-eagal mi.

Dh’ìnns mi dha’n dotair — ’s e fear breatunnach a bh’ ann — an dòigh a ghabh mi gus faighinn a stigh, agus chòrd e gle mhath ris.

“Rinn thu ceart gu leor faighinn a stigh leis na breugan,” ars’ esan, “ach cuiridh sinn ceart thu.” ’Se Màidsear Lauste a b ’ainm dha sasunnach, agus duin-uasal ga-riribh. Chum iad mise naoi seachduinnean a stigh, agus bha mi gle mhath a falbh as.

Bha aon ghille ’s an ospadal so a chaill na casan. Cha robh air ach mu leth-troigh do bharr na sliasaidean ach dh’oibricheadh e e fhein air a leabaidh cho luath ri bridein air tràigh, ’s cha robh fear eil’ ann cho toilichte ris.

Chaidh geamhradh 1942 seachad leis an aon dol-air-aghart; bristeadh chlachan fad a latha, tilleadh feasgar dha’n champa, greisean a leughadh leabhraichean — bha sin againn a nis cuideachd mar aon do thiodhlaicean na Crois-dheirg.

Bha cuirmean-ciùil gan cur air bonn. Fear ’s am bith a dheanadh seinn no dannsa no ghabhadh duan, chuirt’ air leth e, agus dhearbhadh e ’thàlannean oidhche na cuirm.

Bha Gavin MacLeòid a Dun-Eideann na dhannsair barraichte; bha gach duais a b’ àird’ aige an ceud reisamaid nan camshronach. Dh’ ionnsaich e ceathrair againn gu dannsa, ’s bhìodhmaid tric air an àrd-ùrlar. Bha Domhnall choinnich chalum a Baghasdal-a-tuath, Fionnladh Dhomhuill Fhionnlaigh a Baghasdal-a-tùath, Uilleam Duffy a Strùighlaidh agus mi fhin nar làn dhannsairean mu robh Gavin Ullamh dhinn. Dheanadh mid Danns’ a chlaidheamh, na Flings, “Lochabar Broadswords,” agus a’ ruighleadh albannach fhein. Ach bha casan créubhaidh goirt againn mar thoradh air leasain Ghavin.

Bha aon rud an comhnuidh nam inntinn fhìn, ’s mar a bha ’n ùine ruith, ’s ann a sior neartachadh nam inntinn a bha e. Be so teicheadh. Bha fhios am nach robh teansa chòir

[TD 30]

sam bith agam air faighinn a mach thar criochan na Gearmailt; bha sinn trì-cheud mìle co-dhiùbh bho chrioch Switzerland, agus sin an dùthaich shaor bu ghiorra dhuinn. Ach bhristeadh e an aon-seòrsachd a bh’ air greim fhaighinn air ar beatha ’s mar a faighinn dhachaigh gheibhinn a dh’ àiteagan as ùr ’s a Ghearmailt fhein. ’Se Tormad Mac’Illeathain agus Airchie Mor Mac a Phì, a Uidhist a deas le cheile a cheud dithis a theich as a champa so. Chuala sinn gun do ghlacadh iad, ach cha chuala sinn an còrr mun deidhinn.

Rinn mi fhìn is Domhnall Iain Moireasdan suas gun teichamaid as a dheaghaidh so, agus bho nach robh e soirbh faighinn a mach as a champa, theichamaid as a chuarraidh. ’S ann a Uidhist a bha Domhnall Iain cuideachd, nàbuidh dhomh fhin aig an tigh — chaidh a mharbhadh gu mì-fhortanach le sgiorraig an Uidhist ’s a bhliadhna 1956.

Cha do leig sinn dad oirnn ri duin’ eile. Chuir sinn beagan bidhe is chocolate mu seach, agus latha an teichidh thug sinn leinn so anns na bagaichean còmhla ris na piosan arain àbhaisteach. Cha bhiodh geàrd leinn aig an obair idir, bha sinn fo churam a ghaffair, s bha so nar fabhar.

Nuair a ghabh sinn ar biadh aig stad a mheadhoin-latha, dh’ ealaidh sinn gu shed beag aig iomall na cuarradh. Bha coille dhùmhail mur coìnneamh, ach bha mu chairteal a mhile do thalamh reidh eadar sinn ’s i, far am biodh e furasd’ ar faicinn. Ach mur a dean oidhearp cha bhuannaich. Bha na gearmailtich aig am biadh ’s an tigh bheag, ’s be so an t-àim. Bhiodh uair a thid’ ann mun ionndrainnadh iad sinn, nuair a thòìsicheadh an obair an dèidh na dìnnearach. Rinn sinn air a choillidh, Ruith is ruith sinn gus an d’fhuair sinn a choille timchioll oirnn, ’s cha do stad sinn aig a sin. Chaidh sinn troimpe chun an taobh eile. Bha dùthaich réidh romhainn a nis, gun tigh gun bhaile ri faicinn.’S e so a b’ fheàrr. Cha robh sinn fhathast a ’g’ iarraidh còmhdhailaiche gus am biodh co-dhiubh astar math eadar sinn ’s a chuarraidh.

[TD 31]

Ràinig sinn coille eile, chaidh sinn gu math domhain innte, ’s a sin stad sinn. Cha bhìodh e sàbhailte leantail oirnn ri soills’ a’ latha, ’s dh’ fheithamaid gu oidhche. Ghabh sinn greim bidhe, ’s las sinn cigarette. Bha sinn saor.

Nuair a thàinig an oidhche, dh’ fhalbh sinn. Thàinig sinn air rathad mór, ach cha do choisich sinn idir e. Ràinig sinn an sin Abhainn. Bha ’n t-uisge socair ’s a ruith domhainn, ’s gun drochaid ’s an t-sealladh, ach dh’ fheumamaid faighinn seachad oirre. Lean sinn pios sios ri a taobh ’s thàinig sinn air càblaichean crochte mu dheich troighean os cionn na h’ aibhneadh ceangailte ri dà phola iaruinn, fear air gach taobh. Bha bàta beag air an taobh thall, ’s bheireadh tu a nall am bàta leis na càblaichean. Bha crann àrd sa bhàta, ’s an ceann shuas aige ruith air rollair air fear dheth na cablaichean, ach bho nach robh fios againne de mar a ghabhadh a bheairt oibreachadh, cha robh ach aon dòigh fosgailte dhuinn.

Rachadh mid tarsuinn làmh os deaghaidh laimheadh crochte ris a chàbla deich Troighean os cionn na h’aibhne.

So mar a rinn sinn. Ach bha mionaidean gu math an-fhoiseil againn os cionn an uisge dhuidh dhomhain ud, le eagal gun treigeadh neart nan dòrn, agus ar beatha an crochadh riutha. Fhuair sinn tarsuinn sàbhailte gu leor ach bha ar làmhan air chrith leis a spàirn a cumail suas na collain.

Chùm sinn oirnn; Bha ’n t-uisg’ a nis ann; uisge mìn drùidhteach gun deò ghaoithe. An ùine ghoirid bha sinn drùidhte chun a chraicinn, agus fuar air a reir. Bha sinn a teannadh air baile. Na faighamaid gu stéisean na treàn, dh’fhaodamaid falach an carbad bathair, ’s bheireadh e leis taobh air choireiginn sinn. Bha ’m baile gun dùsgadh — cha robh e ach mu cheithir uairean ’s a mhaduinn, ’s bha fuaim gleadhrach aig ar brogan air sràid-chlachan cruaidh a bhaile. Se so a bhrath sinn. Nochd polisman a mach a dorus ’s ghabh e nall nar coinneamh. Shin e a làmh, “Pàipearean aithnichidh?”

[TD 32]

Cha d’thuirt sinne diog.

<eng>* “Kommon sie mit,”<gai> ars’ esan, ’s e gar greasad a stigh roimhe air an dorus.

Bha fear eile na shuidh’ aig dasc. Stiùir e ’chorrag ris an aodach a bh’oirnn.

<eng>“Englander.”?<gai>

Dh’aithnich e éideadh an airm.

Cha robh reusan dhuinn a cheiltinn agus dh’inns sinn an camp’ as na theich sinn. Bhruidhinn e air a fon: thuirt e rinne gum biodh geàrd a tighinn air ar tòir ma mheadhoin — latha, ach gu faodamaid an dràsda cadal. Fhuair sinn plaid’ an urra, ’s chuireadh ann a seòmar beag a phriosan sinn. Suaint’ anns a phlaidaidh, le ar ’n aodach bog fliuch, chaidil sinn gu deich uairean ’s a mhaduinn. Nuair a dhùisg sinn bha ’n t-aodach air tiormachadh oirnn.

Se baile Wiesenfels a bha so, agus ’s e fior dhaoine gasda bh’ anns na polismain. Bha sinn air culaidh-oillt gach fear teichidh a sheachnadh fhathast, — an Gestapo.

Thainig an geàrd, ’s thugadh gu Mühlhausen sinn, an campa-gleidhaidh a bha cumail priosanaich ris na “h’ arbeitskommando’s” (campaichean-oibreach). Fhuair sinn ar binn a thoirt a mach a’ sin, trì miosan cruaidh — shaothair ann a “straf-lagar” Masbach, cuaraidh chlach eile, ach fichead uair na bu mhiosa na an te theich sinn aisde.

Bha cuarraidh Masbach i fhein air mullach beinneadh. Bha ’chlach na bu chruaidhe ’s na barachean na bu mhotha. Bha ceithir barachean deug chlach againn ri thionndadh a mach gach latha. Bha pleitaichean beaga le figar àraid sgriobht’ oirre ga thoirt dhuinn ’s a mhaduinn. ’S e am figar ochd a bh’ agam-sa, ’s gheibhinn ceithir deug pleit ’s a figar ochd air gach fear. Bha pleit ri chrochadh air gach bara rachadh a mach, ’s gus a’ ruigeadh na ceithir pleitaichean deug agam-sa air ceithir baraichean deug, chan fhaighinn dheth ged a bhiodh an oidhche dhubh ann.

Bha h’uile cleas ga dheanamh gus faighinn dha ’n


<eng>* Come with me.<gai>

[Dealbh 1]
Domhnall Iain MacDhomhnaill an t-ughdar. 1945.

[Dealbh 2]
Pàirc na Bànnghinn, Glaschu, April 1940. An t-ùghdar is Ruaraidh McDhomhuill, Uidhist-a-deas, air fòrladh bho’n Fhraing. Màiri, piuthar Ruaraidh a ceile-pòsda Uisdean MacCarmaig, is Ailein beag comhla riutha.

[Dealbh 3]
Gillean a Uidhist-a-Deas an Camp-Oibreach 323, Freyburg. 1941. Nan Seasamh: cli gu deas. an t-ùghdar — Ruaraidh MacDhòmhnaill — Niall MacAonghuis — Ruaraidh Mac an-Tòisich — Fionnladh Mac Dhòmhnaill. Nan Suidhe: Cli gu deas. Domhnall Mac an-T-saoir — Domhnall Iain Moirasdan — Tormad MacIonghuin — Donnachadh Mac Carmaic — Niall Walker.

[Dealbh 4]
Uidhistich, Goill, Sassunaich is Astralanaich Arbeits-Commando 323 Stalag IXC.

[Dealbh 5]
Pairtidh anns a’ champa — Pozen, 1943.

[Dealbh 6]
Gillean anns Stalag XXIB — Warthlagen.

[Dealbh 7]
An t-soraidh dheieanach. Na gunnachean ga losgadh.

[Dealbh 8]
Uair na dinnearach an cuarraidh-chlach Freyburg.

[TD 33]

ospadal. Bha ’n obair cho cruaidh, ’s na làmhan againn nan gàgan cruaidhe fosgailte le casan nan òrd. Nuair a ghearainamaid, chanadh an gaffair. “Mùin oirre.”

Dh’fheuch sinn so, agus bha e na b’fheàrr na leigheas eile ’fhuair mi riamh airson ghàgan.

Bha aon ghille a Austràlia ann, ’s thàinig e far an robh mi fhìn aon latha ’s a chuarraidh.

“An toir thu dhiom pios dheth’ n lùdaig leis an òrd,” ars’ esan.

“Glé mhath,” arsa mise, “ma sheasas tu ris.”

“Seasaidh,” ars’ esan, “mu tha ’mhisneach agadsa nì e.”

Bha oir gheur air dàrna ceann an ùird. Chuir esan a làmh air cloich mhòir. Thog mis’ an t-òrd os cionn mo chìnn, ’s an taobh gheur gu h’iosal. Ach aig a mhionaid mu dheireadh dh’fhàilig mo mhisneach. Leig mi sios an t-òrd gu socair air an làr.

“Chan urrainn mi dheanamh,” arsa mise.

Bha Joe Hay a Arasaig na sheasamh faisge.

“Cuiridh mise dhiot i,” ars esan.

Thog e suas an t-òrd. Leig e sios le’ neart e air lùdag an Astràlainaich. Chuir am fear sin a làmh eadar a dhà ghlùin, ’s dàrna leth na lùdaig aige fhathast air a chreig. Thog e ’cheann.

<eng>“Thanks a million, pal,”<gai> ars’ esan.

Chaidh a thoirt dha’n ospadal, ’s chan fhaca sinne tuilleadh e. Bha a lùdag ga dhith, ach fhuair e caoiteas ifrinn Masbach.

Fhuair Domhnall Iain Moireasdan e fhein air falbh a Masbach.

Chuir e stocainn mu chois, ’s dhoirt e coire do dh’ uisge goilteach oirre. Mun d’ thug e dhith a’ stocainn bha ’chas na h’eòlan dearg. An ceann dà latha bha a’ losgadh air cladhach, ’s thugadh Domhnall Iain dha ’n ospadal. Chan fhaca mise tuilleadh e gus na thachair mi ris an Uidhist.

Bha ’chuarraidh air mullach na beinne, ’s bha bheinn mu choig ceud troigh a dh’ àirde. Chan fhaight’ a mach gun

[TD 34]

fhios, ’s cha robh tighinn aisd’ ach an aon rathad. Ach theich dithis aisde!

Cha do dh’fhan “China MacDonald” riamh fada an campa ’s am bith. Se “china” a theireadh e ris gach duine ’s thugadh “China” air fhein. Theich “china” agus gille sasunnach a cuarraidh Masbach, a cromadh còrr is leth cheud troigh le aodann creige air an gann a ghlacadh iad greim-coiseadh. Rugadh oirre ’s cha robh a’ luchd-ceasnaichaidh a creidsinn gur ann a Masbach a theich iad.

Chaidh na trì miosan seachad. Cha robh cluichadair ball-coiseadh no bocsair riamh cho smioral ruinne a fàgail Masbach. Bha ar féithean mar chnapan rubair, ’s an com ’s na làmhan againn cho dubh leis a ghréin ’s gun iomrallaicheadh neach nar ’n ìnnseanaich sinn. Tha mi smaointinn gum buinigeadh mid a’ réis a b’fhaid’ aig na h’ Olympics gun aon bhristeadh analach.

Dh’fhàg coig duine deug againn Masbach gu Factoridh sìl am baile Erfurt, ach cha do lagaich so neart nan luchd-oibreach. Bha luchd-teichidh gan dìteadh an cómhnuidh, ’s cha robh gainne fir-bristidh air Clachan Masbach.

[TD 35]

5
ERFURT

Se mo bheachd gur e Erfurt baile cho briagha ’s a chunnaic mi. Sràidean leathainn, còmhnard le sreathan chraobhan a’ fàs aig iomall cuid dhiubh. Bha na sràidean an còmhnuidh glan gun smodal a fighinn laighe fad’ oirre, ’s an dùthaich mun cuairt cho uaine ’s cho torrach ri talamh air na laigh mo shùil. Le cearcall do thalamh beairteach mar so ga chuartachadh, gabhaidh e tuigsinn an dòigh ’s an robh Erfurt na aon do phriomh-bhailtean na Gearmailt a thaobh gàirneilearachd-Margaidh is fàs sìl. Bha achaidhean, còrr is mile dh’fhad ’s a leúd a sìneadh a mach bho oir-a-muigh a bhaile, leis gach seòrsa curachd a ruighinn ìre blàth ann.

’S ann le companaidh “Zieglers” a bha na gàraidhean-margaidh, ’s Factoridh mhór aca ’s a bhaile. ’S ann a g’obair ’s a Factoridh a bha sinne. Bha an camp’ aig iomall a bhaile, leis an fhensa abhaisteach do wear-bhioraich mun’ cuairt air, dusan troigh a dh’àirde. ’S e atharrachadh mór a bha so an deidh poll is clàbar Masbach. Bha mise ’s ceathrair eile ’g ’obair aig bùird a bha làn do phacaidean d’on h’ uile gné sìl. Bha mìltean do phàipearean-òrdain a stigh as gach ceàrn dha ’n dùthaich. Chuiràmaid cuairt air a bhòrd le pàipear-òrdain am broinn bocsa beag, ’s bha na pacaidean a bha òrdaichte air a phàipear gan cur ’s a bhocsa, ’s am pàipear-òrdain leis. Aig ceann shios a bhùird bha an t-iomlan ga phacaigeadh, ’s am parsal a ruith a mach air* crios-gluasadach troimh bhalla na Factoridh ’s ga luchdaigeadh an sin air carbad-aìseig. Bha na mìltean parsal a dol a mach gach latha gu gach ceàrn dha ’n dùthaich ’s an dòigh so, ach ’s e parsalean gu math neònach a fhuair na ceannaichean a bhliadhn’ ud. Am fear nach


<eng>* conveyor-belt.<gai>

[TD 36]

robh g’ iarraidh ach pacaid no dhà do shiol turnaip no currain airson bideag bheag gàraidh, gheibheadh e trì no ceithir do Khilogramms ponair no peasair ’s naoi no deich a phacaidean celery no leeks. Am fear a bha òrdan mór a stigh aige, gheibheadh e pacaid do fhras churran ’s tòrr do phàipeir glas. Bu thoigh leam an aodainn fhaicinn nuair a ràing na h’ òrdain a bhliadhn’ ud.

Bha na fir cho gann ’s an dùthaich — bha iad ’s an arm gu gle bheag — agus s’e boireannach a bh’ann an ughdarras air an ùrlar againne. Te ruadh, ’s e “Ginger” a bh’againn oirre. Bha car do dh’eagal aice romhainn. Gu math tric, nuair a dh’ fhàsamaid searbh a g’obair thòisicheadh blàr leis na pacaidean. Gun rabhadh ’s an bith gheibheadh tu Kilogram pònair no peasair an taobh a chìnn. Bhiodh an t-urlar tiugh leis gach seòrsa sìl.

Chuir “Ginger” a ceann a stigh an dòrus aon latha, ’s bha Kilogram peasair aice ’s a bhus. Thuit i ann am paiseanadh. Leum sinn uice, ’s dhoirt sinn uisg’ air a h’ aodann. Nuair a thainig i mun cuairt, thug sinn bàr am fear do chocolate dhi ’s cheannaicheadh sin i ged a bhiodhmaid air a leth-mharbhadh. Sguab i fhein an t-ùrlar comhla ruinn, ’s cha deach a chùis na b’ fhaide.

Bha rannsachadh ga dheanamh oirnn gach feasgar mu falbhadh dad. Bha a phònair air leth math mar bhiadh ’s bha iad a g’ aithneachadh gu robh i falbh, ach cha rannsaicheadh iad daonnan ach na bagaichean ’s na pòcaidean. Bha sinne ceangal streang mu osain nan drathaisean beag’ a bh’òirnn, agus thoilleadh ceithir no coig do phacaidean pònair eadar ar dà chois. Cha do rinneadh a mach riamh sinn. Se Feusd mhór a bh’ anns a phònair air a praoiligeadh còmhla ri ham nam parsalean.

’San Earrach bha sinn a muigh anns na h’ achaidhean a cur. Bha na currain — slàn mar a cheannaichear ’s a bhùthaidh iad — gan cur an tuill ’s an talamh. Bha na sreathan tholl deante romhainn ’s na currain ri chur annta, fear anns gach toll, le taobh a bharra gu h’ àrd dhiubh. Bha

[TD 37]

’n toll ga dhùnadh le ùir ’s bha so a fàs gu fras.

Dh’ fhalbh sinne a Factoridh Zeiglars mu faca sinn tòradh air saoithrach — curachd na bliadhn’ ud, ach ’s e mo mhór bheachd nach robh an toradh ach leibidach; bha chuid bu mhotha dheth na currain cuirte ’s an ceann ceàrr gu h’ ìosal dhiubh. Saoil na dh’ fhàs iad riamh?

Rinn mi fhin ’s “tich” Cowper a Sasuinn suas gun teichamaid. Bha sinn a faicinn nach robh a chùnntais oirnn feasgar fior cho-lionta an àm fàgail na Factoridh — Cha robh an geàrd a bh’ ann ro chruaidh — agus ’s e am beachd a bh’ againn fuireach a falach ’s a Factoridh nuair a dh’ fhalbhadh càch feasgar. Gheibhamaid a mach air uinneig no air dòigh air choireiginn eile.

Dh’ fhuirich sinn am feasgar so air lobhta air an dàrna stòiridh a measg phocannan sìl, ’s leig sinn le càch falbh. Cha do chùnntais iad idir càch an am falbh, ’s bha cheud rubha seachad againn.

’S e nis faighinn a mach nuair a thigeadh dubhar na h’ oidhche. Cha bhiodh “Appell” ’s a champa gu am cadail, ’s cha bhiodh an tòir nar déidh gu sin.

Nuair a dhorchnaich i ghluais sinn a nuas gu h’ ìosal. Sheall sinn mun cuairt. Bha fear freicadan-oidhche na shuidh’ ann an oifis bhig, ’s daga na laigh’ air a bhòrd air a bheulaibh. Bha sinn cìnnteach gu robh an daga làn ’s nach caoimhneadh e losgadh leis ach e sinn’ fhaicinn.

Cha robh so cho math.

Dh’ fhairich sinn straighlich a muigh. Thugadh glag air na glasan ’s a sin thàinig gnogadh cruaidh. Leum sinn fo thòrr do phocannan falamh a bha faisg. Dh’eirich a’ freicadan chun an doruis ’s dh’ eubh e có bha sud.

<eng>“Politzei.”<gai>

Dh’ fhosgail e ’n dorus. Thainig dithis a stigh. Sheas iad taobh a stigh an doruis a coimhead air a fhreicadan. Chunnaic sinn a mach tro na pocannan nach e polismain chumanta bha so idir: cha robh aodach polis oirre, agus thainig crith oirnn le oillt. Cha robh ach a dhà no tri do

[TD 38]

phocannan falamh eadarainn ’s an Gestapo.

Cha robh sinn riamh an teine teth gu so. Nam faighte sinn ’s iad so a stigh, ’s ann aig Dia mór a bha brath dé dh’ eireadh dhuinn. Le ceartas, cha robh còir aca turas a ghabhail ri priosanaich — cogaidh, ach cho robh lagh — eadar-nàiseanta no eadhon lagh ’s am bith a cùnntais aig na brùidean so. Ged a leth-mharbhadh iad sinne, co am buidheann anns a Ghearmailt aig a’ robh cumhachd dioghaltas a dheanamh air a’ Ghestapo.

Bha dath bàn air aodann a’ fhreicadan ’s e sealltainn a nùll ’s a nall.

Bhruidhinn fear dhiubh. Dh’ fhoighneachd e mu dheidhinn fear Heinrich Müller. Am b’aithne dha e? De seòrsa duine bh’ ann? ’s mar sin air aghart. Dh’inns am freicadan gum b’aithne, ach cha robh sinne deanamhe móran eisdeachd. Bha sinn ann a fior chuil-chumhaig.

Choisich am fear nach robh bruidhinn mun cuairt ’s sheas e aig taobh nam pocannan.

Bha ’n t-eagal orm anail a tharruinn.

Chithamaid na brogan ’s pios dha ’n bhriogais aige dà shlait bhuainn. Leis an turtar a bh’ aig mo chridhe bualadh bha eagal orm gun cluinneadh e e.

Chaidh mu leth-uair seachad: leth-uair cho fada ’s a dh’ fhairich mi riamh. Dh’ fhalbh iad an sin, ’s dhuin a’ freicadan an dorus; Sheas e greis ’s a làmh fo smigid. Chaidh e sin a stigh dha ’n oifis.

Ghluais sinne mach a measg nam pocannan ’s mar gun cluinneadh esan a fuaim, thàinig e mach ’s chunnaic e sinn.

Tha mi smaointinn gu robh an ceann aige fhathast troimh-a-cheile, agus ’s ann a thàinig giorag na shùilean. An Gestapo an toiseach, ’s a nist dà phriosanach bhreatunnach.

Ach chruinnich e e fhein còmhla, agus dh’ fhoighneachd e dé chuir a so sinn.

“Bha sinn deiseil aig a bhòrd,” arsa mise, “agus chaidh sinn suas gu h’ àrd ’s chaidil sinn. Cha do dh’ fhairich sinn càch a

[TD 39]

falbh idir ’s ’sann o chionn deich mionaidean a dhùisg sinn. Feumaidh sinn faighinn chun a champa.”

Chreid e na breugan so, ’s thug e fhein dh’ an champa sinn. Cha deach dad a dheanamh òirnn ach bha ’n oidhearp — teichidh air a bacadh mu ’n gann a thòisich i.

Goirid na dheidh so chaidh sinn gu camp’ eile. Factoridh bhròg, fhathast am baile Erfurt ach air taobh eil’ a bhaile. ’S e ceathrair againn a chaidh dha ’n champa so. Cha robh ann ach àite beag, sia-duine deug a bh’ ann romhainn, ach bha iad sin air a bhi gu math trang mun deach sinn’ ann. Bha “tunnel” an ire bhi deiseil aca mach as a champa. Bh’on is e luchd-teichidh a bh’ annaine, thugadh a stigh dhàn diomhaireachd so sinn, ’s gu robh siathnar dhiubh dol a theicheadh an ceann seachduinn.

Gle cheart! Na faigheadh iadsan air falbh sàbhailte, bhiodh sinne nan déidh mu lorgadh na geàird an “tunnel.”

Ach gu tubaisteach, latha mun robh an t-siathnar gu falbh fhuair na géaird an “tunnel.” Cha robh cothrom air.

Dà latha na dheidh so chaidh a cheathrair againne ’s coignear do chàch a chur gu Mühlhausen, an campa gleidhidh. Cha robh fios carson, ach bha deagh amhrus againn.Bha ’n obair so ro shocair do luchd-tèichidh mar a bha sinne ’s bha sinn cinnteach nach biodhmaid fad’ a’ Mülhausen. Thionndaidh so a mach fior gu leór. Cha be cuairridh-chlach a bha romham-sa an turas so idir, ach àiteachean bu duilghe teicheadh asda.

[TD 40]

6
MÜLHAUSEN AGUS ALABÀMA

Duine sam bith a chunnaic Barrags nan Camhshronach am baile Inbhirnis mar a bhà iad, tuigidh e nas fheàrr an dealbhachadh a ni mise air an àite-fuirich againn ann a Mühlhausen. Bha na togailaichean na b’ aird e — coig no sia do stòiridhean — agus iad ceithir — thimchioll na sguair anns a robh bonn do chlachan càsaichte, no mar a theirear sa bheurla “Cobble-stones.” Tha mi dén bheachd gur e Barrags shaighdearean a bh’ annta, ged a bha iad a nis nan cairtealean do phriosanaich — cogaidh. ’S ann troimh aon gheat mór iaruinn a gheibheadh neach a mach no stigh ann, agus mar a bhiodh nádurra, bha dà shaighdeir ghearmailteach air geàrd a dh’ oidhche ’s a latha taobh a muigh a gheata. Bha tomhas math do chomhfhurtachd againn a’ so, le deagh leapannean — trì os cionn a cheile. Cha robh am biadh cho pailt, ach bha parsalean na crois-dheirg againn, ’s mar sin, gu ìre mhath, cha robh sinn an taing.

Mar a thachras an comhnuidh far am bi grùnn dhaoine cruinnichte, bi cuideiginn na measg a bhios a seasamh a mach eadar — dhealaichte bho chàch ann a seòl sònraichte air choireiginn. Bha am fear ris an abradh mid “Alabàma” air fear dhiubh so, agus bu mhath leam iomradh a thoirt airsan gu h’ àraid anns a chùnntais so.

’S ann a Amerigaidh a bha “Alabama” agus tuigidh sibh gur ann a a’ stait a tha dol fo’n ainm sin anns na Stàitean. Aonaichte a chaidh a bhreith is àrach.

’S e “Tom Jones” a b’ ainm nàdurra dha, ach ged a dh’ ainmicheadh neach anns an doigh sin e, cha tuigeadh duine có bh’ air a chiallachadh mar a canadh tu “Alabama.” Mu bha duine no creutair do sheòrsa sam bith a toirt cìnn ghoirte agus trioblaid-inntinn dha na gearmailtich be sin

[TD 41]

‘Alabama.’ Ged a bhiodh e a deanamh glaoic agus dearg amadan dheth fhein mar bu trice, ’s e duine air leth eòlach agus fiosrachail a bh’ ann ’s cha’n fhaca mi fear eile a bheireadh a char as.

’S ann anns na “U.S.A. Marines” a bha Alabama an toiseach. Theich e as a bhuidhean ainmeil sin bliadhna no dha ro ’n chogadh, agus chaidh e tarsuinn na crìche do Chanada. Ghabh e an uair sin anns an arm Chanàdianach, agus b’ ann còmhla riutha-san a thàinig e nall aig toiseach a chogaidh, ’s chaidh a ghlacadh aig Dieppe.

Bha mi fhin ’s e fhein gu math mór aig a cheile, agus cha b’ ann air nithean faoin a bhiodh mid idir a seanachas, oir bha fiosrachadh is tuigse aig Alabama a bha os cionn a mhór chuid. Chanadh e rium fhìn — <eng>“If you want to play the fool, Mac, you must play him to perfection,”<gai> agus gu dearbh dheanadh esan sin. Leigeadh e air gur e dearg amadan a bh’ ann.

Bha e dol a mach gu camp-oibreach a “Mühlhausen” comhla ri buidhean eile agus aig a gheata, ’s ann a thoisich mo liagh air caoineadh ’s air lasagaich, ’s a g’ iarraidh tilleadh a dh’ fhàgail beannachd is pòg aig a chommandant. Thìll fear dheth na geàrd còmhla ris, ’s e tachus a chinn, ’s chaidh thu Alabàma suas chun a chommandant ga phògadh ’s ga phlapaigeadh, ’s a g’ iarraidh fuireach far a’ faiceadh e gach latha e. Cha b’ urrainn dhaibh a bhi strì ris ’s chaidh fhàgail as an deaghaidh.

Bha Alabama còmhla rium cuideachd ann a’ “straf-Lagar” “Masbach.”

Bha e g’ obair ri mo thaobh fhin a lionadh bara chlach, agus latha bha so, thàinig e nall far a’ robh mi.

<eng>“Now. Mac,”<gai> ars’ esan, <eng>“you must play this one with me. I’m going to throw a fit. I’ll make it look very realistic, foaming at the mouth accompanied by violent convulsions. You will rush over to me and call for help.”<gai>

“Gle cheart,” arsa mise.

Nuair a bha an gaffair a coiseachd faisge dhuinn, bha mi

[TD 42]

fhìn a cumail sùil gheur air Alabama, feuch cuin a bha ’n “tubaist” a dol a dh’ eiridh dha.

Chuala mi sgiamh; chunnaic mi Alabama ga bhualadh fhein ’s an eabar ’s anns a chlàbar puill ri taobh a bhara. Leum mi nùll, ’s dh’ eubh mi dha ’n ghaffair tighinn gam chuideachadh. Thàinig e.

Bha cop geal mu bheul Alabama ’s e ga luairgneadh fhein ’s a pholl. Chlisg an gaffair. Cha robh fios no fàth aige-san gun do chuir Alabama cnap siabain na bheul agus gur ann bhuaidhe sin a bha ’n cop geal so a brùchdach a mach troimh lipean. Dh’ eubh mi fhìn air fear no dhà eile bha faisg a làimh, agus thuirt mi ris a ghaffair gu feumamaid Alabama a thoirt air ais chun a champa. Thug sinn an toiseach dha ’n “hut” bhig far am biomaid a gabhail nam piosan arain e, agus shin sinn air a bhòrd e. Thug e leth-uair an uaireadair mun do dheònaich e tighinn mun cuairt, agus an uair sin cha robh fios aige — ma b’ fhior — càit’ a’ robh e. Chaidh mi fhìn is fear eile air ais comhla ris chun a champa, agus cha tàinig oirnn tighinn a mach a’ feasgar sin tuilleadh.

Bha e maduinn eile ann a Masbach a gearain gu robh e uamhasach dona le “piles,” agus a g’ iarraidh chun an dotair. Cha d’ fhuair e taing bho na gearmailtich, agus chiureadh air a rathad dha ’n chuarraidh còmhla rinn e. Ach bha Alabama a coiseachd agus a dhà chois cho fada mach bho cheile ’s a ghabhadh iad cur, agus nuair a chunnaic an geàrd e ’s e dhol dheth fhein a gàireachdaich a rinn e, ’s thill e Alabama air ais a stigh.

’S e esan cuideachd a dh’ ìnntrig an dòigh a bhi bualadh do ghlùine le pocan beag lan saluinn. Le cumail air a so an dràsda ’s a rithist fad oidhche mun rachadh tu chun an dotair, bhiodh at mór nad ghlùin ’s a mhaduinn, agus gheibheadh tu latha no dhà dheth bho obair gus a’ rachadh an t-at sios. Dh’ fhaodadh duine an t-at a chumail suas na ghlùin cho fad ’s a thogradh e. Co aig tha fios nach e na fhuair mo ghlùinean sa do bhuìllean bho’n phocan saluinn a

[TD 43]

dh’fhàg cho goirt an diugh iad!!

Nochd e dòigh eile air an car a thoirt as na dotairean, cuideachd, ’s e sin cnap beag do phàipear-airgid (silver paper) a chagnadh nad bheul agus an cnap beag, no ’s dòcha dhà dhiubh, a shluigeadh mun rachadh an “X-Ray” ort. Bha so a sealltainn air an dealbh, agus a deanamh follaiseach gu robh “ulcers” air do stamaig.

Cha robh dad ri ionnsachadh do dh’ Alabama. Chaidh a chur a mach a Mühlhausen turas gu Meinn shaluinn. Cha rachadh esan sios gu h’ iosal gun an companach leapadh a thoirt leis — an guitar. Thòisicheadh e an sin ri cluich dha na gearmailtich, agus mar a bha nadurra gu leòr, cha robh so mì-thaitneach idir leis na gearmailtich, a g’ éisdeachd ri òrain “Hill-Billy” Ameriganach, ach cha robh e còrdadh ris na gaffairean. Nuair a chaidh an “guitar” a bhacadh air Alabama, cha bhiodh e ach a caoineadh anns a mheinn fad a’ latha, ’s bha e na bu lugha dragh is trinnleach Alabama agus an ‘guitar’ a thilleadh an taobh as an tàinig e — gu Mühlhausen.

Bha còmhlan-ciùil anabarrach math air a cur air bonn ann a Mühlhausen. B e fear Sassunach do’n ainm Dick Tanner agus gille Albannach d’on ainm Jimmy MacFarlane an dà phriomh cheannard a bh’ oirre. Chaidh roinn mhath de na h’ innealean-ciùil fhaotinn troimh an chrois-Dheirg, agus cuid eile dhiubh a cheannach sa Ghearmailt fhein. Bha suas ri siànar fhear anns a chòmhlan-ciùil, agus inneal air leth aig gach fear agus abair thusa gu robh pailteas do luchd-eisdeachd ann nuair a ghleusadh “Dick Tanner’s Band.”

A thaobh ’s nach e camp-oibreach a bha ann a Mühlhausen, faodar a thuigsinn nach robh am biadh cho math no cho pailt. Mar sin ’s ann ri parsalean na crois-Dheirg a bha beatha gach aon an crochadh, measgaichle ris a bheagan a bhiodh ga roinn oirnn do bhiadh na dùthchadh. Ach fhuair mi fhìn agus gille “Tich Ellis” a Norfolk dòigh air ar cuibhrionn bidhe a leasachadh gu ìre mhath.

[TD 44]

Nuair a rachadh ar cur a mach air pàirti-oibreach timchioll a bhaile — rud a thachradh an dràsda ’s a rithist nam biodh buidheann sam bith sa bhaile a g’ iarraidh luchd-oibreach, bhiodh mid an comhnuidh a forfhais air fear a sud ’s a so an deanadh iad iomlaid airson crogan cofaidh no chocolàt no dad sam bith dòn t-seorsa sin. Anns an dòigh so fhuair sinn an an caraibh aon ghearmailteach sònraichte a bha sinn a g’ uisneachadh na fhear-meadhoin eadar sinn fhìn agus margadh gu math torach, se sin mar a theireadh iad ’s a bheurla <eng>“Black Market.”<gai> Gheibhinn dusan ubh air son crogan cofaidh agus lof do dh’ aran seagail air son bàr no dhà chocolàt. Faodaidh gu robh an gearmailteach e fhein a faighinn dà dhusan air a chrogan cofaidh, ged nach robh sinne faighinn ach aon dusan, ach bha sinne pàighte gu leòr Bha esan cho dligheach air beagan profaid a dheanamh anns a mhaláirt ’s a bha sinn fhìn. ’S ann dhà-san bu mhotha cunnart nan tigeadh a chùis a follais: cha ’n fhaigheadh mide ach peanas beag air choireiginn, ach bhiodh esan an cunnart a bheatha chall.

Ach cha ghabh a nàdar daonnda cìosnachadh gu tur. Ged bha an cunnart so ann, agus sluagh no dùthchadh air an cumail sios fo dhòrn iaruinn riaghladh na Nazi’s, bha fear a sud ’s a so a bhristeadh air a lagh nam biodh a bheag no mhór do bhuannachd aige ri fhaotinn as. Bha is bi cùisean mar sin fhad ’s a bhios aig a chinne-daonnda ri an aran a chosnadh le falus am bathaisean ’s an gruaidhean.

[TD 45]

7
A CHEUD MHEINN SHALUINN

Mar a thuirt mi cheanna, ’s e priomh champa gleidhidh na stalaig a bh’ ann a Mühlhausen, ’s cha robh obair a dol idir ann. Mu bha obair ri deanamh timchioll chuirte pàirti-oibreach a mach air son a’ latha. Thachair so aon turas an déidh bomadh trom a chaidh a dheanamh le pleinaichean Ameriganach aig steisein na treàna. Nuair a thoisich am bomadh, chaidh a luchd-siubhail uile dha na fasgaidhean fo’n talamh ri taobh a’ stéisein. Thuit bom air teis meadhoin fear do na fasgaidhean agus spreaidh e.

Nuair a dh’ fhalbh na pléinaichean, chaidh pàirti-oibreach a chur a mach as a champ’ a ghlanadh suas beagan dheth ’n mhilleadh a chaidh a dheanamh, ’s bha mis’ air fear dha ’n phàirti.

Cha toir faclan a mhàin gu siorruidh seachad dealbh cho-lionta air an t-sealladh ana-cneasda bha romhainn an là ud. Piosan cheann is chasan is làmhan sgaoilte thall ’s a bhos. Bideagan do dh’ aodach eadhon crochte ri Wearaichean an dealain. Stiallan du dh’ fheòil dhaoine feadh na sràide ’s na clachan-sràide mun cuairt dhiubh dearg leis an fhuil a ruith asda mun do reòdh i. Cha robh aon duine slàn ri fhaicinn dheth na bha ’m broinn an fhasgaidh. Cha robh ann ach criomagean.

’S e deichnar a bh’ anns a phàirti againn, agus ’s e cheud rud a rinn sinn suidhe sios is cur a mach. Bha ’n sealladh cho oillteil ri dad a chunnaic mi riamh.

A thuilleadh air a so, thionndaidh cus do shluagh a bhail’ a mach, ’s nuair a chunnaic iad sinne, chaidh iad air a chaoch. Rinn iad oirnn gus ar stialladh as a cheile, ach bha feum againn air an dà gheàrd a’ lath’ ud. Chùm iadsan bhuain iad, a stiùradh nan gunnachan riutha, ach fhuair

[TD 46]

fear no dithis buillean. Chaidh aon fhear ann am paiseinadh le buille-cloiche ’s a cheann.

Anns a ghlanadh a rinn sinn fhuair sinn cas nighinn. Bha chas slàn chun a chruaichain, agus stocainn cotain no lisle oirre, ach sin na bh’ ann. Bha sinn shios a rithist trì latha na dhéidh so, ’s bha màthair na h’ ighinn — dh’ inns iad dhuinn — a tighinn a dh’ iarraidh na coiseadh. Ciamar a chaidh a h’ aithneachadh cha d’ fhuair sinn a mach, ach thug am boireanach truagh leath’ a chas ann am pram. Chuir na geàird sinne falach fhad ’s a bha ise a làthair, ’s bha iad gle cheart. Creididh mi gur e Breatunnaich bu lugh’ oirr’ fhaicinn air an talamh a’ lath’ ud.

Bha ’m bomadh a dol a nis dh’oidhche ’s a latha. Na Yanks air a’ latha, ’s an R.A.F. aìr an oidhche. Nochd na “Flying Fortresses” aon latha bho’n àird-an-iar, baidean an déidh baidean dhiubh. Bha a cheud squadron air a dhol a sealladh ’s an àird-an-ear ’s am fear mu dheireadh fhathast gun nochdadh. Am beul na h’oidcheadh dhirich an toit ’s dheargnaich an t-adhar an ear oirnn. Bha baile gearmailteach eile na smàl.

Earrach 1944. Bha sinn air sia seachduinnean a chur seachad a Mühlhausen, ’s bha sinn air ar deagh dhòigh. Cha robh sinn a g’ obair, ’s a cuideacheadh na gearmailt.

Cha do mhair cùisean mar so. Aon latha thainig m’ainm fhìn is dithis eile suas air paipear-òrdain. Bha sinn gus fagail a màireach gu meinn-shaluinn Merkers, ’S e Seòras Skead a Lìte agus Uilleam MacThomais a Inbhirnis an dithis eile.

Cha robh so cho math, chum sinn comhairle-cogaidh a’ feasgar sinn, ’s bhòidich sinn gun teichamaid as a cheud chothrom, oir cha robh toil ’s am bith againn oibreachadh ann a meinn-shaluinn. Cha robh toil againn obair do sheòrsa ’s am bith a dheanamh ach bha i so dona buileach.

“Bi sinn air ais le latha no dhà.”
agus mar a thubhairt b’ fhior.

Rainig sinn Merkers feasgar ’s chaidh ar suidheachadh a

[TD 47]

stigh.

Dh’oibrich sinn a maireach o shia ’s a mhaduinn gu sia feasgar. ’S ann gu h’àrd a bha ’n triùir againn a g’obair, ach bha sinn cìnnteach nach maireadh sin fada. Bhiodhmaid sios latha ’s a bith, ’s cha bhiodh teicheadh cho soirbh an uair sin.

Rinn sinn suas gun teichamaid an ath latha.

Cha robh an teicheadh so a ciallachadh gu robh teans againn faighinn a mach thar criochan na Gearmailt nas motha na bha tursan a dh’ fheuch mise roimhe so. ’S ann a cath an aghaidh uachdaranachd ar naimhdean bu mhotha bha sinn, uachdaranachd a bha an cunnart toil-saorsa a mhùchadh an inntinnean ’s an cridheachean mar a cogadh duine gu làidir na aghaidh. Bha thu sealltainn le teicheadh nach robh thu idir riaraichte.

Bha thu sealltainn le teicheadh gu robh spiorad na saorsa na bu luachmhora na aon nì eile air talamh. Le teicheadh, bha thu, os cionn na h’uile, a dearbhadh dhut fhein nach robh thu leagte ri bhi sàsaichte eadhon am braighdeanas comhfurtail; gu robh do dhuinalas annad na dh’ fhuiligeadh ainneart is cruadal air sgàth a cheartais.

Maduinn an ath latha chaidh sinn a dh’ obair a rithist aig sia uairean ’s a mhaduinn.

Bha sinn fortanach gu robh ceò gu math trom ann ’s bha so gu mór nar fàbhar. A cheud chothrom a fhuair sinn, ghluais sinn gu socair nar triuir gu cùl seann charbad-cruidh a bha na laighe air loine ’n rathaid-iaruinn. Bha sinn a nis a mach a fianuis a gheàird.

Gun an còrr maille, gheàrr sin as a stigh dha ’n cheò, ’s am beagan mhionaidean bha sinn aig oir na coille a bha mu astar leth-mhile bh’on àit-oibreach. Chaidh sinn a stigh gu math innte, ach cha bhiodh e sabhailte fasgadh is còmhdadh na coilleadh fhàgail gus an tigeadh an dorchadas. Mar sin, shocraich sinn sinn fhìn sios a feitheamh ciaradh na h’ oidhcheadh. Cha robh biadh againn ach beagan chocolate, agus mun tàinig a’ feasgar

[TD 48]

cha robh sin fhein againn.

Bha choille na sgàil anabarrach math bho’n gréin, oir bha teas mór ann nuair a sgaoil an ceò.

An ciaradh an anamoich ghluais sinn air falbh. Bhiodh an tòir a mach a nist’ nar deídh, ach bha sgàil na h’ oidhch’ againn na bhrat-dion bho shùilean geura. Turas na dhà chuala sinn coin a’ comhartaich faisg ’s shaoil leinn gur e an tòir a bh’ann. Mu ’s e cha d’ fhuair iad sinn, ach bha mionaidean caran iomaganach againn gus na tharruinn iad air falbh bhuainn.

Lean sinn òirnn a coiseachd fad na h’oidhcheadh. Chùm sinn ris a rathad — bha e na b’fhasa ’choiseachd, ach nuair a dh’ fhairichamaid càr na bighsigal a tighinn, bha sinn a falach an dìg a rathaid gu rachadh e seachad.

Mu chòig uairean ’s a mhaduinn, bha sinn a dlùthachadh air baile beag, ann an gleann ìosal dùthchadh. Bha am baile beag na chadal, agus mar mheirlich ’s an oidhche ghluais sinn gu furachail, fàillidh troimhe, ’s thàinig sinn a mach aig a cheann eile.

Ach goirid na dhéidh so, dh’ fhairich sinn srann “motor-bike.” Mun d’ fhuair sinn teicheadh bha e againn. Thug e sùil gu math amhrusach òirnn, ach chum e seachad. Gle mhath. Shaoileadh e gur e frangaich no pòlaich a bha dol gu obair a bh’ annainn — “Auslander,” mar a theireadh iad fhein. Ach goirid an déigh dha dhol seachad stad e. Sheas e a sealltainn air ais greìseag, ’s a sin thìll e. Chaidh e ’n toiseach a stigh dha’n bhaile ach an ceann coig mionaidean thill e.

Dh’fhoighneachd e an gearmailt càit’ an robh sinn a dol. Cha d’ thuirt sinne guth.

Dh’iarr e òirnn coiseachd a stigh dha’n bhaile ’s gu leanadh e fhein sinn, ach gun feuchainn rì car-mu-chnoc ’s a bith a dheanamh o chionn gu robh a dhà no trì do ghunnaichean stiùrte ruinn.

Bha sinn a faicinn an cròidhleagan dhaoine aig oisein an iomall a bhaile, ’s bha sinn gle chìnnteach gu robh iad

[TD 49]

armaichte. Chan fheuchadh esan leis fhein air an triùir againn idir.

Thugadh a stigh do sheómar mhór ’s a bhaile sinn; coltas cafe a bh’ann, bùird is seathraichean mun cuairt. Bha coignear nan suidh’ air suidheachain aig an dàrna taobh, le Riflichean eadailteach air a stiùradh oirnn.

Thainig fear eile mach tro dhorus, le fiamh gàir’ air, agus cha mhór nach leughadh tu Gestapo anns na sùilean aige. Chaidh ìnnse dhuinn na dheídh so gur e fear dhiubh bh’ann a thachair a bhì ’s a chearn so lorg fiosrachadh mu pharachutists. Shaoil leotha ’n toiseach gum be sinne feadhainn dhuibh. Thug sinn an aire cuideachd dha’n bhraiste a bha am broilleach seacaid an fhir dhuibh a rug oirnn. Bha fios is cinnt againn nach robh iochd no truas ri shealltainn aig fear a bha giùlan bràiste-suaichantais na Nazi’s, no idir idir aig fear dheth ’n Ghestapo.

“Ann e so a chrioch,” arsa sinne ri cheile. Thuig sinn gu robh an t-àm atharrais-aineolais a chur an dàrna taobh, agus dh’iarr sinn brath a leigeil chur a cheannard-airm a b’fhaisge. Bha fios againn nan tigeadh saighdear nach robh math dhaibhsan turas a ghabhail ruinn ach bha sinn a faicinn gu robh sinn ann a làmhan nam fior Nazi’s, agus gun dion an airm Ghearmailtich againn.

Ann a faclan eile bha sinn an cunnart ar beatha.

Chuir ar suidheachadh geilt gu leór oirnn ach cho robh sinn a dol a leigeil fhaicinn dhaibh-san gu robh laigse ’s am bith annainn.

Chuala sinn am fear dubh a bruidhinn air a fón, agus thug so beagan misnich dhuinn, ach dé cho beò ’s a bhiodh maide mun tigeadh geàrd. Be so a cheist.

Dh’ìnns sin gur e priosanich-cogaidh Bhreatannach a bh’annain, a theich a campa Merkers.

Chuala sinn am fear dubh a bruidhinn ris an fhear eile le guth ìosal; cha do ghlac sinn a fhreagairt ach chuala sinn a’ facal “strafe.” Thuig sinn gum biodh an dochann ann, ach na tigeadh geàrd no saighdear ’s am bith bhiodh teans

[TD 50]

againn ar beatha ghleidhadh. Ann a’ làmhan nam brùidean so, cha robh an teans ach caol.

“Englische Schwein-hunden,” ars’ a’ fear dubh ’s e tighinn a nall ga’r ’n ionnsaigh le pios ropa na laimh. Cheangal e làmhan. Sheòrais an toiseach air a bheulaibh agus an sin mo làmhan fhìn is làmhan Uilleim. Thuirt e gu robh e dol gar ceangal ri cúl càr ’s a dol gar slaodadh fad a rathaid chun a champa.

Thionndaidh e mun cuairt an sin le cuip rubair dùbailte na laimh, agus ghabh e dhomh fhin leatha mun cheann. Bha mi fortanach mo làmhan a bhi air mo bheulaibh, ged a bhà iad ceangailte, oir rachadh agam air m’ aodann ’s mo shùilean a dhion air na stràcan. Bha chuip a lùbadh mu’m cheann ’s mu ’m chluasan, agus air m’ fhacal-sa bha na stràcan goirt, ach diog cha do leig mi as mo bheul. Ach a cumail mo dhà làimh, ceangailte mar a bhà iad, suas ri m’ àodann.

Nuair a thug e greis ormsa, thionndaidh e air Uilleim. Tharruinn e a cheud shràc gun fhios do dh’ Uilleim mun d’fhuair e aodann a gheàrd le làmhan agus lùb am pios dùbailte do cheann na cuip tarsuinn na sùil aige. ’S gann gun creideadh neach cho luath ’s a dh’ at sùil Uilleim a mach as a cheann, agus sruth faladh aisde. Shàbhail e e fhein air na stràcan eile, ach bha a shùil an droch shuidheachadh.

Nuair a fhuair Uilleim a chòir fhein dheth ’n dochann, thàìnig e gu Seóras. A cheud bhuille fhuair Seòras, bhuail e e fhein rìs an ùrlar a leigeil air gu robh e ann am paìseinadh. Cha do dh’ oibrich sin, oir dh’eubh esan air fear do chàch, agus chùm a’ fear sin Seòras suas air ghruaig gus an d’ fhuair e a chuid fhein.

Fhad ’s a bha so a dol air aghart, bha am fear eile ’s fiamh gàire na ceilgeadh air aodann a coimhead oirnn. Bha e furasda fhaicinn ’s a thuigsinn nach robh am bàs leud gas gruaige bhuainn, mur a tigeadh saighdear a geàrd a champ’ a dh’ aithghiorrachd.

[TD 51]

Ach bhrist fath-uamhais is eagal eile a stigh air ar smaointinn. Bha am fear dubh a nall gar ’n ionnsaigh a rithist, coltas an fhior mhortair na dhà shùil, sgian chaol bhiorach an turas so na laimh, nuair a dh’fhosgail an dorus, agus nochd dà shaighdear a geàrd a champ’ a stigh. Cha robh sinne riamh roimhe no na dhéidh cho taingeil do Dhia dà shaighdear ghearmailteach fhaicinn ’s a bhà sinn ’s a mhionaid ud. Bha sinn air aithneachadh gur e dòruinn-chràidh a bha gu bhi ann an turas so, ’s nach biodh iochd ga shealltainn.

Dh’eubh fear dheth na saighdearean ris an fhear dhubh e stad gu luath, agus sinne fhuasgladh. Rinnadh so, agus dh’inns e dhà-san a chunnartan a thaobh turas a ghabhail ri priosanaich Bhreatannach a bha — air reir leighe-sios lagh Geneva — fo churam an airm ghearmailtich. Bha esan a cumail a mach nach robh sinn nar priosanaich aon uair ’s gun do theich sinn ach nar saighdearean Breatannach, ’s mar sin nar naimhdean dha’n Ghearmailt.

Thionndaidh an gàire ceìlgeadh gu greann ghràineil air aodann an fhir eile, ach cha d’thuirt e diòg. Choisich e mach gun fhacal a ràdh as leth an fhir dhuibh, ged a bha sinn uile cìnnteach gur e e fhein a phiobraich a fear eile gus an dochann a dheanamh.

Thugadh air ais an toiseach gu Merkers sinn. Cha d’ fhuair sinn a stigh idir, ach dh’fhàgadh nar seasamh a muigh sinn dà uair an uaireadair. Bha sinn lag is fann le cion cadail is bidhe, agus gu h’ àraid bho’n droch ghiollachd a fhuair sinn, ach cha fhaighamaid suidhe. Bha na gillean a cur a mach cupannan do chofaidh dhuibh ugainn troimh ’n wear, agus tha deagh chuimhn’ agam gur ann as déidh an t-siathamh cupa deug a bha mo phathadh sàsaichte.

Am feasgar sin bha sinn air ais ann a Mühlhausen, agus bu mhòr iongnadh nan gillean nuair a chunnaic iad air ais cho luath sinn. ’S e fear a mhuinntir Uidhist, Coinneach Mac Choinnich (Kenny Choinnich Shomhairle) a Loch Baghaisdail a cheud fhear a dh’ fhàiltich sinn taobh a stigh

[TD 52]

a gheata, ’s bha e feuchainn ar cìnn air a robh cnapan urad ri uighean chearc le buillean na cuip rubair. Thugadh Uilleim dha’n Ospadal, ach cha do chaill e fradharc na sùil idir. Bha sinn air ar puing a chur air aghart, ged a theab sinn paigheadh daor air ach cha chumadh an cunnart sin air ais turas eile sinn. Bha sinn a laighe ’s a g’éiridh le cunnart gach latha, ’s bha cunnart cho dlùth-fhillte nar beatha ’s gu saoilamaid air uairean gum bu charaid dhuinn e.

Bha cìnnt againn gum biodh dioghladh-fiach againn ri dheanamh a rithist airson an teichidh so, ’s chaidh sinn chun an dotair ’s ghearain sinn gu robh sinn truagh le tuaineal nar cìnn mar thoradh air an dochann a fhuair sinn. Cha robh eashlaint eil’ a smaointich sinn suas nach robh ceàrr oirnn cuideachd, agus dh’ òrdaich an dotair obair aotrom dhuinn. Bha so a ciallachadh nach b’urrain dhaibh ar cur do “straf-Lagar” Masbach an turas so. An àite so, dheanamaid là-air-fhichead air uisg’ is aran an cealla priosain, gach fear dealaicht’ o cheile, suidheachadh ris an abrar anns a bheurla <eng>“Solitary confinement.”<gai>

Nan robh mise cho glic a dol ann ’s a bha mi tilleadh as roghainnaichinn na trì miosan ann a Masbach air na trì seachduinean uisg’ is arain, deuchainnach ’s ga robh a chuarraidh-chlach.

Chaidh sinn tro thrì rannsaichean a dol a stigh dha’n phrìosan, agus a dh’aindeoin sin, chaidh mise stigh dha’m chealla fhin le deich cigarettes is suas ri leth bocsa mhaitseachan!!

Dh’fhuasgail mi collair na seacaid far an robh a’ fuaghal ga chumail dùbailte. Dh’fhosgail so a mach an collair man cuairt mar gum biodh sporan. Chuir mi na cigarettes fear as déidh fir mun cuairt am broinn a chollair. Gheàrr mi na maitseachan aig a leth ’s chuir mi stigh a measg na cigarettes iad, ’s dh’fhuaighl’ mi suas an collair air ais mar a bhà e. Dhìnn mi ri cheil’ e cho math ’s a ghabhadh deanamh, mu faiceadh sùil amhrusach caran tomadach e,

[TD 53]

agus mar so chaidh mi chun a cheud rannsaichaidh. Dh’ fhosgail iad ar beul ’s dh’ fheuch iad eadhon na h’iomlagean againn, ach cha tug iad làmh riamh air collair na seacaid. Bha mòran aca ri ionnsachadh fhathast, ged bu ghearmailtich fhéin iad. Chaidh an dà rannsachadh eile seachad air an aon dòigh, ’s chaidh mise stigh ’s mo chuid smoc agam.

Bha a chealla bheag mu dheich troighean a dh’fhad ’s mu ochd a leud. Tha deagh chuimhn’ agam, oir thomhais mi iomadh uair e fad nan trì seachduinnean air sgàth a bhi deanamh rudeiginn. Bha leabaidh chruaidh fhiodh ris an dàrna taobh le aon phlaide oirre. An aon uinneag a bh’ann bha i cha àrd ’s a bhalla, ’s nach fhaicinn a mach troimpe, agus bha ceithir bàraichean iaruinn o mhullach gu bonn oirre.

Bha leabhar beag ùrnaigh nam phoca ’s dh’fhàg iad agam e, agus sin na bh’agam a ghabhadh leughadh fad na h’ùine, ’s cha mhòr nach robh e agam air mo theangaidh mu robh an ùine suas.

Gheibhamaid ar cuibhrionn arain gach latha aig meadhoin latha. Cha robh so mór, chanain gum biodh mu shia unnsaichean ann, agus be so ar cuid gus an ath latha. Air uairean dh’ fhàgainn bìdeag a bhiodh agam feasgar, ach mar bu trice dh’ ithinn còmhladh e, ach fhathast bhiodh an t-acras orm. Gheibhamaid na dh’iarramaid do dh’ uisge. Gach treas latha bha biadh blàth againn; cupa do bhrot cho tana ris an uisge, ach bha e blàth, ’s bha sin fhein na annas. Cha robh uaireadar agam ach an ceann ùine bheirinn deagh oidhearp air an uair aithneachadh ’s cha bhithinn idir fada ceàrr.

A h’uile feasgar, bha sinn a muigh airson leth-uair a coiseachd mun cuairt os déidh a chéile ann a scuair a phrìosain. Cha robh math bruidhinn ri cheile. Bha na geàird nan seasamh làmh ruinn, ’s cha robh earbsa chòir sam bith againn as na corragean a bh’ air na triggarean.

Tha e doirbh a thuigsinn do neach nach do dh’fhiosraich riamh e, cho fior throm ’s a tha cion companaìs air ìnntinn

[TD 54]

duine. Le cion companaìs chan e companas dhaoine uile gu leir a tha mi ciallachadh idir. Tha mòran seorsa companais ann. Na h’eòin a seinn ’s na craobhan. An crodh ’s na caoiraich a g’ionaltradh ’s an achadh; na beanntan, fuaim na mara, no eadhon fuaim nam pleinaichean ’s nam bomaichean a spreadhadh. ’Se companas a th’ anns gach rud dhiubh so. Tha thu na measg, ’s tha iadsan a measgachadh nad bheatha. Ged nach bruidhreadh tu riutha tha t-inntinn a deanamh balbh-sheanachas riutha agus iadsan riutsa. Anns a chùil bhig thruaigh a bha so, cha robh mun cuairt ort ach ceithir ballachan dubh. Cha robh aon-seòrsachd a’ latha ’n diugh ach a gealltainn a leìthid eile màireach; ’s e soilleirachadh an dàrna la’ air fhichead an aon bhiùg bheag soluis a chithinn san dorchadas, ach bha iomadh lath’ is oidhche mu ruiginn an solus sin fhathast. Cha robh ach feitheamh, feitheamh, feitheamh. …

’S ann a feitheamh a bha thu fad na h’ùine. A feitheamh an arain; a feitheamh an fheasgair, a feitheamh na h’oidhcheadh ’s am cadail. Cadal is dùsgadh mu seach fad na h’oidhcheadh, agus anns a mhaduinn a feitheamh a rithist. Am cuir e iongnadh air duine ged a thuirt mi gu roghnaichinn clachan Masbach ri a leithid so a rithist.

Bheirinn greis a coiseachd air ais ’s air aghart, greis a leughadh a leabhair-ùrnaigh, leughain e mu dheireadh ’s mo shùlean dùinte. Cha do mhair na cigarettes ach mu dhà latha, ’s cha robh an cur-seachad ùine sin fhein agam.

Ach ruith na làithean seachad, cho fad ’s ga robh iad, ’s thàinig ceann na h’ùine. A màireach bhiodhmaid saor; saor ach fhathast am braighdeanas? Ceart, ach saor bh’on daorsa aigne-chuingte so.

Maduinn a màireach, dh’ fhosgladh dorsan nan ceallan. Fhuair sinn parsal crois dheirg am fear, agus leth-cheud cigarette. Cha robh an treàn a falbh gu meadhoin-latha, ’s thàinig càch a stigh còmh’ riùmsa gus am biodh an uair ann. Nuair a thainig an geàrd chun an duruis gar ’n

[TD 55]

iarraidh chan fhaiceadh e sin le toit!!

Anns an trean bha cuirm mhòr gu bhi againn air na parsalan, ach an déidh greim no dhà do bhiadh làidir bha sinn uile bochd. Fad an fheasgair sin ’s e biadh an aon rud bu lugh’ oirnn smaointinn air. Cha d’ fhuair sinn norradh cadail an oidhche sin, air tailleamh am beagan bidhe a ghabh sinn, ach le latha no dhà bha sinn sgaiteach gu leór.

An t-siathamh latha d’on og-mhios 1944. Dh’eirich sinn a mhaduinn sin mar a b’àbhaist. Mu dheich uairean ’s a mhaduinn, thainig a naigheachd mun cuairt gu robh na feachdan Breatunnach is Ameriganach air tighinn air tìr ’san Fraing a mhaduinn sin. Bha othail mhòr feadh a champa. De thachradh? An e leithid oidhearp Dieppe a bhiodh ann?

Chuala sinn am feasgar sin craobh-sgaoileadh air Radio na Gearmailt. Bha am fear-labhairt a leudachadh air mar a bhiodh am bualadh-tire so air a chasg an iomlaid ceithir uairean fichead, ach an àite so ’s ann a bha na feachdan so an ceann ceithir uairean fichead air iad fhein a dhaigneachadh gu làidir air tir, ’s a sior phutadh air aghart. Thog inntinnean gach duine, ’s bha h’uile latha toirt brath as ùr air dàrna cogadh na Frainge. Ged bha strì gu leór a dol ’s an Eadailt greis mhath roimhe so, bha deagh thuigs’ againn nach b’ ann bho’n taobh sin a thigeadh cobhair idir. Be a Fraing a ghlas a bha ri ’fosgladh, ’s bha an iuchair a nis an greim gu daingeann innte le meòirean greimeil, cumhachdach ga sior thionndadh.

Ach ceart ann an teis-meadhoin a ghreadhnachaìs-ìnntinn so, thuit beithir lasrach a shlaod mise nuas leatha as na neòil anns a’ robh mi, gu fearann fuar coimheach na Gearmailt air ais. Bha mi ri falbh an ath latha gu meinn-shaluinn eile ann am baile Bischofroda. Cha robh cothrom ar, ach bhòidich mi mar a b’àbhaist nach fhanain ann. Cha robh fios agam an uair sin de bha romham, no gu robh mo laithean teichidh seachad, ach far a’ bheil fhathast

[TD 56]

beatha tha dòchas. Bha deagh dhochas agam-sa falbh gu Bischofroda, ach mar a be ruigheachd thìmeil na Yanks, ’s e teansa gu math caol a bh’agam air faighinn as an trom-throiblaid anns an d’fhuair mi mi fhin ann am Bischofroda.

[TD 57]

8
AN DARNA MEINN SHALUINN

An àm sìth’ ’s e àit-oibreach mór a bha a meinn-shaluinn Bischofroda. A bharrachd air a mheinn, bha Factoridh gu h’àrd far an robh a’ salunn air a bhleith ’s air a ghràineachadh, air réir dé am feum gus a’ robh e dol. Bha an obair a dol a dh’oidhche ’s a latha, agus bha na ceudan tunna gan cur a mach anns gach ceithir uairean fichead.

Ràinig mise Bischofroda feasgar briagha foghair an déidh ceithir uairean siubhail ’s an treàn. Chaidh an toiseach mo thoirt do dh’oìfis a Khommandant, agus sin far an d’ fhuair mo dhochas-teichidh a cheud bhuille. Có an Kommandant a bh’ ann ach am fear a bh’ air “Straf-Lagar” Masbach nuair bha mis’ ann. Agus anns a cheart mhionaid anns na dh’aithnich mis’ esan, dh’aithnich esan mise. Thug e seachad òrdan cruaidh gu robh mi ri dhol sios gu h’iosal dha ’n mheinn maduinn a màireach.

“Cha do theich duin’ a Bischofroda fhathast bhon a thàinig mise,” ars esan, “agus chan fhaigh thus’ an cothrom a bhi air thoiseach.”

Uill, cha robh cothrom air, ach cha d’fhalbh mo dhòchas idir.

Cha robh an obair ’s a mheinn buileach dona idir. Cha bhiodh oirnn a dol sios ach briogais is seacaid thana denim ’s nuair a thigamaid a nuas bha sinn a gabhail fo fhras-ionnlaid mun cuireadhmaid oirnn ar ’n aodach fhìn. Gu h’iosal bha mu mhìle ri choiseachd chun an aodainn far an robh a salunn ga bhuinig. Bhiodh na “steigearan” (gaffairean) a siubhal air bighseagalan. Se beairtean-sgriobaidh (scrapers) bu mhotha bh’air uisneachadh ann’s mar sin cha robh an obair fior throm. Ach bhiodh do làmhan ’s do lipean daonnan saillte. Bha blas saillt, air a’

[TD 58]

cigarette nad bheul, ’s air a phios arain a dh’ithe tu. Ach bha aon bheannachadh air a bhi shios fo’n talamh an geamhradh ud; cha dàinig oirnn a fuachad fhulang.

Greiseag ro nollaig 1944 bha gille sasunnach a fàgail a champa, a dol gu ruige Mühlhausen, ’s chan fhaca mise dad na b’fheàrr na litir a chur leis gu fear Monty Banks a Dun-deagh, a dh’fhàg mi ann a Mühlhausen. Bha Monty e fhein ann a Masbach, agus bha deagh eòlas — no droch eòlas ’s docha — aig’ air a Khommandant.

Dh’inns mi do Mhonty ’s a litir mun fhear a bha romham na Khommandant, agus cha do chaoimhn’ mi briathran gu math làidir a chur sios mu dheighinn. Bhiodh e freagarrach an so gun cuirinn sios na dearbh fhaclan a sgriobh mi mu dheighinn, oir ’s ann a thaobh nan dearbh fhacail so a chuir mi mo bheatha an cunnart a call.

Thuirt mi mun Khommandant:—

<eng>“When I arrived, who was Kommandant here but that swine-faced bastard, our old friend of Masbach.”<gai>

Dh’ìnns mo mar a dh’òrdaich e gu h’ iosal mi ’s a h’uile dad, ’s lean mi orm:—

<eng>“May his rotten German bones roast in Hell. If I’m still here when the Yanks arrive, I’ll tear him apart myself with my bare hands.”<gai>

Chuir an gille Sasunnach a’ litir na bhròig ach gu mì-fhortanach, chaidh a rannsachadh ’s fhuair iad an litir. Gu mì-fhortanach dhomh-sa cuideachd ’s e na figarean 1197 a chuir mi aig bonn na litreach. Be so a nummer-priosain agam, ach thuigeadh Monty glé mhath có bh’ann. Thuig na gearmailtich na b’fheàrr e! Nan robh mi air m’ainm a chur rithe cha bhiodh a chuis idir cho furasda dhaibh.

Greis an deidh na bliadhn’ ùire, fhuair mis’ agus triùir eile, a rinn droch dhochann air geàrd, sumanadh gus a dhol gu Bad Zulza. Chaidh a’ litir a chur air mo bheulaibh.

“An tu sgriobh sin,” arsa fear tiugh bàn ann an deagh bheurla.

Leubh mi fhìn a’ litir. Thuig mi gu robh mi ann an teine-

[TD 59]

teth. Cha deanadh e móran feum a dhol as àicheadh; bha mi air mo bhrath le na figarean 1197, ach carson a dh’ aidichinn fhad ’s a b’urrainn mi cumail nan aghaidh.

“Cha do sgriobh mise sin idir,” arsa mise.

“Sgriobh pios dheth’n litir air a phàipeir sin,” ars’ esan, ’s e sìneadh dhomh duilleag fhalamh. Sgriobh mi fhìn toiseach na litreach ach ’s e deifir sgriobhaidh a rinn mì.

“Chan e sin do làmh-sgrìobhaidh àbhaisteach idir,” ars’ esan. “Sgriobh t-ainm.”

Sgriobh mi m’ainm air an aon dòigh.

Shin e dhomh a’ litir mu dheireadh a sgriobh mi dhachaidh. Chùm iad air ais i a coimearteadh an dà litir ri cheile, agus s’e an aon làmh-sgriobhaidh a bh’anns na dhà, agus bha an sgriobhadh a rinn mi dhà an dràsda tur eadar-dhealaichte.

“Bheil fhios agad,” ars’ esan “dé bìnn fear ’s am bith a bheir toibheum do dh’ oifigeach gearmailteach.”

Cha d’ thuirt mi guth.

Shin e pàipeir dhomh.

“Cuir t-ainm ris,” ars’ esan.

Sgriobht air a phàipear am beurla ’s an gearmailt bha na faclan:—

“Tha mi g’aideachadh gur mi sgriobh a litir, agus gun tug mi toibheum do dh’ oifigeach gearmailteach.”

“Cha chuir mi m’ ainm idir ris,” arsa mise. Dh’eirich e bho’n bhòrd, ’s thàinig e nall mun cuairt, ’s cha do dh’ fhairich mise a bhuille thainig ugam ’s a chluais gus an robh mi nam shìneadh air an ùrlar.

“Sgriobh a nist’ e,” ars’ esan.

“Cha sgriobh,” arse mise, “ach tha mi g’iarraidh a chommandant Bhreatunnaich fhaicinn ’s a mhionaid.” ’B e Seardsean-Màidsear Townsley an Commandant am Bad-Zulza.

Mar fhreagairt chuir e an cigarette laiste bha na laimh ris a bhus agam. Bha mi goirid dha ’n dorus, agus bha fiosam nach robh e glaiste, ’s ghearr mi leum, ’s bha e fosgailt’

[TD 60]

agam ’s mi mach troimhe an iomlaid cairteal na mionaid. Choisich mi sios an trannsa chaol a bh’ann ’s thachair an dà gheàrd rium. Cha tàinig esan a mach idir as mo dhéidh. Thuirt mi ris na geàird gu robh mi déiseil, gun do dh’iarr am fear bàn orm tighinn a mach. Cha d’thuirt mi guth riuth-san mar a thachair. Thill an geàrd air ais leam do dh’ oifis an fhir bhàin, ’s dh’ fhoighneachd e robh mise deiseil gu falbh.

“Thà,” ars’ esan, “Bi chùirt ann am baile Halle an ath mhios.” “Faodaidh tus’,” ars’ esan riùm-sa, “do thiomnadh a dheanamh.” Cha tug e guth ris na geàrd de thachair eadairinn roimhe sin; bha fios aige fhein nach robh còir aige bhi air a dhol cho fàda. Bha cùirt nan gillean eile gu bhi ann aig an aon am.

Bha ’n treàn gu fàgail nuair a thainig na pleinaichean. Thòisich am bomadh. Thainig aon phléin a nuas na teine mu astar leth-mhile bhuainn. Leig sinn iollach mhór nuair a chunnaic sinn a chrois dhubh oirre.

An oidhehe sin air a rathad air ais, b’fheudar dhuinn an treàn fhagail agus coiseachd mu thrì mìle mun cuairt baile beag a bh’ann, a thaobh ’s gun deach an rathad-iaruinn a mhilleadh am feasgar sin le bomaichean.

Chaidh mios seachad ’s cha robh sinn a cluinntinn guth air cùirt, ach mur a robh bha sinn a cluinntinn gu leór eile. Cha robh fuaim is turtar nan gunnachean a stad a nis a dh’ oidhche no latha. Bha na rathaidean-iaruinn uile nan iallan, ’s cha robh an salunn a fàgail na Factoridh, le cion innealean-aiseig. Bha na tuathanaich mun cuairt a deanamh latha math dheth ’n t-suidheachadh so, a toirt air falbh na thogradh iad do shalunn leis na cairtean.

Chaidh a mheinn ’s a Factoridh a ghearradh sios gu ochd uairean oibreach anns gach ceithir uairean fichead le cion cumhachd-dealain. Thainig pléin tarsuinn aon latha gu math iosal, ’s leum sinn uile mach a sméideadh le searbhadairean ’s le leintean. Chuir i trì cuairtean os ar cionn a leigeil fhaicinn gu fac’ iad sinn, s’ thug i as dha’n

[TD 61]

àird-an-iar a rithist.

<eng>* “Deutschland Kaputt!”<gai> Cha chuireadh iad an aghaidh so a nis idir, ach ’s gann gu robh iad a creidsinn a ghnothuich a bha tachairt. Cha robh cogadh ga chur air fonn an dùthchadh fhein o àm Napoleon, ’s ’s e suidheachadh buileach ur dhaibh a bh’ann. Cheasnaicheadh a luchd-oibreach sinne mu dheidhinn na Yanks. De dheanadh iad, ’s dé seòrsa dhaoine bh’annta? ’s a fàgadh iad beò iad.

Mu dheireadh dh’inns na geàird dhuinn gu robh sinn gus falbh maduinn a màireach. “Cà’il sinn a dol,”

“Tha ’n t’òrdan againn. Feumar na priosanaich aiseag gu àite sàbhailte caoiteas trom-theine nan gunnachean.”

“Chan eil sinne g’iarraidh falbh.”

“Feumaidh sinne ar toirt air falbh.”

Maduinn an ath latha, chaidh triùir againn am falach fòn urlar am beachd gum falbhadh càch gun sinn idir. Ach rannsaich na geàird an t-àite bho bhun gu bàrr, ’s cha robh againn ach càch a leantail. Bha na h’ameriganaich mu choig mile deug an iar oirnn, ’s a sior dhlùthachadh ’s se gnothach bochd a bh’ann leinne bhi teannadh na b’ fhaide bhuapa. Ach bha sinn a reusanachadh nach b’urrainn dhaibh ar toirt ro fhad’ an ear, no thachradh na Ruiseinaich oirnn ’s bha cho math leis na geàird a bhi ’n ìongnan an donais ’s a bhi’n iongnan nan “Ruskies.”

Bha na geàird so fior mhath ruinn. Dh’fhàg an t-oifigeach dha’n tug mis’ an teistaneas ’s a’ litir mios roimhe so; tha mi creidsinn gu robh eagal fhein air. Cha robh fear ’s a champa nach cuireadh an gunna ris a cheud chothrom.

An ceann trì latha coiseachd, thainig sinn gu baile, ’s dh’fhan sinn an oidhche sin ’s a laìre-mhaìreach ann a Factoridh na iomall. Feasgar chaidh ìnnse dhuinn nach robh sinn a dol na b’fhaide; nach robh an t-arm ’s a bhaile gus cath a chur suas idir, ’s bha na Yanks mu mhìle muigh. Ach goirid na dhéìdh so, thainig feachd mòr S.S. a stigh, ’s thòisich deisalachadh gus am baile dhion.

Thuirt na geaird — ’s e deichnar dhiubh bha còmh ruinn


<eng>* Germany finished.<gai>

[TD 62]

— gu feumamaid falbh; nach robh cinnt ’s am bith dè dheanadh an S.S. Agus bha sinne air a rathad a rithist. Bha an còmhlan a sior fhàs mór, baidean is baidean a tachairt oirnn ’s a fuireach còmhlan ruinn. Bha gach seorsa nàsain ann, Frangaich, Belgianaich, polaich, Eadailtich is Ruiseanaich; priosanaich uìle roimhe so, ach a nis a ruith leis an t-sruth, gach aon a leantail a chéile. Bha criochan dhùthchannan air am putadh an dàrna taobh ’s bha gach pearsa mar aon teaglach, Ruiseanach, Breatannach, no Eadailteach. Cha robh anns gach fear ach ball dheth ’n chinne-daonnda, a cò-phàirteachadh anns an aon driod-fhortan. ’Se eadhon an aon chànan a bh’ againn ri cheile ged be a ghearmailt fhein i.

Bha sinn an oidhche sin ann an tigh tuathanachais mu chòig mile ’n ear air a bhaile as na dh’fhalbh sinn. Bha tancaichean is carbadean-iaruinn a tighinn seachad air a fuadach air ais aig an arm a bha brùchdadh air a muin. Cha robh ’s a chuid mhòr dhiubh ach balaich òga mu sheachd-bliadhn’ deug, ’s bha iad claoidhte le sgios is cion cadail. Ged bu ghearmailtich fhein iad bha truas againn riutha, ach aig an aon àm nuair a smaointichmaid air Poland, air a Fhraing ’s air an Olaind, ’s gach dùthaich Eòrpach eile a stamp iad fhein fon casan, theiramaid “’s math an airidh.”

Mun tàinig a mhaduinn bha sligean na Yanks a spreadhadh air gach taobh dhinn.

Thainig reìsamaid thancaichean gearmailteach a stigh far an robh sinn ’s b’fheudar sinne thoirt air falbh a rithist. Da’ mhile eile coiseachd ’s cha fhaighamaid na b’fhaide. Bha sinn cuairtiche. Tigh Tuathanachais eile, ach an gluasad mu dheireadh.

[TD 63]

9
SAORSA

Bha ’m biadh air fàs gann. Cha robh gach neach ach ga chuideachadh fhein, na geàrd ghearmailteach cho math ruinn fhìn.

“Feumaidh sinne ar lìbhrigeadh sàbhailte dha na h’ameriganich,” chanadh iad, “agus feuch gun cuir sibh a stigh facal math air ar son.” Bha so furasd’ a dheanamh, oir ’s e geàird fior ghasda bh’annta. Ach caìt an robh oifigeach beag na litreach a nis? Gheibheadh na Yanks a theistanas nuair a thigeadh iad nan robh e còmhla ruinn a so. Càit an robh am fear bàn a chuir a’ cigarette ri ’m bhus ’s a chuir ann am paiseinadh mi le dòrn ann an toll na cluaiseadh? Càit a’ robh fear mòr dubh na cuip rubair? Ach gu mi-fhortanach cha robh duine dhiubh so, ’s an fheadhain a bh’ ann cha b’urrainn dhòmhsa no do d’fhear eile droch fhacal a ràdh mun déidhinn.

Chunnaic sinn fiadh an iomall na coilleadh os ar cionn. Thug fear dheth na geàird a mach a rifle agus chuir e ri shùil i. Shuidhich e ’n t-astar mu thri ceud metre air a rifle. Leig e mach am peileir agus anns a cheart mhionaid thuit am fiadh. Gun dàil ’s a bith bha e fhéin agus deichnar phriosanach aig an fhiadh, ’s chuireadh crioch cheart air. Fhuair e cheud pheileir ’s a cheann ach bha e fhathast beò. Shlaodadh a nuas le rop’ e, dh’ fheannadh e, agus ann an cairteal na h’uarach bha an carcas gu leir am broinn a ghoiladair mhóir a bha suidhichte ri taobh an tighe, agus teine lasrach fiodha fodha ga ghoil.

Bha lipean gan iomlaich a g’ eisdeachd ri fuaim an fhéidh a goil, ’s bha gach fear a faicinn na inntinn fhein cnap do shithionn feidh air a bheulaibh, nuair a thàinig fras do pheileirean “machine-gun” tarsuinn os ar cionn.

[TD 64]

Chuir iad teine as na creagan àrda bha mu choinneamh an tighe. Chaidh gach duine gu fasgadh. Chùm so a dol mu leth-uair, ’s a sin stad e. Nuair a thàinig am balbhadh so, dh’ ealaidh sinn a mach, ach cha robh dad ri fhaieinn.

Bha mi fhin is Belgian nar seasamh faisg air a gheat a bh’ air beulaibh an tighe ’s a rathad mòr a ruith a nuas an taobh thall dheth. Stiùr am Belgian a chorrag suas ris a rathad.

<eng>“Wo ist das?*”<gai> ars’ esan

Sheall mi fhin. Bha carbad beag fosgailte a gluasad gu socair, faicillach a’ nuas a rathad a dh’ ionnsaigh an tighe. Cha robh ann ach aon duine. Bha e na sheasamh na bhroinn. Chan e carbad gearmailteach a bha so idir sa bharrachd air a’ sin chan e clogad no aodach-airm gearmailteach a bh’ air an t-saighdeir.

“Americàna,” ars’ am Belgian, ’s e g’eubhach. <eng>“The Yanks,”<gai> dh’ eubh mise àird mo chlaiginn. Bhruchd ceithir fichead duine chun a gheat, ach dh’ eubh na geàird gabhail air ar sòcair. Mun d’fhuair fear a charbaid chun a gheata bha dusan no còrr againne mach troimhe.

Bha a’ saighdear na sheasamh ’s a charbad agus “Tommy-gun” aige cochte ruinn.

<eng>“Kameràd”<gai> ars’ esan.

Dh’ eubh sinne gu dearbh gur e; gur e priosanaich a bh’ annain.

<eng>“Not you, but these other guys,”<gai> ars’ esan.

“Tha iadsan gan toirt fhein suas.”

“Ma thà,” ars esan, iarraibh oirre na h’airm a chur na seasamh ris a bhalla.” Dh’ ìnns sinne so, ’s rinn na gearmailtich mar a dh’ ìarr e. Gun mionaid moille, bha airm nan geàrd ann a làmhan phriosanach, agus bha mis’ air fear dhiubh le rifle làn nam dhòrn. ’Smi bhà gam fhaireachdain fhìn làidir, ’s mi nam shaighdeir armaichte. Bha faisg air coig bliadhna bho ’n thàinig orm a rifle a leigeil sios air a rathad mhòr aig St. Valery; coig bliadhna anns na dh’fhiosraich mi fior ghràinne-mullaich na h’uaisle


<eng>* Who is that?<gai>

[TD 65]

anns a nàduir dhaontach, ach air a laimh eile bruidealachd is fior cheann-iosal na droch-bheairt ann an deiligeadh mhic an duine ri a chò-chréutair. Coig bliadhna anns a robh a’ Roinn-Eòrpa an greim ann an glamaradh iaruinn; glas a bha sealltainn uairreanan neo-chomasach a bristeadh. Bha na cumhachdan deamhnaidh a chùm dùthchanan bochda fad bhliàdhnachan fo chuing thràilleil a call a neart ’s am brìgh ach fhathast cha d’ thug iad suas. Ged à bha an ciontan na truime na ciontan eile riamh a dhubh ainm a chinne-daonnda, cha gheilleadh iad ’s feachdan a cheartais aig an dorson. Bha priomh chraobh cumhachdan an dorchadais, a thog a ceann am a meadhoin na Roinn-Eòrpa, ri spionadh glan as a bhùn, mu seachdadh gach meanglan a bha tarruimin sùgh bhuaipe.

Bha mise nist’ a dol a chur na Gearmailt air a beul foidhpe, ar leam fhìn, ’s gunna nam làimh! Bha naoinear eile còmh rium a faireachdainn nan aon ghluasadan-inntinn, ’s iad fhein fo’n armaibh le gunnachean is peileirean gearmailteach. Ach thugadh an aire do dh’ fhear dheth na geàird ga phutadh fhein a mach troimh an dùmhladas sluaigh a dh’ ionnsaigh a charbaid, agus e cur a laimheadh gu cùl a chrios leathair a bha mu mheadhoin. Mum priobadh tu do shùil, bha e ’n greim aig triùir no ceathrair, agus an daga bh’anns an truaill air a chùlaibh air a thoirt as. Chaidh a lìbhrigeadh suas dha’n ameriganach gun daga gun chrios gun seacaid.

Bha mòran cheist gan cur air a Yank. Càit’ a robh càch? A’ robh iad fada bhuainn? A robh smoc aige no robh chocolat aige? Bha roinn dha’n dà ghoireas sin aige, ’s thilg e mach pacaidean cigarettes is chocolate, Ach nàdurra gu leòr cha robh aige na riaraichadh còrr is ceithir fichead duine. Bha mise ri taobh a charbaid, ’s thug mi aon cigarette a pacaid, ’s riaraich mi ’n còrr. Dh’ iarr mi “autograph” air a Yank, agus thug e sin dhomh, ’s do dh’ fhear no dithis eile. Bha leabhar-pàighaidh an airm fhathart nam phoca, agus ’s ann air duilleig fhalamh dheth a sgriobh e ainm ’s a sheoladh, ann a New York City. Tha ’n duilleag sin agam fhathast gleìdhte

[TD 66]

gu cùramach.

Bha esan cho moiteil ’s cho àrd-inntinnach ruinn fhin ’s e air còrr is ceithir fichead priosanach a shaoradh leis fhein a làmhan na nàmhaid. Loinig e suas na gearmailtich air a rathad ’s chùm e fhein as an deìdh air ais gu far an robh a luchd-dùthchadh mu chairteal a mhile suas a’ rathad. Dh’iarre òirnne leantail air a chùl mar a thogramaid. Cha bu ruith ach leum leinne sin a dheanamh. Thachair tuilleadh Yanks ruinn air a rathad, ’s bha gach fear a foighneachd a’ robh na gearmailtich so dona dhuinn, ma bhà gun deiligeadh iadsan riutha. Ach cha b’urrainn dhuinne ràdh gu robh. Thug iad leotha na geàird ’s chan fhaca sinne tuilleadh iad.

Bha biadh is smoc gu leór aig na Yanks. ’Se annas mòr a bh’ anns an aran gheal, ’s ar leam nach fhaca mi riamh na bu ghile. Chaidh campa Ruiseinach a shaoradh anns an aon latha, ’s mar sin bha mòran bheul ri ’m biathadh. Cha robh na Ruiseinaich idir cho fortanach-ruinne, oir cha robh an dùthaich aca-san idir a stigh fo lagh eadar-nàiseanta, ’s mar sin cha robh a chrois Dhearg a gabhail turas riutha. Bha iad gun bhiadh ach na gheibheadh iad o na gearmailtich, ’s aig an aon àm a fulang droch ghiollachd bho làmhan a naimhdean. Bha so gu ìre mhóir na reusan gun do thionndaidh iad air na gearmailtich mar chait-fhiadhaich nuair a shaoradh iad ’s b’ fheud ar dha na h’ameriganaich sinne chur nar polisman a dion sluagh an aite — mnathan is clann gu leòr dhiubh — air dioghladh-fiach nan Ruisainach. Choisicheadh iad sios an t-sràid le cabair mhòir bhataichean, ’s cha robh uinneag bùth no tighe ga fàgail slàn. Fear no té a bha rompa bha iad an cunnart am beatha. B’ fheudar do choignear againn a dhol a stigh do bhùthaidh aon latha ’s dà Ruiseinach a tachdadh na h’ighinn òig a bh’ air cùl a chunntair.

Shaor na Yanks an camp’ aca mar gum biodh an diugh. A màireach chaidh iad sios dha’n mheinn mar a b’ àbhaist ’s chroch iad na “steigearean” uile ’s gach fear eile nach d’ fhuair tàradh as. Stiall iad a nuas bratach air a robh dealbh Hitler ann a meudachd-beatha, ’s cha do dh’fhàg iad iall an

[TD 67]

tàth a chéile dhi. Bha iad eadhon a sàs innte le ’m fiaclan.

Bha sinn coig latha deug a’ so còmhla ris na Yanks, ’s cha robh dith bidhe no smoc oirnn.

Bha mi fhin ’s gill Obardheanainach latha nar suidh’ air cnoc os cionn baile beag a bha ri ’r taobh. Thàinig dithis chloinne — gill’ is nighean — far a’ robh sinn ’s thug sinn dhaibh chocolat. Cha robh latha tuilleadh nach tigeadh iad a dh’ iarraidh bàraichean eile. Dh’ fhoighneachd sinn dhaibh aon latha a’ robh deoch ’s am bith a stigh aca, mu bha iad a thoirt botull leotha an ath latha. Thill iad feasgar. “Tha ar màthair a g’ ràdh mu tha deoch a dhith oirbh, sibh pein a dhol sios ga h’iarraidh,” ars’ a nighean.

Gle cheart: Dh’fhalbh sinn còmhla riutha, ’s rainig sinn an tigh. Cha robh ann ach a màthair, bhiodh i mu dheich bliadhna fichead, agus sean bhodach ann a leabaidh ’s a cheann eile. ’Se boireanach fior ghasd’ a bh’innte ’s chuir i truinnsearean is spainnean is sgeinnean air bórd ’s bha dùil againn gu robh cuirm mhòr gu bhi ann. Ach cha Tàinig chun a bhùird ach slis thana no dha do dh’ aran dubh seagail is bideag bheag do shausage agus cupa do chofaidh dhuibh a chaidh a dheanamh air cnothan an daraich. Chuir i na bh’ aice stigh nar tairgse cho beag ’s ga robh e.

Thug i an sin a nuas botull do stuth geal air dath an uisge. Cha robh brìgh a stuth a bh’ ann cho math ri iomadh uisg a dh’òl mi, ’s mar sin dh’fhàg sinn aic’ e. Ach thill sinn a rithist am feasgar sin le eallach do chrogain feòladh is bainne, agus chocolat dh’an fheadhainn bheaga, ’s cha do dhi-chuimhnich sinn idir am bodach. Thug sinn uige coig pacaidean do thombaca gearmailteach a spùill sinn a stòr airm. Bha féisd ’s an tigh bheag an oidhch’ ud nach robh a leithid an aon tigh eile ’s an dùthaich.

Thigeadh an te bheag a stigh le ruaiseadh; thogadh i suas a làmh ’s dh’eubhadh i “Heil Hitler.” Leumadh a màthair uice s chrathadh i i.

“Chan eil math dhut a bhi g’ràdh sin tuilleadh.” Cha robh fios aig an té bhig gu de ciall nam faclan no idir carson nach

[TD 68]

fhaodadh i an labhairt tuilleadh, ach bha deagh fhios aig a màthair. Ged bha Hitler fhathast gun toirt suas, ’s e dùthaich bho thaobh eil’ an t-saoghail a bha nist a riaghladh a bhaile-dachaidh aice-se, ’s air reir mar a labhair i fhein rinn, mar a biodh cùisean na b’ fheàrr cha robh doigh gum b’urrainn dhaibh a bhi dad na bu mhiòsa.

Bhiodh ceilidhean mòr againn còmhla ris na pòlaich. Bha iadsan fhathast ’s a champ’ anns a robh iad a g’obair nuair a shaoradh iad, ach coltach ruinn fhin, a nis air an cumail suas leis na h’ameriganaich. Bha seòrsa do dheoch aca a rinn iad fhèin air rùsgan buntàta is air stuthan eile, ach bha i fior làidir’s bhiodh seiseanan-oil gu math trom againn. Bha aon Ameriganach còmhla rium fhin ’s ris an Obardheadhainach, ’s chuir sinn cuairt air a bhaile bheag leis an toiseach an tòir dibhe mun tug sinn gu tigh-osda nan pòlaich e. ’Se “Yankie-Doodle” a bh’ againn air.

Bhiodh Yankie-Doodle a falbh ’s a’ rifle crochte ri ghualainn ’s an clogad-cruadhach mu cheann ’s cha toireadh e nuas cuid seach cuid dhiubh. Bha e aon oidhche còmhla ruinn a ceilidh air na pòlaich, ’s cha robh mi na leithid a cheilidh riamh. Chaidh òrain phòlach is Ameriganach, bheurla is ghàidhlig is Ruiseinach a sheinn, ’s chaidh slàinte gach dùthaich fon ghrèin òl ach a ghearmailt a mhàin! Air reir ’s mar a dh’innseadh dhomhsa rithist, ’s e dà phòlach a chuir an triùir againne air ais chun a champ’ againn fhìn, ach nuair a dhùisg mise ’s a mhaduinn, bha Yankee-Doodle na shìneadh air mo chùlaibh ’s a’ rifle ’s an clogad-cruadhach fhathast gun chur dheth, ’s e na shuain chadail.

Bha saorsa na dhoigh-beatha buileach annasach dhuinn. Bha e doirbh a chreidsinn ’s a thuigsinn gu faodamaid falbh mar a thogramaid uair sam bith do dh’ àite sam bith ach gun a dhol ro fhad air falbh. Bha sinn fo churam nan Ameriganach, ’s ged nach robh iad nan geàird oirnn anns an aon seagh anns a’ robh na gearmailtich bha ughdarras aca thairis oirnn mar uachdarain-airm, ’s gu dearbh cha robh sinne cur an aghaidh dad dheth sin. Bhiomaid a mach ’s a stigh do

[TD 69]

thighean nan gearmailteach tric. Cha robh air fhàgail aig na tighean ach boireanaich is clann is fior shean daoine, ach bha iad sin uile cho taingeil ruinn fhin gu robh an cogadh gus a bhi seachad. Bha iad uil’ ann an droch staid. Cha robh biadh ann ’s cha robh airgiod no obair ann, ’s an fheadhainn aig a robh beagan airgid, bha e gun fheum dhaibh ’s gun dad ann a cheannaicheadh iad leis. Dh’ aidicheadh iad nach do rinn Riaghaltas nan Nazi’s ach an dùthaich a sgrios; gu robh gainne aig an t-sluagh choitcheann eadhon mun do thoìsich an cogadh idir nuair a bha gach goireas a b’fheàrr ga chumail ris an arm, mar a dh’fhoillsicheas ràdh suaicheantais nan Nazi gu soilleir; “Gunnachan ro ìm.”

An déidh seachdainn a chur seached a’ so, chaidh na bha nar measg do bhreatunnaich ’s do chanadianaich a thoirt gu baile Magdeburg far a’ robh sinn ris na pleinaichean fhaighinn a bha gus ar giùlan a nall do Shasuinn. ’Sann a so a chuala sinn an toiseach bho na Yanks mu dhéidhinn nam campaichean brùidealachd sin mar a bha Belsen is Buchenwald. ’Se feadhainn dhiubh so a shaor campa Buchenwald, agus bha e doirbh a chreidsinn gu robh an aisnis a thug iad dhuinn air fior. Chunnaic mise feadhainn a campa Buchenwald bliadhna no dhà romhe sin ann an Erfurt far a’ robh iad a g’obair ’s a stèisein ann fo gheàird ’s cha robh an coltas dad na bu mhiosa na duine againn fhìn. Ach air reir choltais ’s e feadhainn air a cheud sheachduinn no dhà ann a chunnaie mise, no feadhainn a bha gu math a “stigh air a chrùn.” Ach aig an aon àm chunnaic mi fear no dithis dhiubh a faighinn brosnachadh goirt le stoc a rifle.

Tha eachdraidh nan campaichean oillteil sin fiosraichte dha’n t-saoghal gu leir fada ro an diugh, ach aig an àm ud, air ùr-chluinntinn bhòn na dearbh dhaoine a shaor Buchenwald, bha an aisnis gu ìre mhòir do-chreidsinn dhuinne, agus faodaidh mi ràdh le cìnnt, do roinn mhòr do shluagh cumanta na Gearmailt fhein. Bha fios aca gu robh a leithidean so do champaichean ann, airson priosanaich politiceach ach cha chuala a mhòr-chuid dha’n lùchd-

[TD 70]

oibreach a bha sinne ’n dlùth-chomunn riutha iomradh riamh air na seomraichean-gas far an deach còrr is sia muillean Judhach a chur gu bàs. ’Sann a nis a thuig mise gu soilleir an seòrsa dùthchadh anns a’ robh còig bliadhna dheth ’m shaoghal air a dhol seachad, agus tha mi gam chùnntais fhìn fortanach nach robh a’ fiosrachadh so agam fad na h’ùine sin. Nam biodh, ’s docha nach robh mi air a bhi cho dàna ’s cho dalma iomadh uair gus dearg aghaidh a thoirt air feadhainn nach b’ aithne dhomh.

Bha fiosam le cinnt a nis nan robh gnothach na litreach air tachairt bliadhna no dhà roimhe so, nuair a bha a Roinn-Eòrpa gu leir glaìst’ ann an glamaradh iaruinn na Nazi’s, gum biodh mo bheatha-sa an geall na b’fhiach i. Bha iomadh doigh aig a bhàs air do bhualadh ’s an dùthaich ud ’s na làithean ud, agus sin gu h’àraid mu bha thu ann a “straf-Lagar,” far am bithinn-sa gun aon teagamh air reir a chiont’ a bha nam aghaidh. Bha mòran do dh’ainmean leòmach air ‘Murt’ ’s a na campaichean ud, ’s a bharrachd air a sin cha b’ ann do leithid “straf-Lagar” Masbach a rachainn air an turas so idir.

[TD 71]

10
AN T-SLIGHE AIR AIS

Bha sinn còrr is seachduinn am port-adhair Magdeburg, a cadal am broinn tighean mòra nam pleinaichean. Bha sinn a nis dealaichte bho gach nàsain eile; cha robh againn ann ach Breatainnaich is Canadianaich. Tha cumhn’ agam air duilgheadas nam polaich nuair a bha sinn ga fàgail.

“Tha sibhse fortanach,” thuirt iad; “Tha dùthaich agaibh gar feitheamh gus a dhol air ais innte, ach tha sinne gun dùthaich gun tighean.” Bha so fior. Bha gu leòr dhiubh ’s gun luchd-gaoil ann gus a’ fàilteachadh air ais, ’s cha robh fios aca dé bha rompa ged a rachadh iad air ais. Bha na Ruiseinaich na ’n dùthaich a nis, ’s air a réir fhein, cha robh iad dad na b’fheàrr na na gearmailtich. Cha b’ iadsan a mhàin a bh’anns an t-suidheachadh sin idir. Bha a mhòr-chuid do dhùthchannan taobh an ear na h’Eorpa ’s staid cheudna, ged nach robh an suidheachadh cho buileach dona ris na pòlich.

Chaidh ar roinn nar buidhnean — coig duine fichead anns gach buidhean. Chaidh gach buidhean àireamh bho’n fhigar aon suas, agus ’s ann am buidhean a deich a bha mise. Bha so a ciallachadh gur e an deicheamh pléine a theireadh leath’ a bhuidhean againne. Lathaichean nach tigeadh ach aon phlein, ’s lathaichean eile nach tigeadh gin idir, oir bha iad a g’aiseag a aiteachean eile, ’s a bharrachd air a sin, bha an cogadh a dol gu làidir fhathast.

Bha sinn a measgadh ri gu leor dha’n t-sluagh a’ so; muinntir na dùthchadh, agus bhiodh e freagarrach gu cuirinn sios na beachdan a bhàca nuair a chuiramaid ceistean oirne mu dheighinn mar a thionndaidh cùisean a mach. Bha a chuid bu mhotha dhiubh, gu ire gle bheag, dheth’n bheachd gu robh làn chòir aig Hitler a bhi air toirt

[TD 72]

suas nuair a chaidh a nàmhaid tarsuinn na h’abhainn Rhine, mun do thòisich na Ruiseinaich air a phutadh mhòr a thug tarsuinn phòland gu Berlin iad. Nan robh e air a sin a dheanamh cha bhiodh a sgrios cho trom air an dùthaich no idir air beatha sluaigh. Bha iadsan a g’aideachadh gu robh e soilleir do neach ’s am bith gu robh an cogadh caillte nuair a chuir a namhaid cas air fonn na gearmailt. Bha fios aige-san cuideachd air, thuirt iad, ach bho’n a bha a thuiteam-san soilleir dha fhein, bheireadh e an dùthaich sios leis. Thuirt barrachd is aon dhiubh rium fhìn gum bu mhòr an call nach deach crioch a chur air anns an ionnsaigh a thugadh air anns an iuchar a bhliadhna roimhe sin.

“’S nach e sibh pein a chuir a stigh e,” arsa mise ri barrachd is aon duine dhiubh.

“Fhuair e a mhòr-chuid do bhòtaichean na ceàrnaidh so,” arsa fear rium, “ach gu dearbh cha do bhòt mise stigh e.”

Cha do dh’aidich aon ghearmailteach dhòmhsa gun do bhòt e le Hitler ann a 1933, ach ’s e mo mhòr-bheachd gur ann air an còt’ atharrachadh a bha iad anns an dusan bliadhna bho’n am sin.

Thàinig am plein againne mu dheireadh air maduinn di-domhnaich mu naoi uairean ’s a mhaduinn. Nuair a dh’eubhadh a mach an deicheamh buidhean, cha do dh’fhan an dàrna leth againn ri còta no abharsac no boineid ach leum a mach uice mar a bhà sinn, ach gun do dhinn mise rasar is siabunn is bruis nam phòca. Bha trì pleinaichean a fàgail a mhaduinn ud, ’s bha othail mhòr mun phort adhair oir be so a cheud uair do roinn mhòr dheth na gillean a bhi air turas-adhair an am plein. Cha robh mise mi fhìn riamh roimhe so am broinn plein, eadhon air an talamh.

Ach bha sinn air barrachd mòr do thachartasean cumanta beatha cho-lionta sam bith fhiosrachadh ann an iomlaid coig bliadhna dheth ar saoghal, agus cha robh ann a siubhal-speur dhuinn ach tachartas ùr, annasach eile a bha

[TD 73]

do-sheachanta an crochadh ris an t-seol-beatha a bh’againn fad na h’ùine sin. Mar sin bha sinn a sealltainn air an turas a bha romhainn mar cheum ùr thar criochan neo-aithnichte, ceart mar a shealladh Scott air a thuras a dh’ionnsaigh a phòl-a-tuath, no ’s dòcha Columbus air a thuras-cuain thar na h’atlantic.

Dh’eirich am plèin bho’n talamh leis a nuallan àbhaisteach, ’s cha b’fhada gus a robh i sìneadh a mach gu socair ’s a cùrsa dha’n àird-an-iar. Bha mhaduinn air leth àluinn, ’s bha i na bu bhòidhche buileach dhuinne agus sinn a fàgail dùthaich nan iomadh cruaidh-chàs air ar cùl, ’s a siubhal aig trì cheud mìle ’s an uair air an t-sligh’ air ais gu dùthaich ar ’n àraich.

Sheall am pilot an abhainn Rhine dhuinn, an abhainn air na sheòl mise anns a Bhàrge ann a 1940. Bha am pios dhith a bha gu h’iosal fodhainn an dràsda gu math na b’fhaide deas na am pios dhi air na sheòl mise, oir chitheadh mid gu soilleir baile Cologne, ’s air reir choltais gun chlach air muin a cheil’ ann ach ballachean is stiòpal na h’eaglais mhòir a mhàin. A tighinn tarsuinn crioch na Frainge ruith am plein a stigh do stoirm-shneachda, ’s cha robh sinn ach mar bhàta ann an droch mhuir. Chaidh am pilot gu àirde coig mile fichead troigh gus faighinn os cionn an t-sneachda ach bha ’n aimsir a cheart cho tuasaideach aig an àirde sin. Chrom e cho iosal ’s gu faiceadh mid mullaich nan craobhan air a luasgadh leis a ghaoith, agus gu ìre bhig a suathadh ann an taobh-iosal na plein. Ach fhathast bha ’n stoirm gun lasachadh, ’s am plein tiugh le sneachda air an taobh a muigh. Thainig fosgladh beag, agus thuirt e gun toireadh e nuas i air Port-adhair Metz. Rinn e sin, agus bha na pleinaichean eile romhaim ann. Fhuair sinn biadh an so, ’s chuir sinn seachad da uair a thid’ ann a feitheamh ri feabhas sìde.

Bha mise ann am baile Metz roimhe, anns a mhios ghiblein 1940, mun deach ar ’n aiseag gu cabhageach gu crioch Bhelgium nuair a phut na gearmailtich a stigh dha

[TD 74]

’n dùthaich sin. Bha roinn do mhilleadh air a dheanamh air a nis, dìleab teine nan gunnachean, ach pris bheag airson saorsa.

Dh’fhàg sinn Metz nuair a thionndaidh a’ latha na b’fheàrr, agus lethach tarsuinn na Frainge bha latha soilleir grianach againn. Bha an abhainn Seine a nis gu h’iosal fodhainn mar nathair mhòir airgeadach ann a’ soillse na greine gus mu dheireadh an do leudaich i cho mòr ’s gun deach i na muir. Bha sinn os cionn Le Havre, am baile-puirt sinn anns an deach mis’ air tir ’s a cheud mhios dha’n bhliadhna 1940, tur aineolach ann an dòighean tuasaideach an t-saoghail, ach a nist, coig bliadhna air aghart, fiosrach agus foghlumte air gach seorsa gné uilc is mì-dhaonntachd a theid aig inntinn is cridhe duine uisneacheadh an àm grunnachadh troimh fhuil a cho-chreutairean gu inbhe àrd ’s an t-saoghal so.

Bha e ochd uairean feasgar, aon uair deug bhon a dh’fhàg sinn Magdeburg. Bha sinn a nis ann a le Havre ’s gun eadar sinn is Sasuinn ach Caolas na Frainge. Ach cha robh aon duine so an turas so gus ar bacadh faighinn tarsuinn a chaolais sin mar a thachair an turas mu dheireadh a bha sinn ann. ’S ann a bha gach duine bh’ann a deanamh an dichill gus ar faighinn a nall leis cho beag is a ghabhadh deanamh do mhoille. Cha robh am plein a thug as a Ghearmailt sinn a dol seach so, bha i tilleadh air ais dhan dùthaich sin. Nuair a dh’iarr sinn air a philot cumail tarsuinn a chaolais mun do laigh e’, “B’fheàrr leum,” ars’ esan, “gu faodainn sin a dheanamh.”

’S e pleinaichean eile bha dol a nùll a Sasuinn gar ’n iarraidh, ’s cha robh duil riutha gus ceann dà latha. Bha an ùine sin againne fhathast ri chur seachad ann a Le Havre.

An e cron a rinn na coig bliadhna a bh’air a dhol seachad air ar beatha, no an robh deagh bhuaidh sam bith aca oirnn. A bruidhinn air mo shon fhin, chanain nach do rinn e cron mòr sam bith, sgarte bho roinn do bhristeadh-slàinte, agus air a laimh eile thionail mi barrachd tuigse is

[TD 75]

eòlais is leudachadh-inntinn anns an ùine sin ’s a thrusain ann an ceithir fichead bliadhna do bheatha réidh, chumanta. Mar a thuirt mi ann an earran eile dha’n leabhar so, dh’fhiosraich mi àrd-ghrìnneas nàdur daonnda ann an cruaidh-chas na h’eiginn. Dh’fhiosraich mi dlùth-chompanas agus gaol-ceartais ann an cridheachean, a sheasadh gun a laigse a b’fhaoine ri doruinn-chraidh, seadh ’s ri eadhon bàs brùideil, air sgàth chompanach is dùthchadh. Fhuair mi eòlas, air a laimh eile air an doimhneachd dhuibh dha an crom cridheachean is inntinnean cuid dheth ’n t-sluagh nuair a dhiobras iad bàigh is tròcair chriosdail, gan isleachadh fhein an cruth ’s an gniomhan co-ionnan ri dubh-ainglean an dorchadais. Chan eil teagamh mar sin, nach robh tomhas math do dheagh bhuaidh aig coig bliadhna fo sgàil a Swastika orm-sa, ach a dh’aindeoin sin nam bithinn an diugh aig aois fichead bliadhna gu dearbh chan iarrainn a dhol troimh a leìthid a rithist. Bi mi uairean a smaointinn saoil an e sgrios a thàinig air an t-saoghal ’s na bliàdhnachean ud, ceart mar a bha tuil Noah agus sgrios Sodom is Gomorrah. Se sgrios a bh’ann, gun an teagamh is lugha; agus sgrios anns na chaill muilleanean am beatha, ach co-dhuibh bha a leithid ordaicht’ gus nach robh ’s ann aig Dia Mòr fhein tha brath. Canaidh mi uairean eile gur e a’ Fear-Millidh fhein a fhuair buileach mu sgaoil agus a bha riaghladh ’s a stiùradh beairt-chogaidh na h’Eorpa Mheadhonaich. Aon nì a tha cìnnteach, ’s e sin gur e cumhachdan uilc is ana-ceartais a bh’ann, agus gun do bhuaidhaich cumhachdan a cheartais thairis oirre, agus air reir reusanachadh feallsanach be sin a chrioch onarach ris a’ faodte dùil a bhi na leithid a thachartas.

Bha Caolas na Frainge a soillseadh gu lainnireach gu h’iosal’, ’s bha sinn uile cumail sùil gheur a mach feuch co a cheud fhear a chitheadh corsa-a-deas Shasuinn a nochdadh air fàire. Bha gach duine beò ’s a phlein sàmhach; cha robh diog a tighinn a beul. ’S e mómaint thorrach a bha so,

[TD 76]

agus cha sgriobh peann gu siorraidh sios a’ seòrsa faireachdainn a bha ’n com nan gillean uile ’s gach fear ’s a shùilean caogte a sealltainn gu dichiollach air aghart airson a cheud shealladh do thir a bhreith. Nuair a nochd creagan àrda cailceadh Dhover a mach as a mhuir, leig gach aon anam beò aìr bòrd an aon iollach àrd a beóil a chéile, ’s an fheadhainn air a robh boneidean, thilg iad suas os an cionn iad. Mionaid no dhà eile bha luchd-ionnlaid a bha grunnachadh air an tràigh ghil a smeideadh ’s a g’eubhach dhuinn, agus sinne ga freagairt ged nach cluinneadh iadsan sinne.

Bha sinn air tighinn dhachaidh.

A’ chrioch.
