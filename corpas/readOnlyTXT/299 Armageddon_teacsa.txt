[DA 1]

ARMAGEDDON


[DA 2]

[Bàn]


[DA 3]

ARMAGEDDON
<eng>A FRAGMENT

BY
NEIL ROSS
C.B.E., D.D., D.Litt.
Minister of Laggan

EDINBURGH
1950


[DA 4]

Distributed by
THE ALBYN PRESS
42 Frederick Street
Edinburgh, 2

U.S.A.
IRVING RAVIN
56 West 93rd Street
New York, 25

Printed in Scotland by
JOHN WILSON, 66 High Street, Edinburgh.


[TD 1]

FOREWORD

The Gaelic poem and English translation in this volume are by the late Rev. Dr. Neil Ross, formerly minister of Laggan, in Badenoch, Inverness-shire. They are now published by Mrs Ross, his widow, at the request of many of her husband’s friends throughout the Highlands.

The poem, as presented, is but a fragment of what was intended by Dr. Ross to be a much longer poem, of epic type. Unfortunately when engaged upon this task he was struck down by an illness which proved fatal.

The poem has for its theme the last War, and had it been completed would undoubtedly have increased his great reputation as a Gaelic poet of high distinction.

Even as it is, it is thoroughly characteristic of Dr. Ross’s best work, of his erudition as a Celtic Scholar and of his unrivalled command of his native language.

As minister, scholar, editor and poet, Neil Ross has left enduring memories among his fellow Highlanders to whom this hitherto unpublished poem will be more than welcome.

D. J. MACLEOD, O.B.E., D.Litt.


[TD 2]

[Bàn]


[TD 3]

ARMAGEDDON

A FRAGMENT


[TD 4]

<gai>Mosgail a chlàrsach nan dàn gu luaidh air gnìomharan gaisgeil.
Labhraidh an t-àl nach d’rugadh le meas air na curaidhean calma.
Dh’àrdaich cruadal an cliù, is dealraidh an ainm tre na linntean,
Laoich a bha dìleas gu bàs a’ cosnadh éirig na saorsa.

Ban-righ nam batal cuain a’ triall sa’ chabhanaich mhaidne,
Gruamach liath-ghlas grathail mar Chreag Gibraltar a’ seòladh;
Rotal chuartag ’n a déidh, is sìoban a’ sadadh ma toiseach,
Oiteag sgairteil an ceann agus tuinn a’ sloistreadh ma guaillean.

Chum i a cùrsa gun mheang ged theàrnaich a’ ghrian anns an fhairge;
Siùbhlaidh an iùbhrach réidh a dh’ aindeoin siùil-mara nó soirbheis;
Eagnuidh togaidh sibh cuspair an céin a ghunnairean beachdail,
Amaiseach tilgidh sibh airm an cròic na h-ataireachd bhuairte—

Beithir bhó chraos nan arm mar lùbas bogha na h-iarmailt,
Tilgeadh cinnteach cronail ge cian is luaineach an targaid;
Cluinneadh an nàmh tha ’n dùil gu ’n glac e ceannas na cruinne,
Raoic bhó Leòmhann Bhreatunn an toirm bhur gunnachan móra.


[TD 5]

[Beurla]


[TD 6]

Deòrsa le fàbhar bhó shuas air Rìoghachd eileanach Bhreatunn,
Coisrigte crùnte ’n a Rìgh is Dìonadair dìleant a’ Chreideamh;
Eisdeadh a shlòigh le spéis ri ’earail tha cothromach cubhaidh:
“Earbaibh á Dia mar ni mise”—is ràdh do-cheannsachail dearbhte.

Maraiche Rìoghail is ceann do Rìoghachd eileanach Bhreatunn,
Choinnich is chathaich ri ’nàmh an tàirneanach lasrachail Iutland:
Cuimhnicheadh eileanan cuain is tìrean céin tha fó ’riaghladh—
Sheòl an Impire caomh fad naodh bliadhain deug air an fhairge.

Fàilt air Am Mórachdan Carthannach, àdh do’m pearsa ’s do’n Teaghlach;
Rìgh is Ban-righ nam buadh, ar cridheachan coitchionn an cathair;
Ard am furan ’s am miadh an dùthchanan dàimheil thar chuantan;
Thàlaidh an aoibh ’s an eireachdas tlachd na h-Impireachd uile.

Ghiùlain iad cunnart is call maraon ris na h-ìochdarain ìosal.
Dhlùthaich iad teann ris an t-sluagh le bàigh is truacantas coibhneil.
Trusgan rìoghail gràis is tograidhean fialaidh mar chòmhdach—
Aobhar glòrmhor fó’n làimh, a dhìon ’s a dh’aiseag na saorsa.


[TD 7]

[Beurla]


[TD 8]

Sìbhs’ a luchd faire nan caol a ghléidh na cladaichean dùthchail,
Freiceadan cruaidh air sàl mu Rìoghachd eileanach Bhreatunn,
Cuantan an t-saoghail sheòl bhur cabhlaichean cogaìdh gun mhùiseag;
Roghnaich bhur nàmhaid teicheadh seach stad ri lasair bhur làdaich.

Fad cuairt sholuis an là bidh bhur sùil air faiche na fairge,
Doinionn nó ciùine cumaidh sibh sùil air faire na h-oidhche;
Teas a’ chearcaill mu dheas, nò reothadh mu thuath agus duibhre,
Grian a’ dol sìos ’n a glòir, nó dealradh oirdheirc na rionnag.

Eisd a Bhreatunnaich òig ri monmhar slige na tràghad;
Cluinn a cagar ’n ad chluais le teachdaireachd dhìomhair na mara:
“Eud is misneach glac a sheòladh mo ghorm thonnan luaineach,
“Dìonam, a Bhreatunnaich òig, do thìr: is Eilean do dhachaidh.

“Teasraig leamsa do dhachaidh, an tìr bu chaomh le mo ghaisgich;
“Dìon le dealas is euchd an daingneach deireannach saorsa.
“Cleachd an dòigh aig Nelson: buail an t-eascaraid obann:
“Nàmh na seachainn gu bràth ge b’àireamh dha fichead mu t-aonan.”

[TD 9]

[Beurla]


[TD 10]

Chualas tuairisgeul cogaidh air mór thìr dhraghail na h-Eòrpa;
Dh’éirich am bagradh mar thuil, is b’éigin do Chumantan Bhreatunn
Reachd a shuidheachadh teann, an òigridh fhoghainteach smiorail,
Fhoghlum an cleachdadh arm a dhìon ’s a ghleidheadh na rìoghachd..

Sgaoil a’ chaismeachd air ball gu ceàrnaibh iomaill an fhearainn,
Brosnuchadh dleasanach réidh gu giùlan duineal is dìleas.
Fhreagair an òigridh sanus na gairm gu togarrach ealamh,
Mheudaich iad cumhachd an airm is feachd na saighdearan tìorail.

Foillsichear àireamh nan cath air bratach gach réisimeid dhùthchail;
Glacaidh an saighdear òg le faoilt an smioralas dualach;
Còmhradh is bruadar na laoch a ghnàth air gnìomharan allail—
Binn mar theud a’ chiùil bidh smuain air oideachd na gaisge.

Dhèanadh fir-chinnidh bho shean, tràth chluinnte glaodh a’ chrois tàire,
Thairis air bealach is beinn, grad ghreim air targaid is claidheamh;
Sud mar dhùisg na lasgairean suas ri aghaidh a’ chunnairt,
Leum air am bonn gu lùthmhor feachd neo-chlaon an luchd àitich.


[TD 11]

[Beurla]


[TD 12]

Eachdraidh an duine bho thùs tha làn de charraid is oidheirp;
Riamh a nuas gus an diugh tha e’ strì ri cumhachdan Nàduir:
Choisinn e aghart nach gann is fhuair e buaidh air na dùilean,
Talamh is uisg’ is teine thug géill, ’s mu dheireadh an t-àile.

Eiridh rìgh nan eun air sgiathaibh cothromach làidir,
Fiaradh cuartagach grinn bheir barr air iteag na h-eunlaith;
Astar is àirde na sud, gu àile, bhios tana do ’n anail,
Cuairt air chuairt mar an iolaire théid an stiùramaich-adhair.

Sunndach gabhaidh an t-itealach pàirt am batal no saorsa;
Easgaidh le aoibhneas borb a’ freagradh dùbhlan a’ chòmhraig:
Có ach na fuirbidhnean treun a thàirneas spionnadh bho dheuchainn;
Cumaidh iad còmhail aoig an caonnag speur ris an nàmhaid.

Cliù do na fiùrain àigh a choinnicheas cunnart gun athadh,
Ard ’s an iarmailt ghuirm gu teòma gaisgeil air sgiathaibh;
Ridirean fial an adhair a thoill cho saoibhir an teisteas:
“Fiachan cho mór cha robh riamh aig àireamh cho tearc air cho lìonmhor.”


[TD 13]

[Beurla]


[TD 14]

Laoich nan cabhlach marsanta, seòid, thug barrachd an cruadal,
Dhùbhlanaich ionnsaigh an nàmh, air flod, fó’n uisge ’s bhó’n adhar;
Fhuair iad sàruchadh searbh, is có chuireas cainnt air an àmhghair;
Biadh is bathar is airm, is àirneis chogaidh ’g an giùlan.

Aghaidh air suidheachadh searbh chuir sgiobachan luingeis is lugha.
Sguab iad a’ mhéin bho’n tonn, is loisg iad spreadhadh ’s an doimhne;
Bhuain iad foghar a’ chuain a dh’aindeoin gach dochair a bhagair,
Eadarra-lionn nó beithir, nó méin nó spùinneadair uachdair.

Aigneadh an t-sluaigh cia àrd, ’s iad uile ’n sreath-thoisich a’ bhatail;
Uile de shliochd na sonn a chathaich gu danarra dàicheil;
Sean agus òg a dh’eug le spealgan millidh bho’n iarmailt—
Sgrios ’g a dhòrtadh mu’n cinn, gidheadh gun am misneach ’g an tréigsinn.

Muinntir a dh’fhuiling am bàs an caochladh cruth agus càradh—
Chaidh iad tre uisg’ is teine gun fhiamh a shàbhaladh beatha:
Caidreamh chaomh nan treun a dhearbh an inbhe le cruadal,
Fiùghantaich uasal a thoill an t-iomradh cùbhraidh nach fàilling.

[TD 15]

[Beurla]


[TD 16]

Dealraidh a’ ghrian a ghnàth air aogas Impireachd Bhreatunn,
Ceangailte cinnteach caoin am bann de bhràthrachas tlusar;
Dùthchanan dàimheil thairg an laoich ’s an ullachadh cogaidh—
Thig iad thar sàl gu toileach a’ fòir air dachaidh an sinnseir.

Peathraichean caomh iad sud, is buill de’n Impireachd fhallain,
Slòigh tha dìleas dian, ’s an rùn air subhailcean ionann;
Dòighean ceart am muinntir, cleachdaidhean ceanalta duineil,
Rian is oilein is lagh, is ceanglaichean dualach an dùthcha.

Uraichidh earrach a’ choill le tuar is grinneas an ògmhios—
Craobhan de chaochladh gnè a’ sgeadachadh leathad an fhearainn;
Darach is beithe fó bhlàth, maraon ri uinnseann is giuthas,
Uile de iomadach cumadh is dath is duilleach air gheugaibh.

Sud mar tha stàtan réidh le aoibh ’s an Impireachd shona,
Dealachadh eadar gach fonn an cruth, an toradh ’s an aimsir;
Saorsa tha mùirneach ’n am beachd, is diònaidh am mic i gu fearail;
Naisg iad co-cheangal teann, a’ tàthadh an tairbhe ’s am buadhan.


[TD 17]

[Beurla]


[TD 18]

Tìr nam feallsanach glic, an dùthaich Innseanach aosmhor,
Dhùisg gu meòrachadh ùr air sochairean oilean is feabhais—
Dream de chaochladh creideamh ni strìth an aghaidh fir-fòirneart;
Inbhe gineil bheir géill an làthair bagraidh na daorsa.

Ughdarras Bhreatunn riamh thar fhineachan lìonmhor nan Innsean,
Aotrom mar lìon damhain alluidh, ’s a neart nas treise na geimhlean;
Thoill e tìodhlacan saor bho phrionnsachan Innseanach rìoghail—
Luingeis is feachdan treun a dhìtheachadh cumhachd na h-Axis.

Màthair is ban-altruim chaomh do stàtan ùra co-fhlathail,
Breatunn gabhaidh le tlachd ri còmhnadh dligheach a cloinne;
Eadhon na fuinn fó a dìon, le uaill mu’n tìr is cul-taic dhaibh,
Nochd an deagh ghean blàth mar roinn de ’n Impireachd thearmuinn.

Treabhachais chian fó sheilbh is riaghladh toinisgeil Bhreatunn,
Dùrachdach dhearbh iad an eud an aghaidh sruth-bhuinne na h-ainneart;
Cobhair le maoin is mìlidhean thig bho iomadach mór-roinn,
Laoich bho Chladach an Oir, ’s bho bhruachan uaine na Niger.


[TD 19]

[Beurla]


[TD 20]

Iomradh thìrean sear tha ’luaidh air linntean a shiubhail,
Cuimhnichear làithean a dh’fhalbh le ’n gnìomharan grathail nó greadhnach;
Seallaidh na dùthchanan siar gu linn an àigh a tha ’tighinn—
Làithean sona ri teachd, ’g an dealbh le deachdadh an dòchais.

Sunndach siùbhlamaid siar gu machraichean Chanada chàirdeil,
Aibhnichean uasal air mheud; is oirdheirc a lochan ’s a beanntan:
Tìr ro-thorach gu crionachd, le coill tha dosrach, is treudan,
Grian agus sneachda ’n an am bho chuairt a’ bhlàiths gus an fhionnar.

Bhuilich luchd-gnìomh’ is ealain do stòr tha dùthchasach méinneach.
Fhuair an t-oibriche seilbh le strìth fó ’n talamh ’s air uachdar.
Saorsa seach saoibhreas air bith! Do mhic bheir maoin gus an gléidh iad
Sìth le ùghdarras arm, air tìr, air muir, ’s anns an adhar.

Dùthchas dhaibh fearann na Fraing’, nó cluaintean toirbheartach Shasuinn;
Dùthchas dhaibh “eilean a’ cheó” ’s an uaigneach duatharach àiridh;
Choisrig Canada threun a saighdearan curanata cleachdte;
’Thìr na maple ’s a’ charibou—gléidh-sa neamhnaid na saorsa.

[TD 21]

[Beurla]


[TD 22]

Cian bho na còrsachan fàs fó leus na h-iùil-rionnaig thuathaich,
Dealraidh Crois an Taoibh Deas mar phaidirean lainnireach daoimein,
Rìomhach air uchd na h-oidhch’ ós cionn Australia sgiamhach—
Gorm na Pacific a crios, le srùlaichean fuar na h-Antarctic.

Dùthaich nan caochladh dreach bho fhàsach gu glacagan uaine,
Sruthan a dh’uisgicheas fonn ’s a chaillear an tiormachd na dìthreabh;
Eideadh is lòn do dhuine gu pailt bho bhuar agus treudan;
Soirbhichidh curachd is barr le còmhnadh fàbharach aimsir.

Dùthaich aosd’ an òir le beartas méinneach ’n a beanntan,
Fiodh is fìnealta lì, is cruaidhe na craobh dharaich Shasuinn;
Ainmhidhean gnèitheil iongantach, eòin le iteach iomdhathach;
Tìr na kangaroo, na lus is nam beathaichean neònach.

’Thìr tha miadhail caomh le do churaidhean lùthmhor is dìleas,
Dh’ àrdaich iad t’ainm gu urram’s gach àit’ an luaidhear air gaisge;
Mùirneach mu’n gnìomh ’s mu’n crannchur cùm rùn cinnteach do mhórachd,
Usgar na saorsa gléidh mar am paidirean lainnireach tharad.


[TD 23]

[Beurla]


[TD 24]

Tìr nan tobraichean goileach taobh thall de bhuinneachan Tasman,
Gleanntan taitneach gorm, is lochan de mhaise do-labhairt;
Aibhnichean làn is luath tha ’g éiridh am monaidhean corrach,
Sneachda buan mu’m barr, is bras shruthan casa gu cumachd.

Luibhean de mhìle gnè ’cur fiamh air srathan an aoibhneis;
Beathaichear buar is treud an ionaltradh innseachan fàsmhor:
Coimhlionar dòchas fir-cura le gréin is talamh is uisge;
Craobhan uaine ’ghnàth le tìoralachd bhàigheil na h-aimsir.

Ghléidh a’ cheud luchd tuinneachaidh nòs is gnàthachadh Bhreatunn;
Ghleachd iad dèanadach tràth a’ buileachadh toradh na dùthcha:
Oibrichean comasach deas gun sgìos ach togarrach gramail,
Cràbhach, fearail is fial, ’s iad mùirneach toigheach air fòghlum.

Measar gach saoibhreas faoin an coimeas ri éirig na saorsa.
Bheirir gach seilbh is fearr a dhìon na h-Impireachd phrìseil;
Cuimhneach air ceartas is còir ghabh fiùrain thapaidh New Zealand.
Pàirt an cathan ’s an teinn, ’s an iomradh cliùiteach nan Anzac.


[TD 25]

[Beurla]


[TD 26]

Sear bho Bheinn a’ Bhùird gu còrsachan Bàgh Delagòa,
Seachad air Cuairt na Capricorn, tuath bho Mhaol-rinn an Dòchais,
Measgadh càirdeil teann, eadar fhineachan, laghan is chànain,
Aonadh Africa Deas tha farsuing le machair is tulach.

Fìondearc air fìonan trom, is arbhar tomadach diasach,
Fàsaidh an raontan torach tha pailt am buar agus caoraich;
Iarunn, copar is gual, cho feumail an gnìomhachas miotailt;
Leugan thug barr an luach air àilleagain dhealrach Gholconda.

Nithean ro-thearc is leat, am flùr tha maireannach maiseach,
Rìgh nan craobh is leat, ’s an t-ainmhidh barraicht’ an àirdead;
Ite dhosrach na struth, an samhladh eireachdail greadhnach;
Daoimean boillsgeil Chullinan, seud gun choimeas air thalamh.

Sud na lasgairean òg d’an dualach aigneadh an sinnseir;
Slòigh co-fhlathail iad sud le tograidhean càirdeil ’g an aonadh;
Sud na dùthchanan saor fó bratach Impireachd Bhreatunn,
“Cuileanan leòmhainn iad sud ri taobh na Ban-Leòmhainn am Màthair.”


[TD 27]

[Beurla]


[TD 28]

Uaill neo-mheasarra chinn am meanmna buaireasach Hitler;
Dhùisg e dealas a shluaigh le beachdan amaideach feallsa:
Chionn gu bheil Gearmailtich treun seach treubh nó cinneadh air thalamh,
Feumaidh gach dùil air thalamh an cinn a chromadh do’n Ghearmailt.

Cionnus a shéideadh suas an Nàsach le uabhar gun choimeas,
Briathran spagluinneach mór le gnìomharan deamhnaidh is gràineil?
Thionndaidh e cùl gu buileach ri modh is onair is oilean;
Uaill is aineolas rag an reachd tha ’riaghladh a ghiùlain.

Aineolas rag is uaill a dh’àrdaich sloinneadh a chinneidh
Thairis air pòr gach gineil tha ’tàmh air aghaidh an t-saoghail:
Earrann de ’n uabhar bhaoth—gu sealbhaich an Teuton an talamh,
Maille ri pobull gach tìr gu frithealadh airsan mar òglaich.

Aryan fiùghail fial de shliochd na ridirean ainmeil,
Seirceil ionraic ’n a chridhe, gun chron gun choire ’n a nàdur—
Sud a bharail air fhéin! an Nàsach flathail neo-lochdach,
Dhàsan sleuchdaidh na slòigh air eagal am beatha gu dìblidh.


[TD 29]

[Beurla]


[TD 30]

Ughdaran Gearmailteach sgrìobh mu “laoch” a lìon am macmeanmna,
Rò-dhuine ciatach àidh ’s a bhuadhan coltach ri Teuton;
Ghlac na Hunaich dhaibh fhéin am faoin bheachd falamh gu dalma,
Sgàile falaich do’n gnùis a ghnìomhachadh rùintean eas-ionraic.

Thog iad an glòir-mhiann àrd air stéidh tha mearachdach feallsa.
Stràiceil thagair iad còir air stàtan saora na h-Eòrpa;
Ionmhas méinn is fearainn le maoin na coille ’s na h-aibhne
’S éigin an dìol gu léir a dh’àrach beatha na Gearmailt.

Uasal allail, mas eadh, an Nàsach mórchuiseach brùideil,
Oighre dligheach, mas fhìor, gu slòigh nan cinneach a riaghladh;
Muinntir bha roimhe so saor, fó smàig aig uachdaran nodha,
Feumaidh iad fiodh a ghearradh is bùrn a tharruing gu tàireil.

Toradh na h-uaill gun rian, a chinn bho shloinneadh cho breugach,
Thuit le gamhlas searbh is foill air fògaraich Shioin;
Dhearbh geur-leanmhuinn fhuileach, le slad is creachadh an codach
Farmad ri Iùdah ghleusd’ an oilean, am malairt ’s an eòlas.


[TD 31]

[Beurla]


[TD 32]

Smachd an t-saoghail gu léir is miann le ceannard na Gearmailt.
Shanntaich e còir na sluagh a ghoid le cealgaireachd sheòlta.
Sgriobh an t-eucorach sios a chionta gu soilleir ’n a leabhar;
Thogair e braighdeanas teann a leagail air muineal nan cinneach.

Ghlac meud-mhór gun chéill mar bhreisleich a spiorad gu buileach;
Duathar faoin mu chumhachd rinn greim air inntinn a bhuidhne.
Dh’fhadaidh e farmad dian ri feadhainn tha ’sealbhachadh earrais;
Bheothaich e fuath as ùr do’n dream thug buaidh air a’ Ghearmailt.

Nàdur cogadail dùr a mhuinntir thuig e gu teòma;
Dhùisg e suas mar lasair an déidh air dioghaltas catha;
Dhall e ’n toil ’s an ciall le draoidheachd sgafanta bhreugaich,
Chum gun do roghnaich iad airm air thoiseach air meadhonan beatha.

Buaidh a chosnadh le neart is rùn do bhuidheann na Nàsach;
Shuidhich iad reachd do’n t-slaugh gu sògh is comhfhurtachd àicheadh
Rùnaich iad maoin gun stuaim a chaitheamh air goireasan cogaidh,
Ionnas gu’n d’armaich iad feachd a chinn faidheòidh na cùis uamhais.


[TD 33]

[Beurla]


[TD 34]

Eiridh luchd sàruichidh bhorb ri uair mi-shuaimhneis is aimheil,
Ceart mar tharmaicheas cnuimh am feòil tha ’seargadh gun bheatha:
Cathair an lagha bho shean an Ròimh àrd-rioghail a cheartais,
Thuit i ’n ar linn fò “Eadailteach fuar fhuileach, carach, dubh chridheach.”

Shéid Apollyon ’anail is bhrùchd e tein’ agus deatach;
Bhac e ’m Fear-turuis le cath, is dh’agair e còir air an t-saoghal;
Dh’fhosgail Hitler a bheul, air bhoile le breugan is toibheum,
Coltach ri aingeal an t-sluichd a’ tagairt na móralachd cheudna.

Sud mar chinn a’ phlàigh—fir-ainneirt dhiblidh bho’n òtrach;
Nàdur an tìgeir ’s an t-sionnaich a mhàin am buadhan gu riaghladh;
Mort is creachadh is cluain an innleachdan cuil-bheartach lùbach,
Ordugh Ur gu fìor an dùthchanan rianail na h-Eòrpa.

Cnuasaich an t-aobhar ceart a ghluais na cinneich gu còmhrag
Triathan ùr gun umhail rinn tàir air fiùghantachd dhaonna;
Tarruingear claidheamh á truaill mar chìtear dlighe fó chunnart;
Las dian chorruich gu euchd, gach dùil bha measail air saorsa.


[TD 35]

[Beurla]


[TD 36]

Sud an creideamh ’s am beachd tha stiùradh gluasad an Nàsaich;
Chaill e spéis do’n lagh tha ’dealachadh còir agus éucoir;
Tròcair, macantas truas—is laigse na subhailcean uile;
Ciod ì ’n fhìrinn có dhiù—’s i ’bhreug an inneal tha buadhmhor.

Dh’fhuadaich Nàsaich sgoilearan ’s ard luchd ealain air fògradh;
Thoirmisg an laghanan rian air fàs an eòlas nó oilean;
Mhùth iad riaghailt seilbh, is mhill iad bunachar cùmhnant.
Seargaidh inntinn is corp, is anam fó chuibhrichean daorsa.

Ordugh Ur mas eadh—a leanadh buaidh-làrach na Nàsach;
Sàruchadh searbh do gach tràill is fois do ghaisgich na Gearmailt:
Cunntar mar stàta sud—baoth-iodhal is gairge na Odin;
Cuirear gu féuman fineachail buil an ionnsuchaidh Chrìosdail.

Meadhonan oillteil a mhàin bu chubhaidh do bharail cho dalma,
Spadadh is foill is cealg, le slaoightearachd mhaslaich is foirneart.
Dhearbh an gnìomharan déisinneach càil is cleachdadh na Nàsach,
Daoidhearan dona gun iochd, ro-airidh air peanas an dò-bheirt.

[TD 37]

[Beurla]


[TD 38]

Easbuig le naomh-ola chaomh cha d’ung a’ bhathais aig Hitler,
Samhla cùbhraidh na buaidh is eàrlas onair is saorsa;
Aon cha do choisrig ’uchd ’s an còmhnuicheadh tròcair is ceartas,
Deagh-ghean glic nam beannachd cha d’ìoc a bhasan neo-ungte.

Ciod an cumhachd neo-chneasd’ tha ’riaghladh an Spioraid aig Hitler,
Oide no foill ’s nam breug féin-ghlòir is uabhar gun tomhas;
Cridhe cho aingidh ’s gur dual da mort, an-iochd agus mìorun,
Basan a thug mar thabhartas bròn is truaighe do-labhairt?

Coltach ri cnàmhuinn aoig a bhuaileas colann an duine,
Leòn a dh’oibricheas bàs mur caisgear a chùrsa gu h-eathlamh,
Sàthaidh sgian an lighiche lot gu fiosrachail domhain,
Ionnas gu’n tèarnear bho’n éug an t-easlainteach toilichte taingeil:—

Eucail bhàsmhor sgriosail tha ’claoidh nan dùthchanan Eòrpach,
Ceannairc, mi-riaghailt, mort, a mharbhas lagh agus ceartas:
Chum gu sàbhailear saor bho chuing na cinneich co-fhlathail,
Cogadh—mar sgian a’ léigh—a mhàin a chaisgeas an galar.


[TD 39]

[Beurla]


[TD 40]

Ceart mar shìobas iolair air treud an innis an aonaich
Clis bho àirde na speur air sgiathaibh cothromach lùthmhor,
Ealamh le astar dian a’ seachnadh sealladh a’ bhuachaill,
Cabhagach tiolpaidh i uan gu neartmhor nimheil ’n a spuirean;

Sin mar dhòirt am Führer feachd air rothan ’s an oidhche,
Luath air ceann bhail’ Austria, fann gun chobhair, fó uamhann;
Theum e iuchraichean cumhachd le làimh ro-ladarna dalma,
Garg bho ghreim na dream a ghlac e cheana le ’armachd.

Coltach ri laogh an fhéidh gu teann an lùib nathair-bruthaidh,
Breòite gun treòir a’ strìth e féin a shaoradh bho ’nàmhaid,
Fannaichidh sgamhan is cridhe ’n a chom le spionnadh a’ phronnaidh,
Cnàimh is anail is féith ’g an claoidh an sàs aig an uilbheist;

Austria chriothnaich mar sud a’ strìochdadh do’n t-slaightire bhòsdail;
Chaill i a h-inbhe shean, a mórachd mheasail ’s a saorsa:
Séidibh caismeachd chruaidh a theachdairean onair is ceartais;
Còirichean stàta rìoghail ’g an goid le spùinnear gun athadh!


[TD 41]

[Beurla]


[TD 42]

Hitler shoirbhich thar tomhais le lon is creachadh is glòir-mhiann;
Sheall e mun cuairt gu borb a’ dearcadh an ath neach ri ìobradh.
Chamberlain thionndaidh car uair le sgéith na sìochaint aig Munich
Buillean a thuit gu trom gun dàil air dùthchannan eile.

Sùil a’ laighe le tnùth air ionmhas Czech agus Slòvak,
Shònruich Hitler daoi grad ionnsaigh eile neo-dhligheach;
Chleachd e argumaid fhaoin—a chuideachadh iarmad Sudéten;
Leth-sgeul is lugha ni cùìs mar fhàth gu fòirneadh is reubainn.

Shaothraich Czechich gu dian a’ buileachadh beartas an dùthcha;
Daoine déanadach ealanta, tìr gu nàdurrach saoibhir;
Arm-lann Skóda mhór, le gnìomhachas iomraiteach armachd,
Fùirneisean leaghaidh ’n an caoir a dheilbh nan gunnachan móra.

Coltach ri dòrtadh bùirn le aiteamh sneachd air na beanntaibh,
Uisge ’n a thuil air an raon a’ leum thar bhruachan na sruthan,
Thaom air Czechoslovakia grad bheum-sléibhe na Nàsach;
Ghlac iad an tìr le neart, is bhàth iad gu h-ogluidh a saorsa.


[TD 43]

[Beurla]


[TD 44]

Gnìomh cho aingidh nàr tha ’nochdadh a’ phuinnsein ro-bhàsmhor,
Sìol is freumh na ceannairc a mhill an suidheachadh rianail:
Còirichean chinneach tha saor fó ionnsaigh le creachadair stràiceil,
Oilbheum ionnan an gnè ri dòigh luchd reubainn na slighe.

Seòl uil’-innleachdach carach, is claon seòl cogaidh na Nàsach:
Aghartaich t-aobhar le foill is clìchdean cuilbheartach seòlta;
Islich misneach do nàmh le spaglainn is lainnir na h-armailt,
Dorchaich a chùis le bréig, is lughdaich a chomas gu bacadh.

Brìb gach bannal ’n a thìr le duais is gealltanas feallsa;
Tàlaidh gach dream an-fhoiseil le bòid is cumha gun urras;
Meall gach buidheann air fad, is cuir iad an aghaidh a chéile;
Nàmh tha cheana ’g a chlaoidh le roinnean is buaireas ’n a chrìochaibh.

Cùmhnantan seulaicht’ le’n ainm chan urras air dìlseachd na Nàsach.
Cumaidh iad còrdadh is bann cho fad ’s a fhreagras an gnothuch:
Thréig iad fìrinn is onair, am bòid is fìor mhionnan-eithich—
Bhrisd iad na ceanglaichean còir a chrioslaich creideas nan cinneach.


[TD 45]

[Beurla]


[TD 46]

Cearcal-cinn an aoig is duais do fhear aoraidh na bréige,
Coron deamhnaidh an uilc le oillt m’a bhathais ’g a chrùnadh—
Roghnaich a swastika fiar, a shuaicheantas lùbach is iomchuidh,
Eascaraid searbh gach mathais, is nàmh ro-dhian a’ Chruinn Cheusaidh.

Maoidheadh peanais is ceilg ’s iad innleachd charach na Nàsach—
Far-chluais chlaon air am pàrantan chleachd an òigridh aig Hitler:
Fiosraichidh pian gach dùil a labhras an aghaidh an riaghlaidh,
Sochairean beòil nó pinn cha dual gu’n ceadaich am Führer.

Braighdeanas allmharra teann is toradh do mhùchadh na còrach.
Mìltean thàinig fó chuing ’n an tràillean truagh aig an Nàsach.
Iomadach creachadair nàmh, is féinnidh comasach tapaidh
Seasaidh ri làdach bàis, le dùbhlan deas do’n fhear-fhòirneart.

Ard air clàr nan ciontach, garg is fuileach an sgioba,
Sud an Gestapo borb, coin luirg nan earraidean dìomhair.
Dhùin iad maithean na tìr an gainntir ifrinn air thalamh—
Càmpaichean tionail gach uireasbhuidh, ceum mu dheireadh an dòlais.


[TD 47]

[Beurla]


[TD 48]

Ionnsaigh Iapan air Manchuria tùs na slaid anns an linn so;
B’ ionann an ruathar nàr air dùthaich Haile Sellassie;
Nis gu foireigneadh cruaidh tha triath nan coireach air bhoile,
Bàinidh tha ’bagairt gu follaiseach bàs do cheartas is saorsa.

Cùis a dhùisgeadh strìth am Führer thagair air Póland:
Còir air a seann bhaile puirt, a’ chathair féin-fhreasdalach Danzig;
Còir air pìoban a h-analach, ceum gu còrsa na Baltic:
Dhiùlt na Pólaich le tàir an t-iarrtus tarcuiseach Nàsach.

Meòrach air rùn an-dligheach is dòigh ro-eucorach Hitler,
Rabhadh bho mhùiseag arm an àite comh-dhunadh reusain,
Bhrosnuich sud Breatunn ’s an Fhraing an gealladh a thairgse do Phóland,
Urras a cuideachadh luath nam b’e gun inntreagadh nàmhaid.

Cnàmhan a chobhartaich pronnaidh am mór chu allaidh fó ’fhiaclan,
Riaslaidh am Führer borb luchd àitich fulangach Phóland;
Ceart mar shéideas gaoth tuath gu garg le doinionn claich-mheallainn,
Gamhlasach thuirling na Hunaich le sgrios air àrd-bhaile Warsaw.


[TD 49]

[Beurla]


[TD 50]

Thàrladh tachartas mór an seanchus luaineach na h-Eòrpa;
Thàinig an uair gu gealladh is bòid nan Càirdean a dhearbhadh.
Réitich Breatunn ’s an Fhraing an co-dhunadh cudthromach còmhladh:
Cogadh a ghairm le reachd, gach aon an aghaidh na Nàsach.

Cogadh cha chualas riamh le aont cho dùrachdach domhain;
Meas na slògh air onair, an gràdh do fhìrinn is saorsa,
Bheothaich iad obann le eud a’ stiùradh aignidhean coitchionn;
Tìrean eile na h-Impireachd ghluais am fearachadh ceudna.

Thàinig iad aon mu seach, na dùthchanan Breatunnach dìleas;
Thug iad an còmhnadh treun a chosnadh rùintean nan Càirdean—
Leasaich na mearachdan nimheil a sgaoil bho theagasg na Nàsach,
Brisd na geimhlean nàr tha ’ceangal na dream tha fó dhaorsa.

Samhuil nan Ifreannach aoig a ghlac Bail’-Anam-an-Duine,
Barraicht’ an olc ’s an uaill tha ’n “comhlan greannach” aig Hitler;
Thilg iad dùbhlan guineach an gnùis luchd-seasamh na còrach—
Dùbhlan a ghairm na slòigh gu àrach dearg Armagédon.


[TD 51]

[Beurla]


[TD 52]

Bliadhna seachd air an ceann rinn stàtan trodach na h-Axis,
Ionnsaigh chosgail dhian gu seòlt a’ meudachadh armachd;
Dheònaich iad seilbh gun seagh a chaitheamh air innleachdan cogaidh;
Dh’fhaodadh an saoghal fhaicinn gur call is milleadh bu rùn daibh.

Dhearmaid Breatunn beachd a ghabhail air bagraidhean naimhdeil.
Dhìchuimhnich stàt-fhir Bhreatunn rian a chleachdadh gu tearmunn:
Ciabhan Shamsoin chumhachdaich bhearr Delilah ’n a chadal,
Rìoghachd Bhreatunn ’n a suain dhìth armaich riaghladh neo-theòma.

Dhiùlt an riaghladh cead a ghleusadh innleachdan dìona;
Bhac iad ionmhas a chosg air dìdeann eile na rìoghachd:
Suidheachadh lethsgodach truagh, cùis iomaguin do Bhreatunn rì cogadh—
Gainne nan tanc ’s na luingeis, nan arm, nam feachd is nan goireas.

Cor neo-dheas gu cath bheir leasachadh casaid do Bhreatunn;
Abraidh an nàmh le tnùth gur tìr i tha toigheach air tuaireap.
Cuime mar sin a tharruing i lann ’s a comas gun chothrom?
Cathaichidh Breatunn gu bàs mun caill i còir air a saorsa.


[TD 53]

[Beurla]


[TD 54]

Beart gun samhuil ’n ar sgeul tha ’n earbsa ri rìoghachd na mara:
Cionnus a cheartaichear neart ri meud na h-oidheirp gun choimeas;
Gnìomhachas sìth thoirt thairis gu spàirn is ullachadh cogaidh,
Chum le saothair dhian gum buannaich i cobhair a dh’fhóghnas.

Agraidh malairt is dèanadas pàirt de neart an luchd oibreach,
Nìtear iomlaid bathair gu airm is goireas a sholar;
Deas gu àiteach fuinn, is gleusd’ an gnothuch tigh-cèirde,
Thaisbean mnathan an sgil, am bunailteachd daingean ’s an tàbhachd.

Oigridh nan caithrichean thriall gu sàmhchair shìtheil na dùthcha;
Tomhas gach bìdh, ach aran, tha teann fó sheòladh an riaghlaidh;
Bailtean bha soilleir ’s an oidhch’ tha nis an dorchadas paisgte.
Freiceadain adhair chuir casg air àile nimheil is teinntean.

Fiachan cinneachail dh’fhàs, is mheudaich cìsean mar eallach.
Rinn deagh bhuil is caontachd fòir air ionmhas na rìoghachd.
Claoidhear creideas an t-sluaigh le snìomh do-sheachanta cogaidh:
Dìolaidh clann ar cloinne an roinn de éirig na saorsa.


[TD 55]

[Beurla]


[TD 56]

Stéidhichidh Breatunn a neart air ceannsal speur agus fairge;
Dheasaich i diùnlaich threun gu seasamh ri gualainn na Frainge—
Euchd nan cabhlach marsanta sluagh is foghantas armailt
Aiseag am fiannuis nàmh, gun bheud, gu fearann na h-Eòrpa.

Brosnuchadh spioraid do ’n fheachd bheir léighean truacanta cneasda;
Saothraichidh seirc is truas fó chomharradh Dearg a’ Chruinn Cheusaidh.
Uraichidh alt an léigh a’ fòir air tuiteamais cogaidh,
Sèimh, le bàidh na banaltruim, neart do ’n euslan is leònte.

Méin a chàradh ’s an chuan ni dìon do chòrsachan dùthchail,
Trusadh air méin an nàmh—cùis ghàbhaidh do bhàtaichean sguabaidh;
Fearail ri cunnart is bàs tha daonnan iasgairean tapaidh—
Creach na doimhne ’g a solar do ’n t-sluagh a dh’aindeoin gach baoghail.

Luingeis nam marsanta cruinn is coltach ri àlach na lacha,
Cròilean maoth air lochan fó shùil am pàrantan gléidhteach:
Soithichean luchdaichte trom, is coimhideachd chaithriseach dlùth dhaibh,
Furachail dìleas geur tha sgiathalain ’s iùbhraichean millidh.


[TD 57]

[Beurla]


[TD 58]

Cia mar leasaichear feum nam feachd neo-ullaichte lìonmhor,
Cionnus a gheibhear le cabhaig na h-airm is àirneis a’ chogaidh;
Cia mar dh’amaisear dòigh air biadh is earradh do’n armailt,
Miotailt is connadh gun dàil a dhealbh nan gunnachan troma?

Iomdhruideadh cruaidh air sàl, an aghaidh a h-eascaraid naimhdeil,
Ghnathaich Breatunn air ball mar thoradh air ceannsal na fairge—
Glac a bhàtaichean làn, is lughdaich a mhalairt air uisge,
Mill a chreideas an céin le iomlaid bathair a bhacadh.

Iùbhrach sgiathalan sgibidh, mar chlàr air uachdar na mara,
Dachaidh nan cosgarach speur ni sealg thar uisgeachan fàsail,
Gheibh i ge fada bho thìr, air comhnard farsuing nan cuantan,
Connadh gu iteag nó cuairt bho ’n tancair chomasach freasdail.

Ionnsaigh dhian trì-fillt’, air muir, air tìr, anns an adhar,
Prìomh long batail, is eithear fó thuinn, an cuairtear, am milltear;
Còmhla ri foireann nam feachd, ri buidhnean is roinntean na h-armailt,
Sgiathalain luath nan cath, nam beithir, nan còrsa ’s nan cabhlach.


[TD 59]

[Beurla]


[TD 60]

Fhuaras faodail iongantach taisgt’ an cridhe na carraig,
Cnàmhan ainmhidhean cian bho linntean mochthrach an t-saoghail;
Saurian tomadach mór is uilbheistean iomadach eile,
Muillionan bliadhna beò romh theachd an duin’ air an talamh.

Shaltair iad sìos fó ’n casan gach lus is barrach is luibhe,
Doire nó linne nó féith cha chuireadh cnap-starra ’n an imeachd;
Armaicht’ a réir an gnè le lannan nó slige nó spuirean,
Strìth is tuasaid an tlachd, a’ claoidh ’s a’ leadairt a chéile.

Famhair na ficheadamh linn, an tanc, mac samhuil na h-uilbheist,
Coltach an dòigh nó dhà, am meud, ’s an comas gu bruthadh;
Craobh nó dìg nó balla cha bhac ’s cha lughdaich a shiubhal,
Armaicht’ a réir a ghnè le lannan is gunnachan bàsmhor.

Liobasta snàgach trom gidheadh le sitheadh gun diùltadh,
Beàrna brisdidh an tanc am fìor shreath-aghaidh a’ bhatail;
Innleachd nuadh a dh’atharraich gleus is treòrachadh cogaidh,
Ghairm e gu gàbhadh ùr na saighdearan coise ’g a leantuinn.


[TD 61]

[Beurla]


[TD 62]

Buadhan còmhraig an tanc thug mùthadh air òrdugh nam batal;
Amar nis mò chan fhaicear, nó dìg a chumair gun bheàrna.
Ceàrn de’n fhonn ri dhìon an àite clais air a cladhach—
Farsuingeachd raon do’n fheachd, is rian-arm gluasadach ealamh.

Sgrùd na miotailtich gnè is cumhachd nan stuthanan spreadhaidh;
Cnuasach geur luchd ealain chuir meud air comas gach innleachd—
Bren is tommy gun chearb, le airm nan itealan guineach,
Gunnachan cuain is raon, ’s gach dìon bhó ionnsaighean adhair.

Cruaidh uchd-dhìon nan Guard am busby, a’ bhoineid, am breacan,
Spreòd mac-meanmna na laoch a chaith iad gu duineil ri cruadal;
B’éigin car ùine do’n arm na suaicheantais ghaisgeil a phasgadh,
Trusgan sònruichte ghéill do chlogad is éideadh a’ chatha.

Dòighean gluasaid ùr dh’athleasaich na meadhonan giùlain;
Dh’atharraich luathas roth le ola na modhanan cogaidh—
Beartachadh fhuair luchd coise, luchd each, is ghunnachan móra,
Cridhe nan laoch a mhàin an aon ni dh’fhuirich gun chaochladh.


[TD 63]

[Beurla]


[TD 64]

Bliadhna naoidh ceud deug mu Lunasdail naoidh deug thar fhichead,
Sheòl an long chogaidh Graf Spee bhó àrd bhaile puirt Wilhelmshaven.
Ghluais i le astar athaiseach dlùth ri còrsachan Lochlann;
Ràinig i ’n Cuan an Iar air cùl-thaobh Eileanan Phàroe.

Dùil ri tòiseachadh cogaidh ’s e rùn a turuis gu fairge,
Ullamh gu creach is spùinn an uisgeachan deas na h-Atlantic;
Leasaich i connadh air cuan bhó ’tancair frithealaidh carach,
Altmark a h-ainm gu sud—ach Sogne a h-ùr-ainm bréige.

Thriall an long chogaidh Graf Spee mu dheas gu muir a’ chrios-mheadhoin;
Shònruich i ionnsaigh gharg air cabhlach marsanta Bhreatunn.
Stiùir i cùrsa claon, gu clis a’ fiaradh ’s a lùbadh;
Chuir i mu seach do’n ghrunnd a cóig de bhataichean bathair.

Rinn i a h-iùl gu dìomhair gu ceann a deas Madagascar;
Mhill i ’n Africa Shell bu luchd-shoitheach ola le Breatunn.
Dhùblaich i lorg air a h-ais a’ fuaradh Maol-rinn an Dòchais.
Sgrios i gun dàil a trì de luingeis air slighe na malairt.


[TD 65]

[Beurla]


[TD 66]

Dearcaidh na mìltean le uaill, air gliocas an Admiral Harwood.
Mheas e gu seòladh faidheòidh an Graf Spee siar an Atlantic.
Thomhais e cothromach ceart, gu sireadh an Gearmailteach guineach
Ceum na soithichean marsanta, dlùth air Abhainn La Plàta.

Tuairisgeal aoig na Graf Spee, a cudthrom deich mìle tunna;
Aon oirleach deug a gunnachan, sia mìle fichead a h-astar:
Ciod an t-aobhar a dh’fhàg a seòrsa cunnartach cronail?
Astar ós cionn long bhatail is airm nas fhearr na long-tòireachd.

Trì luingeis tòireachd Bhreatunnach sheas mu choinneamh La Plàta;
Aotrom an armachd ’s an airm an coimeas ri iùbhrach na Gearmailt:
Exeter, Ajax, Achilles, gu geur a’ faire na fairge,
Dh’ fheith iad ri teachd na Graf Spee, a réir breithneachadh Harwood.

Ghnàthaich an luingeis romh laimh, fó stiùradh buadhach an ceannaird,
Rian is suidheachadh catha ri nàmh cho foghainteach làidir:
Buail bhó chaochladh àird an nàmh gu h-amaiseach smiorail,
Chum nach urrainn a ghunnachan triùir a ghoirteachadh còmhladh.


[TD 67]

[Beurla]


[TD 68]

Dùbhlachd an treas latha deug, an déidh sia uairean ’s a’ mhaduinn,
Speuran saor bhó neòil, is soirbheas gasda bhó ’n iar-dheas,
Chunnacas cruth Graf Spee mar dheich mìle mara air astar:
Sgaoil an cròilean Breatunnach ceart mar chomhairlich Harwood.

Loisg Graf Spee air an triùir mu seach gun dochunn do Bhreatunn.
Slatan naoidh mìle deug thug an Exeter grìosach do’n Ghraf Spee,
Oirleich ochd a gunnachan, sia dhiubh ’langanaich comhladh;
Rinn an làdach call; air an Exeter chuimsich an nàmhaid.

Dà pheileir aon oirleach deug, bhó chraoslaichean teinnteach na Graf Spee,
Bhuail air an Exeter prap, a’ bruanadh àirneis a h-uachdair,
Sia ceud punnd, trì fichead ’s a deich b’e cudthrom gach peileir—
Mhill a’ bheithir air ball dà thrian de ’gunnachan móra.

Bhuanaich a’ chàraid eile le sùrd a’ riasladh na Graf Spee;
Thionndaidh an nàmhaid mu’n cuairt a’ deanamh air acarsaid fasgaidh;
Chlaon i lùbach a ceum, a’ falach fó dhìdean mill-deataich,
Slige cha d’amais air chòir a sgriosadh Achilles nó Ajax.


[TD 69]

[Beurla]


[TD 70]

Fichead is dà mhìle dheug b’ e astar cuairtearan Bhreatunn.
Taobh an fhuaraidh ghabh iad de’n nàmh gu mothachail teòma.
Ghiùlain a’ ghaoth air falbh an smùid a chòmhdaich a cruthachd;
Rinn i targaid fhollaiseach réidh do ’n gunnachan eagnuidh.

Coltach ri buar air raon ri teas am bruthainn an t-samhraidh,
Raon gun dubhar gun chraoibh is creithleagan guineach ’g an léireadh,
Beathaichean truagh a’ greasad gu sgàil am buidhinn iad fasgadh:
Sin mar theich an Graf Spee, an iùbhrach, gu port am biodh tearmunn.

Dhìobair an Exeter tòir tre bhéud da h-airm is da h-àirneis.
Chraobh-sgaoil Ajax fios gu cobhair air aghaidh nan cuantan;
Deich mìle tunna de mhèud an cuairtear Cumberland fhreagair,
Deich ceud mìle mara mu dheas aig Eileanan Falkland.

Luathaich an Cumberland ceum a’ seòladh aig lànachd a comais;
Thìodhlaic i ’ceann ’s an tonn is leum i buinneachan barrgheal;
Fairge ’barcadh ma turraidean, bàn mar easan le carraig—
Ruith i gu siùbhlach an réis ri deich uairean fichead ’s a ceithir.


[TD 71]

[Beurla]


[TD 72]

Falaicht’ an ciaradh an là mar dh’ aom a’ ghrian anns an fhairge,
Faic an Graf Spee sgoinneil a’ ruith gu cairtealan sàbhailt.
Loisg i làmhach ’n a déidh a bhacadh luaths a luchd tòrachd;
Dh’ acraich i meadhon oidhch’ an seòlaid Montevidéo.

Harwood lasaich a cheum mar ràinig e uisgeachan dùthchail.
Shuidhich e freiceadan cuain mus tàradh an nàmh tre na caolais,
Ré na h-ùine laghail mun glact’ i le riaghladh neo-phàirteach.
Thaisbean an ceannard da laoich an sanus so: “Milleadh is àill leam.”

Fhuair an cuairtear Achilles maraon ri ’piuthar an Ajax,
Leasachadh ola na thràth bho ’n tancair cabhlaich Olynthus,
Ceart mar thàinig an Cumberland—triùir a bhuannaich ri faire.
Dàil thrì latha fó dhìon b’e ceadachadh dligheach na Graf Spee.

Sheòl an Graf Spee bhó chala cho luath ’s a chrìochnaich a h-aimsir.
Ghluais i gu fòil le sruth—cha b’ann thoirt coinneamh do nàmhaid:
Chaidh i le spreadhadh do ’n ghrunnd air àithn an treòraiche Hitler—
Suaicheantas gealtachd fó ruaig an acarsaid Montevidéo.


[TD 73]

[Beurla]


[TD 74]

Altmark, a feall ainm Sogne, an tancair duainidh neo-chneasda,
Ochd mìle deug a luchd, agus mìl’ thar fhichead a h-astar;
Nochd i eud a’ tional fó ghlais, am braighdeanas coimheach,
Sgiobachan fearail na long a dhìthich gunnachan Graf Spee.

Thionndaidh i dhachaidh gu port mu’n fhaoilleach tre uisgeachan Iceland,
Sròl na Gearmailt ri ’crann ag èaladh ri cladaichean Lochlann.
Mheall i le breugan gun athadh an dream bha ’coimhead nan còrsa—
Ciomaich bhi falaicht’ air bòrd ag àicheadh gu mearachdach dalma.

Cròilean faire bh’air chuairt, de Sgiathalain Rìoghalach Bhreatunn,
Mhothaich do’n bhàta chlaon, is ghairm iad freiceadan mara;
Fhreagair an sanus gun dàil an tòir-long luath Arethusa,
Milltearan beothail ’n a cois, Intrepid ’s a piuthar an Ajax.

Dh’aindeoin a h-oidheirpean faoin a sheachnadh nam peathraichean guineach,
Altmark bhuail air creig, ’s an deigh, an caol lochan Jösing.
Spìon laoich dhàna na Cossack na h-airm á làmhan à sgioba;
Trì cheud prìosanach shaor an lann bhó a braighdeanas maslach.


[TD 75]

[Beurla]


[TD 76]

Grian a’ mheadhon oidhch’ is lainnir nan clis sholus tuathach,
Shoillsich giuthas nan gleann is sneachd air mullaichean Kiölen,
Tìr an lìonmhor eilean is òb tha domhain is lùbach,
Lochlann nan uisge ’s nan eas thar stalla le cobhar a’ dòrtadh.

Reothadh is teine bhó shean thug batal nimheil nan dùilean;
Ceàrn an do sheinn na bàird mu rùintean urramach gaisgeil;
Fonn an do bhruadair curaidh air cliù an cathair Valhalla,
Ard cheann uidhe nan treun a’ triall air sgiathaibh Valkyrie.

Tharladh tachartais shoilleir an tùs nan ginealach meadhoin;
Cheannsaicheadh stàtan sean le neart nam fineachan borba;
Dh’ oibrich oilean mar sheun, is chinn bhó reubair na mara,
Ard fhlath na h-Eòrp’ air fad, an Tuathach mór-chuiseach uasal.

Dhealbh e teampuill mhaiseach a dheachd an loinn am fear amhairc;
Oide nan ealain ’s a’ chiùil bu deas fó earradh na gaisge;
Dh’ ùmhlaich Innse Gall do laoich nam birlinn fó dhràgoin:
Rìoghachd Shasuinn thug géill do ùghdarras Uilleim am Buadhair.


[TD 77]

[Beurla]


[TD 78]

Mèinn an iaruinn gu pailt bhó thuath-roinn bheartach na Suaine,
Giùlanair siar air slaod gu caladh-phort Lochlannach Narvik;
Tarruingidh bàtaichean luchd, gu falachaidh tre iomadach caolas,
Deas gu puirt na Baltic gu feum an armachd na Nàsach.

Coltach ri borb chù cuthaich ni beud do neach a bhios laimh ris,
Chinn an Hunach claon air bhoile le ainteas a chorruich.
Luingeis neo-lethbhreitheach mhill e, ceart mar spùinneadair mara,
Soithichean chuir e do ’n ghrunnd, le’n sgioba, de chabhlaichean Lochlann.

Bàrcan luchdaichte trom, tre mhaoidheadh teann agus brùideil,
Deich ceud mìle dh’ astar sheòl an uisgeachan Lochlann;
Bhrisd iad na còirichean laghail aig staid neo-phàirteach is rìoghail,
Seasgair bhó nàmh a ghléidh na reachdan is bann eadar stàtan.

Dh’ iomchair na Càirdean le foidhidinn beart cho ceannairceach dalma;
Shònruich iad alt a dhealbh gun chall do bhàtaichean Lochlann;
Rùnaich Breatunn ’s an Fhraing gu’n càradh iad grabadh ’s an t-slighe—
Méin ’s an Chaolas Shiar, a dhochnadh luingeis na Gearmailt.

[TD 79]

[Beurla]


[TD 80]

Neòil a’ glasadh fó bhròn, an naodhamh maduinn de’n Ghiblein—
Bhuail na Nàsaich beum air bailtean is cathraichean Lochlann;
Thaisg iad feachd am falach, air clàr long bathair is millidh;
Sheòl am buidhnean air sàl romh shuidheachadh méin leis na Càirdean.

Clisgeadh cha d’fhairich na laoich an armachd nó càbhlaichean Lochlann;
Cridhe gun fhiamh bu dual do shìol neo-sgàthach sinnseir.
Freiceadain mara chaidh fodha ri dìon an cladaichean dùthchail;
Timchioll an ceannard rìoghail thionail a shaighdearan dìleas.

Cuairtear catha Renown, taobh siar nan Eilean Lofoten,
Mhothaich do chàraid an céin, cath chuairtearan Hipper is Scharnhorst.
Loisg air a chéile na h-iùbhraichean, theich na Hunaich fó smùid bhrat;
Dhall an cathadh Renown a’ ruagadh nan eascaraid gealtach.

Dleasdanas deacair fhuair an Dàrna Buidheann Long-millidh:
‘Smachdaich cabhlach an nàmh a thionail an acarsaid Narvik.”
Hardy, Hunter is Havoc, maraon ri Hostile is Hotspur,
Uile fó Warburton Lee, ceann feadhna fearail na Hardy.


[TD 81]

[Beurla]


[TD 82]

Gunnachan nàmh thug bàrr air airm na Buidhne Long Millidh.
Comhairle cabhaig shir Lee bhó riaghaltas mara na rìoghachd.
Dh’ àithn iad: “dean aréir do bhreithnichidh, cumaidh sinn taic riut.”
Fhreagair e: “ionnsaigh beirim, ri làn, aig faire na maidne.”

Threòraich Lee a ghreigh, tre fhlion an duibhre nan caolas—
Sud càladh Narvik thall, an ceud leus glasaidh an latha.
Hardy a mhàin chaidh dlùth le beithir do sgriosadair Nàsach;
Chuir i an iùbhrach fodha, gu grad le spreadhadh ro-oillteil.

Hardy thill car tiotadh a ghairm a companach sgiobaidh—
Gunnachan móra bhó thìr am buinn ri trì longa nàmhaid;
Milltearan Hunach a ceithir chaidh sìos le losgadh nó spealgadh—
Chuireadh a sia do ’n ghrunnd de bhàtaichean comasach giùlain.

Astar goirid bho’n phort bha cóignear sgriosadair Nàsach.
Dh’ iomain iad Hardy air sgeir: fhuair Lee leòn bàis anns a’ chòmhrag,
Crois Victoria choisinn e—prìomh an cath mara ri Axis,
Teisteas cùbhraidh nach searg, air Warburton Lee ’s air a chruadal.

[TD 83]

[Beurla]


[TD 84]

Hunter chaidh sìos mar mhill i luchd de dheisealachd spreadhaidh;
Hostile is Hotspur dh’fhuiling le fuath na sgriosadair Nàsach—
Gunnachan òirleach a cóig an airm, mac samhuil na Raeder.
Havoc a mhàin chaidh as gun bheud bhó’n ionnsaigh neo-sgàthaich.

Aireamh chomasach nàmh tha fathast an caol mhuir na h-Ofot.
Trì latha dorcha thriall mar sheòl long chogaidh, an Warspite,
Comhla ri naodh longa sgrios, de ghnè na Hero ’s na Tribal,
Dìreach air caol mhuir na h-Ofot, mar thog air ceathach na maidne.

Stiùir an nàmh an ear-thuath gu dìdeann uisgeachan Ofot.
Fearann ’g an druideadh mu’n cuairt thug Nàsaich batal gun athadh.
B’ fhuaimneach toirm nan arm, bu dealrach boillsgeadh nam beithir,
Beanntan a’ freagairt na torrunn, is neòil fó rughadh na lasair.

Sia longa sgrios an nàmh chaidh a thràghadh no’ tholladh nó losgadh;
Chuireadh ’n an tosd air tìr, gu léir na gunnachan móra;
Buileach gun chall do luing no dhuine chuir Warspite ’s a cuideachd,
Ceal air na h-iùbhraichean Hunach, a sheòl do chaol chaladh Narvik.


[TD 85]

[Beurla]


[TD 86]

Dhearc na slòigh le corruich air beart cho ceannairceach cronail,
Dùbhlan is fòirneart ùr ’g an caitheamh an aodann nan Càirdean.
Rùnaich iadsan gun dàil air còmhnadh gnìomhach a thairgsinn;
Dh ’òrduich Breatunn ’s an Fhraing do ’n saighdearan siubhal do Lochlann.

Breatunn tha daonnan an dùil ri ionnsaigh nàmh air a h-Eilean,
Eadhon le carbad speur, le birlinn, nó sgàileagan adhair.
Siar air clàr Scandinavia, feachd na Nàsach a thional,
Ghiorraicheadh uidhe gu mór, do ruathar guineach na Gearmailt.

Armachd Rìoghail an Adhair tha dian gun taise ’n an gnothach—
Creach air cabhlach nàmh, air làr-phort sligeachan bloighdeil:
Bàtaichean aotrom àir, is freiceadain iarmailt nan Càirdean,
Dìolaidh tuarasdal searbh do sgiathalain-giùlain na Hunach.

Ceannsal Nàsach ’s an speur, is buidnean luaineach air rothan,
Buidhnean a ghluaiseas gun fhios le còmhnadh salach luchd brathaidh—
Cor a mheudaich cothrom an nàmh an aghaidh nan Càirdean;
Dh’ fhalmhaich Breatunn ’s an Fhraing an airm bhó chòrsaichean Lochlann.


[TD 87]

[Beurla]


[TD 88]

Réitich Breatunn ’s an Fhraing co-chòrdadh barantach dìleas—
Aonaidh iad feachdan is maoin a’ strì ri’n eascaraid coitchionn;
Armailt fearainn is cuain is adhair ag oibreachadh comhla—
Uile fó ’n aon chomannd, an slòigh ’s an innleachdan cogaidh.

Neartaich an Fhraing a crìoch an coimhearsnachd fearann na Gearmailt;
Dhealbh i dìg ro-mhór le gearasdain dlùth air a chéile;
Gleusda làidir farsuing, is deas fó uidheam is armachd
Bhuilich i saothair is maoin gun sòradh, air Maginot dhaingeann.

Dheasaich na Frangaich callaid aréir sean eisimpleir catha—
Sreath ri ’gleidheadh gu teann—an àite batail air ghluasad.
Ràinig a’ chlais mu thuath, a mhàin gu ear-dheas na Belge,
Easbhuidh thug bròn do’n Fhraing, is cothrom an latha do’n Ghearmailt.

Feachd-roinnean Breatunnach trì, fó ùghdarras Ghort mar an ceannard,
Dhìon cearn-crìche na Fraing’ bhó ’n Dìg gu oirthir na fairge.
Roinn Aon-deug ’s Dà Fhichead chaidh soir gu Saar anns an Dùbhlachd,
Ullamh a chronachadh nàmh, ’s a dhearbhadh cunnartan còmhraig.


[TD 89]

[Beurla]


[TD 90]

Cas mar thaomas muir-làn fo stoirm aig àirde na rabhairt,
Thairis air raontan murain tha dlùth air iomall na fairge;
Sud mar chòmhdaich slòigh na Nàsach, obann gun sanas,
Rìoghachdan Tìr fó Thuinn—an Dàin, an Olaind, is Belge.

Coltach ri gaduiche claon a chleachdas braide ’s an oidhche,
Spùinn na Nàsaich an Dàin, is muinntir na dùthcha ’n an cadal.
Ghleus iad innleachdan foilleil romh laimh gu bailtean a ghlacadh.
Chuir iad fo smachd an t-arm, ’s an sluagh fó ghlasadh na maidne.

Hunaich oillteil dhòirt air machraichean feurach na h-Olaind;
Ghnàthaich iad fiadhantachd bhorb ri dream tha sìtheil neo-lochdach;
Bhuail iad sgrios air a’ chumanta, bhrisd iad riaghailtean cogaidh—
Gnìomharan aingidh garg, a thoill an dìoghaltas dligheach.

Thàrladh a rithist ’n ar latha gu fac’ an ginealach ceudna,
Rìoghachd na Belge shaor ’g a saltairt le meirlich na Gearmailt:
Dearbhadh follaiseach réidh air nàdur cronail na nathrach—
Nimheil tre chaochladh gath—có dhiù is Führer nó Kaiser.


[TD 91]

[Beurla]


[TD 92]

Iarrtus dian le cabhaig, air àrd chinn feadhna nan Càirdean,
Rìgh nam Belgeach rinn, ’s e ’n càs bhó ionnsaigh na Gearmailt—
“Thigibh gu Flanders air ball, a chronuchadh naimhdean mo dhùthcha.”
Belge fhuair beag stàth la fuireach gu h-ionraic neo-phàirteach.

Ré ochd mìosan an camp, air crìochan tuathach na Frainge,
Chladhaich na Breatunnaich clais, a ribeadh nan tancaichean naimhdeil;
Trì fichead mìle bhó ’n cairtealan chaill iad toradh an saothrach;
Thog iad an àite ’s an t-sreath, air an Dyle eadar Wavre is Louvain.

Feachd na Fraing’ air an deis, agus Belgeich threun air an toisgeal,
Laochraidh Bhreatunn ghluais mar bhuill de chomunn nan Càirdean;
Ghabh iad an órdugh arm bhó bheul a’ Mharasgail Fhrangaich:
“Inntrig Belge, is caisg an t-aghart aig feachdan na Gearmailt.”

Aghaidh air builsgein catha thug laoich làn cholgarra Bhreatunn,
Tapaidh ’s an dòigh bu dual a sheasamh ri corruich an nàmhaid.
Dh’fhuiling iad casgairt is leòn mar mheudaich iomairt a’ bhatail;
Sgiathalain tumaidh is tanc a‘ tilgeadh spreadhaidhean millidh.

[TD 93]

[Beurla]


[TD 94]

Dh’éirich eòlas ùr a dh’ atharraich uidheaman catha.
Saighead is bogha ge acfhuinneach ghéill do lùraichean màillich.
Eideadh stàluinn ghéill ri ùine do pheileir is fùdar—
Strìochdaidh iad sin faidheòidh do bheartachadh cumhachdach armachd.

Ceannsaichear cruadal is neart le innleachdan ealanta seòlta.
Cionnus thug Nàsaich barrachd an gleus air comas nan Càirdean?
Bliadhnaichean saothrachail dian air thoiseach air dùthchanan eile,
Ghabh iad am fàth air cath-ghleus is airm a leasachadh còmhladh.

Nòs nam fineachan borb chuir rian air modhanan catha.
Cleachdaidhean fearail na laoch tha ’n diugh ’g an leigeil air dearmad.
Dòighean brùideil coimheach gu nàmh a chìosnachadh ealamh—
Seargaidh an crùn sin luath air ceann mi-shealbhach a’ bhuadhair.

Ach mar choimeasar neart, ’s a gheibh na farpuisich cothrom,
Feachdan, fhaotainn fó uidheam le airm de chomasan ceudna,
Chìtear mu dheireadh an reachd bhó shean ’g a ùrachadh buileach,
Pailm na buadh’ an seilbh an fhir sin a choisinn na b’ fhearr i.


[TD 95]

[Beurla]


[TD 96]

Cosmhuil ri iomghaoth gharg an tìribh teinntidh na talmhainn,
Doinionn a dh’fhàgas ’n a luirg trom ràthas millidh is léirsgrios,
Measair an ionnsaigh chlis air fearainn na Belge ’s na h-Olaind,
Brùideil borb gun choimeas, ceann fàth do mhulad is dóruinn.

Clisgeadh luaisg an sluagh le uirsgeul breugach an nàmhaid;
Muillionan fògarach thréig an dachaidh an làthair a’ chunnairt;
Muinntir aosmhor fhann, is leanaban laga gun chobhair;
Oibrichean nochdte fó ruaig, bhó sgrios thighean-cèird’ agus bhùithean.

Slighean na Belge làn de’n chumant a’ teicheadh gu tèarmunn;
Rinn iad air tràigh na mara, a’ ruith bhó bhàs agus creachadh;
Dhùmhlaich gach rathad is ceum le measgadh malairt is othail—
Dìobaraich chlaoidhte thruagh, le ’n cuid de ’n t-saoghal ’g a ghiùlan.

Lìonmhorachd sluaigh chuir maill air saighdearan foidhidneach Bhreatunn,
Laoich a thaisbean ’s an t-seasamh sin gnè bu truacanta gaisgeil;
Beachdairean dìomhair an nàmh a’ brath gach cor le guth-adhair,
Staid thug cothrom gun chliù do nàmhaid allmhara shuarach.


[TD 97]

[Beurla]


[TD 98]

Amhuil maoim sléibhe trom bhó àirde ghruamach na h-iarmailt,
Bagarrach cas le toirm a’ cladhach an leathad an aonaich,
Tancaichean Gearmailteach shiubhail thar cheann na Maginot ainmeil;
Bhrisd iad sreathan na Fraing’ bha dh’ easbhuidh comas an tilleadh.

Ceart mar chòmhdaicheas tuil na raontan an nàbachd nam bras-shruth,
Sguabaidh am bùrn air falbh gach ròd is drochaid ’n a astar;
Deas air Frìthean Mormal bhrùchd na Hunaich air rothan,
Tarsuinn air Meuse is Oise, ri Somme, gu còmhnard na mara.

Beàrna cho domhainn ’s an fhonn rinn calldachd dhùbailte dhuinne—
Fosgladh cunnartach geur an tùs-fheachd daingeann nan Càirdean;
Ionnsaigh an nàmh chaidh teann air cùrsa goireasan Bhreatunn,
Slighe tha ’ruith tre Amiens, siar gu Brest agus Cherbourg.

Faic an spealadair dian, le fàladair faobharach sgaiteach;
Leagaidh e ’m feur ’s an achadh le beum a ghearras bhó chùlthaobh;
Dh’fhaodadh tancaichean Nàsach, a’ triall air aghart gun bhacadh,
Bàrr ro-phailt a bhuain le druideadh mu cheatharnaich Bhreatunn.


[TD 99]

[Beurla]


[TD 100]

Dà fhichead mìle chaidh Breatunn air ais bhó’n Dyle gus an Escaut.
Lùb i a sgiath air a deis mus dùnadh an nàmhaid mu timchioll.
Chaill i an rathad an iar gu lòn is àirneis is connadh;
Leth-tomhais bìdh tha ’nochdadh airc bhi dlùth air an armailt.

Gort chan fhaca fathast an roinn-feachd bheartaicht’ a dh’ iarr e.
Tancaichean troma bhi gann, is easbhuidh comhairle còrdaidh—
Bhac sud Breatunn ’s an Fhraing bhó ionnsaigh sgoinneil a liubhairt,
Beàrn’ fhichead mìl’ air leud, a dhùnadh gu casg air an nàmhaid.

Dh’éirich gàbhadh as ùr air deas laimh curaidhean Bhreatunn;
Deich roinnean-feachd fó ’n airm de Nàsaich shiubhail tre’n bhealach;
Leanaidh na buidhnean panzer, sgaoilidh iad farsuinn air Flanders,
Eadar an cladach ’s am fonn a ghléidh na Breatunnaich ghramail.

Dhòirt an nàmh gu muir mar allt, a latha ’s a dh’oidhche.
Cruaidh ri beàrna nan Gearmailteach sheas feachd-roinnean nan Càirdean.
Chòmhdaich iad raontan le tuil, bhó bhruachan Aire bu Chlais Uisge,
Tuath seachad Saint Omer ’s abhainn Aa gu Graveline fairgeach.


[TD 101]

[Beurla]


[TD 102]

Breatunnaich theann gun taic, an Cóigeamh ’s an Caogadamh Feachd-roinn,
Chathaich ’s chuir maille nach faoin, aig Arras, air àirneis an nàmhaid.
Bailtean Bhoulogne is Chalais tha nis fó iomdhruideadh buileach;
Lagaich an cruadal gu mór an t-aghart aig ionnsaigh na Gearmailt.

Ach mur bhitheadh an dàil bu toradh do sheasamh cho tapaidh,
Lasgairean Bhreatunn gu léir bha tur air an cuartachadh còmhladh;
Chum iad lasair ri nàmh, is ghreas iad gu faiceallach milleadh—
Saighdear is maraiche choisinn an duais de’n urram nach bàsaich.

Armailt nam Belgeach ghéill—grad thruaighe gun dùil air an toisgeal,
Beàrn’ fhichead mìle air mheud, bhó’n mhuir gu àr-achadh Ypres.
Dh’ ais-cheimnich Gort gu na Lys, a’ dùnadh a’ bhealaich ro-ghàbhaidh.
Sheas e gu daingeann gach laimh, mar chreig, ’s an Fhairge ’g a sgoladh.

Earrann de’n Cheud Fheachd Fhrangach dh’aonaich le mìlidhean Bhreatunn.
Thog iad an dìon-shreath gun dàil mar dhà thaobh stuadhach de thriantan;
Fad leth-cheud mìle gach taobh, is mullach an triantain aig Douai;
Leud fhichead mìle ’n a bhonn, air an tràigh bhó Nieuport gu Dunkirk.


[TD 103]

[Beurla]


[TD 104]

Mhill grad ruathar an nàmh lom réidhlein nan Itealach Rìoghail.
Sgiathalain Bhreatunn nis mò cha teirinn aig Rheims nó aig Abbeville.
Long pheileir bhloighdeil théid gun choimhideachd adhair á Sasuinn;
Achaidhean Flanders tha fada thar chuairt nan itealan còmhraig.

Dùbailt’ an càs do Bhreatunnaich call na réidhlein ’s an Eòrpa;
Beud nach do thoill iad riamh, dul bhrisd’ an slabhraidh am beatha;
Smuainich air Spìdeig aoig aig baile tre anabharr an astair—
Hunaich a’ taomadh gu saor an spreadhaidhean sgrios air ar n-àrmuinn.

Sud am baile mu dheireadh, Dunkirk, an làmhan nan Càirdean;
Frangaich dhìon e bhó ’n iar, ’s bhó ’n ear na Breatunnaich spracail;
Thog iad an ionad ’s an t-sreath, a’ sgaoileas guineadach gaisgeil,
Deas gu Armentières, tre Dhixmunde gu àr-achadh Ypres.

Roinn-feachd Caogadamh ’s Aon, Roinn Armachd, ’s caochladh de bhuidhnean,
Thionail taobh deas an trannsa, sgarte bhó’n dàimhich am Flanders;
Sheas iad air raon Saint Valery, dh’ iadh an nàmhaid mu’n cùlthaobh,
Braighdean cogaidh an cor, an comaidh ri dosgainn na Frainge.


[TD 105]

[Beurla]


[TD 106]

Còmhrag duineil bhó’n cùl thug laoich nan Càirdean gun ghéilleadh;
Dhealbh iad ceàrnan cliùiteach, gearasdan teann ceithir-shlisneach,
Cóig mìle deug ri tràigh, is sia air leud chun na dùthcha;
Deagh chlaisean-uisge mu’n coinneamh, bhó Bhergues gu Furnes agus Nieuport.

Eadhon mar chìtear tric an glinn na Gàidhealtachd bheanntaich,
Fraoch gu maiseach fó bhlàth air feasgar Liùnasdail bruicheil;
Gathan na gréin’ fó dhubhar le sgaoth de chuileagan meanbha,
Cùis a dh’aobhraicheas cràdh do dhream air thurus gun dìdeann;

Hunaich le nàdur an treud ghabh misneach bhó mheudachd an àireamh,
Muinghin an truimead an slògh, le taic bhó thaghadh gach cothroim—
Sgiathalain, tancaichean, gunnachan, airm is uidheam am pailteas;
Dhòirt an corruich gu cas air ùr ghléus-catha nan Càirdean.

Eilean beag aonranach Hiort, an uaigneas fàsail na mara,
Cumaidh a ghnùis cloich-theine ri tuinn is fearg na h-Atlantic;
Amhuil a bhuanaich treun an ceàrnan bunailteach daingeann—
Gnìomh is cruadal arm gun choimeas an iomradh nan cogadh.

[TD 107]

[Beurla]


[TD 108]

Dh’fhàgadh treas-roghainn cruaidh aig laochraidh Bhreatunn ’s na Frainge:
Cathaich gu bàs, nó géill, nó falmhaich feachdan air uisge.
Taisgeachan stòir is ola gu léir a’ lasadh mar fhùirneis,
Teas rinn cala Dhunkirk do-ghiùlanta teinntidh gu iomairt.

Chòrd cath-innleachd Ghort ri earail Ard Chomhairle Bhreatunn—
“Sàbhail am feachd air tùs do bhrìgh an t-suidheachaidh ghàbhail.
“Cathaich do shlighe gu cuan; is ullaich do bhannal gu seòladh;
“Greasaidh a’ Chabhlach luingeis, is Arm an Adhair bheir dìdeann.”

Thàinig iad fann gu tràigh na suinn bu chlaoidhte le cogadh.
Chathaich iad sia latha deug air bheagan de chadal nó àrach;
Stòlda, sàmhach, ciùin, fó shligean is pheileirean spreadhaidh;
Sréadan fiar air ghaineamh b’e ’n rian a lughdachadh millidh.

Itealain chàirdeil shuas nach faicte le sùil air a chladach,
Choinnich an nàmh a’ tighinn is dhìol dha call ceithir fillte;
Làdaichean guineach bhó airm a loisg air sgiathalain naimhdeil;
Gunnachan Frangach is Breatunnach dhìon le ’n lasair an ceàrnan.


[TD 109]

[Beurla]


[TD 110]

Sàr ‘Ghnìomh Comasach’ sud, aon dèanadas iongantach ainmeil;
Ughdarrus Dhùbrium ghairm air cabhlach iomadh is neònach—
Eithear gu iomain is méin is trusadh is eile ’n an ceudan,
Drochaid air flod, long aiseig, long slaodaidh, birlinn is milltear.

Astar mhìltean ri tràigh le grinneal is tolmanan murain;
Còrsachan còmhnard mìn fó bhàrcadh cobharach tuinne;
Bàtaichean staoin a mhàin a dh’ aisig na fiùrain bhó chladach—
Chaidh iad air bòrd na luingeis a sheòl gu Sasuinn is tearmunn.

Dh’ aindeoin gach ionnsaigh is call, ar soithichean ghiùlain do Shasuinn,
Mìltean trì deug thar fhichead is naodh fichead mìle le Breatunn;
Trì mìle fichead is ceud de mhìltean àireamh na Frangach.
‘Iongantas Naodh Latha’ sud, bhios maireann an eachdraidh na linntean.

Sgeul air Liubhairt Dhunkirk bidh buan an cuimhne nan cinneach,
Amhuil am mìorbhuil aithnicht,’ am feart bhó chumhachd Iehovah;
Sgoilt a’ Mhuir Ruadh a tuinn mar labhair a theachdair’ am facal—
Thàr Clann Israel as bhó fheirg is bhraighdeanas Phàroh.


[TD 111]

[Beurla]


[TD 112]

Coltach ri garg mhadadh allaidh an tòir air earbag an aonaich,
Dh’fhàiling e breith air a’ chreich a dh’aindeoin a ruith gus a glacadh;
Feargach brùideil a chionn nach d’ amais e cobhartach bhlasda,
Lasaidh a chorruich as ùr an ath chreach cinnteach a mharbhadh—

Dh’fhairslich air Hunaich mar sud, ag amharc air cladaichean fàsail.
Mhallaich iad gàir nan tonn a ghiùlain na Càirdean do Shasuinn;
Atmhor le uaill agus buaidh, is meallta thaobh dìoghaltas cogaidh,
Thaom iad an gamhlas guineach gun dàil an aghaidh na Frainge.

Dùbhlan danarra fhuair na sgaothan iomadach Nàsach.
Ghluais iad le iomairt na roth do’n t-sreath an achaidhean Laon,
Iar ’s iar-thuath ris an Aisne ’s an t-Somme gu cladach a’ Chaolais,
Form an do chòmhraig iad batal ri feachd na Frainge fó Weygand.

Còmhail ghailbheach an dàin an cóigeamh maduinn de ’n Ogmhios,
Choinnich Luftwaffe an cath ri sgiathalain sgiobaidh nan Càirdean.
Chum na Frangaich air ais an ionnsaigh bhras mar bu dual daibh,
Dlùth air an t-Somme chuir Breatunnaich stad air ruathar car ùine.


[TD 113]

[Beurla]


[TD 114]

Gleanntan Somme agus Aisne tha fuaimneach le farum a’ bhatail;
Lasair an àraich sgaoil mar fhalaisg an earraich a’ losgadh,
Deas gu machraichean Soissons, ’s an ear gu aonaichean Argonne,
Dlùth air baidealan siar na daingneich Maginot sheasmhaich.

Cluichidh a’ Hunach gu borb air bòcan ceud-fath an eagail;
Sgiathalan-sichd na sgread tha ’nochdadh breathnachadh pàisdeil;
Prat gun sgil gun oilean, is cleas tha cuilbheartach carach—
Geilt cha chuir sud air na suinn do’n dual dòigh-chogaidh nan gaisgeach.

Almharra searbh gun fhosadh an cath bu dìorrasach gratheil,
Fùirneis theinntidh ’n a caoir bhó ’n chuan gu aonaichean Argonne.
Loisg a’ Chabhlach Rìoghail dian bhó oirthir na mara;
Breatunn ge cruaidh a càs thug taic le leasachadh feachda.

Arm ’bhi saor gu siubhal is prìomh reachd cogaidh ’n ar latha.
Anmoch dh’aidich a’ Fhraing gur còir sreath-catha ’bhi domhain;
Dh’ ullaich i ionadan dìon le cabhaig gu deasachadh cubhaidh;
Deagh chnap-starra romh ’n tanc le rùn a bhacadh ’n a ruathar.

[TD 115]

[Beurla]


[TD 116]

Mall, air an ais gu na Marne, gu Rheims, is Beauvais is Rouen,
Feachd-roinnean Frangach ghluais, a dh’easbhuidh cudthrom an armachd.
Shuidhich an nàmh buill-chatha gu dlùth an achaidhean Champagne;
Dhealaich e armailt na Fraing’ bhó dhìon na Maginot dhaingeann.

Geal air leacainn nan Alp ri bùirein doinionn a’ gheamhraidh,
Cruachaidh an cathadh an sneachd air stéidh tha ciogailteach cumhang.
Meudachd is àird a’ chuitheamh is leòr gus iomain le bruthaich;
Sguabaidh am meall air falbh gach giuthas is bothan ’n a thuiteam—

Sud mar tha maoin an nàmh, cho pailt a bhrosnuchadh buaireis,
Uile fó ùghdarrus arm le toirt is tomad thar riaghailt—
Tancaichean Gearmailteach mór mar uil-bheistean éitigh romh ’n dìle;
Bhrisd air dìdeann Ghallia, treun ged fhuaras a gaisgeich.

Idir le tùr na seanalair, gnè nó comas an toimhsean,
Idir cha b’ ann le rian nó innleachd catha bu teòma;
Idir le lìonmhorachd lann nó laoch thug barrachd an tapadh,
Ach le fòirneadh trom bhó bheartachadh foirfe nan armachd.


[TD 117]

[Beurla]


[TD 118]

Bruadar luaineach na h-oidhch’ tha draghail do shuaimhneas a’ chadail,
Smuaintean trom le claoidh ag éirigh a phianadh na h-aisling;
Nithean bha cian am falach fó bhreath nam mothachadh diomhair,
Inntinn an tì tha ’n a shuain bidh làn de chùram is bruaillean:

Tachartais bhrònach a lean grad ghlacadh a’ cheann bhaile Paris;
Chràidh mar sud le iongantas beachd is faireachadh mhóran;
Dàn an doilgheis rug air pobull is fearann na Frainge;
Bladhmair na Roimhe ghlaoidh a chogadh gun fhàth air na Càirdean.

Chionn nach d’rinneadh a thoil gum buanaicheadh Frangaich a’ còmhrag,
Reynaud liubhair do Phétain an t-srian—prìomh oifig na dùthcha.
Sealladh bu truagh is cianail gaisgeach urramach Verdun,
Spàrr gu tais air a’ Fhraing i ghéilleadh do spleadhadair dàna.

Chrìon, deir Pétain, air falbh ’s an Fhraing an riaghladh comh-fhlathail;
Tobar an uilc, deir esan, am modh ’s an gnàthachadh coitchionn;
Chum bhi ’g aiseag air ais deagh làithean na h-Impireachd shona,
Deachdadair dian a mhàin a ghleidheas an cinneach bho aimlisg.

[TD 119]

[Beurla]


[TD 120]

Tosdach am marbh na h-oidhch’ an seòmar comhairle Bhòrdeaux,
Pétain ’s a Dhìlsean dh’fhuirich ri sgeul air méudachadh ànraidh.
Ràinig Weygand a’ luaidh air cuartachadh bhuidhnean is bhailtean.
“Lasachadh còmhraig air ball a mhàin a thèarnas am fuigheall.”

Fhuair an Fhraing ’n a h-airc gu cleachdail dearbhaidhean càirdeis:
Dùblachach arm America gheall an aghaidh na fòirneart;
Breatunn thairg do’n Fhraing làn aonadh sìobhalta reachdail,
Aon Ard Chomhairle Cogaidh, le maoin is còirichean coitchionn.

Bhòidich a’ Fhraing le entente cordiale ’bhi dileas d’ a Caraid;
Cumhachan sìthe air leth gidheadh dh’iarr Pétain bhó ’n nàmhaid.
Dh’ éisd le cràdh is mulad a mhaoir ri òrduighean Hitler,
Labhrach bhó’n chathair aig Foch a’ réiteach géilleadh na Gearmailt.

Dh’ aontaich Pétain gun dàil ri cumha bha ionann is strìochdadh:
Caisgidh a’ Fhraing a h-airm; a cabhlach bheirir do Hitler;
Tuilleadh ’s dà thrian de a fonn bi fur fó cheannas na Gearmailt.
“Ghléidh sinn ar n-onair,” deir Pétain, “’s bi ’n Fhraing ’g a riaghladh le Frangaich.”

[TD 121]

[Beurla]


[TD 122]

Breatunn bhreithnich an gnìomh le amhluadh geur agus uamhunn,
Cinnteach gur Fraing fó mhearachd a mhàin rinn caraid a thréigsinn.
Chum nach géilleadh neart a cabhlaich do ùghdarrus naimhdeil,
Bàtaichean Bhreatunn bhàth nó loisg a trì dhiu aig Oran.

Dùthaich àluinn na Fraing’ a’ fulang le slad agus spùinneadh;
Toradh an fhìonain ’s an achaidh ’g a bhuain gu lòn do na Nàsaich;
Còirichean aosmhor an t-sluaigh, le gnìomhachas, oilean, is malairt
Cleachdaidhean suairce na beatha gu léir fó ghrabadh an-iochdmhor.

Sheas De Gaulle gu treun le ’chompanaich còmhragach dìleas;
Meas air urram na Fraing’ tha ’deachdadh an treubhantais dhùthchail;
Misneachail dòchasach esan ’s a’ Fhraing a’ sileadh an geimhlibh,
Sgal na trompaid a ghuth do thìrean Frangach thar chuantan.

Dualach riamh do Fhrangaich cathachadh cruaidh airson ceartais;
Roimhe ri làithean cunnartach bhrisd iad cuibhrichean tràilleil;
Eòrp’ tha ’cur feum ort a Fhriang, a dhùthaich ghaisgeil na h-onair,
Breatunn na fàg-sa gun taic ’n a h-aonar am batal na saorsa.

[TD 123]

[Beurla]


[TD 124]

Seirbhiseach Prìomh a’ Chrùin an coimhearlach taght’ agus earbsach,
Fear cul-taic na tìr’ an gliocair fileanta Churchill;
Duine bhó’n Dàn ri cunnart, a chainnt is seasmhachd a spioraid,
Bhrosnuich ar toil gu buaidh is neartaich ar cridhe gu fulang:

“Fuil, deòir, saothair is fallus, ach so chan eil agam ra thairgse;
“Doilgheasach cràiteach searbh an deuchainn chruaidh a ta romhainn—
“Cogadh le’r neart gu léir an aghaidh aintighearnas brùideil.
“Buaidh a dh’ aindeoin gach càs is urras gu mair sinn mar chinneach:

“Gealtach cha bhi sinn nó lag, a’ strì air aodann nan cuantan;
“Cumaidh sinn gleac ’s an speur, a’ fàs an spionnadh ’s an earbsa;
“Cath air gach lamraig bheir sinn, is cath air cladaichean còmhnard.
“Cath anns an achadh, air sràid, ’s a’ bheinn—is idir cha ghéill sinn:

“Fosglaidh iomairt gun dàil air Batal cudthromach Bhreatunn;
“Stiùramaid féin ar rian ’g ar crioslachadh teann gu ar dleasnas,
“Comh-fhlaitheachd Bhreatunn cruinn fad mhìle bliadhna ged mhaireadh,
“’Sud an uair a thug bàrr’ gun abair na slòigh mu ar giùlan.”


[TD 125]

[Beurla]


[TD 126]

Dlùth air deich mìle gunna gun fheum air achaidhean Dunkirk,
Carbad iomadh is tanc ’n an spùinn fó chomas an nàmhaid;
Deich mìle fichead de laoich a mharbhadh nó leònadh nó chailleadh;
Dh’ fhàgadh againn a mhàin ar n-armailt ghnàth is ar misneach.

Baoghalach staid ar sluaigh a’ feitheamh ri eascaraid fuilteach;
Cruaidh an Dàn tha ’bagairt le sgrios gun iochd air ar fearann;
Neul ro-dhorcha trom chuir sgàil air ar dùil ’s air ar n-inntinn—
Moladh do’n Chumhachd a dh’àithn mar dhachaidh do’n Bhreatunnach Eilean.

Faic am famhair bhó Ghath, am Philisteach foghainteach bòsdail;
Thairg e dùbhlan catha le tàir do armailtean Iùdah.
Nochd am fiùran grinn, am meanglan a b’òige bhó Jesse,
Cionnus a chìosnaichear treun le aigneadh tapaidh is teòma.

Breatunn ’n a h-aonar ’s a’ bheàrn le ’h-aghaidh ri uabhas a’ bhagraidh:
Eilean an iomall a’ chuain ag iomchar doinionn na Nàsach:
Buaidh bheir ise gidheadh, mar an t-òg a chuimsich a’ chlachag,
Dìreach bhó ’dheagh chrann tabhuil a brisdeadh claigeann Gholiath.


[TD 127]

[Beurla]


[TD 128]

Misneach is ciùine dh’fhuirich, ach spàirn is gnìomhachas toileach,
Feumar a mheudachadh luath gu leas ar comasan bacaidh.
Rian bhios ealanta ceart, le oidhirpean ùr’ agus aontach,
Lìonaidh ionad gun dàil nan arm ’s na h-acfhuinn a thréigeadh.

Lùghdaich luingeis fó shàl ar cabhlach bhàtaichean malairt;
Fhuaras feabhas bhó ’n chall bhó shoithichean Lochlann ’s na h-Olaind;
Sgaoil iad ar bratach ri gaoith mar chòmhdaich burraidhean Hitler,
Machraichean Tìr-fó-Thuinn, is Scandinavia ghleannach.

Bàrcan d’ am b’ obair ar lòn a ghiùlan bhó dhùthchanan thairis
Dh’inntrig air dleasnas ùr a’ freagradh feumalachd cogaidh—
Aobhar-inneal is ola, le feachd is àirneis is armachd,
Uile ’g an iomchar gu tréun thar fairge, nochdte ri baoghal.

Saothair stuic is fearainn, ge mò is fada fó dhìmeas,
Bhuidhinn e cùram nuadh nach còir do ghliocas a dhearmad.
Thigeadh do Eilean na Dìon, an àite bhi’n crochadh ri coigrich,
Muinghin ri uair na h-airc a chur an toradh a raontan.


[TD 129]

[Beurla]


[TD 130]

Cluain is cagailt is cill an daingneach eileanach Bhreatunn,
Freiceadan Dùthchail cumaidh gun bhéud bhó ionnsaigh an nàmhaid;
Dìdeann fearann an gràidh an còmhlan duineil is dearbhte,
Gaisgich nan iomadach cath a ghléidh am braise ’s am misneach.

Dleasail an aimsir sìth’, is daonnan ri tuaireapadh cogaidh,
Buan ri faire ’s an là, is tùrail beachdail ’s an oidhech,
Sùilean Freiceadain Cladaich ’n an dùisg gu furachail sàmhach,
Dearcaidh air iarmailt is tràigh, ’s air speur-chuairt cheòthar na mara.

Tèaruinnteachd Bhreatunn air tìr tha ’n earbsa ri ’h-armailtean ullamh,
Oifigeich ghléusda dheas, le saighdearan foghainteach calma;
Fiosrach air còir an cùis ’s air euchd na sonn a chaidh rompa,
Rùn a mhionnaich gach curaidh—gu lean iad an t-eisimpleir dàna.

Breatunn bheartaich gun dàil mar champ is dùn do na Càirdean.
Riamh cha robh ’n t-Eilean ud roimhe fó cholg le friodhan nam béigneid;
Gaisgich a’ Chrùin thar chuan, is fògarraich dhìleas na Frainge,
Polach, Belgach, Czech, le iarmad na h-Olaind is Lochlann.


[TD 131]

[Beurla]


[TD 132]

Seanchus Shasuinn air tùs bu chòmhrag searbh eadar thréubhan,
Riamh gu cosnadh nan còir comh-fhlathail le maithean na dùthcha—
Magna Carta eadhon bu shìol fìor thorach na saorsa,
Ur-lus àigh Runnymede, fó bhlàth an duinealas Hampden.

Dealas nan Cuimreach bhó shean a’ bhrisdeadh geimhlean na foirneart,
Las le deachdadh am bàrd mar dhealradh gnùis Taliesin.
Thàinig an là, mu dheireadh, ’s an cuir na Cuimrich gu subhach,
Fàilt’ air am Prionnsa féin an iomlaid rìgh-theaghlach Tudor.

Drake agus Howard bhuail le deòthas air Cabhlach na Spàinne.
Creideas thug Ban-righ’nn Shasuinn do bheart is tearmunn an Fhreasdail:
<eng>‘Flavit Deus et sunt dissipati’<gai>—a gràbhaladh sgrìobhte,
‘Anail an Tighearn shéid, is sgapadh le doinionn ar naimhdean.’

Caolas Shasuinn thug riamh làn dùbhlan do Bhonuparte dalma;
Aintighearn cruaidh na Fraing’ is fògarrach dùr Saint Helèna.
Pitt is Nelson is Wellington chaisg cùis-uamhais na h-Eorpa.
Cumhachd a chìosnaicheas nàmh is dù do armachd nan Càirdean.


[TD 133]

[Beurla]


[TD 134]

Chòmhnaich saorsa bhó shean an crìochan garbha n Cailluinn;
Cosgarach Ghraupiuis thagair is mhol fir-eachdraidh na Ròimhe,
Eadhon Agricola treun, do Thacitus deagh athair-céile:
Innsidh a chaochladh sgeul a’ Challaid fó Antonine rìoghail.

Ochd is deich bliadhna fichead chum fuath is dealas nan Cailluinn,
Faireil air Balla fó’n airm na legiona foghainteach uaibhreach;
Deich bliadhna fichead ’s a h-ochd an Ròmanach thilg bhó ’chuid baideal,
Ionnsaigh a dh’oidhche ’s a là le naimhdean saora do-chìosnach.

“Dearcan searbha gun luach na garbh chrìochan fiadhaich neo-thorach,”
Leisgeul an Ròmanaich so mar ghluais e mu dheas le ro-fhaiceall.
Chum gu faigheadh e dìon bhó ghleacairean gàbhaidh na Cailliunn,
Dhealbh e Callaid fó Hadrian, ceart eadar Tyne agus Solway.

Có na fuirbinean àigh is mic do ghleacairean Chailluinn?
Có ach an Caogad is Aon a chòmhlaich iarmad na Ròimhe;
Roinn-fheachd misneachail fearail, ’s e Aon agus Caogad an àireamh,
Muinntir na Gàidhlig ’s an fhraoich, do’n dual pìobmhór agus breacan.


[TD 135]

[Beurla]


[TD 136]

Dìdeann na saorsa chaomh ’s e Breatunn, eilean gun mhasladh,
Fann gun àirneas cogaidh, is lag gun chabhair bho ’Càirdean,
Muineal is éigin air ball a chromadh fó chuing an fhir-fhòirneart,
Géilleadh buileach ’s gach cùis do shannt is uabhar na Nàsach.

Agraidh rian clis-chogaidh sàr bhreith is co-dhunadh ealamh;
Ach, mu fuiling na Breatunnaich beud le ionnsaigh bhó choigreach,
Eascaraid feumaidh gach long an Cabhlach Bhreatunn a mhilleadh,
Sgiathalain Rìoghail threun a ruagadh cuideachd bhó’n iarmailt.

Dhearc an fhicheadamh linn air coimhlionadh barail nan gliocair—
Duine bhi ’dìreadh na speur air sgiathan albatros aotrom;
Deich mìle slat is tuilleadh ós cionn deagh mhachraichean Shasuinn,
Ard ’s an iarmailt ghuirm chaidh Batal Bhreatunn a chosnadh.

Uachdarain àir na Gearmailt bhuannaich iomadach ruathar,
Ghlac iad ceannas an adhair le meud is cumhachd Luftwaffe;
Spìdeag is Doinionnach theann, le Dùbhlanach, cuimir ach cronail,
Spìon iad an carraid air sgéith na h-itean á Iolair na Gearmailt.

[TD 137]

[Beurla]


[TD 138]

Lunasdal ochd ’s aon deug thug Heinkel, Dornier, Junkers,
Ionnsaigh air luingeis fó dhìon thar còrsachan Thames agus Harwich;
Thaom iad spreadhaidhean aoig air Bournemouth, Weymouth is Portland;
Tuilleadh cha till do ’n cairtealan seachd fichead inneal a thàinig.

Thairis air caoin Eilean Wight, Southampton, Dover is Portsmouth,
Seachd fichead beart de ’n nàmh ri dà là mhilleadh le ’r gaisgich;
Naodh fichead inneal bhó ’n speur an treas là smàladh gu dolaidh;
Fhuair iad achmhasan geur bhó laimhseachadh Spìdeag an uamhais.

Sonnadh cho oillteil searbh chuir uamhann tur air an nàmhaid;
Có le ’m bu dàna beum a bhualadh air neart an Luftwaffe?
Shuidhich an t-eascaraid rùn gu cairteil nan gleacair a mhilleadh:
B’annsa na h-uilc a dhochunn air làr na tachairt, ri ’n còmhrag.

Ruathar thug nàmh air cairteil ghleacair dlùth air an fhairge;
Dh’fholaich na sgiobachan teòm’ am beartan-catha ’s na coilltean;
Ochd ceud itealan luath ri dà là thadhail am Breatunn;
Thuirling le smùid gu talamh a cóig is dà fhichead deug dhiu.

[TD 139]

[Beurla]


[TD 140]

Cabhagach neartaich an nàmh a sgaoth de sgiathalain batail;
Maduinn an Naoimh Bartolomu dhùisg an dara cuairt-catha.
Trì latha thaom am fearg air còmhnaird-itealan dhùthchail;
Thuit seachd fichead ’s a deich is ceithir bhó’n adhar ’n am bloighdean.

Ceàird-thighean ’s àrois nam beart bu chuspair amais do Nàsach;
Liubhair e cóig deug thar fhichead gun dàil de oidhirpean guineach;
Spìdeag is Doinionnach threun air dà là deireannach Lùnaisd,
Bhruan an caonnag bàis seachd fichead ’s a ceithir de bheartan.

Diarras naimhdeil cho dùr a ghrabadh ar freiceadan adhair,
Ghluais Ard Cheannas nan Gleacair gu rian nan còmhrag a chaochladh—
Doinionnaich dheifrich a mach an dàil na coimheadachd dìona—
Spìdeagan teann air an sàil a’ spadadh na sgiathalan spreadhaidh.

Dìon-sgàil Messerschmitt dh’itealaich àrd am broilleach na h-iarmailt,
Cuilbheart a thàladh suas ’s a chlaoidheadh gleacairean Bhreatunn.
Crìoch air earrann de’n chath chuir trì latha dosgainneach marbhtach,
Seachd fichead inneal ’s a deich de Ghearmailtich fhuair an ceann-fìnid.

[TD 141]

[Beurla]


[TD 142]

Coirbte le meud nan call gun dòigh air Spìdeag a ruagadh,
Dhòirt a’ Hunach gun dàil a chorruich gu nimheil air Lunnainn.
Sàthaidh mar sud Luftwaffe an dealg an cridhe na rìoghachd;
Fannaichidh meamnadh an t-sluaigh, is glacair am pobull le meatachd.

Toirm-shligean bàis gun diùbhras thaom an t-seachdamh de’n t-Sultainn;
Cóig fichead beart ’s a trì de’n nàmh fhuair dìth-mhilleadh obann.
Choinnich luchd reubainn sgathadh an ceann cheithir latha ’n a dhéidh sin;
Thuit ceithir fichead ’s a deich le laimhseachadh guineach fir Bhreatunn.

Sultainn an cóigeamh là deug bha casgradh barraicht air nàmhaid;
Ceannas nan Gleacair choisinn am fleasg le gaisge nam buadhair:
Ceart mar sheabhag gun bhàigh a sgaoileas ealta nan gealbhan,
Bhuail is thilg air an nàmh an Dùbhlanach, Doinionnach, Spìdeag.

Chualas mu dheireadh <eng>‘Achtung Schpitfeuer,’<gai> ‘Air t-fhaiceall romh Spìdeig.’
Thig i bhó thaobh air an spreadhadair grad mar chlis ghobhlan-gaoithe.
Teagaisgidh ciall do’n nàmh comh-fharpuiseach cronail a sheachnadh—
Naodh fichead inneal ’s a cóig ’s an cuim ri talamh ’sa chasgairt.

[TD 143]

[Beurla]


[TD 144]

Chum an t-eascaraid suas na h-ionnsaighean lathail air Lunnainn;
Chaill e naodh fichead beart ’s a seachd an trì cathan adhair;
Dhìrich e ard ’s an oidhch’ is thaom e spreadhaidhean tuairmse;
Ochd fichead inneal ’s a seachd de Nàsaich thilgeadh am mugha.

Ochd fichead deug is cóig deug thuit de ar n-iùlairean allail.
Calldachd an nàmh bu shearbh, an àireamh doilleir ach lìonmhor;
Sgriosadh dà mhìle beart is ochd fichead deug leis an iomlan;
Gleacair, spreadhadair, sgioba—bu truagh feachd-adhair gun soirbheas.

Ceannas nan Gleacair sheas gu fial air chùl an fhir-adhair;
Sheòl iad ’uidhe ’s a chuairt is ’ionad an suidheachadh catha;
Frithealaidh buidheann an làir gu discir a latha ’s a dh’oidhche,
Rian nam meadhon oibreachaidh, roinn, is grunnan an òrdugh.

Giùlainidh Lunnainn le uaill a chliù ’s a chomharradh batail,
Aigneadh gaisgeanta nochd am Freiceadan Sìobhalta Dìona;
Ciùin le misneach aithnichte mhair gu treun an luchd aitich,
Dà sheachd mìle dhiu dh’éug, is dà dheich mìle dhiu leòinte.


[TD 145]

[Beurla]


[TD 146]

Dòrnadair dùmhail mór ’s a dhéidh air crios na fear buadha,
Tachraidh e liobasda trom ri ceatharnach smiorail is lugha;
Tulgaidh tuaineal a cheann mar bhuaileas an cnapadair sgoinneil,
Dòrn fichead uair ma dhuilleig, air fìor theas meadhon a mhaothain.

Eadhon an làn Luftwaffe an àrd ionad-còmhraig na h-iarmailt,
Thàinig le treise nan tonn ’cur sgàil air solus na gréine.
Ghabh iad is dh’aidich iad ruaig le fichead là déisinneach calla,
Fichead b’e suim nam béum a bhuail ’s a lagaich an tàbhachd.

Curaidhean gleusda cogadail, triùir tha cosgarrach ainmeil—
Cuimir an Dùbhlanach aoig le gunnachan ceithir ’n a binnein;
Spìdeag is Doinionnach threun le tearmunn gleidhidh do’n iùlair,
Airm an sgéith gach aoin, a ceithir de bheart ghunna Browning.

Ceannas nan Gleacair rinn an gnìomh ard chomasach crìochnach;
Aobhar na saorsa thearn a’ bhuidheann tha gaisgeil is teòma;
Euchdan fiughail choisinn am fleasg tha iomraiteach òirdheirc;
Fichead cath buadhach ard—is ainm dhaibh uile Cath Bhreatunn.


[TD 147]

[Beurla]
