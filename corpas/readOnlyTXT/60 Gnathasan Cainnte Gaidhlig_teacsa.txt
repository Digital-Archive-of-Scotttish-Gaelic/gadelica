[C 1]

GNÀTHASAN CÀINNTE
GÀIDHLIG

<eng>GAELIC IDIOMS
AND
EXPRESSIONS

COMPILED BY
DUNCAN MACDONALD
(President, Lewis Branch of <gai>An Comunn Gaidhealach<eng>, 1926-27).

Published for the Great <gai>Fèill<eng>.

PRINTED AT THE “GAZETTE” OFFICE, STORNOWAY.
1927

[TD 1]

<gai>ROIMH-RADH

Tha a’ Ghàidhlig anabarrach saoibhir ann an gnàthasan càinnte.

Cluinnear a’ chuid mhór a tha taisgte san leabhran so gu bitheanta air bilean an t-sluaigh an Leòdhas. Is gann a chuireas neach fàilte air neach eile gun a leithid so de chàinnt a chleachdadh.

Rinneadh an cruinneachadh so air tùs—agus cha’n’eil ann ach beagan ás a’ mhóran—chum a bhi air luibhairt an éisdeachd Comuinn Ghàidhealaich Leódhais, agus tha e nis air a chur an clò airson feum na Féille.

Dh’ iarradh sinn aideachadh a dheanamh air ar comain do Mhgr Seumas MacThomais, A.M., Paibil, airson a chòmhnaidh leinn san t-saothair-sa.

DONNACHADH DOMHNULLACH.

Tigh-Sgoile Shanndibhig,
20 mh là de’n Ghiblein, 1927.

[TD 2]

<eng>GENERAL IDIOMS<gai>

Cha’n’eil na’s snasaile na Iain eadar da cheann na sgìre.

Cha’n’eil na’s beartaiche na Dòmhnull air tìr tioram ann a’ Leòdhas.

Cha’n’eil cho gasda ri Calum air drùim a bhaile.

Air mo shon fhein dheth tha mi leth choma.

Chuir Tormad a steach a thide ri ceàird.

Tha Dòmhnull glé èirmiseach.

Tha a fhreagart glé fhaisg air Calum.

Cha d’ fhuair iad mòran a mach á Iain.

Ma leanas a’ ghaoth a sior dhol am miad theid sinn as an rathad.

Choisich Iain ceum air cheum còmhla rium.

Tha ’n tè a tha ceangailte riumsa ’na dheagh bhean tighe.

Tha e iongantach beò a reir cùrs’ a latha.

Tha fhios aig an t-saoghal air a sin.

Tha a’ ghaoth anns an àird so bho mhaduinn.

Bhual e ’nam inntinn gu’n robh a thide tilleadh air ais.

Tha Dòmhnull is Iain air an aon ruith.

Ghabh e thige fhein gur ann aige fhein a bha a’ choire.

Thàinig sud orra mar chloich às an adhar.

Faodadh dà chiall a bhi aig an fhacal sin.

’S ann aig Iain fhein a tha ’n lùdag air cluiche na pioba.

Bha Màiri a’ cur cinn ann a stocainean.

Tha iad a’ cur air Màiri gu’m bheil i ’toirt a mach an toraidh.

Mur a fan thu sàmhach cuiridh mi teas às na cluasan agad.

Dh’ fhàlbh iad aig àird fheasgair.

[TD 3]

Rinn iad moch-eirigh mhòir an diu.

Cha do thachair anail bheò orra air an t-slighe.

Bha Iain tuille ’s òg air son obair-latha.

Bha sùil aig Dòmhnull ri moladh an t-saoghail.

Cha mhòr nach d’ thug Iain thairis leis an acras.

Thubhairt thu tuille ’s a’ chòir mar ’tha.

Cha’n’eil fhios de thig ás.

Bha Iain aon uair ’n a shaor.

Tha toil agam bruidhinn fhaighinn ort leat fhein.

Ciod air an t-saoghal a ghluais bho ’n tigh thu air an leithid so de latha?

Chuir Iain e fein ann an cùil chumhaing.

Gheibh thu mo chor o bhun gu bàrr.

Sin agad sin, agus tuigidh tu fhein an còrr.

Tha cluas-chiùil mhath aig Dòmhnull.

Tha Tormad a’ togail na sàilm anns an eaglais.

An taobh a theid esan theid e ann.

Cha’n’eil facal Gàidhlig ’na cheann.

Rinn sinn cho direach ri urchair á gunna air an tigh.

Bhioraich mi mo chluasan.

Cha’n’eil mi maol ’s a’ chlaistneachd.

Ach cha deanainn facal a mach.

Shuidh sinn ri cùl gaoithe ’s aghaidh gréine.

Phàigh an obair dhomh fhad ’s a bha mi fhein ’na bun.

Cha robh ann ach gille òg nach fhaca fichead bliadhna.

Tha Iain a’ togail a chluasan ris an dìleab.

Tha e cho mór ás fhein ’s ged a gheibheadh e mart air adhairc.

’S fhearr dhuit clach a chur ’na chraos.

Tha Iain air a thogal do ’n àrm.

Tha teaghlach Iain a’ togal air fàlbh bho ’n tigh.

Thog iad Iain air son a bhi ’na eildeir.

’S ann agam a tha ’chùirt ag éiseachd riut.

[TD 4]

Chuir mi romham gu ’n cuirinn air fàlbh e.

Cha’n’eil móran cur-leis ann an Dòmhnull.

Fuirich aig an tigh: tha ’n dìle bhàit’ ann.

Bha a h-uile dorus dùinte air.

Ach rinn Dòmhnull fuasgladh air.

Bha na balaich a’ cur dubh-fhacail air a chèile.

Chuireadh Iain dùbh-ghràin ort.

A bhròinein! ’S ann ort a tha ’n fhàgail.

Co aige a tha dragh ged a bhiodh e air an dearg chuthach?

’S ann agad a tha ’n rud air am bheil thu ’tighinn.

Bha latha a rachadh agam air an sgeul aithris.

Bha mi ann an geall mo chridhe air d’ fhaicinn.

’S e ’n diu an latha, ’s e so an t-àm.

Dh’fheuch e ri feadhainn eile fhaighinn ’s an lion.

Cuiridh mi an céill mo rùn.

Tha luchd mòr tinneis air Iain an nochd.

Tha ’n t-àinm aige ruith air mo theangaidh.

Bha e ’na shìneadh air an talamh, ’s a bhial ’s a shròin fodha.

Leis thusa leis: cha ’n urrainn gu’n teid leis.

Chuir na saighdearan na tighean ’nan teine.

Tha ceann Dhòmhnuill air a dhol ’na bhreislich.

Cha do chuir e cas am bròig a chuireadh Iain an comhair a chùil.

Tha e ’na thide na slatan a phasgadh.

Chuir Iain am fear-lagha mu chorragan.

Agus gu dearbha fhein, tha a’ chead aige.

Fhuair mi mo leòir agus mo dhà leòir dheth.

Chaidh a h-uile rud a bh’ ann air a bhroinn dha.

Cha’n’eil Aonghas a’ deanamh a bhiadh dheth.

’S cinnteach gur an rathad a chàll a rinn thu.

Cha’n’eil dà dheanamh air a’ chùis.

Shaoil Murchadh gu’n robh lach air spòig aige.

[TD 5]

Bha e cho càlma ri mac mathar a sheas a riamh air bonn bròige.

’S caol a ruith sibh an nochd, fhearaibh.

Bheir mise air gu’n cuir mise ri tide a’ bhaile e.

Thoirt am baile muigh ort, air-neo cha’n’eil fhios agam ciamar a theid dhuit air a’ cheann thall.

Coma leibh, no co dhiùbh, mach gun ghabh mi.

Sud agad mur a thàinig Calum Mòr mar àinm air.

Leigidh mise ris dhuit nach ’eil feum sam bith agam ort fhein no air do chuid.

Ghabh e mach ’na dhearg leum.

Rinn e lachan mòr gaìre ’nam aodann.

Tha e a’ fuireach ann am baile beag ri cois na mara.

Thug gach fear aghaidh air a cheann fein de’n rathad.

Dh’ iarr e cuid oidhche air, agus chaidh sin a thoirt dha.

Sin thu fhein: ’S tu a th’ ann fhathast, Iain!

Fhuair e an tè ud, agus is math leam-sa aige i.

Tha ’m bàta ud air aodach a dheanamh.

Cha dean Calum mòran feuma ’n uair a thig a’ chùis gu h-aon ’s gu dhà.

Chuir Iain bus mòr air ’n uair a chunnaic e gu’n robh an dorus dùinte air a shròin.

Thàinig a’ chùis gu aona-cheann air a’ cheann mu dheireadh.

Cha robh dùnadh a’ dol air a beul.

Rinn an cù air son a bhi agam, ach b’ fheudar dha tilleadh mar a bh’ aige.

Rinn iad air a’ bhaile, agus am piobaire air an ceann.

Is iomadh focal air an d’thàinig e thairis, ach cha d’ fhuair a sheanachas mòran cluaise.

Chuir iad an t-eathar air bhog, ach cha tilleadh ì diar, agus ann an uair an uaireadair bha i làn.

Chaidh Síne bheag a mach leis a’ chrodh aig a h-athair, agus thàinig an cnatan oirre ris a’ bhuachaileachd.

[TD 6]

Fhuair Màiri comas a teangaidh, agus bha sin aice, deagh theanga, ’n uair a leigidh i ruith leatha.

Bha Dòmhnull a’ cumail a chluaise rathad a chuain, ach an deanadh e mach de ’bh’ ann.

Anns a’ bhruidhinn a bh’ aca thàinig Aonghas thairis air an naigheachd.

Ach cha robh dath no blas na firinn air naigheachd Aonghais.

Tha mi toilicht’ gu’m bheil a’ dol cho math dhuit.

Bha Màiri anabarrach mòr as an litir a fhuair i bho Iain.

Cha’n’eil mi suas ris an sgoilearachd sin, idir, idir.

Cha leig thu leas a h-uile rud a their e a ghabhail mar smior na firinn.

’S e so an t-aon phort a theid aig Iain air a chluich’.

Ghearr Tormad cruinn-leum a mach air an dorus.

Dean thusa rud beag air do shocair, a charaid.

Bha dol againn air sinn fhein a dhion mar nach b’ olc.

Thuit e eadar dà bhial an doruis.

Tha ruith ’sa chòmhradh aige.

Sheall mi ’n rathad a bha e.

Tha ’n ghealach a’ cur fòipe.

Chaidh e air a cheann direach a mach air bial mòr a’ bhàta.

Chaidh e ’na leum a dh’iarraidh paipeir air Iain.

Tha Alasdair air rathad mòr a dheanamh gu tigh Thormaid a’ feuchainn ri Màiri a thoirt a mach.

De ’thug ort an t-saighdearachd a thoirt ort?

Thug iad a mach am baile leis an fhuaim a rinn iad.

Thòisich am feasgar a’ tighinn oirnn, agus cha b’ann air a shocair.

Is beag gu’n robh an latha air glasadh ’nuair a chaidh sinn gu astar.

’Nuair a bhriseas a’ solus bithidh an tide-mhara na’s freagaraich air son iasgach.

Cha ghabhadh a’ chuis a chur ann am briathran beòil.

[TD 7]

Cha d’ thugainn taing air ged a bhiodh balaich rudeigin aotrom.

Tha uisge na seachd sion ann. ’S e a bha glic am fear a chuir a bhial fo’n tigh.

Tha Iain gle mhath air a làmhan. Nach bochd nach deach’ e ri ceàird.

’Sann dhuit a rug an cat an cuilean.

Cha tig ás dhuit-sa ro mhaith a bhi cho cruaidh air an balaich.

Chaidh e air a tharsuing, anns an t-seanachas a bh’ aige, ann am broinn poll-mònach.

Cha ’n fhaca mi a leithid o chionn fada nam fada.

Bi mo liadh a’ Ghàidhlig chòir fhein. Is i chuireadh am blàths ’s na cridheachan againn.

Is iomadh ceann a theid an currag mus faigh i bàs.

Cha’n’eil duine anns a’ bhaile a bhruidhneas ris, mur ’eil duine fhein.

Cuir orm a’ cheist ach am faic thu am bheil i agam.

’S e latha duilich a chaidh a chur a mach dhòmhsa.

Sud e agad, agus dean càl no brochan dheth.

’S beag orm fhein an danns Gàllda a tha dol an dràsda.

Nach ann an sud a bha bhàrdachd: nach e chuir an altan a chèile i!

Dh’ iarr sinn air Iain óran a ghabhail, ach mur d’ fhuair sinne sin.

Nach iongantach an duine thusa ’cur sios air an tombaca, ’n uair a tha thu fhein ris!

Bliadhna Mhath Ur dhuit: tha i agam ort!

An d’ thug thu suathalas thige? Cha’n’eil mi ’n dùil gu ’m faca mi cnàimh a riamh roimhe dheth.

Cha robh facal a’ dol ach a’ Ghàidhlig a b’ fhearr a bh’ againn.

Sheinn Màiri dhuinn gach òran a b’ fhearr na chéile: ’s i nach cuireadh blas na Beurla orra.

[TD 8]

Gu dearbh ’s mi nach ’eil a’ dol a chur eòlas tinneas-an-righ air: ’s ann agam a bhiodh a’ bhun-obair.

C’ àit am bheil thu fein ri caitheamh do chàirtealan an dràsda?

Nighean chaol àrd le falt sleamhuinn dubh aig am bheil làn a cinn de sgoil.

Air do shlàinte Iain: b’ e mac-na-braiche fhein an siad.

Tha Dòmhnull beag air a thighinn air adhart glé mhath ’s an sgoil: tha na lìtrichean aige.

Leig cothrom na Féinne dhomh: Na cur stad orm.

Phàigh iad e aig deireadh an iasgaich fhadalaich.

Tha barrachd gliocais aig Dòmhnull air a h-uile duine ’s a’ bhaile agaibh an ceann a chéile.

Cha d’ thàinig e steach orm a riamh gu ’n robh thu cho fliuch ’s a tha thu.

Ged a shaolas tu air Iain gu ’m bheil e rudeigin màrbh, ’s e th’ ann dheth duine anns am bheil neart mòr.

’Nuair a chunnaic e mar a bha chùis a’ seasamh, chuir e roimhe gu ’n cuireadh e gualainn eile oirre.

Nach tu a chàill do chiall ’s do thuigse, ’n uair nach do ghabh thu gu cridhe na thubhairt Iain.

’S fhada bho ’n dà latha sin! De ’thug an rathadsa thu? ’S cinnteach nach ann gun thurus?

Cha mhòr a dheanadh tusa air cùl corrain.

Is beag a tha fhios agad de ’tha a muigh ort fhein.

Cha ’n fhada gu ’m bi an t-àiteach mu na casan againn.

Tha eagal orm gu ’n tig orm coiseachd dhachaidh.

’S tu a tha ’freagairt orm an dràsda!

Tha ’m balach a’ tighinn riùm glé mhath.

Tha Dòmhnull glé mhòr ás fhein.

’S math an latha ’bheir e fhein ás.
’S tu ’tha coimhead bochd am bliadhna!

Tha beagan de cheum ann an Iain.

Cha d’ fhuair sinn fhathast e, ach ’s math sùil a bhi ris.

[TD 9]

Agus a rithist chàirich i an leabaidh; cha b’ e ’h-uile té a thogadh a h-àite ann am banas-taighe.

Chuireadh i rian ’s loinn air a h-uile rud ris an cuireadh i ’làmh.

Am faca tu de ’n taobh a ghabh e ’nuair a dh’ fhàlbh e? ’S dubh dhasan ma bheireas mise air!

Ghabh an t-each am monadh fo a shròin.

Na’m biodh an teanga agad fo m’ fhiacail-sa cha bhiodh i cho luath.

B’ fheàrr dhuit a bhi glic; tha thu ann am bial a’ bhaile.

’S ann annad a tha ’n neàrt! Nach math a fhuaras tu ’nuair a ghabh thu air an duine chàlma ud.

Tha e cho làn de ’n t-saoghal ’s a tha an t-ubh de ’n bhiadh.

Cha’n fhiach leatsa briag gun riag leatha.

Tha mi ’brath air solus na dhà a chur air an aonan dhuit.

’S e glé bheag a bheireadh orm teine dealanaich a chur ás an dà shùil agad.

Tha tide ’na h-ionad againn an dràsda.

De gheibh mi uat? De gheibh, ach dòrn ann an toll na cluaise agus cothrom a tachais!

Bu chòir dhuit a dhol ri ceàird a bhiodh agad air do làimh na ’n tigeadh cruaidh ort uair ’s am bith.

’S iomadh port-a-bial a th’ aig Màiri air a teangaidh.

Tha Iain gu amhaich ann a’ fiachan aig a’ cheannaiche.

Mur a cuir thu srian air do theangaidh gheibh thu lèad de dhroma de’n t-sràid!

A thaobh gu ’m bheil beagan airgid aig Iain tha e fèuchainn ri bhi ’measg nan daoine mòra.

Cha bhi ’n dà chabhaig orm.

Mach gu’n robh i le éighe nan creach ’na bial.

Tha ’m buntata air ruith a mach oirnn.

Cha’n’eil math a bhi ’deanamh dàil; feumaidh mi cràicionn a’ bhùinn a chur air a’ bhathais.

[TD 10]

Thill Dòmhnull dhachaidh ás an Taobh-deas, agus tha e coltach gur fhiach e an t-saothair.

Tha ’mhin a’ dol an daoiread an dràsda.

’S fheàrr dhuit cumail fad a’ sgadain bho ’n fhear ud.

Bhuainn sinn a’ mhòine, ’s am fiar, ’s an t-àrbhar.

Cha’n’eil móran tighinn a steach aig an teaghlach ud.

Chaidh am balach leis a’ chreig.

Cha mhòr nach deach’ e mach air an loch.

Bha cur trom ann an raoir.

Thug Iain beum orm air son gu ’n d’ thug mi beum do’n bhoin.

Chuir na balaich toll air a’ bhucas.

’Bha a’ chlànn a’ coimhead a mach air an uinneig.

Bualaidh a’ ghaoth glé mhór air an tigh againne.

Cho luath ’s a chuir e a cheann air a’ cheann-adhart chaidil e.

Chuir Iain am buntata ann an uachdair a’ chinn.

Cuir a’ chùis riut fhein, agus tuigidh tu na ’s fhearr de mar a bha mi ’faireachdainn.

Tha e’na bhàll de Bhòrd nam Bochd.

Chàirich am balach an leabhair air a’ bhòrd.

Tharruing am balach deàlbh air an duilleig.

Tha ’m balach a’ tarruing na cléithe.

Am bheil an simileir a’ tarruing gu math?

Tharruing an ceannaiche dà bhròig air mo shon.

Cha robh aice air son togail an teine ach da éibhleig gob ri gob.

Tha sinn an diu a’ tarruing an àrbhair do ’iolainn.

Tha còir agam air mo thuarasdal a thagart.

Is còir dhomh mo dhleasdanas a dheanamh.

Tha Dòmhnull ’n a dhuine a tha glé chòir.

Na tig, air do bheatha, a nall air do chòir fhein.

Cha teid mi á làrach nam bonn gus am faigh mi chòir air mo bhois.

[TD 11]

Tha ’n chòir air mo thaobh, a dhuine chòir.

Thog mi dheth nach robh e deònach fàlbh.

Tha ’n Ghàidhlig a nis a’ togail a cinn gu mór.

Tha iad a’ cur ás leth a’ bhalaich gu ’n d’ thug e leis a’ leth-chrun.

An cuala tu guth air Dòmhnull an diu?

Tha Iain ’n a dhuine ’tha air leth glic.

’S iomadh fear a tha air leth-làimh aig am bheil làmh air leth air sgrìobhadh.

Thoir dhomh leth-bhreac sin air clàr eile.

Chaidh Iain ás mo leth, agus dh’ iarr e orm a dhol air leth cho chàch.

Thàinig rudeigin eadar Iain is Dòmhnull, agus tha iad a nise a’ fuireach air leth.

De ’n t-àinm a th’ air a’ bhalach? ’S ann air fhein a tha coltas an t-seòid!

Tha tasdan aig Iain orm, ach cho bhris sin mi.

Tugainn air a thòir. Cha teid mo chas!

Co ni so dhomh? Am fear is deise ’thachras.

Leig cead a choise leis: tha e cho fada ’n a cheann.

Bha Iain air a chur thige cho mòr ’s gu’n deach’ e ’na shradagan.

Bha na gillean a’ tarruing ás a’ bhodach, ach cha do dheàrg iad air.

Na’m bithinns’ air a dhol ’nam tharruing, gheibheadh esan a mach nach deanadh e ’chùis orm.

Tha daoine ’cumail a mach gu’m faigh a’ Ghàidhlig bàs.

Bha mi air ceann turuis ann a’ Steòrnabhagh.

Leis cho tinn ’s a bha e thug sinn a steach an lighiche.

Cha chuir mi suas le Iain na’s fhaide.

Bha e ’cur dheth an an sud gus an do leig e roimhe leis an sgios.

Ged a chùm mi orm fhein cha b’ ann gun spàirn.

Tha e glé gheur air a theangaidh, agus déidheil air a bhi gearra-ghobaich.

[TD 12]

Cùm do theanga, agus na toir dhuinn an còrr de do dhroch-bhial!

Sguir de do dhol a mach; b’ fhearr dhuit a dhol ann an ceann do ghnothaich!

Nach tàmh thu? tha thu air a dhol uaithe.

’Nuair a thàrr e ás thug e ’chasan leis.

Anns a’ bhruidhinn a bh’ ann cò a bhuail ’nam aghaidh ach Dòmhnull.

Tha e ’saoilsinn móran dheth fhein ged nach eil sgillinn ruadh air a shiubhal.

Cha’n’eil ann deth ach deàrg amadan, agus ma ghabhas roimhe cuiridh e ás dà fein.

Thug e na bùinn sios an rathad, agus bha na balaich air a shàil.

Cha deach’ agam air; ach ’s ann agam fhein a bha ’choire.

Bhriag e Dòmhnull air son a dhol còmhla ris.

Bha e ’leigeadh air gu’n robh an deoch air, ach cha d’ thug mise cluas da.

Cha d’ thugadh e boineid a nuas dhomh ged a sheasainn air mo cheann-dìreach.

’S math a chuir ris nach robh mise faisg air ’n uair a chuir e na briagan orm.

’S ann thugadsa ’tha e: a chinn gun bhuaidh!

Nach duilich mar a dh’ èirich dha, ’n uair a bha dùil aige gu ’n robh e suas a’ bhruthach.

’S ann a thug e ’cheann fodha ’n uair a chual’ e gu ’n robh iad an tòir air.

Cha’n’eil de sheadh ann an dh’iarradh deoch.

Ged a dh’ imichinn an talamh ’s an t-adhar cha ’n fhaighinn for air.

Bha e ’cur dheth ann an sud, ach leig mise na thubhairt e mu mo chluasan.

Bha Calum riùm, ach cha do bhuin mise dha.

An rud nach buin dhuit na buin dhà.

[TD 13]

Cha’n’eil bun no bàrr aig a’ chùis.

Chaidh Dòmhnull a dhìth le dìth a’ bhìdhidh.

’N ann ag radh riùm a tha thu gu’n d’fhuair thu e gun airgiod ullamh?

Bithidh e cruaidh ort gu ’m beir thu air.

Tha Dòmhnull coma ach far an tuit an oidhche air.

Tha bial bochd aig Iain an còmhnuidh.

Tha thu a’ cur bochdainn orm le do ghòraich.

Cha’n’eil grèim bìdhidh fo na cabair aca.

Cha’n’eil rud ’s am bith aige r’ a làimh aig an àm.

’N uair a leig e beannachd leam cha mhòr nach do bhris orm.

Cha ruig thu an leas luaidh air: cuir fo ’n talamh e!

Na ’m faigheadh esan an tàirsge, cha bu ruith ach leum.

Am bheil dearbhadh agad air a sin, a Chalum? Cha’n’eil gu dearbh; ’S ann agam nach eil!

Faodaidh tusa sin, ach cumaidh Iain cluas bhodhar ruit.

Cha’n’eil math dhuit; faodaidh tu an t-èarbull a leigeadh leis a’ chràicionn.

Ged a chuir iad cath cruaidh cha d’ thug iad a’ bhuaidh a mach.

Na ’n deidheadh esan ri athair fhein cha bhiodh e trom air a’ phìob.

Is iomadh buaidh a tha ’n cois na h-òige.

’S tu dh’ fhaodadh a radh gu ’n robh bathais làidir air.

Thug am màighstir droch ceann do ’n bhalach.

Tha ’n tuathanach ’n a dheagh cheann balaich.

Bha taobh blàth aig a’ mhàighstir ri Dòmhnull a riamh.

Thug mo mhàighstir mo char asam, ach cha dean mise car tuilleadh dha.

Cuiridh Iain gaoth fo na h-itean aca ’n uair a thilleas e.
Is éiginn dhomh a bhi ’togail orm.

Bha ceangal mòr agam ri Calum.

Chaidh e air folach orm, ach gheibh mise lòrg air.

[TD 14]

Tha iad ag ràdh an dràsd gu’n d’ thàinig dìleab ort.

Bha iad a’ fàgail air gu’n robh e ris na briagan.

Bithidh Iain a’ coimhead ás deidh na bùtha ’n uair a bhios a mhàighstir air fàlbh.

Cha robh dol ás ann, agus b’ fheudar dhoibh a dhol an grèim.

Cha’n’eil làmh aige air an tionndaidh e, “ach bha latha eile aig fear-na-mònach.”

Na cumadh duine agaibh a làmh air ais.

’S math a dh’ aithnich mise gu ’m faigheadh tu do dhiol de ’n rud a bh’ ann.

Tha Dòmhnull ’n a dhuine cruaidh cínnteach, agus ceart ’n a shlighe.

Cha do bhuail mo shùil air, ach ’s dòcha gu ’m bheil e ann an deidh sin.

Cha’n’eil innte ach cabag gun nàire.

Cha tugainn cas an deidh na t-èile air son an rud a tha thu ’g ràdh.

Thoir air nach can e rithist e: tha ’m bial aige ro luath.

Tha iad a’ cur air Tormad nach mòr is fhiach e.

’S ann agadsa ’tha ’n latha dheth: ’S tu a dh’ fhaodas a bhi air do dhòigh.

’S ann òirnn a rug an latha.

Cha d’ fhuair mise an t-àite: cha robh iarraidh agam air.

’S ann ort a tha ’n fhaochag ’n uair a tha thu a’ gabhail ort do shròin a nochdadh a’ so.

’S fheàrr leam a thoirt dhuit ann an clàr an aodainn na air cùl do chinn.

Cuiridh mi geall nach tig e, ged a gheall e ’bhi ’so aig trì uairean.

Cha chreid mise nach d’ fhuair Calum e fhein innseadh dha ’n diu.

Na leig ort aon uair gu ’m bheil e ann.

’S ann ort a tha ’n coltas: nach dean thu air do shocair!

[TD 15]

A dhuine, dhuine, ach ’s e ’n sgil a tha fo theanga Dhòmhnuill.

Fhuair e a chliù innseadh dhà: thug mi dhà eadar an dà shùil e.

Cha mhòr direach nach do chuir e a’ bhùidheach orm leis na rinn e mholadh air fhèin.

Tha e air a dhol dheth fhein leis a’ phròis.

Tha smùid air a’ bhodach: cha mhòr gu ’m bheil e ’deanamh an rathaid dheth dhachaidh.

’S coma dhuitse; tha rud a dhith ort, co dhiùbh!

Dùin do bhial, a bhiast air do chasan!

’S ann agad a tha ’n droch shùil!

Cha d’ thàinig mi ’riamh thairis air an sin ri duine ’s am bith.

Chaidh mi ann le mo dhà chois, agus chuir mi aghaidh air air a shon.

Cha b’ ann o d’athair fhein a thug thusa ’bhi cho mór-chuiseach ’sa tha thu.

Bha mi ’g am itheadh fhein air son mo ghòraich.

’S ann annad a bha an stuth o thoiseach ’n uair a sheas thu ris na thàinig ort.

Bu chòir nàire ’bhi ort ’n uair a chuireadh tu fhein dithis ’s am bith a mach air a’ chèile.

Cha d’ thugadh e feart orm ged bu bhùidhe leam.

Mo nàire ort! Carson a tha thu ri droch càinnt ris a’ bhalach?

Thoir ás m’ fhianuis ort cho luath ’s a th’ agad!

Tha na seann dòighean air an cumail air chois ’s a’ sgìre so.

Teann ás an rathad orm mu ’n teid thu fo mo shùil!

Ruith dhachaidh aig peileir do bheatha.

Abair thusa nach robh mise fada ’toirt car-mu-chnoc dha.

’Nuair a b’ fhearr ’s a b’ fhearr a bha sinn, nach ann a thàinig a’ maor-sìthe air ar muin.

[TD 16]

Thòisich Aonghas a’ fanoid orm, ach cha robh fios aige co bh’ aige.

Ma gheibh ise ’mach mu dheidhinn cluinnidh luchain an àrd-dorais e.

B’fheudar dha tilleadh dhachaidh mar a dh’fhàlbh e.

Cha b’ ioghnadh ged a bhiodh droch dheireadh air an duine ud leis na rinn e air a bhràthair.

Bha iad ’n an dithis ann an làn bheachd gu ’n deach’ an latha gu math leò.

Thoir air ais e do ’n fhear leis am bu leis e.

Cha tig an latha a theid agad air mise a chur air seacharan.

Tha mi ’n dòchas nach tig e rithist ’nam lùibse.

Am bheil fios agad ciod a tha ’s an amharc aige? ’S ann agam a tha, agus faireachdainn.

’S beag is motha ormsa de ’ni thu air.

Cha robh aige ach an gad air an robh an t-iasg.

De ’tha thu ’g radh? Seadh, seadh! Tha thu agam a nise!

Biodh sin mar a thogras e, ach cha ’n e duine seasmhach a tha ’n Dòmhnull.

Mur a h-eil mi air mo mhealladh cha chreid mi nach e “Alasdair Mòr” a their iad ris.

“Ma ’s briag bhuam e ’s briag thugam e.”

Sùil ’g an d’ thug mi thar mo ghualainn, co bh’ agam ach Iain againn fhein.

Ged a bha ’n t-astar fada cha robh Calum fada ’g a chur ás a dheidh.

“Tha so thuca,” ars Iain, ’s e ’síneadh ás sios an t-sràid.

Latha de na làithean nach ann a fhuair sinn e ’na shíneadh rag màrbh leis an deoch.

Chuir e ’fhiaclan an ceann a chèile agus rinn e oidhirp air a’ chreag a dhìreadh.

’N uair a rinn e ’n tigh dheth, am màrbhan na h-oidhche, cha mhòr gu ’n ribh an deò ann.

Bithidh latha ’s bliadhna mu ’n teid mise air an turus cheudna ’rithist.

[TD 17]

Cha robh air ach deanamh air an dachaidh, dòrch ’s mar a bha e.

Cha’n’eil bial ’s a’ bhaile nach gabh a dhùnadh le botull bodaich.

Bha Dòmhnull a’ deanamh seanachais air a’ chogadh.

Sin mar a tha ’chùis; ach dh’ fhàlbh sin is thàinig so.

’S e ’chruas a thug ort nach d’ thug thu dhomh sud.

Ràinig e aig briseadh an latha mu’n do bhlais an t-eun an t-uisge.

Cum thusa sin a mach, ach bithidh mo bheachd fhein agamsa.

Ghabh e ’n a shròin e ’n uair a chual’ e sud.

Tha Màiri a h-uile buille cho crion spíocach ri ’màthair.

Cho fior ris a’ bhàs, gu ’n deach’ a’ bhò leis a’ chreig.

Nach tu ’tha dàna ’n uair a bhiodh a dh’ anam agad a dhol a steach air an dorus aca.

Bha e air a chur cho mòr mu ’n cuairt ’s nach robh fios aige de ’dheanadh e ris fhein.

Cha ’n abair mi nach teid agam fhein air a’ chùis a dheanamh air.

Co aige ’tha fios de th’ an dàn dha?

Buinidh falt bàn do na daoine de ’m bheil sinne.

Cha’n’eil e furasda do theanga fhaighinn timchioll air an àinm aige.

Carson a thigeadh tu fhein air an leithid sin de sheanachas gun bhrìgh?

Cha b’ ann ’s a h-uile poll-mònach a chitheadh tu an leithid.

Sud thu rithist: Co tha ann ach thu?

Bha iad glé mhòr aig a chèile ’n uiridh, ged a tha iad a nise gu math riabhach.

Slán leat: gu mu math a dh’ eireas dhuit!

De a rinn e ort? An ann riut a bha e?

Fear a Nis, fear bho na Lochan, ’s fear bhar a’ Bhac.

De ’tha ’cur ort, agus nach do thòisich thu ris na giomaich am bliadhna?

[TD 18]

Cha’ b’ ann riut a thachair; na ’m b’ ann cha bhiodh tu cho coma ’s a tha thu.

Tha Iain ag radh gu ’m bheil càirdeas fad’ ás aige riùmsa.

Bha sinn a mach air a’ Phàrlamaid ’s air rudan eile de’n t-seòrsa sin.

Chunnaic mi Dòmhnull ag éaladh a nuas an t-sràid air a shocaran fhein.

Thilg Dòmhnull orm gur ann air a’ bhochdainn a thogadh mi.

Cha mhòr nach do chuir an tàrnanaich Màiri ás a ciall.

Nach bochd dhuit fhein a bhi ris an leanabh, ’s e cho bòidheach, bròinein!

Cha bu lugha leam na thàmailt gu ’n cuirinn mo bhial ann an seanachas cho suarach.

’S ann agad a tha ’n rud a’ bruidhinn air: bu tu bial gun phutan!

Nach ann air a tha nial an acrais, ged a tha ’n tigh aca ’cur a mach air a bhial le biadh.

Ged a chaidh Anna ’mach ort gheibh i ’steach ort fhathast.

Cha mhòr gu ’m bheil càil ann an Iain ach an t-anam.

Cha’n’eil bonn aige air an seas e.

Fhuair am balach bonn airgid aig bonn a’ ghàraidh.

Chaidh a’ chùis ’n am aghaidh, ach cha robh cothrom air: b’ fheudar dhomh mo chùl a thoirt dhith.

Fògnaidh na dh’ fhòghnas de n a h-uile rud.

Co chuala ’riamh a dhà leithid?

Bha na balaich a’ cluich a muigh air an rathad leis a’ ghealaich.

’S e “Síne” ’th’ aig “Alasdair Mòr” air a bhean.

Cha teid mi cnaimh ann: ’s fhada a chithinn thu.

Ach, co-dhiùbh, lean mi ròmham gus an d’ fhuair mi tigh ’s an cuirinn seachad an oidhche.

Chuir e fàilte orm, agus rinn e mo bheatha, mar bu dual do smior a Ghàidheil.

Ged a tha mise ’n diu air tuiteam uaithe, bha mi uair glé mhath air mo bhonnan.

[TD 19]

Thug mi mios mhòr fhada air a ceann mu ’n d’ fhuair mi gabhail aig an iasgach.

Tha ’n Ghàidhlig air a dhol eadar thu’s do chràicionn.

Co dhiúbh, cha’n’eil air a sin ach sin fein.

Cha robh a’ Bheurla bh’ aig Iain ach briste.

Cuiridh mi mo chluas air a gheall gu ’m bheil ìmlich na corraig aige fhein dheth.

Tha mi nise gle mhath air mo dhòigh an deidh na chaidh mi troimhe ’s na bliadhnachan a dh’ fhàlbh.

Cha b’ fheàrr ann no ás e. ’S e ’th’ ann dheth duine leum leat, co dhiùbh.

Tha fhios againne cho math rithe fhein de mar a bheir sinn air na cearcan breith.

Phàigh Iain deich tasdan fhichead an ceann orra.

Tha ’n t-àm ann a bhi ’togail rithe, ’s a bhi ’toirt ceum ás.

Ma thogas tu mo nàdur-sa, seallaidh mise dhuit nach e mise d’ athair idir dhuit.

Cha d’ thug i fiacail ás fad an latha.

’S ann air éiginn a thug Iain a chasan ás.

Tha e ’n a shuidhe a sud fo na mùigean, agus cha tig facal as a cheann.

De chuir ’nad cheann gur e giùlan a thàinig ort an raoir?

Thàinig am bruadair thugam trì uairean ann an iomlaid na h-aon oidhche.

Cheannaich Dòmhnull ann am bùth Néill pàidhir de bhrògan ùr nodha.

Ma dh’ éireas ormsa ni mi pronnadh nam meanmh chuileag air a h-uile h-anam agaibh.

Gabhaidh sinn an rathad mòr olc air mhath le càch e.

Seann nighean a th’ air dùil a thoirt thairis.

Dh’ éirich e gu bog bàlbh, agus thug e an t-sitig air.

Na biodh eagal ort do m’ thaobh-sa air chor ’s am bith.

Gheibh mise a’ chuid is fhearr dheth air a’ cheann mu dheireadh.

Tha e furasda gu leòir dhuit rud a thoirt a chreids’ air.

Cha chuir Màiri bhochd a’ luath mu na sparran orra.

[TD 20]

’S beag a tha de fhios agad ciod a tha ’n saoghal a’ deanamh.

Ma bhios rud ’s am bith aig Màiri ’nad aghaidh cha chlùinn thus’ a dheireadh.

M’ eudail de mhnathan an t-saoghail thu!

Deanamh suidhe steach ris an teine.

Cha robh mise ann an latha ’bha iad a’ roinn na léisge.

Cha chùm uisge na sneachda mise air ais: cha ’n ann de shiol a’ phoca-shalainn a tha mi.

Dh’innis e dhomh ’s a chiad dol a mach na ’n ceannaichinn e gu ’m biodh e gu math sàillt dhomh.

Nach tu ’tha ’fas tiùgh! Cha ’n ann air tèa agas aran lòmnochd a tha thusa air do thogail.

Cha ’n fhòghnadh gun mise a dhol còmhla ris cuairt céithir thimchioll a’ bhaile.

Cha bhiodh e glic dhuit a dhol ’na h-aghaidh.

Ghabh Ian againn anns an àrm le thoil fhéin.

Tha eagal orm gu’n teid an ceòl air feadh na fìdhle oirbh.

’S ann agam-sa tha an àmhghair dhiot! “Siùbhal Mhurchaidh bho ’n bhothan ort!”

Abair thusa gu’n robh éigheach air Dòmhnull, ’n uair a sheas air an éibheil bhùinn.

’Nuair a smaoinich mi thugam is bhuam chunnaic mi gu’n robh mi dheth ’s nach robh an còrr air mo shon.

Fhreagair Iain ’s a’ ghuth-thàmh, “Gheibh mise mo latha fhein ortsa fhathast.”

Leig dhà: tha fhuil air a cheann fhein!

Tha ’n duine aig Màiri air tùiteam ann an gòraich.

Cha deach’ gu math leis am bliadhna: ’tha e cho bochd ri radan eaglais.

’S ann agad a tha ’m beachd gu’n creid mise thu!

Bheir e thusa ’thaobh, ach cha toir e mise thar mo bhonnan, gun tàing dha.

Tha ’n t-Earrach againn a nis ’s a’ chùnntas ùr.

Mu’n canadh tu diog bha e air  dhrùim dìreach, ’s a chasan ’s an adhar.

[TD 21]

Tha Iain cho brais ri an fhùdar, agus cho righinn ris a’ bhìth.

Cha mhòr nach deach’ e thar cnaimh deàrg na h-amhach.

Tha thu a’ fàgail cus bruidhinn, a dhuine!

Gabh romhad gus an toir do shròin fhein ciall dhuit.

Braidean! Ghoideadh e eadar do làmh ’s do thaobh e.

Ghabh e ’na shiùbhal e ’n uair a chunnaic e mar a bha ’chùis a’ seasamh ’n a aghaidh.

Ruith mar do bheatha, air neo cha dean thu chùis.

De tha sibh a’ cur ris shios ann an sin an drasda?

Tha latha mòr a’ feitheamh ort ma gheibh mise air breith ort!

Thàinig buadham fodham air aon toirt ás mar a bh’ agam.

Cha teid mise ann ged a chuireadh tu do sheanair asad.

Tha mòran còmhraidh a’ ruith air an duine ud.

Is tu ’tha a’ ruith air do mhì-shealbh!

Bithidh e an dubhar ort de ’tha ’nam rùn-sa ’dheanamh.

Cha robh mise air cùl mo chinn a thoirt dha na’m bithinn air bi ann.

Dheàlbh e móran innleachdan ’n a latha, ach ’s e beagan dhiùbh a thàinig gu buil.

Càit’ am bheil Anna? Sud i agad le crios mu a meadhon a stigh ann am meadhon an t-sluaigh.

Tha i ’n sud a’ cànran bho mhoch gu dubh.

Tha sinn a’ gabhail fadachd nach ’eil thu a’ cur litir thugainn.

Tha e slàn ’na chorp ’s ’na inntinn agus làidir ’na bhuadhan.

Bheireadh e bhi duineil bho ’athair fhein.

Tha fuaim fàs aig a’ bharaille, ach ’s fheàrr dhuit an ceann a thoirt ás ach am bheil rud ann.

’Nuair a bha a’ ghrian ’na h-àirde cho robh sinn letheach deiseil de ’n obair.

’S e aodach bochd a tha ’n so: tha eagal orm gu’n teid e steach air a chiad nighe.

[TD 22]

Smaoinich mi gur ann a’ tarruing mo choise a bha e.

Na dh’ aithnich thu ’m fear ud? Cha do chuir mi srad ann.

’S math a tha mise ’toirt fa near de ’tha ’nad rùn: ’S ann thugam-sa ’tha thu ag iarraidh fad an t-siùbhail.

Ce b’e air bith de mar a theid dhòmhsa, feuch thusa nach càill thu do cheann.

Shad e fad a làimhe mach air an loch e.

Ghabh e a leithid de mhiapadh ’s nach robh fhios aige de ’n talamh air an robh e.

Bha sinn sgìth acrach a’ ruighinn an taighe, ach cha do dh’ fhoighnich iad an robh bial oirnn.

Bha fhios agam an rud a chuireadh esan ’na cheann gu ’n cuireadh e ’na chasan e.

Bha iad ’nan suidhe ’sud air an corra-cnàmh.

Thàinig a steach fear caol sinnte fada cho àrd ris a’ spàrr-a’-ghàoith.

Chuir e fras chaoin shneachda agus thòisich e ri ’g àiteamh air muin sin.

Tha mi brath air mo làmhan a chur riut a mach ás an tigh.

Tha na h-eòin gle thiùgh air an sgeir.

Cha’n’eil e a’ gabhail rium gu ’n tig e rithist air luathair.

Latha math leat! Mar sin leatsa! A h-uile latha a chi ’s nach fhaic.


<eng>IDIOMS CONNECTED WITH SEAFARING LIFE.<gai>

Aig bial a’ latha thog sinn na lin bheaga.

Chuir a’ muir orm an raoir aig na lin sgadanach, ach cha do leig mi roimhe buileach glàn.

Leag sinn crùinn air an sgadan, agus thuit beagan orm-sa dheth.

Aig tighinn a’ latha thog sinn Mullach Mùirneig.

Tha droch coltas air: tha e ’togail air fad a’ latha.

Leag sinn na siùil aig bial a’ bhàigh, agus chuir sinn a mach na ràimh.

[TD 23]

Silidh e air a’ lionadh: tha ’m boinne a nise ’na bial.

Leag an sàor drùim a’ bhàta an dé, agus gheall e gu ’n togadh e i air bàll.

’Nuair a leag sinn an seòl aig bun na h-àimhne chuir sinn a mach an acair.

Chuir sinn a steach dà cheann agus chuir i ’n uair sin fòipe an rùdha.

Tha ’m bàta a’ dol an ceann: cha ’n fhada gu ’m bi i aig bial a’ chàoil.

Bho thòisich Dòmhnull a’ strì ris a’ mhuir bha e ’g iasgach air a cheann fhéin.

Thug sinn na siùil mu ’n cuairt agus làigh i dhùinn á sin os cionn an Eilein Mhóir.

Cha’ n e ’m fàsach a bhi ’toirt do bhith-beò á drùim a’ chuain.

Bha na balaich a’ buainn bhàrnach ’n uair a bha ’n làn a muigh.

Bithidh an sgeir ud a’ tighinn ris aig cridhe na tràghad.

Tha e ’muir tràigh: rach do ’n tràigh.

Thràigh na gillean am botull air an tràigh.

Cum rithe mu’n teid i air a’ chreig!

’N uair a chuir sinn na lìn bha a’ ghrian ann an crídhe na h-àirde-deas.

Cùm fodha: na leig leatha a dhol air!

Thàinig sgriob chruaidh air a’ ghaoith, agus b’ fheudar dhùinn deanamh air ar son fhéin.

Tha uair ghàrbh ann: tha e ’na thìde sgòid a chur rithe agus feuchainn ri pòrt a thoirt a mach.

Rinn an t-eathar a ceann uidhe dheth air éiginn.

Chuir sinn gu tapaidh an aghaidh gaoithe ’s srutha fad a’ latha.

’S beag nach ’eil e cho furasda stad a chur air a’ mhuir-làn ris a’ ghlas-ghuib a chur air Iain.

Nach ann riutha ’thachair an oidhche an raoir aig ceann nan lion!

“Ceart gu leòir, ceart gu leòir;” fhreagair an sgioba à bial a chèile.

[TD 24]

Ghabh iad car air an t-sruth agus chùm iad-oirre ris a’ chladach le na ràimh ’s a’ chloich.

Tha ’n ghaoth air fàs cho mór, ’s gu ’m bi e cruaidh oirre gu ’n cùm i ’ceann ann.

’Nuair a chuir sinn mu ’n cuairt i bha ’m bàta eile ’san fhasgadh oirnn.

’Nuair a bhuail a’ ghaoth sinn bha sinn a’ tarruing nan lion, ach cha tigeadh dòrn a steach dhiùbh.

Chaidh i air a’ chiad ghualainn air fuaradh air Sgeir-an-Rùdha.

Dh’ iomair sinn dà uair a thíde mu’n do ràinig sinn grùnnd iasgaich.

Chuir iad a mach a’ chruaidh air cùl na tuinne gus am faigheadh iad air am pòrt a ruith.

Cùm an àirde i ach an dean i ’m pòrt dheth!

Cùm air fàlbh i, air neo bualaidh tu an t’èile!

Thoir am barrachd aodaich dhith ach an toir i ’steach air an t-èile.

Cha d’ fhuair sinn deàrgadh éisg air na lìn.

Cha deach’ an t-iasgach gu math leam idir am bliadhna ’s a’ Bhruaich.

Tha ’n t-eathar air sgaoladh as a chèile leis an teas air a mhol air aghaidh na grèine.

Bha sinn a’ seòladh gu math cruaidh air a’ ghaoith.

Bha sinn a’ ruith leis aig an àm, agus dh’ aon bhèùm, bha a h-uile stiall aodaich a mach air a toiseach.

Thug mi a ceann ri cuan agus fhuair i h-uile snàim aodaich a chur rithe.

Cha robh an sgeir na b’ fhaide bh’ uainn na ùrchair gunna.

Cha’n’eil e furasda an t-eathar a tharruing á bial na mara suas do thiùrr a’ mhara-làin.

Tha gach eathar ’s a’ bhaile so an diu ’s a’ bhruthaich.

’N uair a bhithinn ag iasgach còmhla ri na bodaich bhiodh stiùireadh gu m’ thoil agam.

[TD 25]

A mach leatha gu’n robh iad, agus gréim bàis aca oirre.

’S tu ’shàbhail: ’S ann ort a chaidh an Sèan, ’n uair nach do thuit thu mach air a bial!

Tha cùidhle mu ’n ghealaich, ’s fuaim mòr aig a’ mhuir.

Nuair a chuir sinn a mach an ceann bàite bha sinn air Caolas a’ Scarp fhosgladh.

Leis an diol a rinn a’ muir air, bhòidich e nach cuireadh esan lion ás a deidh ach sud.

Cha’n’eil Dòmhnull ach ’na chùibhleir: ’S e ’th’ aige toiseach tòiseachaidh.

Tha e’ ’na nàire dhuibh a bhi air Bòrd nam Bochd ’n uair a tha ’n Cuan-a-Siar fosgailt fo ’ur sròin.

Nach math a tha e ’deanamh—Mac-na-Loch—fo dhà sheòl.

Cumaibh oirre fhearaibh, fhad’s a tha ’m màrbh shruth ann: tha an ath thide-mhara air ar muin.

Tha coltas làidir air, agus a’ ghaoth an ceann.

’Nuair a leag sinn na siùil air son cur bha Mùrnag againn fodha ’s a’ Chuan-a-Siar.

Cha robh deò air a’ ghaoith ach bha gluast mòr air a’ mhuir.

Mur ’eil an taod sin air a cheangal ceart cuir snàim cruaidh teànn air.

Bha Dòmhnull air an eathar an raoir.

Bha ’n latha bòrb le sion gaoithe ’s uisge, ach cha d’ fhuair sinn sion air son ar saothair.

Thàinig tonn fòipe a thog beò slàn seachad air mullach na sgeire i agus a chàirich air a’ mhol i.

Le ràmh ’s gach làimh thug e buille dhìth gu ’toiseach agus fhuair e greim air an t-saobhshruth.

Tha iasgach agus lin air do chur bho chadal na h-oidhche.

’Nuair a thog a’ ghaoth thog sin an acair.

Na bi cho teann oirre: cha mhòr nach ’eil i agad ann na sùil na gaoithe.

[TD 26]

<eng>IDIOMS CONNECTED WITH THE MOOR.<gai>

Thog am buachaille air a dh’ ionnsaidh na béinne agus an cù ’na chois.

Chuir am buachaille ás do’n chù air a’ mhòintich.

Chaidh a’ bhò air chàll an dé, agus cha do thog i ’ceann fhathast.

’Lionadh beag is beag thogt’ an àirigh, agus b’e sud an làn-sùla.

’S’e do bheatha ’thighinn a steach do’n àirigh: dean thu fhein aig an tigh.

Thug a’ bhanachaig dhuinn gruth ’s uachdair ’na cheann.

Gheibh thu boinne blàth no boinne togalaich. Tha sinn a nise ’sùidheachadh.

Sud agad balach tapaidh a chaidh a thogail air math na bà.

B’ fheàrr dhuit an cù a chur ’s na caoraich mu’n dean iad sgàll air an àrbhar.

’Nuair a thuit an oidhche orm cha robh duine còmhla rium ach mi fhein.

Dhiùlt Iain a dhol ris na caoraich, ’muigh ’s a mach.

Chaidh a’ bhò bhlàr ann an lèig aig uachdair a’ bhlàir.

Bi gu math do’n bhoin: ’Sann ás a ceann a bhleòghnar i.

Thòir an t-àrbhar air a chois do’n bhoin.

Bha ’n t-uan cho lag ’s gur ann le piob a bha mi ’cur a’ bhoinne air.

Chuala mi ’m buachaill’ ag éigheach àirde a chinn ris a’ chù.

Dreach an t-Sàmhraidh air a’ bhéinn: ’S fhada leam gu ’n teid mi innt!

Ma bheir thu comhairle air a’ bhuachaille ’s ann a ni e gàire riut ann an clàr an aodainn.

Tha ’m buachaille ’g radh gu ’m bheil e seachd searbh de na caoraich.

Chan fhuireadh am buachaille leis fhein le eagal nam fuath.

[TD 27]

Tha tighean-Earraich air a’ mhointich aig muinntir Nis is Thòlastaidh.


<eng>IDIOMS CONNECTED WITH HOME LIFE AND OCCUPATION.<gai>

Bha e ’dùsgadh chlach air son cur a mach air an tigh.

’Nuair a thog e ’n tigh chuir e ’n ceann air.

Chuala mi aig Seòras gu ’n robh Calum aig an tigh.

Cha robh a’ chridhe agam tighinn an còir an taighe.

Dh’ fhàlbh an t-àrbhar leis a’ ghaoith, agus cha’n’eil a nise beum fo na ballachan aca.

Tha Murchadh air a dhol ann an caoraich am bliadhna.

Tha Calum a’ dol am feàbhas: tha e nis’ ag éirigh ’s a’ dol timchioll an teine.

Thug Dòmhnull a’ leabaidh air ’n uair a chuala e sud.

Bu chóir dhuit a bhi ann an ceann an eich, agus a chumail air drùim an rathaid.

Chaidh Iain cho troimhe chèile ’s gu’n do chuir e ’n tigh bun-os-cionn.

Co ás a thug thu a’ choiseachd cho tràth a so air a’ latha?

Bha Calum agus smùid aige ’toirt a steach ceann-àitich.

Tha ’m baile air fhàgail lom fàs.

Cha’n’eil slàinte fear an taighe ach mu làimh; ’s ann thige ’s uaithe ’tha e.

Dh’ iarrainn mo chabair a chur suas ’s a’ ghleànn so.

’S ann air an tigh so fhéin a thàinig an dà latha bho ’s cùimhne leam fhéin.

Gu dearbha fhéin, tha ’m bhuil air an tigh so nach deach’ mo ghaoth-sa timchioll air.

Thug Iain sgrìob suas am baile agus thog e ’dheàlbh.

Bha ’n teaghlach ud glé mhath air an dòigh aon uair, ach thàinig sgrìob chruaidh orra ’m bliadhna.

Thàinig orm an teine a chur ás le meud na gaoithe.

Cha d’ thàinig an cnatan mòr an taobh a bha sinn am bliadhna.

[TD 28]

Thug mi dhà an t-each, ach tha mo shùil gu mòr ás a dheidh.

Thadhail am maor gach deathach ’s a’ bhaile ’n uair a bha e ’togail a’ mhàil.

Co air an t-saoghal a rinn an tigh so, ’s nach do chuir toll gaoithe air?

De ’n truaighe ’tha thusa ’dol a dheanamh le croit?

Sud agad-sa teaghlach truagh: tha iad an còmhnuidh ann an amhaichean a chèile.

’S ann dhuit a thigeadh a dhol a chur thige an teine.

Chunnaic mi thu ’bruidhinn ri Dòmhnull: ’s tu ’chaidh ris!

Thog iad an tigh le criadh is fiacail àoil ’s a’ bhalla muigh.

Ma dh’ itheas tu an t-àrbhar agam-sa leis a’ chrodh a rithist tha do chruaidh-fhortan mu do chasan.

Bheir mise ort nach ith thu a’ chopag ma thig thu nall air do chòir fhein.

Tha teine gu leòir air ’n uair a ghabhas e.

Tha uisge mòr ann: gabh agad fhéin gu math.

Chuir an ceannaiche a h-uile gin de na luchd fiach ’nan cuid fhein.

Tha ’n deise ’tighinn cho math dhomh ’s na’m biodh rathad agam air ruighinn oirre gu’n ceannaichinn i.

Bha Dòmhnull glé thínn leis a’ ghréim mhór.

Cha robh sgillinn fo na cabair aca, ach shìn Iain a làmh dhoibh.

Thàinig orm a dhol a Ghlaschu a chosnadh mo bheò-shlàint.

Bha mi air mo tholladh leis an acras, ach fhuair mi gabhail riúm glé mhath.

Mar a bha ’bhochdainn ’s a’ chùis nach ann a chaidh an t-each ’na bhèist orm.

’Nuair a chunnaic mi mar a bha ’n tigh sheas mi aige.

Tha Tormad beag glé mhath air a’ sgoil a thoirt leis.

Tha breacan á baile agaibh an diu Iain!

An gille ’bha an uiridh a’ toirt a mach an fhoghlum tha e ’m bliadhna ’toirt seachad sgoile.

[TD 29]

Leis cho bialach ’s a tha an gille-bùtha tha e ’tarruing mòran luchd-déilig thige.

Thug mi sùil rathad an taighe aca ’s an dol seachad, agus ’s ann a bha solus aca ’s gach ceann.

Chuireadh an srann agad na h-eich ás a’ chorca.

Chunnt a’ chiad bhalach gu ciad.

Chuir prìs na bà a dhragh fhein mu amhaich Iain.

’Nuair a chunnaic Iain mi ’g obair, ’nuas gu’n d’thug e le leum cheithir bonn.

Tha e ’na sheirbhiseach dìleas: na chì e éis air rud ’s am bith, ni e ás a cheann fhéin e.

Cha robh tigh tioram air drùim a’ bhaile nach deach’ i air chéilidh ann.

Chuir Dòmhnull trì cheangail a mach air an tigh; ’s tha e nise ’na dhrúim a’ cur tughaidh air.

Am bheil thu ’dol a chur tuilleadh àirde air an tigh, a Dhòmhnuill? “Thige ’tha, thige ’tha,” ars esan.

Dh’eirich iad cearta còmhla, agus thug iad Steòrnabhagh orra, agus dh’innis iad facal air an fhacal do ’n uachdaran.

Thuit am balla orra air a bhial fodha.

Co leis thu? Am bheil thu de fhior fhuil nan Leòdach?

’S ann a thachair an cat ris air an starsaich.

Cha’n’eil cuid no gnothach agam riut.

Cha robh ní a bha ’s na daoine againn bho linn Oisein nach d’ thug i dhomh air an fhiacail.

De mar a tha sibh aig an tigh? Tha sinn troimhe ’chèile ’s cnatan.

’S e sluagh beag a th’ annainn a thaobh àireamh.

Ghabh Iain le ceum cabhagach suas taobh a’ chnuic: cha bheir thu ceum air.

Am bheil sibh ann an cothrom math an diu? Tha sinn ag eirigh ’s a’ gearan.

Thoirt dhomh ceò ás do phiob, ma ’s e do thoil e.

Cha’n’eil e math do’n òigridh a bhi air an toil fhéin.

Tha ’n nighean ud glé bhrèagha air dhòigh.

[TD 30]

Cha ghreas ’s cha bhac mise iad. Chì sibhse nach éirich gu math dhoibh.

Bhris an ceannaiche ud da uair, ach tha mòran a’ deanamh a mach nach ann idir falamh a tha e.

Cha ’n ann gun bheagan a bhi agad air cùl do làimhe is urrainn dhuit toìseachadh air bùth.

Ghabh an ceannaiche cothrom air aineolas Iain.

Cha’n’eil aige ach an òige.


<eng>IDIOMS CONNECTED WITH COURTSHIP AND MARRIAGE.<gai>

Tha gaol mòr aig Iain air Màiri.

Fhuair Màiri fàinne bho fhear d’ a feadhainn.

An cuala tu gu’n robh Iain is Màiri a’ dol a phòsadh? Bha iad a’ cumail r’ a cheile o chionn bliadhna.

Nach tusa ’tha ’cumail ris: ’s ann a tha thu ’togail ort bho phòs thu.

Is buidhe dhuitse ’faighinn do luaidh an ceann mios!

Tha sùil mhòr aig Calum ann an Anna, ach ’s e sin a bhios aige air a shon.

Cùl nan còig riut: cha b’e do leithid a thigeadh orm!

De th’agad air? An deidh a h-uile rud a bh’ ann nach ann a phòs an dithis aca ’chèile!

Cha’ n’ ann de mo dheòinse ’phòsas tu. Bha dùil agam gu ’n cuireadh tu an ùir air mo shùil-sa an toiseach.

Bha Màiri a’ bòcadh leis an tàmailt ’n uair a chual’ i gu’n dh’ fhàg Iain i agus gu’n robh e ’deanamh suas ri te-èile.

Ghabh Màiri pòsadh Iain thìce cho mòr ’s gu’n do chuir e gu làighe na leapa i.

Tha e gu amhach a bhriseadh ás a deidh.

An latha ’bheir thusa bean a steach a’ so air m’ amhaich-sa faodaidh tu d’ iomraich a thogail.

Ma tha thusa’ a’ saoilsinn Iain, gu’ m bheil mise a’ call mo chèille air do shon-sa cha mhotha ormsa thu ’s am fear a rinn a’ phrais-bheag.

[TD 31]

Thoir do bhean à nead ghlan, Iain, air neo bithidh ceannach agad air.


<eng>IDIOMS CONNECTED WITH RELIGION.<gai>

Bithidh sinn a’ gabhail na leabhraichean aig deich uairean.

’N uair a chuairtich iad an t-aoradh ghabh iad mu thàmh. Théid sibh ann an ceann facal ùrningh, Iain.

Nach ann aig a’ mhinisteir a tha ’n cur a mach ? ’S cinnteach gu’n drùidh an seàrmoin prìseil ud air cuid-eigin!

B’e e-fein an gaisgeach a’ dol air cùl na Fìrinn.

Bho chaidh an eaglas bàn cha robh ministeir ùr air a h-uile seachdainn.

’S ann againn fein a tha ’m ministeir air am feud sinn a bhi buideach!

Am measg rudan eile thug sinn tarruing air an Aonadh ’s air na crèidimhean.

Thug e mach a cheann teagaisg, agus cha b’e a h-uile fear a leanadh e air an raoin a ghabh e.

Thàinig fàs mòr air a’ mhinisteir o chionn bliadhna.

Am bheil fhios agad gu’n robh iad air an éigheach ’s an eaglais latha na Sàbaid a chaidh?

Tha ’n eaglais a’ tòiseachadh aig siá uairean feasgar.

Am bi cinneach air a bhreith a dh’ aon bhéum?

Bha ’n eaglais a’ cur a mach air a bial an diu.

Cha robh mòran sgàirt air a’ mhinisteir an diu.

Tha ’m ministeir againne fallainn ’na theagaisg agus domhain ’na shearmonachadh.

Tha ’n ceann aig a’ mhinisteir againn air càch uile: tha e ’toirt bàrr orra air fad.

Cha do chùm an luchd labhairt an diu ris a’ bhonn-ceiste a chuir Iain a mach. ’S e sop ás gach seid a bh’ aig mòran dhiùbh.

[TD 32]

Bha e furasd’ fhaicinn gu’n do rinn Dia obair mhòr ann an Iain.

’S iomadh fear nach urrainn a mhiar no ’chorrag a chur air an latha no ’n uair aig an d’ thàinig an Ath-bhreith air.

Cha ghabh a’ cheist fhuasgladh: féumaidh e bhi gu ’n do thog thu ceàrr i.

Tha mòran an diu a’ gabhail orra ’bhi ’nan daoine matha ged nach eil srad gràis air an siùbhal.

Eaglaisean an latha ’n diu: an àite an darna té a bhi na ’s fearr na ’n t-éile ’s ann a tha ’n darna te na ’s miosa na ’n t-éile!

Creidimh ùr an diu ’s fear eile ’m màireach. Cha’n’eil fhios de ’m fear is fhearr, ma tha feàirrd’ orra.

Chaidh aonadh a chur air bonn eadar an dà eaglais.

Tha feadhainn a’ smaoineachadh gach eaglais ’s créud nach ’eil a’ tighinn riu-san gu ’m bu chòir na coin a chur annta ’mach ás an tìr.

Bha dùsgadh anns an sgìre ud an uiridh.

’S cuimhne leam na diadhairean mòra a bhiodh a’ brìseadh aran na beatha ’s a’ chùbaid so.

Tha ’m fear ud a’ gabhail air a bhi ’na dhuine math; ach ’s mòr m’ eagal nach d’ thàinig e fo chùram fhathast.

Am faca tu an do sgaoil an eaglais?

Cha bhi ’n eaglais fada gun sgaoileadh an diu ann.

Feumaidh sinn a chreidsinn gu ’n coimhlion Dia a’ nì air an do leag e a chridhe.

Tha mi ’n dòchas gu ’n toir Dia dhachaidh mi mu ’m beir an leithid sin de latha orm.

Tha na h-òrain dhiomhain an deidh caoile a’ thoirt air an anam agaibh.

Cha ’n fhaicear esan ’s an eaglais ach mar runaig ’s an oidhche fhrasaich.

Bha Dòmhnull a’ fàlbh air a’ bhaile a’ togail àinmeannan air son gairm a mhinisteir.

Cha leig Dia Leòdhas cho mór bhar a làmhan ’s nach bi fianuis againn air taobh na Firinn.
