[TD 1]

[Leabhar XIV. Mios Deireannach an Fhogharaidh, 1918. Earrann 1.]

AN CLACHAN A THA GU BHI ANN,—BRUADAR!

Am bliadhna an t-seallaidh mhóir ris an abrar an <eng>Exhibition<gai> a chaidh a chur an òrdugh an Glascho o chionn seachd bliadhna gu leth, thaghadh cùil de ’n phàirce a chum gu ’n rachadh samhla air sean chlachan Gaidhealach a chur fa chomhair an t-sluaigh a bha ’tadhal agus a’ gabhail ìonghnaidh air gach rud a b’ annasaiche na chéile. Bha na mìltean a’ tadhal anns a’ chlachan ud, ’s e cho cosmhuil, ann an tomhas co-dhiùbh, ri sean chlachan. Chaidh leabhran a chlòdh-bhualadh mu thimcheall, agus gheibhear ann cunntas air dòigh-bheatha na Gaidhealtachd anns na seann linntean, suas gu 1746. Am measg na chaidh a sgrìobhadh ’san leabhar, cha ’n ’eil aon dealbh ann a ghlac m’ aire fhìn coltach ris an fhear a chaidh a riochdachadh leis an Urra Mgr. Coinneach MacLeòid, ministear Cholasaidh a nis. A thaobh fileantachd bhriathran agus grinneas smuain, cha bhiodh e soirbh a choimeas fhaotainn. Is cinnteach gu ’n deach a leughadh cheana leis na ciadan, agus gu ’n do mhothaich iad cho deas ’sa tha Mgr. Coinneach air caithe-beatha sean chlachan a dhealbhadh. Tha alt ro ghrinn ri fhaicinn anns na sgrìobh e, roimhe sin ’s na dhéidh, mu nithean a bhuineas do chleachdaidhean a chinnidh, co-dhiùbh b’ e an ceòl no an gisreagan. Gun teagamh tha ’dhòigh-sgriobhaidh fhein aig gach neach a réir a mheanmna, agus ’n ar là, fhuair grunnan nach gann greim air tomhas de ’n ghrinneas a tha mi a’ toirt fainear.

Ach cha ’n e a’ phuing seo fàth mo sgrìobhaidh aig an àm. ’S ann a tha mi a’ dol a thoirt seachad bruadar àraidh a chunnaic mi mu ’n Ghaidhealtachd o chionn ghoirid—rud a chuir fìor annas orm, ’s mi ’nam ana-creidmheach arm am bruadairean. Faodaidh mi an t-ainm seo a chuir air,—“An clachan a tha gu bhith,” no ma thogras tu, “a bhitheas fhathast.” A nise, am beachd mhóran, cha ’n ’eil anns na bruaidairean ach faoineas gun seadh, agus is cinnteach gu bheil a’ chuid as mò dhiùbh mar sin. Gidheadh, gheibh sinn àireamh lìonmhor a’ nochdadh nadur de ùigh ann a bhi ’cnuasachadh an dràsda ’s a rithist air cion-fàth an taisbeanaidh ris an abrar bruadar. Agus na ’n aidicheadh iad na smuaintean a bhios ag éiridh o iochdar an cridhe, mar a theirear, shaoileamaid gu bheil rudeigin dìomhair a’ dùsgadh annta gu bhi a’ creidsinn neònachais nach teid ac’ air a thuigsinn, air cho dian ’s a thollas iad anns a’ chùis. Bithear gu tric a fàgail air Gaidheal gu bheil iad, ’nan gnè, buailteach air àite a thoirt do shaobh-chreidimh de ’n t-seòrsa seo, ach tha fios againn uile nach ’eil Goill idir saor o’n fheart cheudna. Is fad o’n là sin o’n thug teallsanaich anns gach ceàrn oidheirp air na fillte ann am bruadar a shoilleireachadh, ach mar bu mhò a mhìnicheadh iad an t-iongantas ’nan dòigh fhein, ’sann bu duilighe a bha e ’fàs, agus cha ’n ’eil teallsanaich ar linn fhathast ach beagan cheuman air thoiseach orra-san. Tha bruadar mar a’ ghaoth a shéideas mar is àill leatha.

An inntinn an duine tha nadur de chìocras a bhios ’ga bhrosnachadh gu plathadh fhaotainn


[TD 2]

[Leabhar XIV. Mios Deireannach an Fhogharaidh, 1918. Earrann 1.]

air nithean neo-fhaicsinneach—rud nach faigh e fhad ’sa bhios e ceangailte ris an fheòil, ged tha e sìor fhiachainn. Tha ’n t-anam, mar gu ’m b’ eadh, a’ gleac ri sgòd de ’n bhrat dhìomhair a tha folach na nithean sin a chuairsgeadh suas ear tiotain, agus an uair a theid a chleith air, theid cuìbhlichean a mhac-meanmna ’nan deann, agus cruthaichidh e air amannan bruadar, no samhla, dha fhein—duine ann am bruadar ’sa dhà shùil fosgailte! Gheibh sinn eisimpleir air an t-samhlachadh seo ann an cuid de sgrìobhaidhean a tha fìor thaitneach. O chionn fhada sgriobh Tomas More, ùghdar Sasunnach, muthirair an d’ thug e <eng>Utopia<gai> mar ainm—tìr a dhealbh e ’na inntinn, agus nach robh idir ann a mach o mhac-meanmna fhein, ach tìr, ’na bheachd-san, a dh’ fhaodadh a bhi ann, no co-dhiùbh suidheachadh saoghalta do ’m bu chrioch sonas iomlan. Is iomadh sgrìobhadair a thug tarruing air a’ phuing cheudna—togradh na h-inntinn air staid na h-iomlanachd.

A nise, ’s abhaist domh fhìn, mar tha móran de ’m sheòrsa, a bhi ’gabhail sgrìob a’ marcachd air mo mheanmna air uairean, ged tha làn chinnte agam nach ’eil ann am móran de ’m smaointeanan ach nadur de sgleò—rud a mheasas daoine mar fhaoineas. Biodh sin mar a dh’ fhaodas e, cha ’n ’eil an suidheachadh mi-thaitneach idir, oir ’sann o bhi ’meòrachadh mu nithean air nach gabh sinn ruigsinn—no mar a theirear anns a’ Bheurla <eng>idealism<gai>—a dh’ éireas feartan àraidh air an gabh an saoghal greim ’na àm freagarrach fhein, a chum math a’ phobuill air fad. Ma leughas sinn eachdraidh air mhodh thuigseach chì sinn gu bheil nithean a tha aon linn a’ meas mar fhaoineas air a mheas ’na ghliocas anns na linntean a leanas. Nach faod mi a ràdh, na ’n rachadh agad air rudan faoine is feala-dhà, eadhon roinn de ’n t-saobhsmuain fhein, a ruagadh air falbh ’s a spionadh as ar gné, nach bu mhór toilleachais a dh’ fhàgadh tu anns a’ bheatha tha làthair.

Air feasgar àraidh ri taobh a’ ghealbhain; mi ’nam shuidhe anns an t-sunnaig, mo phiob-thombaca air ghleus, ’s mi ’g amharc air gach cruth neònach a bha fàs air na cnapan guail a bha ’cnàmh anns a’ ghrìosaich, thuit mi gun fhios domh ann an dùsal cadail. Co-dhiùbh b’ e am blàths, no sàmhchair na h-uarach, a thug mo mhothachadh bhuam, ’s a chuir fo ’smachd mi, cha ruigear a leas fheòrach. Am priobadh na sùl bha mi an tìr nam bruadaran. Ar leam gu ’n robh mi air thuineachas an tìrean céin fad lethchiad bliadhna. Thainig e fodham—rud a bha nàdurra—sgrìob a thoirt air feadh na Gaidhealtachd gun fhios nach tuitinn air cùil air choireigin fhaotainn anns an caithinn mo sheann làithean, ’s mi a nis air fàs cho beartach. Rainig mi Albainn ’nam fhalbhanach nach d’aithnich duine, dìreach mar a thachair do <eng>Rip Van Winkle<gai> anns an sgeula. Ghabh mi móran ìonghnaidh an uair a sheall mi thugam is bhuam. Gun teagamh bha na cnuic, na h-uillt, ’s na lochan mar a dh’ fhàg mi iad, ged shaoileam gu ’n d’ fhàs iad na bu lugha. Bha tuar air an dùthaich nach robh dùil agam; dh’ fhaodainn a ràdh gu ’n d’ fhàs na h-uile nì nuadh. Bha glinn is srathan, anns nach robh duine a’ còmhnaidh an àm m’ òige, fo spréidh ’s fo bhàrr. Cha robh taigh dubh ri fhaicinn. Fad mo sheallaidh chìteadh taighean cuimte le ’m ballachan cho geal ri sneachda na h-aon oidhche, goirtean bhlàthan aig geach dorus—rud nach fhacas ’nam òige fhìn ach an lios an uachdarain, no an gàrradh a’ mhinisteir. Bha clann bheaga mu ’n cuairt a’ cluich air na cleasan ceudna a b’ aithne dhomh nuair a bha mi ’nam bhrogach. Ged bha an sealladh taitneach air gach dòigh, ’sann a dh’ fhairich mi nadur de chianalas, a chionn nach robh mi mar iadsan—òg! Bha iad air an éideadh s air an cur orra a cheart cho freagarrach ’s cho rìomhach ’sa chunnaic mi anns na tìrean céin o’n d’ thainig mi. Bha na caileagan cho cuimir an cumadh, ’s cho ruiteach an gruaidh ris an fheadhainn air an d’ rinn na sean bhàird luaidh nan latha fhein. Bha na seann daoine a’ dol mu ’n cuairt mar nach robh car aca r’ a dheanamh; snuadh na slàinte air an gruaidh, agus cho trom air an tombaca ’sa bha ’n aithrichean. Bha na bàtaichean-iasgaich gun bhreid ri crann no ràmh ri cliathaich; cop m ’an toiseachan, agus srann aca a falbh gu muir. Cha robh feum air, ’s iad air an uidheamachadh le beairt-ola. Bha na mnathan dripeil ’nan dòigh fhein, agus shaoileadh tu gu robh càirdeas is bàigh a’ còmhdachadh na dùthcha mar bu nòs. Air an fheasgar chùin ud cha chluinnteadh fuaim ach geumnaich a’ chruidh agus gàire na cloinne, no comhartaich coin a’ chiobair air cliathaich na beinne a b’ fhaisge. Cha robh fiadh ri fhaicinn far nach robh còir aige a bhith, ged bha caoirich gu leor ann; ach b’ ann le muinntir a’ bhaile a bha iad. ’Se bh’ ann uile gu robh gach teaghlach a’ còmhnuidh gu sona fo sgàile an codach fhein.

Chuir a h-uile dad a bh’ ann fìor ìonghnadh orm ’s mi a’ gabhail an rathaid air mo shocair, agus chuir mi romham gu ’m faighinn a mach o’n chiad dhuine còir a thachradh rium, ciod a dh’ aobharaich an t-atharrach eug-samhuil seo. Cha deachaidh mi fad air adhart gus an d’ thainig mi air fear a bha ’ga bhlianadh fhein ri gréin os cionn an rathaid. Bha e air leth chois, agus bha làrach leoin air a pheirceall. Sheas mi, agus an déidh dhomh facal no dhà a chantuinn mu ’n fheasgar chiùin, dh’ fheòraich mi dheth ciod e an tubaist a chuir a chas dheth. “An tubaist a thainig air mìltean eile,” ars’


[TD 3]

[Leabhar XIV. Mios Deireannach an Fhogharaidh, 1918. Earrann 1.]

esan, “an cogadh mór a chuir as do iomadh Gaidheal calma, ged fhuair mise as le leth chois, ach ’s fliad o’n là sin, agus gum bu fad a bhitheas e mu ’n tachair a leithid de àm a rithist. Thainig an saoghal gu staid na’s toinisgeile e nise, agus tha gnothuichean air an socrachadh a chum ’s nach faod cinneach éirigh leis an t-sean uamhar an aghaidh cinnich eile tuilleadh.” “Leugh mi mu thimcheall sin,” arsa mise, “agus tha aobhar aig Crìosdaidhean a bhi taingeil gu ’n d’ fhuaireadh seòl air àrdan righrean a chumail fo chìs mu dheireadh.” “Ach ’s e is mò tha cur de dh’ ioghnadh orm an tuar a tha mi a faicinn air an dùthaich seach mar a bha i an àm m’òige.” “Cha ’n fhaic mi air mo thurus coslas airce no uireasbhuidh an àite ’sam bith; tha leithid de rathaidean iarruinn ann a nise, air chor agus gu bheil e furasda siubhal o bhaile gu baile a chum gu ’m faigh neach gach goireas a dh’ fheumas e.” “Tha sluagh cho modhail, ’s a ’g amharc cho fallain ’s cho sona ’s nach ’eil fhios agam ciod a theireas mi.” “Chì mi piseach air gach laimh. Innis domh ciamar a thugadh an t-atharrach seo mu ’n cuairt.” “Ma tà,” ars’ e fhein, “faodar sin innseadh am beagan fhacalan. Rinn an Rìoghachd a dleasanas ris an t-sluagh, ris na saighdearan gu h-àraidh, agus bu chomain dhith. Fhuair iad seilbh air fearann mu dheireadh, ged tha cuid diùbh lagchuiseach gu leòr ’nan sean aois, agus an àite a bhi ’call an lùis anns na bailtean móra am measg gach straighlich is ùpraid a th’ annta, ’s ann a tha iad a nise ’nan dùthaich fhein gu socair, rianail, a’ caomhnadh na coinnle gus an teid a smàladh aig deireadh na réise. An fheadhainn nach do cheannaich an cuid fearainn tha iad a’ pàidheadh màil a tha an sluagh a’ meas riaghailteach, agus tha cothrom aig gach teaghlach am beò-shlàinte a chosnadh gun a bhi a meinn maoir no uachdarain.”

Mu ’n d’ fhuair mi an ath cheist a chur, thog iolach no cloine bige m’ aire, ’s iad a’ ruith air na lianagan le beic-leum, ’s a cur dhiùbh leis an rann seo:—

Bha nead na circe-fraoiche
’Sa mhuileann dubh, ’s a’ mhuilean dubh;
Bha nead na circe-fraoiche
’S a’ mhuilean dubh ’s an t-Samhradh.

’Sann a bha dùil agam nach cluinninn achBeurla air gach bealach. Ged ghabh mi ìonghnadh, chuir sud toileachadh nach bu bheag orm, agus dh’ fheòraich mi dheth an robh a’ Ghaidhlig beò fhathast. “Ma ta is i thà,” ars easan, “cha robh i riamh na bu bheòthaile.” “Tha i fhein ’sa Bheurla a’ siubhal mar gu ’m b’ e na peathraichean iad; tha chlann cho fileanta ’san dà chànain ’s gur coingeis leò an aon seach an té eile, ach ’s i ’Ghaidhlig as mùirneiche leò; cha ’n fhuiling am pàrantan a’ chaochladh. Tha i air a teagasg anns na sgoilean Gaidheaiach uile fo ùghdarras Achd Pàrlamaid. Is ise a gheibhear a ghnàth anns an sgoil shàbaid.” “A bheil i air a searmonachadh anns na h-eaglaisean cuideachd?” “Thud a charaid, cha ’n ’eil ann ach an aon eaglais a nise. Cha ’n ’eil eaglais shaor no dhaor ann; tha sinn uile anns an aon chrò, agus tha e cho math.” “A dhuine chridhe! Có a chreideadh e?”—arsa mise. Is iomadh car a thig air an t-saoghal, agus ’se sin suidheachadh a tha fìor chubhaidh—Crìosduidhean a bha sgarta o chéile le rudan gun fhiù air teachd fadheòigh an ceann a chéile, ’s ag aoradh timcheall na h-aon altrach mar bu chòir dhaibh. Ach mus teid mi na ’s fhaide air an teud seo, agus mu ’m feòraich mi ciamar a thachair nì cho cubhaidh, bu mhath leam fhaotainn a mach mu ’n dòigh air an d’ fhuair sibh seilbh air an fhearann, agus ciod a thachair do na h-uachdarain.”

Mu ’n d’ fhuair e ach dà fhacal a’ labhairt, dh’ fhairich mi fuaim a’ chluig aig an dorus; thuit a’ phìob-thombaca as mo mheòran; dh’ fhosgail mi mo dhà shùil; chaidh am bruadar á sealladh! Cha robh agam ach an gad air an robh an t-iasg.


[TD 6]

[Leabhar XIV. Mios Deireannach an Fhogharaidh, 1918. Earrann 1.]

A’ BHLIADHNA ’BHA BHAN-RIGH ’AM BEALACH.

So mar labhaireas muinntir Bhraid-Albann gus an là an diugh mu thimchioll 1842, an uair bha Victoria, Ban-Rìgh Bhreatuinn, air aoidheachd aig Caisteal Bhealaich maille ri Morair Bhraid-Albann. Ann am Braid-Albann, air feadh na Gaidhealtachd, agus air feadh na rìoghachd air fad, bha Morar so ro-mheasail, agus bha taobh agus bàigh mhór aig a Bhan-Rìgh féin ris. Bha i air a crùnadh cùig bliadhna riomhe so, bha i a nis tri bliadhna fichead de dh’ aois, agus dà bhliadhna roimhe so phòs i <eng>Prince<gai> Albert. Bha ’m Prionnsa agus an Ridire Raibeart Peel mar rithe aig an àm so, agus bha móran mhnathan uaisle agus dhaoine uaisle na rìoghachd air cruinneachadh aig Bealach gu bhi coinneachadh agus gu bhi ’cur onoir air a’ Bhan-Rìgh.

’S iomadh aoidh ainmeil a bh’ aig Caisteal Bhealaich roimhe, agus an déidh cuairt Victoria. Bha Tòmas Gray, am bàrd ainmeil Sasunnach, aig Bealach ri linn an treas Iarla, mu mheadhon an ochdamh linn deug. Bha Tearlach Townshend aig Bealach ’s a’ bhliadhna 1785. Bha esan ’n a dhuine cho tuigseach, tapaidh, geur-chuiseach, agus cho iol-bheusach ’sa shuidhe riamh am Pàrlamaid Bhreatuinn. Bha Donnchadh Bàn Mac-an-t-saoir aig Bealach ’s a’ bhliadhna 1793, agus air a chuairt an sin fhuair e claidheamh o’n Iarla; claidheamh a tha e moladh ach beag a cheart cho math ’s a chàin e claidheamh ceannard chloinn an Leisdeir:—

“Stàilinn cruadhach, buadhor, ceutach,
’S e geur, tana,
Nach lùb ’s nach leumadh, ’s nach bearnadh,
’S nach gabh camadh.
Sàr cheann-Ileach, làidir, dìonach,
’S lann d’a réir sin,
Ghearradh e ubhal air uisge
Le fìor gheurad.

Bha e tamull aig na Fianntaibh,
Daoine fiadhaich anns na blàraibh;
’S rinneadh e ’n toiseach do Dhiarmad—
’S ann aig sliochd Dhiarmaid a tha e.”

’S a’ bhladhna 1845 bha ’n t-Ollamh Tòmas Chalmers aig Bealach, pearsa eaglais cho ainmeil ’s bha ’n Albainn o là Iain Knox. Bha Blackie, fìor charaid nan Gailheal agus na Gaidhlige, aig Caisteal Bhealaich ’n uair bha e tional airgid air son na Caithreach Ghàidhlig a chur air bonn ann an Duneideann. Bha Gladstone air chuairt an so cuideachd car tamuill ’s a’ bhliadhna 1879 Chruinnich Cuigse (<eng>Liberals<gai>) Bhraid-Albann aig Bealach gu bhi cur onoir air an riaghladair mhór so, agus ghabh e an cothrom air òraid fhreagarrach a dheanamh dhoibh. Bha na daoine so uile ainmeil agus iomraideach ’nan là féin, agus bithidh cuimhne orra iomadh linn an déidh so.

Ràinig a’ Bhan-Rìgh Bealach air Di-Ciadain, an t-seachdamh là de mhios mheadhonach an fhogharaidh, aig sè uairean ’s an fheasgar. Chaidh ciad mìle fàilte a thoirt dhi. Cha’n’eil ni ann an eachdraidh Bhreatuinn coltach ris an fhàilte fhuair i aig Bealach, mur ’eil an fhàilte fhuair Ban-Righ Ealasaid ’n uair bha i air aoidheachd aig Kenilworth maille ri Iarla Leicester ’s a’ bhliadhna 1575. Uine fhada mu’n d’ thàinig i, bha ’na h-uile seòrsa deasachaidh agus uigheamachaidh air an deanamh fa chomhair a teachd. Bha na rathaidean móra, na frith-rathaidean a dh’ ionnsuidh na mullaichean, agus sràidean faiche Bhealaich, air an cur uile ann an deagh òrdugh. Bha’n gàrradh-phlùran, agus gach geug agus gach craobh dlùth do’n chaisteal, air an ceartachadh. Bha bàtaichean ùra, maiseach air an cur air Loch-Tatha. ’San tigh bhainne bha snas agus grinneas ri fhaicinn a stigh agus a mach, agus fhuair na banaraich deise bhoidheach ùr nodha. Fhuair mar an ceudna an t-àrd-bhuidealair agus am piòbair trusgan ùr nodha le còta-airm Bhealaich orra. Cha robh sean bhotul, no sean bhrog, no sràbh, mar cheathramh mhile do’n chaisteal, nach robh air an tilgeadh as an t-sealladh ann an slochd. Agus có is urrainn innseadh an t-atharrachadh agus an deasachadh a chaidh a dheanamh air taobh stigh a’ chaisteil? Bha saighdearan coise agus eachraidh mar fhreiceadan aig a Bhan-Rìgh ’n uair bha i ruigeachd a’ chaisteil. Agus bha móran a mhuinntir Bhraid-Albann air


[TD 7]

[Leabhar XIV. Mios Deireannach an Fhogharaidh, 1918. Earrann 1.]

an fhaiche fa chomhair an tighe. Bha pàirt mhath de Mheinearaich na h-Apunn a làthair cuideachd, agus an Ridire Raibeart, ceann-cinnidh nam Meinearach air an ceann. Cha robh craobh no geug nach robh air an sgeadachadh gu sgiamhach leis gach ni taitneach do’n t-sùil. ’Nuair a theirinn a’ Bhan-Rìgh o’n choidse, agus a thug i sealladh mu ’n cuairt, thubhairt i, “O! nach greadhnach an sealladh so.”

Shuidhe a’ chuideachd rìoghail gu biadh aig ochd uairean, agus, an déidh tràth na dinneireachd, chaidh iad uile mach dh’ ionnsuidh na faiche air beulaobh a’ chaisteil far an robh dòmhlas mór sluaigh. Chaidh tri fichead mìle leus-teine a thoirt á Lunnain, agus thàinig duine a h-uile ceum á Lunnain, a bha eòlach air obair teine, agus fhuair e na leusan so suas air craobhan, air geugan nan craobh, agus air àitean eile. ’Nuair a bha pìobaireachd agus dannsa, agus gach seòrsa cluich agus cleasachd a’ dol air adhart, bha ’n oidhche air a tionndadh gu là leis na leusan-teine. Bha e na bu choltaiche ri cleasachd sìth-bhrùth na ri nì air bith eile. Air an là màireach, roimhe mheadhon là, thug a’ Bhan-Rìgh ceum sràid a mach maille ri Ban-Diùchd Chataobh. Ràinig iad tigh-bainne Bhealaich, ceathramh mhìle o’n Chaisteal. Chaidh cé a chuir ’s a’ mhuighe, agus le làimh airgid, a chaidh fhaotainn air son an là so, dh’ oibrich a’ Bhan-Rìgh air a’ mhuighe car tamuill. Tha’n tigh-bainne so uile air a thogail le cloich cho geal ri sneachd, agus tha ’n t-ùrlar air a lìnigeachd le goireal agus le marmor. Mu thimchioll an doruis chithear clachan-chrotainn agus clachan-bratha. An déidh mheadhon là chaidh a’ Bhan-Rìgh agus na mnathan uaisle suas gu for-uinneagan a’ chaisteil, far an robh sealladh gasd aca air gach cluich ’us cleasachd a bha dol air adhart air an fhaiche fa chomhair an tighe. Air Di-haoine chaidh a’ Bhan-Rìgh a mach a ghabhail stràid maille ri Bana-mhorar Bhraid-Albann, agus an sin chuir iad seachad déidh mheadhon là agus feasgair an là so mar air Diar-daoine. Air Di-Sathuirne thàinig an turus so go crìch. Ach mu leth uair an déidh deìch uairean roimhe mheadhon là, shuidhich a’ Bhan-Rìgh craobh ghiuthais agus craobh shicamoir le caibe beag, a chaidh fhaotainn air son na h-oibre. Agus rinn am Prionnsa nì ceudna. Faodaidh mi a ràdh gu’n do shoirbhich na craobhan so, agus gu bheil iad a nis mór, agus àrd.

Ach rè na h-uine so, cia mar a bha am Prionnsa agus na h-uaislean eile ’gan gnàthachadh agus ’g am mealtuinn féin? Air Diar-daoine chaidh am Prionnsa agus Morair Bhraid-Albann a mach còmhladh a shealgaireachd air monadh Dhrumain. Chaidh móran dhaoine uaisle eile gu sléibhtean agus beanntan na b’ fhaide as a dh’ iarraidh sithinn agus eun. Chaidh cuid eile dh’ iasgach air Loch Tatha agus air Amhann Tatha. Agus mar thachair air Diar-daoine, thachair cuideachd air Di-haoine. Bha gaoth ’us grian mar bu mhath leo air na sléibhtibh, agus leag na daoine ’an dà là ceithir fichead damh feidh, naoi ciad gu leth maigheach, agus uibhir de chearcan ’s de choilich fraoich, agus de eòin eile, ’s gur ann ’an cairtean a bha iad ’s an toirt dachaidh.

Rè na h-uine so bha àireamh mhór de Ghaidheil Bhraid-Albann, anns an eideadh Ghàidhealach, ann an camp air faiche Bhealaich, a’ cur seachad na h ùine mar bu mhaith leo. Bha cuid a’ tilgeadh na cloich-neirt, cuid eile ’tilgeadh an uird mhóir, cuid ri leum àrd, agus cuid ri leum-fhad, agus cuid eile ’toirt air cabar trom car a mhuilltean a dheanamh. Cha robh na daoine gun spuirt no gun aighear. Agus neo-ar-thaing mar robh biadh agus deoch gu leòir aca. Chaidh aon damh deug, ciad trì fichead is trì caora, agus laòigh gun àireamh, a mharbhadh air son lòin do’n chuideachd mhóir so, agus faodar a ràdh le fìrinn gu’n robh beòir ’s leann cho pailt ris a bhùrn. Ach cha robh neach air bith air mhisg, agus cha do thachair droch thuiteamas, no sgiorradh, fhad ’s bha Bhan-Rìgh ’aig Bealach.

Thàinig fuireach na Ban-Rìgh ’am Bealach rithe gu robh mhath. Thug e oirre tuilleadh taobh agus bàigh bhi aice ri Gàidhealtachd na h-Alba. Beagan uine an déidh so cheannaich i oighreachd Bhraigh-Marr, agus thog i Caisteal Bhalmoral. Cha robh cabhag oirre gu Beallach fhàgail, ach bha còmh-stri ag éirigh eadar Breatunn agus na h-Afghanaich, agus cha b’urrainn an Ridire Peel, Ard-Mhinistear na rìoghachd, fuireach na b’ fhaide, agus cha robh i idir tuilleadh ’s toilichte air an uair a bha i a’ dol a stigh do’n bhàta bha gu giùlan air falbh o Bhealach. Sheall i air ais, agus chunnaic i an Ridire Peel ’g a leannachd do’n bhàta, agus thubhairt i ris, “Tha sinn làn an so, gabh bàta eile.” A. McD.


A mach o’n chliù a fhuair na Gaidheil mar shaighdearan, cha ’n ’eil feart, ma dh’ fhaodte, anns a bheil iad cho ionmholta ri ’n aoidhealachd,—am fialachd ri luchd-turuis ’s ri coigrich, gu h-àraid le Biadh ’s le Deoch Dearbhaidh ar Bàrdachd, ar Sgeulachdan, ar Sean-Fhocail, ’s ar n-Eachdraidh gur i Tìr nam Beann Tìr na h-Aoidheachd.


[TD 11]

[Leabhar XIV. Mios Deireannach an Fhogharaidh, 1918. Earrann 1.]

<eng>CELTIC TERMS OF INVECTIVE.

BY “<gai>CLACHAN<eng>.”

1st Prize, Glasgow <gai>Mòd<eng>, 1901.

(Continued from page 191.)

<gai>Droch sgiorram ort!<eng> A bad stumbling or fall to you!

<gai>Dùrachd mo chridhe dhuit!<eng> My heart’s desire to you! In the dictionaries <gai>dúrachd<eng> is explained to mean “good wish, expression of good will,” but that is as it may happen. The word means “vehement desire,” either good or bad. That the word meaning “vehement desire” should be so generally used of good wishes as to make the fact that it equally means evil wishes to be forgotten, ought to be noted to the credit of those who use the word. A classical instance of the evil use of the word is given by Nicolson in connection with the proverb, “<gai>Ceum aìr do cheum, a chaillich, is an ceum barrachd aig Eóghan<eng>:—“Sir Ewen Cameron of Lochiel, coming once from Inverness, was overtaken by a witch, who tried hard to pass him. ‘<gai>Ceum ann, Eóghain<eng>,” said she. He answered<gai>


[TD 12]

[Leabhar XIV. Mios Deireannach an Fhogharaidh, 1918. Earrann 1.]

<eng>as above, keeping one step ahead of her, which he maintained all the way till they reached Ballachulish ferry, when he hailed the boat and got in. The ferrymen would not allow the witch to come in, on which she took leave of Sir Ewen, saying, ‘<gai>Dùrachd mo chridhe dhuit, a ghaoil Eóghain<eng>!’—My heart’s desire to you, dear Ewen! Sir Ewen knew what was what, and replied, ‘<gai>Dùrachd de chridhe do’n chloich ghlas ud thall<eng>.’—Thy heart’s desire to that grey stone over there. And at that moment the grey stone split in two, and is still pointed out on the spot. [See Mr. Mackay’s notes on this tale in the last number.]

<gai>Dhùraigeadh tu mo luath le uisge!<eng> You would wish my ashes borne off by the waters.

<gai>Gaoth gun dìreadh ort!<eng> Wind without direction to you!

<gai>Geòlach ort!<eng> The death bandage on you! <gai>Geòlach<eng> means the shoulder bands of the dead. This imprecation is recorded in Shaw’s dictionary under the word <gai>guallach<eng>, which has the same meaning.

<gai>Gonadh ort!<eng> Bewitchment to you! <gai>Gonadh<eng> means wounding; also blighting by an evil eye.

<gai>Gu ma h-anmoch dhuit!<eng> May you be too late!

<gai>Gu ma h-anmoch dhuit thall!<eng> May you be too late beyond! Those two sayings are probably based on the story of the foolish virgins; in any case, they imprecate a similar fate.

<gai>Gu ma h-olc dhuit!<eng> Ill befall you!

<gai>Gu’m b’ ann a ghonar am fiosaiche, mu’n tig an fhiosachd fìor!<eng> Perish the diviner ere the divination come true. <gai>Fiosaiche<eng> designates an augur, diviner, sorcerer, and <gai>fiosachd<eng> the corresponding abstract nouns.

<gai>Gu’m beir an riabhach mór ort!<eng> May the great brindled one take you! This is one of the designations of the devil.

<gai>Gur’m biodh e an ceann uidhe dha fathast.<eng> That he would yet be the end of (lit., journey’s end to) him. This was one of the sayings alleged to have been used by James Stewart of Acham, <gai>“Seumas a’ Ghlinne,”<eng> on the strength of which, chiefly, he was executed in 1752 for the murder of Colin Campbell of Glenure.

<gai>Gu’m bu droch drùighleach dhuit!<eng> Bad dregs to you! See Nicolson. <gai>Drùighleach<eng>, which is not in the dictionaries, may be compared with the Perthshire <gai>druithlig<eng>, to stir or drive through other, e.g., of stirring potatoes about in water to wash them, or driving cattle about so that they repeatedly cross their own tracks; Scot. dreel idem, (not in Jamieson’s Dictionary); from Eng. drill, put soldiers through their evolutions.

<gai>Gun dìreadh ort!<eng> Want of guidance to you!

<gai>Gu’n gabh a’ bhochdainn thu!<eng> Poverty, or misery, to you!

<gai>Is oil learn nach robh do luath fo charn.<eng> I am sorry that your ashes are not under a cairn.

<gai>Làmh d’athar ’s do sheanar ort!<eng> The hand of your father and grandfather on you. A story is told of its [this saying’s] application by a blacksmith who strongly suspected that his wife’s baby was a changeling, and satisfactorily proved it. He came in one day exclaiming, <gai>“An sithean ri theine!”<eng> The fairy [hill] is on fire! on which the little imp, thrown off his guard, cried out, <gai>“O m’ ord is m’ innean!’<eng> O my hammer and anvil! The smith now saw that the creature was not only a Fairy, but a fellow-craftsman; and, taking him out to the smithy, placed him on the anvil, and, swinging his big hammer, said, <gai>“Gobha mi fhéin, gobha m’ athair, gobha mo sheanair; is làmh d’athar, ’s do sheanar ort! an t-ord mór!”<eng> Smith am I, smith was my father, smith was my grandfather; thy father’s and grandfather’s hand on thee! the hig hammer. Before the hammer could descend the little sprite vanished, and when the smith returned home he found his own true and pretty child sitting cosily at the fireside.—Nicolson’s Gaelic Proverbs.

<gai>Làmh a thart<eng>, tart do sheanar dhuit!<eng> Nicolson, who does not translate this saying, says that it is apparently another version of the one above, <gai>Lamh d’athar is do sheanar ort. “Thart”<eng> appears to be some localism either for the preposition <gai>thar<eng> or for one of the prepositional pronouns formed there-from, possibly for <gai>tharad<eng>, in which case the translation would be, “A hand athwart you, your grandfather’s thirst to you!”

<gai>Leac is ùir eadar sinn!<eng> A grave-stone and dust be between us. <gai>Leac<eng> designates a stone laid on a grave, not erected at the head, as is now the custom. <gai>Uir<eng>, dust, mould, earth, is specially used of the grave; <gai>“anns an ùir,”<eng> in the dust, i.e., in the grave. Nicolson says this expression is used “of those whom one would wish to be separate from, even in the grave.” The Highlander did wish to sleep with his friends and apart from strangers, hence the distribution of the lairs in old churchyards according to clans. The above saying, however, expresses a wish not to be separated in the grave, but to be separated


[TD 17]

[Leabhar XIV. Ceud Mìos a’ Gheamhraidh, 1918. Earrann 2.]

TEISTEAS AIR BAN-RIGH NAN CANAIN.

Thachair dhomh o chionn ghoirid sùil a thoirt air feadh mo sheann leabhraichean Gaidhlig, agus, ’nam measg, thainig ini air aon do ’m b’ ainm “Orain Nuadh Ghaidhealach Maille ri Beagan de Cho-Chruinneachadh Urramach ’nan Aireamh, le Domhnull MacLeoid ’san Eilean Sgitheanach.” Chlò-bhualadh an leabhar an Inbhirnis anns a bhliadhna 1811, agus, mar a thachair do sheann leabhraichean Gaidhlig eile, cha ’n ’eil e soirbh a lethbhreac fhaotainn ’nar latha. Is mór am béud. Ach ’se ghlac m’ aire gu h-àraidh, ’s mi aig na duilleagan deireanach, rosg goirid mu ’n Ghaidhlig, gun fhios có a b’ ùghdar da, mur b’ e Domhnull Nan Oran fhein. Ce bith có e an t-ùghdar, tha na beachdan a’ nochdadh bàigh neo-chumanta do ’n Ghaidhlig. Is cinnteach gu ’n toir an tagradh fiamh a’ ghàire air mo luchd-leughaidh, oir is iomadh rud a fhuaireadh a mach mu ’n chànain o na dh’ fhalbh na làithean neo-chiontach ud anns an deach an rosg a sgrìobhadh. Tha mi a’ cur sios an Teisteis an seo dìreach mar a chaidh a chur an clòdh, gun atharrach air gnàths cainnte no litreachadh, air chor agus gu ’m faigh mo luchd-leughaidh eisimpleir air mar a b’ àbhaist do ar n-aithrichean an cànain a chur ri ’cheile. ’Seo agaibh an òraid ma tà.

“A nios Uaislibh nan Gaidheal, tha mi tighin mar ghuth d’ ar n’ ionnsaidh, mar gum b’ ann a na ghairneileir a phlanntaich ar friamhaichean o dhìlin a ghrioneil, sa chairich mar bhalla teine sibh tiomchiol oganain iuthair is mheanglanan fiona, air nach searg duileach no blath, mar h-ann le cionta bhuachailin, no le mi churam luchd aire, agus faodaidh ar reusain a dheanamh cinnteach dhuibh gun d’ theid miosan a ghairaidh Albanaich a shireadh air lamhan a luchd drablaidh, a thaobh ’s gu faighear fionuisin o chriochan gach iomal dhe ’n t-saoghail ann an comhdach firin a dh’ aontaicheas le ulaidh thorach nan sean dìleib a chomharaichadh, sa dh’ ordaichadh le ceud bhriathrin ar Slànuighfhear air aghaidh na talmhain an deigh gach cruthachadh iongantach a chriochnachadh. Sgriobh e air bhall mar gu ’m b’ ann le gath greine a chanain Ghaelic a dh’ ionnsaidh friamh criodhachan ar ceud sinnsir, a chum ’s gu ’m biodh i na snathain riaghailt fo gach steornadh, ’s na faitheim cruaidh ma oirribh na Criosdachd, a chum ’s nach leighadh i air di-chiumhne no air dearmad a mhiorbhuilean faicsineach agus neo-fhaicsineach, ’s thanig a ghibt mhor, phriosailse o ghlùn gu glùn a dh’ ionsaidh ar teangananse gun mhasladh, gun oibheum, ach air a crùnadh na Ban-roigh oscionn gach cànain a chaidh riamh a labhairt. A bharachd air gach dearbhachd a th’ air so, ma gheur rannsaicheas tu do smuaintean insidh i dhuit gur h-i is mathair do gach eolas bho thus an domhain.

Tha sibh uile fhiosrach gun robh na ceud roighribh a fhuair comas riaghlaidh air Chathraichean peachdach na freasdal a dh’ aon chànain, agus gu h-araid Righribh Alba agus Eirin, gu ’n d’ fhuair scleoth malluichte greim air an dalladh, ’s air am boghradh, leis an deach an iomain gu fasanan ùra Sasganach gus an d’ rinn iad spot air an earradh ghlan a chaidh uidheamachadh dhoibh mar cheud


[TD 18]

[Leabhar XIV. Ceud Mìos a’ Gheamhraidh, 1918. Earrann 2.]

chuibhrean air chor ’s gu bheil air fagail an luis le mi-ghnathachadh bhlasbheumach a tharmaich gun athair, gun mhathair, mar tha moit agus uaghmhor graineil a séidadh ann an cridheachan aimideach an ion sa bhi ga caithibh o bheinn gu beinn, air dhoigh ’s gu bheil iad ga chuntas mar mhasladh dhoibh fein, aon lideadh dhe na chanain ghloirmhorse chluinntin na ’n teaghlaichean, na idir fhoghlum dha sliochd; ach a streup ri creagan oga thuiteas re uine ghearr air an muin ann an spid ’s an tarchuis le ’n eigin dhoibh am beoil a ghlasadh suas mar a h-aigheidh iad an talamh san sinnsir a fhuair na ceud ghibtean, a chuireadh mar stiur air an t-saoghad a chum an cursa direach a ghleithadh, ’s tha ’n diugh air a fangadh ann an leapanan cumhain, an ion sa bhi ’n luidhidh bhais le ann-durachd na leighichean ris an deachaidh h-earbsa.

A thaobh ’s gur e ’s gniomh dhoibh a bhi leigeadh sa caraidh ghoisnichean roimh an t-shiolbhuin nach do ghinnadh leis an d’ theid an fhirin a sguabadh thar an cuimhne, gu ’m bidh i air a tasgaidh fo gheud na h-uaghach, sinnte ris na claidheanan solais bha ga h-altrum le muirn, sa ghlac i bho chuirt na neamhai.

Bha ar n’ aobhair gairdeachais mor oscinn finneachan an t-saoghail, airson gu ’n deachaidh buaidh larach, buaidh cainnte, buaidh gaisgidh, buaidh innleachd, maille ris gach buaidh air an urrain criodhe feola smaointeachadh fhaotuin ann san tobar fhalain a bha riamh a ruith thar daimon gach cuinidh, fo dhruchdain dealta na cruadhach, air nach d’ fhuaireadh fath na truaileachd, an leanain gun sganail theanaichadh ribh le criosan staillin deth nach fuasgail meirg an snaim a cheangladh le loinneachan cruadail, sa dh’ fhuailadh mar dhuail gun chuing ma ghuailibh nan suinn nach luibte, sa dh’ fhag i mar iul na greine nach sleamnaich deth a ceum gu truaileachd.

Cho luath sa thoinseadh leis na ceithir reultanan an obair ard b’ i chanain Ghaelic an t-snathad air na shocruichadh clach steidhidh iosal an domhain, ’s dhe na libhrigeadh iuchraichean fosglaidh na h-Euglais Chriosdail, air na chaireadh mar mhullach an Stibla ris na chrochadh Uairadair Cumhachd nan ceithir Roinntibh, dha ’n goirear Eurob, <eng>Asia, Africa<gai>, agus <eng>America<gai>. ’S shaoilin gum b’ iomchuidh sealltuin le faical air na teudan ciuil air an robh an t-seann lamh a seinn nan rann cliutach air na stuic neo-mhearachdach a chrobh-sgaoil o’n dearbh ionnan nach d’ thug e crith le fhuathas, ’sa bha suarach air uail na goirich, o ghleithidh sibh beannachd na neo-chiontach a ta fhathasd air chul a cluinntin, le glachdadh mar ghrein milis na ’r beoil gu ’n dean gath searbh a bhais an eidar-dhealachadh, san deigh sin fein tha mo bharail ’s mo chomhdach an aghaidh aon duine a shamlaicheas ris a chanain Ghaelic nach h-ann le a riathlair earruin phailt do chriochnachadh a Latha mhoìr.

’S mar fhuair sibh i thugaibh bhuaibh i,
Gu buaghara, fuaimhneach, gairoch,
Ma dh’ aigheas a lamh a ghuala,
’S trailoil buaigh na h-fhuair na h-aite;
Ma thearnas an aileachd suarach,
B’ fhearr nach d’ fhuaireadh cluas gu claistein,
Bann-righ ghraidh na slainnte shuairce,
Fath mo chruais do ghruaidh ma chnàmh i.

O grasan aigh a gnath bhi cuatachd,
Aireamh bhuadh nan guailin treuna,
A dh’ aruich slàn an canain uasal,
’S nàrach uail na thruail na ’r deigh i;
Blas nan cnàmh bha ’n clàr gach uachdair,
Geard gun suain a ghluais fo cheitibh,
Thraigh am blath bha làn an uair sin,
’S thainig fuachd gu bruaich nan feimach.

’S faoin mo ghlaodh an taobh ri uaislean,
A shaolas suarach gluasad oige,
Ach ’s daor a chraobh a sgaoil a cuailean,
Do dhaoin’ tha buain a dual gun ordadh;
O dhaom na saoir a shaoirich suas i,
Thraoth na fuarein uaimhreach stolta,
’S glaodh nan aosd mar ghaoth nan fuar-bheann,
An caonadh truagh gun luaidh dha ’n eolas.

Ach ’s cinnteach mi ma ’n criochnaich luan i,
Gur h-i is buan a bhuain o Adhamh,
Cha dean ùir a lùs a ghluasad,
’S cha toir uaigh a smuais nan cnamh i;
Chi mi suilibh iuil a fhuair i,
Crùn na duais ma gruaig an cairadh,
An ainnir chùr chuir cul ri truaileachd,
Sa dh’ iunnsaich sluagh ro fhuasgladh slainte.

Ma na chian a ghrian o ’n dùdachd,
Thanig gniomh a duirnse làrach,
Ma ’n robh biadh fo bhian an giulan,
Dhiar an Triur an cursa ’s fhagail,
Bial ri bial romh mhian a phusaidh,
B’ e ’n clàr-ciuil air thùs a Ghaelic,
’S bha na Fianntibh fiol ga dusgadh,
Lion an rùn le h-iuntas grasan.

Mar fhuaim tairneanich ruigeadh so ar cluasan, gu ’m bi chanain araid air a seidadh mar bhinu thrumpeidean ann an eisteachd na shiolaicheas na dheigh so an taobh stigh do bhala praisich na h-Albain a chum ’s nach fuil bheo leigeas an deiradh air toiseach.

O fan gu cruaidh sa chuaich na dh’ fhàs thu,
Ma ’m bàsaich an t-al le fuarachd,
Meal an tuath a bhuaghaich t-aite,
Fuaite, slàn, le snàth do dhualchais.”

Tha e soilleir do ’n leughadair gu ’n do litrich an neach a sgrìobh seo a bheachdan ’na dhòigh fhein, agus nach do ghabh e suim do ’n riaghailt sgrìobhaidh ris an abrar leathan ri leathan is caol ri caol,—ma b’ aithne dha e. Ach ged thainig e geàrr anns a’ cheum sin, agus ged litrich a na facail a réir am fuaim,


[TD 19]

[Leabhar XIV. Ceud Mìos a’ Gheamhraidh, 1918. Earrann 2.]

cha bu chòr dhuinn a bhi trom air, gu h-àraidh an uair a bheirear fainear an teas-ghradh a nochd e do ’n chànain a bha e a’ meas os cionn gach cànain eile ’s a Chruitheachd. Ged nach teid sinn leis ’na bheachdan, b’ fhèairrde cuid de Ghaidheil sradag no dhà dheth ’n dilseachd a ghabh greim air a chridhe-san, agus barrachd baigh fhoillseachadh do ’n Ghaidhlig, gu h-àraidh an uair a tha i air còir fhaotainn a bhi air clar-foghluim nan sgoilean.

Breugnaicheamaid fàisneachd Mhic-’ille-Ruaidh (1832), agus na fàidhean breige a thainig as a dhéidh,—dream nach do thuig na tha fillte ann an cànain chinnidhean a chum na feartan as cubhaidhe ’nan gnè a shàbhaladh o dhol a dhìth.


[TD 26]

[Leabhar XIV. Ceud Mìos a’ Gheamhraidh, 1918. Earrann 2.]

AR N’ AITHRICHEAN AGUS AIRGIOD-PAIPEIR.

Cha teid sinn ro fhad air ais an eachdraidh na Gaidhealtachd ’s nan eileinean gu faotainn fios air cho gann agus cho miadhail ’s a bha airgiod. O chionn ciad gu leth bliadhna ’s ann glé thearc a thigeadh coigreach o dheas gu ar dùthaich mu thuath. Mar sin cha robh cùinneadh a’ ruith tric ’nar measg. Agus an uair a bha malairt air a dheanamh ’s ann gu tric le bhi ’g iomlaid aon bhathar air son bathar eile, agus an uair bha seirbhisich a‘ faotainn an duais, theagamh gur ann am maoin a gheibheadh iad an tromlach dhith. Eadhon ged bhiodh aig neach an t-airgiod a phàigheadh bathar no seirbhis, b’ fheàrr leis ni-eigin eile an rathad luach a thabhairt agus an t-airgiod a thasgadh—a chur seachad ’s an stocainn no an toll ’s a’ bhalla. Cha robh earbsa ann am bancaibh an uair ud. An iomradh Bhosuel air a chuairt leis an Olla MacIain (<eng>Dr<gai> Johnson) do na h-Eileinean an Iar, tha e ’g innseadh mar nì neònach cho gann agus cho measail ’s a bha airgiod o dh’ fhàg iad baile Inbhirnis gus an d’ ràinig iad an ceann-uidhe. Am bothan punndair laimh ri Loch Nis fhuair an luchd-turuis dram, agus deoch de bhainne gaibhre o bhean-an-tighe. Thug an t-Olla tasdan dhith. Leis an t-suigeart cheudna leis an gabhadh i air an là ’n diugh ri punnd Sasunach, “O!” ars’ ise, “an t-airgiod boidheach geal Sasunnach; cuin a chunnaic mi roimhe e?”

Aig braigh Chinntàile fhuair iad ùrachadh caoimhneil o mhnathan a’ chlachain far an do leig iad an anail—bainne agus aran coirce. Phaigh iad so cuideachd le airgiod geal, ged nach robh sùil aig na mnathan ri pàigheadh. Thuilleadh air sin thilg iad làn an dùirn de dh’ airgiod ruadh am measg laoisg de chloinn a’ chlachain a thainig le ioghnadh ’gan amharc. Agus eadar airgiod geal agus ruadh, cha robh shamhuil ’s an àite o chionn gràinne bhliadhnachan air ais; agus b’ e sin an uair a chaidh Macleod Dhunbheagain triomh ’n àite air a rathad gu Inbhirnis. Am measg bhuinn airgid ghil bha ’n gròta, ach chaidh a chur á cleachdadh o chionn àireamh mhath de bhliadhnachan. Theireadh iad còta-bàn ris a’ chùinneadh so an Earraghaidheal, agus innsidh mi sgeula spòrsail air sin. Bha ban-Sgitheanach ’na searbhanta an tigh mór far an robh balach o Lathurna ’na ghille-each. Thainig e là a bha’ n sud far an robh i, agus dh’ iarr e oirre iasad de chòta-bàn. Bha ’chaileag rudeigin grad ’na nàdur, agus, le rughadh ’na gruaidh, loisg i air leis na facaill;—“Còta-bàn dhutsa! Ma gheibh thu dad idir, ’se sùil dhubh mur toir thu do chasan leat gu luath!”

Ach cha robh airgiod-paipeir cho fada, an déidh tighinn am fasan, gun a rathad a dheanamh gu ar Gaidhealtachd. An uair a thainig na notaichean a mach an toiseach, bha iad fad o bhi cho grinn bòidheach le dealbhan dhaoine is mhnathan, is ainmhidhean, is bhailtean ’sa ta iad an diugh. Bha iad réidh, mìn, an dubh ’s an geal. Bha so ’ga fhàgail soirbh do neach air bith, le cùram agus innleachd, a bhi ’deanamh feadhainn coltach riutha a ghabhteadh ’nan riochd gun amharus. Ghabh móran fàth de so gu bhi ’gan deanamh agus ’gan cleachdadh mar airgiod dligheach gus an d’ rinneadh an lagh an aghaidh a shamhuil de fhoil glé chruaidh. Mar eisimpleir air a bhuaireadh so gu foill dhaibhsan a bha ealanta ’s a’ ghnothuch, tha ’n sgeul a leanas.

Thainig air là pàighidh màil aon de thuath gu uachdaran Bhealadruim am bràigh na h-Airde. Air sìneadh dha a phasg notaichean a rinn suas a mhàl do ’n uachdaran, (cha robh bàilidh aige) thuirt e; “Faicibh a bheil sin ceart.” Sheall an duin’-uasal air an aon a bha ’n uachdar de na paipeirean, agus shaoil leis gu ’n robh nì-eigin ceàrr ’s an deilbh-sgrìobhaidh. ’Gan rannsachadh na bu mhìne chunnaic e gur e mealltairean a bha annta, “C’àite a Dhomhnuill,” ars’ esan, “an d’ fhuair thu na notaichean so?” “O, fhir-Bhealadruim, de tha ceàrr orra?”—arsa Domhnull. “Is mór sin; ach nach innis thu dhomb có uaith’ a fhuair thu iad? ” “Ma tà, fhir-Bhealadruim, ma dh’ fheumas mi innseadh, fhuair o’n fhear a rinn iad, agus ’se sin mo mhac, ’s cha d’ rinn e droch not riamh!” O! Dhomhnuill, a Dhomhnuill, na ’m biodh fios agad air a pheanas an lorg na h-obrach sin aig


[TD 27]

[Leabhar XIV. Ceud Mìos a’ Gheamhraidh, 1918. Earrann 2.]

Sim, bha iad cho ullamh gu tighinn a mach leis. Ma tha móran diù so air dol a mach, agus ma lorgaichear air ais gu an ughdar iad, dìolaidh Sim gu goirt air sin. Cha lugha na thransportadh co dhiù a nithear air. Cuiridh mise iad so ’san teine, agus an uair a theid thusa dhachaidh, loisg na bheil ’s an tigh dhiù, agus abair bhuamsa ri Sim, gu ’n e dheanamh gin de chuid notaichean gu bràth tuilleadh. Ma gheibh mise a mach gu bheil e ris an obair fhoilleil, tha na ’s leòr de fhianuis agam a dhiteas e.” An creid ar leughadairean gu ’n robh o chionn ceithir fichead bliadhna, cuid cho fad air ais a thaobh airgiod-paipeir agus gu ’n plabteadh orra paipeir eile an àite not ach e bhi de ’n mheud agus de ’n chumadh cheudna? O! ni sin an gnothuch ars’ thusa. Gidheadh tha e fior, mar a nochdas an naigheachd cheòlmhor so.

Thachair an ni ’sa choimhearsnachd anns an deachaidh m’ àrach, agus b’ aithne dhomh a mhuinntir mu ’n robh e air ràdh. Mu thuaiream trì fichead bliadhna, no trì fichead ’sa deich, air ais bha cìs throm air salann. Do shluagh bochda bha ’cleachdadh paillteas deth airson éisg, bha fàbhar air a nochdadh aim a bhi ’faotainn salainn as eugmhais cìs. Ach dh’ fheumadh iad cead gu sin fo laimh-sgrìobhaidh Maor-na-Cìse. Theirteadh ris a’ phaipeir so, <eng>Permit<gai>. Nise an uair a gheibhteadh an salann, cha bhiodh iad fada gus an tilgeadh iad na <eng>Permits<gai> bhuatha,—anns an teine ’se bu dòcha. Ach cha b’ e sin barail Thormoid Ruaidh, ’san àite againne. Cha ’n fhac e móran diùbh mu ’n do bhuail e ’na inntinn gu ’m faodadh neach an gabhail an riochd notaichean mur a rannsaicheadh e gu mion iad! Thòisich e, uime sin, air an tasgadh; ’s cha ’n e a mhàin na dheònaicheadh dha fhein diubh, ach gach aon a gheibheadh e o nàbuidhean. Bha triùir nigheannan aige; caileagan bòidheach, deanadach, agus, nì nach b’ iongantach, bha suiridhichean gu leòr as an déidh. An uair a thigeadh àm nan céilidhean, b’ ainmig an oidhche nach biodh an tigh làn. O! b’e sud an teaghlach steòrnail. Fear-an-tighe foluichte gu a chom am broinn na ceirsle-shìomain, bun géige an sud ’san so ’sa ghriosaich a’ deàrsadh, gus an deanamh furasd’ an sniomh; bean-an-tighe a’ snìomh. Agus ciod an sealladh a bu laghaiche, na ’n ceòl bu chiataiche na ’n làmh a’ tarruing a mach na rolaig; (Có a their “rolag is blaidh rolaig is rolag shlàn gun stad?) ’s a leigeadh an t-snàth air ais gu fiaclan an rothain, ’sa cas gu h-iollagach sios is suas air a’ mhaide-shiubhail? Bha cóignear no seisar ghillean (na suiridhichean) air an t-seiseich agus na h-inghinean air an taobh eile m ’an coinnimh—Mairi a’ càrdadh, agus Mór a’ figheadh stocain; Seònaid air suidhe an déidh a’ phreis-chabhraich a chur air air an t-slabhraidh. Ars’ am màthair: “An do bhiath thu an crodh a Sheonaid?” “O! bhiath a mhathair,” fhreagair Seònaid. “An do bhiath thu gamhn’ an t-sabhail?” (Bha bòsd an sud, agus sanas do na fearaibh gu ’n robh barrachd spréidhe aca na ghabhadh a’ bhàthach.) “Bhiath cuideachd,” ars’ ise. “Faigh ma tà an tè mu dheireadh de na plaideachan ùra, agus tòisich air a’ faitheamachadh.” Sin eisimpleir air mar a dh’ ionnsaich iad obair tigheadais.

Ach gu tilleadh ris na notaichean. ’S ann air oidhche gheamhraidh, an uair a bha ’chagailt an tigh Thormoid Ruaidh air a cuartachadh rudeigin mar a dh’ ainmich mi, a dh’ eirich fear-an-tighe, agus a chaidh e do ’n chùl-tigh. An ùine ghoirid thainig e air ais agus shuidh e. Chunnaic na h-uile pasgan mór de notaichean paipeir, a réir coltais, aige ’na dhà laimh. Thòisich e air an cunntas, agus an sin ’gan cur air leth ’nan trì earrannan air furm laimh ris. Chuir e an àireamh cheudna, a réir coltais, anns gach earrainn. Fad na h-ùine bha sùilean nan suiridhichean a’ damhuil air. Air do ’n bhodach éirigh, thog e na trì pasgain phaipeirean, agus ’ga’ sìneadh do aon de gach tè de a nigheanan thuirt e:—“So dhuibh, a ghaladan, ’ur cuid roinn de mo mhaoin, a thuilleadh air an tochradh spreidhe a gheibh sibh an là a phòsas sibh. Rinn mise mo dhleasnas ribh gus a so. Deanamh fein tuilleadh mar as feàrr a dh’ fhaodas sibh.” An ath Dhi-h-aoine bha réiteach ’san tigh eadar na h-ingeanan agus triùir de na fleasgaich! Bha ’n triùir air an éigheach an t-Sàbaid ’na dhéidh sin, nì nach cualas a shamhuil riamh roimhs ’san àite. Agus sin mar a thionndaidh an laoch seòlta na <eng>Permits<gai> gu fir fhaotainn cearta còmhla do ’thriùir nighean. Shaoil na h-òganaich bhaotha gu ’m bu notaichean laghail a bh’ ann. Ach coma co-dhiùbh, ged nach d’ fhuair iad airgiod leò, fhuair iad mnathan crionnta agus deanadach.

DAILEACH.


[TD 29]

[Leabhar XIV. Ceud Mìos a’ Gheamhraidh, 1918. Earrann 2.]

Mur ’eil tuigse is seòltachd air a’ stiùir, theid an long, air a fabhas a mhaslachadh le gaoith ’s le fairge.

Is fèarr fuine thana na bhi uile falamh.

Is call caillich a poca ’s gun tuilleadh bhi aice.


<eng>CELTIC TERMS OF INVECTIVE.

<gai>Leth na Galldachd ort (<eng>or<gai> dhuit)!<eng> Half the Lowlands be upon you. It would be a serious matter for a party on a foray far into the plains to have half the Lowlands upon them. The saying, however, according to circumstances, especially with <gai>dhuit<eng> instead of <gai>ort<eng>, might convey a good wish—“May half the Lowlands be yours.”

<gai>Losgadh do chridhe ort!<eng> Burning of your heart to you!

<gai>Manadh do chrochaidh ort!<eng> The omen of your hanging to you. May you have a premonition that you will be hanged. The Gaelic is indeed equivalent to “May you live with the knowledge that you are to be hanged!”

<gai>Marbh-phaisg ort, marbhaisg ort!<eng> A shroud upon you! <gai>Marbh-phaisg<eng>, lit., “dead-wrap” means a shroud, grave clothes.

<gai>Mìoloinn ort!<eng> Wretchedness to you. Skye <gai>mìoloinn<eng> from <gai>mì<eng>—not un—and <gai>loinn<eng>, condition.

<gai>Miòthlachd ort!<eng> Discontentment to you. Lit., dis-pleasure, <gai>mì thlachd<eng>, i.e., lack of pleasure.

<gai>Mo nàire ort!<eng> Shame upon you!

<gai>Nasg coille ort!<eng> Fastening of a wood upon you! May you be a fugitive lurking in the woods? <gai>Nasg<eng>, a tie, a band, a wooden collar for cows. The allusion may be to a coffin.

<gai>Nasg is bràighdean ort!<eng> A cow’s and a calf’s collar on you! <gai>Bràighdean<eng> means a cow’s or a calf’s collar. Etymologically the saying would mean very well “A tie and collar to you!” and refer to captivity or imprisonment.

<gai>Nasg is bréid ort!<eng> A tie and kerchief on you! This at least seems to point to a shroud, though the possibility of <gai>bréid<eng> being a localism for <gai>bràid<eng>, a horse-collar, cannot be overlooked in the light of the notes to the two preceding sayings.

<gai>Padhadh na caorach ort!<eng> The sheep’s thirst to you! This is equivalent to death.

<gai>Run do chridhe air do chuisle!<eng> Your heart’s desire or your pulse. “May your pulse beat as your heart would wish  is the felicitous translation of Nicolson, who remarks, “This is a very pretty saying.” It is a very effective saying, but whether for good or for ill depends upon the character of the desire or wish. Cf. <gai>Dùrachd <eng>supra.<gai>


[TD 33]

[Leabhar XIV. Darna Mìos a’ Gheamhraidh, 1918. Earrann 3.]

FOGHLUM AGUS AN T-ACHD UR.

Mu dheireadh thall thugadh Achd ùr an Fhoghluim sàbhaite gu cala, agus tha àireamh nach beag ’nar tìr a’ nochdadh toileachais a thaobh mar a stiùir Mgr. Mac-an-Rothaich, cleireach Albann, gnothuichean gun bhualadh air na sgeirean a bha mu ’n cuairt da. Ged tha sin ’na aobhar toileachais do ’n mhuinntir a bha ’cur taice ris na riaghaltain ùra a bhathas ag iarraidh a steidheachadh, tha roinn mhath ’nar measg nach do chreid, agus math dh’ fhaoidte nach ’eil a’ creidsinn fhathast, gu robh móran uireasbhuidhe air staid foghluim Albann mar a bha sin fo riaghladh Bùird nan sgoilean. A nis air mo shon fhìn dheth, cha ’n urrainn mi a ràdh gu h-onarach gu robh cuid de na Bùird, a tha a’ teannadh dlùth ri uair a’ smàlaidh, cho dona ’sa tha feadhainn a’ cumail a mach. An déidh mo ghnothuch ri Bòrd sgoile còrr agus dà fhichead bliadhna, cha ’n fhaod mi chantuinn nach d’ fhiach na buill an dleasanas a choimh-lionadh a réir an t-soluis a bh’ aca a thaobh rian fighluim. Cha duirt sin nach d’ thainig iad geàrr air amannan. Có nach tig? Ach, mar a theirear, cha toir aon ghobhlan-gaoithe Samhradh mu ’n cuairt, agus feumar aideachadh gu ’n do dhi-chuimhnich móran de na Bùird bheaga an dleasanas àraidh a bha mar fhiachaibh orra a chumail ’san amharc, ma ’s e is gu ’n cumadh iad a Bheairt ag oibreachadh gu réidh a chum foghlum adhartachadh, agus cor an luchd-teagaisg a shocrachadh air dhòigh a bhiodh cuibheasach. Am feadh ’sa bhiodh buill air an taghadh a chum gnothuch a ghabhail ri rud cho cudthromach ri foghlum, agus iad sin neo-uidheamaichte air a shon, cha bhiodh e ’na ioghnadh ged thachradh tuisleadh an sud ’s an so. Bha leagail nan cìsean gu tric a tighinn eatorra agus an dleasanas àraidh a bha ’n dreuchd ag agradh. Mar a bha tìm a’ dol seachad, bha anshocair na maighistearan-sgoile a’ dol a mothad, agus a’ fàs na bu ghéire, ’s iad a’ caitheamh neirt am beatha ag uidheamachadh na h-òigridh airson àite math fhaotainn ’san réis shaoghalta, agus an saibhreas a tha ’n cois sin—rud ris nach faodadh iad fhein a bhi an dùil gu dìlinn. Ma bha cùisean na b’ fhialaidhe fo riaghladh nam Buird mhóra mar a gheibhear sin an Glascho, an Gobhan, an Dun-eideann ’s am bailtean móra eile, ’s e b’ aobhar gu robh na buill ionnsaichte an iomadh dòigh, agus farsuing an inntinn, rud nach ruigteadh a leas dùil a bhi an criochan iomallach na dùthcha. Ach cha ’n abair mi an còrr air a phuing. Tha na Bùird bheaga, le ’n cléirich, a’ teannadh ris a’ chrìch, agus, feuch, tha ’n gniomharan sgrìobhte ’nan gearr-sheanchas o’n là a chaidh an cur air chois.

Tha mi ’cluintinn thall ’st bhos feadhainn a’ bòilich gur h-e Comunn Luchd-teagaisg na h-Albann, no mar a theirear am Beurla, <eng>“The Educational Institute of Scotland,”<gai> a chomhairlich Mgr. Mac-an-Rothaich an t-achd a dheilbh mar a tha e againn a nise. Ach ma tha sin fìor, có a bu mhotha còir air comhairle a thairgse na iad? A bheil Comunn eile an Albainn na’s uidheamaichte airson a’ ghnothuich na ’n fheadhainn a tha sàs an obair an fhoghluim o là gu là? Is neònach an rud a th’ ann; a h-uile fear cèirde, is móran gun chèird idir, ’gam meas fein sàr dheas air barail


[TD 34]

[Leabhar XIV. Darna Mìos a’ Gheamhraidh, 1918. Earrann 3.]

fheumail a thairgse mu fhoghlum, ’na fhad ’s ’na leud!—rud air nach do mheòraich iad ro mhór riamh. Na ’n gabhadh fear-teagaisg air fhein a dhànadas breith a thairgse air saorsneachd, no goibhneachd, no obair tuathanachais, faodar a thuigsinn am freagairt a gheibheadh e. Agus tha e a’ cheart cho neònach gu ’m biodh barail luchd-teagaisg fo amharus. Nach faod mi a ràdh gur h-e am fear-teagaisg an t-udalan, mar gu ’m b’ eadh, air a bheil foghlum anns na sgoilean a tionndadh. Ma dh’ fhàsas sin rag a chion na h-ola a dh’ fheumas e, tòisichidh a’ bheairt air sgriachail. Tha dòchas agam gu ruith a bheairt ùr a dheilbh an t-Achd gu réidh a chum math na h-òigridh air feadh na tìre, agus gu h-àraidh air feadh na Gaidhealtachd a tha cho dlùth ri ar n-aigne uile. Mar an ceudna tha dòchas agam gu ’m bi a chuideachd a theid a thaghadh leis an t-sluagh a chum foghlum a ghabhail os laimh, agus a chum na riaghaltain ùra a chur gu buil a ni feum do ’n dùthaich, nan daoine a thuigeas an dleasanas cudthromach a chuirear fo ’n ùghdarras. Is cinnteach gu ’m faigh cuid de bheil nan sean bhùird a staigh ’nam measg, ach cha bhi an raon aca dhaibh fein mar a b’ àbhaist, agus bidh sin gu mór bhuannachd chùisean. Feithidh sinn gu foighidneach gus an tig an t-am an ath bhliadhna anns an teid iad an ceann gnothuich.

Bho thoiseach, cha robh mo dhùil fhìn ach lag gu ’n tigeadh na riaghaltain ùra gu ìre Achd Pàrlamaid. Cha ’n e gu ’n b’e sin mo mhiann, ach bha mi a’ faicinn aon sgeir anns an t-seòlaid—an sgeir sin a chuir tilleadh air dà Achd ann an Sasunn o chionn beagan bhliadhnachan. Tha mi ’ciallachadh teagasg a’ Bhiobuill anns na sgoilean. Cha ’n ’eil aon chuspair eile ceangailte ri foghlum a dhùisg, tha mi ’creidsinn, a leithid de eas-aontachd am measg chreutairean na nòsan cràbhaidh. Math dh’ fhaoidte’ gu ’n abair móran nach bu chòr gnothuch a gabhail ri cuspair cho ciogailteach, agus gu ’m bu chòr fhàgail aig pàrantan agus an dleasanas do ’n cloinn a choimh-lionadh a réir an aidmheil fein, air neo an t-uallach a chur air sgoilean sàbaid. Cha b’e sin mo bheachd fhìn riamh o’n cheud là a ghabh mi oileanachadh os laimh. Na ’m b’e a bheatha a tha làthair crioch is deireadh na cùise, math dh’ fhaoidte’ nach biodh ach gle bheag feum air teagasg nan sgriobtuirean, ach an uair a bheirear fainear gu bheil barrachd agus nithean saoghalta fillte ann an oilean as fhiach an t-ainm, cha ’n ’eil e soirbh a thuigsinn ciamar a sheachnas fear-teagaisg na nithean a bhuineas do anam neo-bhàsmhor na cloinne. Cha bhi a leithid de oilean ach sgòdach, oir tha fior oilean a gabhail gnothuch ri anam is corp. Ach na biodh neach a smaoineachadh gu bheil mi gabhail de dhànadas creutair ’sam bith a bheumadh a thaobh na h-aidmheil a tha e ag altrum gu coguiseach, oir tha còir aig air a shaorsa fein am measg a chomh-chreutairean. Biodh uallach fein air ceann gach fir. Ge bith ciod e fiughair nam muinntir nach aontaich leam air a’ phuing seo, cha ruigear a leas dùil a bhi gu ’n teid an teagasg a ghabh freumh ’nar dùthaich o chionn fhada a spionadh as a bhun an ealamhachd. Gidheadh am feadh ’sa sheallas sinn air na tha ’tachairt mu ’n cuairt duinn, chì sinn aomadh am measg cuid gu ròidean nach ’eil càirdeal do chràbhadh mar tha ’n sluagh ag aideachadh sin. O thùs bha ’n creideamh Crìosdail a strìth an aghaidh an t-srutha seo, agus an diugh gheibhear móran ’nar measg nach creid ach gle bheag de rudan nach faic iad le ’n da shùil, no nach laimhsicheas iad le ’n corragan. Is sin an creideamh saoghalta a tha miadhail leis an dream ris an canar <eng>Secularists<gai>, agus tha chuid as mò dhiù ’nan daoine fìor ionnsaichte. Air an aobhar sin tha ’n cunnart mór. Mar tha càllachadh dhaoine a’ dol am meud,—’nar dùthaich fhìn co-dhiù—ma ’s callachadh e anns an t-seadh as àirde; mar tha nithean nuadh agus annasach a’ cur dhaoine air bhoil a chum làmh an uachdar fhaotainn air na tha ’gam bacadh gu saibhreas an t-saoghail tha làthair a chosnadh, tha iad ri spàirn a chum iad fein uidheamachadh gu buaidh fhaighinn air na tha tighinn eatorra agus comhurtachd an ama. ’Nam beachd ’se malairt is òr an aon nì feumail. Tha iad seo buailteach air cràbhadh, agus an teagasg a bhuineas d’a sin, a mheas mar neoni. Tha uireasbhuidh fein ceangailte ri gach linn, ach ma thréigeas ar luchd-dùthcha na cleachdaidhean cràbhach a choisinn biùthas daibh fein ’s do ’n rioghachd anns na h-amannan a dh’ fhalbh, agus gu ’n smaoinich iad gu ’n toir iad crioch àraidh na beatha seo gu ìre as aonais, feumar a dheanamh soilleir nach ’eil rathad eile ann gu sonas, adhartas, agus math an t-sluaigh, ach an seann rathad a leigeadh mar bhunait o thoiseach. Air an aobhar sin tha oileanachadh na cloinne anns an Fhìrinn ’na nì ro chudthromach. Tha fios againn uile gu bheil móran de ’n bheachd nach ’eil feum air teagasg-cràbhaidh anns na sgoilean os cionn nan òrduighean a bhuineas do mhodhanan saoghalta, is deadh bheusan. Ionmholta mar a tha na beusan sin an coimh-cheangal ri rian ar beatha làthail ’se fìrinn an t-soisgeil a bhunait air am bu chòr a socrachadh, ma tha dùil ri buannachd mhaireannach aig a’ cheann thall. Anns na seann laithean bhitheadh ag geur leanmhuinn dhaoine nach aidicheadh creideamh an comh-chreutairean, agus nach aontaicheadh ris an rian a dhealbhadh iadsan. Dh’ fhalbh na laithean dorcha sin. Leis an Achd ùr gheibh gach teaghlach saorsa a réir


[TD 35]

[Leabhar XIV. Darna Mìos a’ Gheamhraidh, 1918. Earrann 3.]

an coguis. Mur bi cuid diù a’ creidsinn gu ’m bu chòr fìrinn a’ Bhiobuill a theagasg do ’n cloinn ’san sgoil, cha teid a sparradh orra. Cha deanadh a chaochladh an gnothuch, ach aimhreit a thogail, gu h-àraidh an uair a bheirear fainear cho lìonmhor ’sa tha ’n dream a tha dealaichte o’n Eaglais choitchionn, agus a tha gu coguiseach a dh’ atharrachadh barail o chàch. Tha na cìsean a tha pàigheadh an fhoghluim air an dioladh le feadhainn aig a bheil beachdan a tha tur eadar-dhealaichte o bheachdan an comh-chreutairean. Agus eadhoin am measg chriosdaidhean fhein, cha dean e an gnothuch gu ’m biodh aon bhuidheann a’ cumail a mach gur h-ann aca fein a tha àirc a’ chumhnanta an tasgadh seach a’ bhuidheann eile. Tha gu leòr de theagasg aon-fhilte ’san Tiomnadh Nuadh gu feum oileanachadh cloinne gun aimhreit a thogail mu dheas-ghnàthan ar là, no froinis de ’n t-seòrsa.

Bha cunnart aim gu ’m biodh an cuspair ma bheil mi a’ sgrìobhadh ’na chnap-starraidh air nach faighteadh thairis le Achd Pàrlamaid. Bha na sgoilean a tha fo riaghladh Eaglais na Roimhe, agus na h-eaglais Shasunnaich an tòir air an aidmheilean fhein a shocrachadh ’san Achd le ùghdarras Pàrlamaid mu ’n striochdadh iad do ’n riaghailt ùr. Cha do chòrd seo ri Eaglaisean Cleireach Albann, agus cha b’ ioghnadh e, mur faigheadh iad fhein a’ cheart chothrom. Bha seo a’ dùsgadh na sean cheist—na nithean sin a bhuineas do theagasg cràbhaidh fo laimh an Stàda, rud nach ro freagarrach do stàda ’sam bith gnothuch a ghabhail am feadh ’s a tha an sluagh roinnte am beachdan. Chonnich Comunn luchd-teagaisg na h-Albann ri buill sònraichte nan Eaglaisean, agus dh’ aontaicheadh gu ’m b’ fheàrr cùisean fhàgail fo bhreithneachadh ’s fo riaghladh comhairle nan siorrachdan a réir an Achd. Ghabh a’ Phàrlamaid a’ chomhairle, agus faodar fìrinn a’ Bhiobuill a bhi air a theagasg anns na sgoilean mar bu nòs o 1872; ’se sin a réir iarrtuis an t-sluaigh, agus gun dochann do shaorsa nam feadhnach a bhios gu coguiseach do bheachd eile. An àite an riaghailt seo a bhi ann an roimh-ràdh an Achd mar a bha e an 1872, tha e nis am measg nan earrannan eile. Mar sin fhuaradh thairis air an sgeir a bha ’n cunnart a’ long a chur fodha, Ann an ròidean eile tha ’n t-Achd, na chumadh ’s ’na chruth, freagarrach a chum àite fhosgladh do leasachadh ’s do ’n fheobhas a bhithear a’ meas feumail anns na laithean a tha romhainn.

Bha ’nam amharc beagan a ràdh a rithisd mu ’n Ghaidhlig agus an t-àite a fhuair i a nis air clàr an fhoghluim—rud a chaidh a chleith oirre cho fada. Is iomadh tarruing a thug mi air a’ chuspair sin, ach thachair dhomh a bhi ’leughadh an leabhair ris an abrar An Rosarnach a chuireadh a mach o chionn ghoirid, agus mhothaich mi air beachdan a sgriobh Mgr. Lachlann Mac Bheathain an sin. Freagraidh iad gu ro mhath aig dheireadh mo sgeòil. Ars’ esan, “Ma thig an là anns nach bi an litreachas agus a’ chànain sin beò no aithnichte na ’s mò, bithidh sin do ’n t-saoghal ’na chall do-leigheas. Do ’n chinne-daoine bhitheadh an call do-ligheas, ach do mhuinntir na Gaidhealtachd agus do ’n chinneach Albannach maraon do-leigheas agus do-thomhas. Oir b’e an call ud da-rìreadh call ar n-anam. Nuair a chaillear ar cànain agus ar lithreachas caillear maille riutha ar fìor-bhith sònruichte fein, ar làn bheatha, agus cha bhuin sinn tuille duinn fein. Fhad ’sa ghleidheas sinn ar cànain fein, tha sinn a’ gleidheadh ar n-anam agus ar n-inntinn. Oir tha inntinn an fhìor Ghaidheil a bheachdan, a rùintean agus aigne, uille gu léir eucosmhuil riutha so ann an sluagh Shasuinn. Mar dhearbhadh air sin cha ’n fhaighear ann am Beurla nan Gall facail a tha ’nan ciall agus ’nan cumhachd co-ionnan ri na facail Gaidhlig. Cha ’n e gu ’m bheil gamhlas againn an aghaidh nan Sasunnach. Anns gach cinneach gheibhear móran ri mholadh, agus móran ri ionnsachadh o gach cànain. Ach cha mheas sinn iad gu ceart, ni mò a thuigeas sinn iad gu tur, mur bi meas agus tuigse againn do ar cànain fein. Air an aobhar sin ma thilgeas sinn air falbh ar cànain, agus gach ni a tha taisgte innte, caillidh sin ar cothrom air ionnsuchadh o chàch aig a’ cheart àm anns an caill sinn am foghlum sin a ta dualach duinn fein.

Ach nach bu mhór an tàmailt dhuinn gu ’n geilleadh sinn ar cànain fein airson beur-labhairt nan coigreach? Ar n-inntinn fein airson inntinn nan coimheach? Nach bu mhasladh e gu ’m bitheadh na Gaidheil am measg nan cinneach mar na h-òighean amaideach a leig do ’n lòchranan fein dol as, agus leis am bu mhiann dol an comain mhuinntir eile airson choinghil de ’n solus-sa. C’ arson a bhitheadh sinne mar sgimilearan baoghalta gu buileach an eisimeil shaothair-inntinn sluaigh eile, agus a’ deanamh dìmeas air an eòlas agus a cheanaltas a fhuair sinn mar oighreachd mhaiseach o ar sinnsearan? Thug an inntinn Ghaidhealach soillseachadh do iomadh linn agus iomadh ceàrnaibh, ach a nis thugamaid aire do ’n t-seann rabhadh so; ma bhitheas an solus a ta annad ’na dhorchadas, cia mór an dorchadas sin!”

Nach ’eil an tul-fhìrinn anns a h-uile lideadh de seo? Is e dleasanas a’ Chomuinn Ghaidhealaich (agus tha fios gu ’n dean e a dhìchioll) gach cothrom a ghlacadh a chum a bhi ag aslachadh an t-sluaigh, gu h-àraidh a’ chuid tha meagh-bhlàth, an aire thoirt gu ’n tagh iad luchd-riaghlaidh murrach a nochdas càirdeas do


[TD 36]

[Leabhar XIV. Darna Mìos a’ Gheamhraidh, 1918. Earrann 3.]

ar cànain, agus a thuigeas na tha fillte am briathran Mhgr. Mhic Bheathain, oir tha Ghaidhlig a feitheamh air a togail suas—togabh i! togabh i!—agus a h-àite ghabhail an inbhe comh-ionann ri cànainean eile. Mar sin na cailleamaid cothrom sruth an lìonaidh aig an àm seo.


[TD 41]

[Leabhar XIV. Darna Mìos a’ Gheamhraidh, 1918. Earrann 3.]

“BREAC A’ LINNE, SLAT A’ COILLE ’S FIADH A’ FIREACH—MEIRLE AS NACH DO GABH GAIDHEAL RIAMH NAIRE.”

LE IAIN MACPHAIL. GUISICHAN.

(An dara duais aig Mod 1910)

Tha na briathran so, g ’ar toirt air ar ’n ais ann an smuain a dh’ ionnsuidh nan lìnntean ’s nam bliadhnachan air nach eil eachdruidh sgriobhta a’ toirt móran cunntais—’n uair a bha na seann Bhreatunnaich a tighinn beò mar a b’ fhearr a dh’ fhaodadh iad air feadh nan coilltean àrd agus domhain a chòmdaich aghaidh ar dùthcha: Be an teachd-an-tìr measan nan craobh, iasg na h-aimhne, agus beathaichean uillt nam fireach ’s nan gleann: agus bha an t-sleagh no ’n t-saighead leis an do mharbh iad an cobhartach air a dheanamh de ’n fhiodh ’bu chruaidhe a ghabhadh faotuinn. Bha mar an ceudna an ionadan-còmhnuidh air an deanamh de mheanglain nan craobh. Tha so a’ nochdadh gu ’n robh am bith ’s am beatha ann an tomhas mór an crochadh air fiodh na coille, air iasg na linne, agus air fiadh an fhirich. Agus ged a fhuair na seana Bhreatunnaich, le tighinn nan Romanach a stgh ’nam measg, eòlas air an talamh àiteach, tighean a thogail, agus eudach a dheanamh gu iad fein a chòmhdach ann an trusgain a bu fhreagaraiche na croicinn fhiadh-bheathaichean, gidheadh bha móran do na h-innealan a bha iad a cleachdadh air an deanamh de dh’ fhiodh. Gun a choille cha bhiodh an seann Bhreatunnach beò; leatha thiog e ’thigh, mharbh e am fiadh ’s an torc-neimhe, chog e ri nàmhaid, chladhaich e ’n talamh, bhruich e ’bhiadh, ghar se e fein agus leatha rinn e curach leis an deach e thar aimhnichean is linneachan. ’S cho liutha feum gu ’n robh i dha agus a tha a’ chuilc do ’n Innseanach.

Mar a bha eòlas air àiteach a’ craobh-’sgaoileadh, agus a bha sluagh comasach air am beò-shlainte a thoirt as an talamh, thòisich fuinn is achaidhean air leudachadh agus coilltean air dol an cumhangachd. Bha ’nis bàrr is biadh a’ fàs air son duine agus ainmhidh, ach cha do leig am Breatunnach dheth a shean chleachdadh; lean e air a bhi faotuinn roinn d’a theachd-an-tìr le iasgach agus sealg gun neach a’ cur grabaidh air.

Lean a’ chuis mar so re iomadh linn bho cheann gu ceann do Bhreatunn. Bha riaghailt is deadh-bhéus a’ sgaoileadh feadh na dùthcha. ’Se Gaidhealtachd na h-Alhann agus àitean iomallach eile a b’ fhaide bha gun a bhi air an càllachadh ’s air an toirt gu riaghailt, ach an déigh troimh-cheile na seachdamh ’s na h-ochdamh linne-deug a thighinn gu crich, leig sluagh na Gaidhealtachd dhiùbh na creachan ’s na cogaidhean fuilteach anns am b’ àbhaist dhoibh a bhi air an cleachdadh, agus thòisich iad air am beatha ’chaitheamh gu stòlda rianail. Bha tomhas de chomhfhurtachd agus de shonas aca do ’n robh iad roimhe sin ’nan coigrich. Thainig crioch air gach aimhreit, strìth, as easaonachd a bha ’nam measg, agus chaidh Bliadhna Thearlaich air dì-chuimhn’. Shocraich iad an inntinnean air iad fein a thoirt roimhe le dìchioll ’s le onoir, agus

“Bha iasgach sealgach agus coill
Ac’ gun fhoighneachd is gun phris.”

Mar a bha na bliadhnachan a’ dol seachad bha beathaichean seilg a fàs na bu ghainne, agus ni bu duilghe fhaotuinn, agus thug na h-uachdarain fhearainn—a bha air son an spors so a chumail riù fein, agus ri ’n cairdean rabhadh gu minic do ’n cuid tuath agus sheirbhiseach, gun iad a bhi cho trom air an t-sealg, air neo gun rachadh peanas a dheanamh orra le ’n cur bhàrr an fhearainn. Cha robh buaidh mhath ’sam bith aig na bagraidhean so, bha sealg an fheidh na fhearas-chuideachd cho taitneach agus gun rachteadh an cunnart fearg an uachdarain a thoilltean air a sgàth. A thuilleadh air so, bha ’n Gàidheal a co-dhùnadh nach robh còir aig na h-uachdarain air an fhiadh no air a bhreac na b’ fhearr na còir neach ’sam bith eile: agus lean e air sealg ’s air iasgach le coguis ghlan, cho tric ’s a gheibheadh e ’n cothrom. Mu dheireadh cho-aontaich uachdarain agus maithean na tìre gu ’n robh e iomchuidh casg buileach a chur air marbhadh bheathaichean seilge, agus a chum na criche so, chaidh reachd a dheanamh anns a bhliadhna 1832 air son Albainn. Cha b’ iad so na ceud laghannan de ’n t-seorsa so a bha air an deanamh, oir tha sgeul air an leithid anns an t-seachdamh linn deug, ach cha ’n ’eil e coltach gu ’n robh iad air an coimhead ro-chùramach. Bha am maigheach, an easag, an lach, a chearc-thomain, an t-eun fraoich, an coileach Turcach fiadhaich, agus a ghearra-ghoirt air an gabhail a stigh ann an achd 1832.

Tha e coltach gun robh iasg nan aimhnichean na bu phailte anns an treas agus anns a cheathramh linn deug na tha e ’n diugh, oir tha iomradh gu ’n robh màiltean fearainn air am paigheadh le bric is bradain, agus gu ’n robh tighean mhanach air an togail làmh ri aimhnichean a chum a bhi goireasach ri pailteas


[TD 42]

[Leabhar XIV. Darna Mìos a’ Gheamhraidh, 1918. Earrann 3.]

eisg. Bha ’m bradan cho pailt an Albainn aig an am sin, agus an uair a dheanamh fear ionnsuchaidh-ceirde cùmhnant ri mhaighistir, bhiodh e air a shuidheachadh eatorra nach feumadh an gille bradan itheadh na bu trice na dà thràth san t-seachduinn!

Bha e na chiont am Breatunn o chionn ioma linn dol air talamh neach eile a shealg fhiadh, ach a dh’ aindeoin cho cùramach agus a bha ’n luchd-faire, be ’n gaisgeach ann an sgeul nan seanachaidh, agus am filidheachd nam bàrd, esan a leanadh an damh donn bho sgòr gu sgòr, agus bho choire gu coire; agus an déidh a mharbhaidh a bheireadh dhachaidh air a ghuaillean e am measg buaidh chaithreim a chompanach.

Ann an beachd a Ghaidheil tha laghannan na seilge eucorach agus neo-chothromach. Tha iad an aghaidh an duine bhochd, agus am fàbhar an duine bheairtich. Tha ’n duine beairteach gu lonach feineil a deanamh greim daingean air gach maitheas is toileachas a ghabhas faotuinn, agus ’gan cumail gu fein-spéiseil ris fhein ’s ri chàirdean. Cha ’n ’eil an Gàidheal a’ gabhail ris gu bheil laghannan, na seilge a chum maith na rioghachd, no chum feum mór-shluagh na dùthcha; ach gur e a th’ annta laghannan aingidh, agus reachdan malluichte do nach bu choir geill a thabhairt. Tha e ’creidsinn gun deach’ coille, beathaichean seilg agus eisg na linne a chruthachadh air son feum an duine, agus gu bheil uiread còir aig an dara neach orra agus a th’ aig an neach eile. Ged a gheibht’ e, uime sin, a’ bristeadh nan achd so, cha ’n ’eil e ’ga mheas na chionta ’sam bith, agus cha ’n ’eil, leis a sin, nàire sam bith air air a shon. Tha e creidsinn gur h-e call is cron mor a th’ ann a bhi ’dùnadh a stigh fhrèthean, agus a’ cur an fhearainn fàs gu h-àraidh fearann a bheireadh bàrr, agus a bhiodh comasach air iomadh teaghlach a chumail suas gu soirbheachail, comhfhurtachail.

’S fhada bho na rinneadh frìthean an ceann a deas Bhreatunn. ’S i ’cheud te air a bheil sgeul againn an fhrìth ris an abrar am Fàsach Ur, a rinn Uilleam am Buadhair a dhùnadh a stigh air a shon fhein. Tha ’n fhrìth ceud mìle air fad agus air leud, agus tha i gabhail a stigh talamh dheth ioma seòrsa; mar ’tha coilltean, sleibh fharsuing fhosgailte, talamh fàsail gun stà, agus boglach.

Riamh uaith sin bha earrann an déidh earrainn de ’n rioghachd air a chur air leth air son spòrs, gus a bheil an diugh anns a Ghaidhealtachd a mhain còrr mór agus dà mhuillion acair air an gnàthachadh mar so, agus tha na frithean an sin do chaochladh meudachd- bho dheich mìle acair gu ceithir fichead mìle acair.

Tha eadar-dhealachadh bheachdan aig sluagh a thaobh fhrìthean; cuid a their gu bheil iad feumail agus buannachail do ’n dùthaich, agus cuid eile their nach ’eil iad mar sin. Tha iadsan a tha ’seasamh gu daingeann air taobh nam frìthean a’ cumail a mach:—

(1) Nach eil an talamh freagarrach air son bàrr a thoirt.

(2) Gu bheil iad a’ toirt a stigh móran airgid ann am màl.

(3) Gu bheil airgiod ann am pailteas air a chur mu ’n cuairt air feadh na Gaidhealtachd.

(4) Gu bheil na sealgairean a paidheadh an roinn is motha de chìs ’s de chàin na dùthcha.

Tha ’mhuinntir a tha nan aghaidh a’ creidsinn:—

(1) Gu bheil móran de thalamh àitich air a dhùnadh a stigh.

(2) Gur h-iad na h-uachdarain a mhain a tha buannachd.

(3) Na ’m biodh an talamh air aiteach’ nach biodh uiread sluaigh a cruinneachadh do na bailtean móra, ach gu ’m biodh gillean dreachmhor, gaisgeil, agus oighean tlachdmhor, beusach, maiseach a’ fàs ’nan teaghlaichean air an dùthaich mar a chleachd iad.

(4) Nach biodh uiread bhochdan ri ’n cumail suas.

Cha ’n ’eil teagamh nach ’eil a bheag no mhór de ’n fhìrinn air gach taobh; ach am bitheantas cha do sheall an Gaidheal riamh le suil choimhneil air achdan na seilge. Bha iad a’ cur dòrain air, do bhrigh gu ’n robh iad a’ cur srian ri ’shaorsa; agus ’ga bhacadh bho làn chomas a thoirt do spiorad na seilge a fhuair e gu dùthchasach bho shìnnsearachd, agus a bha ’ga ’bhrosnuchadh gu làidir gu dol air slighean toirmisgte. Agus ged a bhiodh e air a ghlacadh ’s air binn a thoirt a mach ’na aghaidh ann an cùirt an t-siorraim, cha d’ thoir neach ’sam bith air a chreidsinn gu bheil e ciontach de mheirle no de bhraide.

Tha ’n suidheachadh inntinn so air àrach ’s air altrum anns a Ghaidheal le beul-aithris na dùthcha, ’s le sgeul air euchdan nan laoch a bh’ ann o shean—Diarmid, Fionn agus gaisgich eile na Fèinne—agus a dh’ aindeoin reachdan as luchd-faire seilg, tha buaidh nach gabh milleadh aig a churaidh a ni gniomharan treunadais gu misneachail neosgàthach: agus is esan a mhain a thàtar a meas airidh a chumail air chiumhne ann am bàrdachd na dùthcha. Bha Gaidheal gach linne a’ deanamh dion strì gu eisimpleir nan daoine treuna o’n d’ thainig iad a leantuinn ann an euchdan ionmholta, ann an cluichean fearail, agus gaisgeil, agus ann an


[TD 43]

[Leabhar XIV. Darna Mìos a’ Gheamhraidh, 1918. Earrann 3.]

caithe-beatha stuamach agus neo-choireach. ’S ann a tha iad a’ sealltuinn sios le dìmeas agus tarcuis orrasan a bhuin uatha—agus a tha cumail uatha—an còir dhligheach air iasgaach, sealgach, agus coill.” Tha bàrd an latha ’n diugh a’ caoidh gach caochladh a thainig air a’ Ghaidhealtachd ri lìnn fhein ’n uair ’tha e ’g ràdh.

“Ach an diugh tha maor is lann
Air gach alltan agus òb:
Cha ’n ’eil saorsa sruth nam beanntan
Anns a’ ghleann ’sna robh mi òg.”


[TD 53]

[Leabhar XIV. Treas Mìos a’ Gheamhraidh, 1919. Earrann 4.]

“AN OLANN TU TABAC?”

Tha còrr is fichead bliadhna air dol seachad bho ’n cheud uair a chaidh Calum Mac Phàrlain do ’n Oireachtas am Bail-ath-cliath. Oidhche de na h-oidhcheannan thaghail Seosamh Laoide agus Tadhg O Donnchadha aige ’san tigh-òsda ’san robh e a’ fuireach aig an àm. (Tha ’m fear mu dheireadh de na seòid sin a nis ’na Ollamh ri Gàidhlig an Oil-thigh Baile Chorcaigh.) Air do ’n chéilidh a bh’ aig an triùir a bhi seachad, agus iad a’ dol a sìos an staidhir, agus Tadhg a’ cur lasair r’a phìob, ars esan ri Calum: “An ólann tu tabac?”—<eng>Do you drink tobacco?<gai> Fhreagair Calum: “Ni h-ólann”—<eng>I do not<gai>—agus thaisg e ’na mheamhair briathran an ràidh ro-annasaich ud: “An ólann tu tabac?”

An latha roimhe bha an Calum ceudna a’ leughadh mu Euchdan Réisimeid Mhic Aoidh an cogadh nan deich bliadhna fichead, mar thatar air an ìnnseadh le Seanalair Mac an Rothaich, agus thainig fo ’aire an t-iomradh so air sgiorra a thuit air cuid d’ a chàirdean uair a bha iad ri dos-long-phort mu ’n cuairt air Baile Oppenheim: <eng>“Sitting one night at supper a Bullet of thirty two pound weight, shot right out betwixt Colonell Hepburnes shoulder and mine, going through the Colonells coach; the next shot kill’d a sergeant of mine, by the fire, drinking a pipe of Tobacco.”<gai>

Bu mhaith leinne fios a bhi againn am bheil an gnàths-labhairt sin—<eng>drinking tobacco<gai>—ag ól tabac—dualach do ’n Ghàidhlig, no do ’n Bheurla Shasunnaich; no am bheil e beò, no an robh e riamh beò, air taobh a stigh de chrìochan na Gàidhlig an Albainn.


[TD 57]

[Leabhar XIV. Treas Mìos a’ Gheamhraidh, 1919. Earrann 4.]

<eng>CELTIC TERMS OF INVECTIVE.<gai>

Sàr-dhubh do ghonaidh ort!<eng> The worst of bewitchment to you! This is an extremely intensified form of <gai>“Gonadh ort.” Sàr<eng> and <gai>dubh<eng> are both of strongly intensive force.

<gai>Seumachdan ort!<eng> Prohibitions upon you! <gai>Seum<eng>, or <gai>seàm<eng>, to forbid, enjoin, from which <gai>seumachd<eng> comes, seems to be simply a form of <gai>seun<eng>, to defend by enchantments, to refuse, deny. Hence the meaning of the saying, “May enchantments be upon you,” i.e., against you!

A minister in Duirnish, Skye, asked a woman in his flock if she ever made use of any bad words. She replied that she did not, except that once when her neighbour’s hens annoyed her she said to them, <gai>“Seumachdan oirbh,”<eng> or if they annoyed her very much, <gai>“Seachd seumachdan oirbh,”<eng> sevenfold enchantments on you!

<gai>Seun do ghonaidh ort!<eng> The enchantment of your blighting on you. Given by Nicolson as an alternative form of <gai>Sar-dhubh do ghonaidh ort.

Sian fala mu do shùilean!<eng> A shower of blood about your eyes. “Shower” is Nicolson’s rendering, but <gai>sian<eng> is a stronger word used of a tempest of wind and rain, or wind-driven rain. A “downpour” or “stream of blood” better conveys the force.

<gai>Siubhal a’ chait a chaidh do’n eas dhuit!<eng> The departure of the cat that went to the waterfall to you!

<gai>Siubhal Artair ort!<eng> Arthur’s departure to you!

<gai>Siubhal Mhurchaidh bho’n bhothan ort!<eng> Murdoch’s departure from the hut to you! <gai>Siubhal<eng> means going, moving, walking, and is also used of dying; <gai>shiubhail e<eng>, he died, he “departed.” The particular circumstances that gave point to these imprecations are not on record.

<gai>Siubhal na Samhna dha!<eng> The Hallowmass fate to you! Nicolson’s translation is “Let him go like Hallowmas.” The reference in the imprecation, however, is to the fate of the victim upon whom the demand for a human sacrifice at Hallowmas fell in the Celtic mythology. When the public rites about the <gai>Samhuinn<eng> or Hallowmass fire were concluded, everyone hastily made for home lest he should be the victim seized by the gods, but always the last of them was never seen again. <gai>Siubhal na Samhna<eng> had come upon him. Compare “<gai>An deireagan air an beir a bhéisd<eng>” and “<gai>Am fear a bhios air dheireadh beiridh a’ bhéist air.”

Suaineas ort!<eng> Wrapping on you (i.e., dead-wrapping)! Reay. <gai>Suaineas fion suain<eng>, to wreathe round.

<gai>Tìgh do sheanar dhuit!<eng> Your grandfather’s house to you!

<gai>Tigh Eóghainn mhic lain bhuidhe dhuit!<eng> The house of Ewen son of yellow John to you! The two last sayings evidently allude to the grave.


[TD 65]

[Leabhar XIV. Ceud Mìos an Earrach, 1919. Earrann 5.]

SEANN LÒCHRAIN AGUS LÒCHRAIN NODHA.

Aig an àm seo is e beachd dhaoine is fhiach éisdeachd a thoirt doibh, gu bheil atharrach eugsamhuil a’ dol a thighinn air rudan a b’ àbhaist duinn a bhi meas steidhichte, mar a tha iad ’nar caithe-beatha, gu deireadh na crìche; eadhon cràbhadh fein. Ach tha e coltach gu ’n d’ thug an cogadh mór a leithid a thulgadh air na bunaitean air an robhtar a’ togail rian na rioghachd air chor agus nach dean na ’s lugha an gnothuch ach a gheimhleag a sparradh fodhpa a chum an deanamh freagarrach do ’n togail ùir air a bheilear a sìor bhruidhinn. Tha saod ri fhaicinn air buidhnean anns gach àite, mar gu ’n robh iad air an inntinn a dheanamh suas gur toiseach linn an àigh a th’ againn aig a’ cheart àm seo. Bidh Albainn ùr againn, deir iadsan, ealaidhean, gniomhachas fo rian na ’s tioraile, subhailcean na h-inntinn air an ath-bheòthachadh a chum gu ’m bi an sluagh a’ sealbhachadh roinn de ’n ghnè chaithe-beatha a chaidh a chleith orra o cheann fhada. Tha ’n saoghal claoidhte leis an uallach a bha e a’ guìlan o linn gu linn, agus tha miann air daoine gu bhi tòiseachadh as ùr a chum dòigh-bheatha na ’s cuimsiche a shocrachadh, agus cothrom a ghabhail air an t-seòladh a tha spiorad an ama a’ foillseachadh. Gun teagamh tha seo uile nàdurrach, ciod air bith an toradh a leanas luasgadh de ’n t-seòrsa. Ach am measg na h-othail a th’ ann, agus an dian iarrtuis gu bhi tòiseachadh as ùr, agus lòchrain nodha uidheamachadh a réir miann an ama, thugamaid an aire nach tilg sinn a leth-taobh feartan a tha buan mhaireannach annta fein, agus a bu chòr a bhi air a’ meas seasmhach an rian linn ’sam bith. Na di-chuìmhnicheamaid gu robh aon uair ann sean Albainn, sean chàllachadh, sean chràbhadh, agus sean bheusan, ged thachair nithean mi-chubhaidh a bhi fuaighte riutha. Cha lean an tairbhe a dh’ fhaodadh tighinn ’na car ri linn a thionndas a culaobh gu buileach air na chaidh a dheanamh leis na linntean a thréig, ni mò a dh’ fhaodas sinn àicheadh, an ceartas, gu bheil aig gach linn a thréig teagasg sònruichte gu feum nan linntean a leanas. Cha b’ ann le spagluinn a sgrìobh am bàrd Sasunnach, Wordsworth na facail seo:—<eng>“In everything we are sprung of earth’s first blood, have titles manifold.”<gai>

Doilghiosach ’na thruimead, anns gach seadh, mar a bha ’n cogadh a thainig a nise gu crìch, (taing do ’n Fhreasdal) cha b’ urrainn an cathachadh a bhi cho dian, cho misneachail, cho innleachdach; no a chrioch a thighinn an lùib an dòchais anns a bheil daoine a’ cur muinghinn, mur bhitheadh gur h-e bh’ ann strìth eagallach eadar cinnich Mór-Thìr a bha cho àrd ’s cho uaibhreach ’sa gheibhear cunntas an eachdraidh. Ma ghabhas sinn beachd, eadhon sealladh aithghearr, air eachdraidh an t-saoghail o cheann còrr agus mìle bliadhna, chì sinn gur ann o Mhór-Thìr na h-Eorpa a


[TD 66]

[Leabhar XIV. Ceud Mìos an Earrach, 1919. Earrann 5.]

shruth an toradh, ’sa bhuil as cudthromaiche, a dh’ aindeoin lochdan a tha, agus a bha aithnichte do ’n t-sùil léirsinnich. Mhothaich a’ chuid bu bheachdaile am measg nan cinneach gu ’n robh a h-uile rud as fhiach am beatha ’sam beus chreutairean an crochadh ris a’ chòmhraig a thug a leithid de chriothnachadh oilteil oirnn—saibhreas nan linntean a thréig, maille ri ionmhas nan linntean a tha romhainn. Is ann do bhrìgh gu ’n deach na nithean is fhiach anns an àm a dh’ fhalbh a shàbhaladh, a tha dòchas againn a thaobh na tha ri teachd. Air an aobhar sin am feadh ’s a daoine ’rùnachadh saoghal ùr a dheibh, cha chòir dhuinn ar sean eachdraidh, no ar sean bheul-oideas, a tha cho làn de na h-euchdan a rinneadh le ar n-athraichean, a mheas mar neo-bhrìgh. ’Se sin na còirean iom-fhillteach a bha aig a’ Bhàrd Shasunnach ’san amharc, agus cha bhiodh e iomchuidh gu ’m fàsadh òigridh na dùthcha suas gu ìre as aonais spèis a thoirt doibh. Tha ’n aiteam a chanas nach eil ann ach dìomhanas is aimideas a bhi a’ gabhail suime mu sheann rudan àraidh, fo ’n trioblaid a shruthas bho chuingid inntinn, agus a’ diùltadh beachd a ghabhail air an t-solus a dh’ fhaodar fhaighinn o na seann lòchrain. Mur ’eil iad a deàrrsadh cosmhuil ris na lòchrain nodha, cha duirt sin nach fhiach iad aire chaoimhneil a thoirt orra an àite sealladh-magaidh. Ma sheallas an òige air seann linntean mar amannan a bha còmhdaichte le aineolas a mhàin, ’se a bhios aim nach bi anns an linn aca fein ach àm aineolach, ciod air bith cho coitcheann ’sa dh’ fhaodas eòlas eile a bhi; oir a thaobh subhailcean àraidh, agus gluasad-inntinn domhain, maille ri iomadh rud eile, ma bhrisear an iall a tha ’ceangal an àma a dh’ fhalbh ris an àm a tha làthair, agus mar sin a sìneadh gus an àm a tha romhainn, cha bhi e soirbh snaim a chur oirre a rithist, no nithean a thàthadh ri chéile.

Math dh’ fhaoidte’ nach do ghabh daoine móran umhail mu ’n phuinc seo, no eadhon mu thimcheall nithean àraidh a thachair fad nan ceud bliadhna a chaidh thairis oirnn a nis—co-dhiùbh an dream nach robh an càs. Gun teagamh thachair rudan anns an àm sin nach d’ thug mu ’n cuairt ach toradh searbh; mar sin is ann le glè bheag meas a sheallas sinn air ais air móran de na chaidh a dheanamh. Chaidh nithean air adhart a bha gràineil is duaichnidh, mar nach robh ann ach nàdur de thubaiste air nach bu chòr neach ’sam bith a choireachadh, ged a b’ e an fhìrinn a chaochladh. Bha gu leòr de reachdan ’s do laghannan ann, ach ro bheag de cheartas. Ghlac fuarachd nan reachdan sin an t-àite a bhuineadh do bhràithreachas—am faireachadh mu bheil daoine a’ bruidhinn an diugh; an carantas a tha cho éifeachdach a chum sluagh a thàthadh ri chèile an càirdeas. Gheibh sinn an t-seann lòchrann Cheilteach a’ cur beagan soluis air seo. Ged tha ’n linn anns a bheil sinne beò comharraichte am foghlum, agus anns na subhailcean a tha sin a dùsgadh, cha bu mhisd sinn iasad a ghabhail o’n t-seann lòchrain. A dh’ aindeoin dorchadas an ama air mhodh eile, bha feartan ’na soillse a b’ fhiach a leantuinn fhathast. Ma tha fiughair againn gun tachair an leas a th’ aig an dùthaich ’san amharc an ceartair, cha chomharradh gliocais e ar cùlaobh a thionndadh gu buileach air na seann lòchrain. Air a chaochladh, b’ fheaàrr dhuinn fèachainn ri seann rudan àraidh, a tha ’n cunnart dol air chall, ath-chosnadh. Is mór an t-iomrall e sgaradh a chur eadar na bha fiachail anns na seann linntean, a chionn gu bheil iad sean, agus ar linn fhìn mu bheil sin cho moiteil. Feumaid sinn òige ar latha a theagasg gu bhi ag amharc le urraim air seann linntean; am beusan agus am buel-aithris. Cha dean e an gnothuch na seann lòchrain a smàladh, eadhon ged rachadh aig daoine air sin a dheanamh,—rud nach teid. Cha chaill daoine ionnsaichte ar linn an greim air linntean a dh’ fhàg aca saibhreas a tha ’n saoghal a’ sealbhachadh an diugh mar oighreachd.

Thuit an cogadh air an Eorpa a chionn gu ’n robh a’ Ghearmailt de ’n bheachd gu ’n rachadh aic air rian nuadh a thoirt mu ’n cuairt, cha ’n ’e a mhàin air a son fein, ach gu ’n sparradh i air càch e, mar gu ’n robh nithean air an roimh-òrduchadh a chum na crìche sin. Le bhi ’ga sgaradh fein o’n bheus, is o’n chumadh a bha riochdachadh inntinn na h-Eorpa, mean air mhean, bliadhnachan roimhe seo, thilg i na seann lòchrain am measg trealaich gun fheum. B’e seo a’ cheud cheum gu slighe na truaighe d’a taobh. B’ aill leatha beusan nuadh a thairgseadh dhuinn, giùlan a leigeadh leatha fein a nì a thogradh i a dheanamh ’na ’riaghladh, cho fad is a fhreagradh sin do ’n ghlòir-mhiann a ghabh greim oirre. Agus ciod e a rinn i dheth? Dh’ fhaodadh Breatunn tuisleachadh air a’ cheart dòigh, na ’n robh i air a h-at le stràic de ’n aon seòrsa. Na ’n robh sinne air an fhàrdach a sguabadh, ’s a deanamh falamh, mar a thatar ag ràdh mu ’n Ghearmailt, dh’ fhaodadh spioradan neòghlan an còmhnuidh a dheanamh innte mar a tha iad a féuchainn ri dheanamh an ceàrnan eile an diugh. Cluinnidh sinn gu tric daoine àraidh a’ cumail a mach gu ’n d’ thainig sinn geàrr anns a h-uile ceum ’nar làtha—Pàrlamaid, an Eaglais, eadhon an creideamh Criosdail fhein. Gun teagamh tha seo glè fhior an tomhas; ach có an rioghachd a tha foirfe? Cha ruigear a leas fiughair a bhi gu ’n tig sinne, no an t-àl a tha ri teachd air adhart na ’s feàrr ma ’s ann ’nar n-àm fein a mhàin a chuireas sinn muinghinn,


[TD 67]

[Leabhar XIV. Ceud Mìos an Earrach, 1919. Earrann 5.]

agus dearmad a dheanamh air na dh’ fhaodamaid ionnsachadh o rudan a thréig.

Tha e ’na chomharradh air linntean a dhleas cliù urramach, gu robh daoine anabarrach déidheil air an greim a chumail air a’ chuid a b’ fhiach a bha anns na h-amannan a chaidh seachad, cha ’n ann a chum gu leanadh iad an eisimpleir air gach dòigh, no gu riochdaicheadh iad nithean gu h-iomlan ’nan àm fein, ach a chum gu ’n amaiseadh iad air teasgasg feumail fhaotainn. Ma ghabhas sinn beachd air an àm ris an canar an eachdraidh na cóigeamh linne deug, Ath-leasachadh an Eòlais, chì sinn gu robh daoine a’ gabhail gnothuch le cùram is deadh-ghean ris na linntean a chaidh seachad, agus na lòchrain a bha ’stiùradh an t-saoghail aig na h-amannan sin. Cha robh ’nan amharc saoghal ùr a thoirt mu ’n cuairt, mar a theirear an diugh, ged thachair e air a shon sin. ’Se bha nam beachd am beus a b’fhiach fhaotainn o na seann linntean ath-bheòthachadh, agus an linn anns an robh iad fhein beò a chumadh a réir sin. Troimh an ath-leasnachadh a thachair, thainig saoghal ùr air iomadh dòigh, ged nach do chaill iad spéis do na seann lòchrain.

A thaobh ar làtha fhein, an uair a thig anfhannachd na h-aoise, agus a dh’ fhàsas daoine lagchuiseach, thig nadur de ghealtachd an cois sin, agus tha ’n inntinn buailteach air i fhein a chur an cuing le bhi ’ga snaimeadh ri gnàths is riaghaitean an ama nach eil ach goirid air dol seachad, maille ris na mearachdan a bha ceangailte ri sin, nuadh no sean. ’Nam beachd tha h-uile rud a tha fo rian an ama aca fhein ag agradh àrd urraim, a chionn gu ’n deach a steidhicheadh air a mhodh àraidh sin a fhreagras d’ an cor-san. ’Se a tha ’n seo freumh na féinealachd, no a’ ghealtachd a ghabhas fasgadh ann a bhi cantuinn; “an rud a tha ann, thà; thugadh an rud a bhitheas an aire air fein.” Cha ’n ann mar seo a bhios an saoghal air a ghlanadh. Tha e ’na ghnothuch cubhaidh gu ’m biodh an earrann a bha mi-chliùtach agus droch-bheusach an caithe-beatha na dùthcha, air a sguabadh air falbh, ma theid againn air, ach ma tha sinn a’ dol a chur rudeigin na ’s feàrr ’nan àite, cha bu mhisde sinn amharc air amannan a dh’ fhalbh, cho math ri sùil a chumail air na tha romhainn; se sin ri ràdh, aire a thoirt do na seann lòchrain, cha ’n ann mar iodhalan, ach fèach an robh feart air choireigin annta a chum feum do lòchrainn nodha ar là-ne. Tha sinn ceangailte ris na chaidh seachad, agus bidh an t-àl nach d’ rugadh anns a’ cheart chor. Air an aobhar sin, cha dean e an gnothuch dearmad a dheanamh air teagasg nan seann lòchrain.

Tha sinn uile eòlach air an dream a tha ’n còmhnuidh a’ gabhail tlachd ann a bhi ’faotainn coire do rian an ama anns a bheil iad fhein beò. ’Se fìor shean ghalar a th’ anns a’ chasaid sin, agus na ’n rachadh againn air beachdan nam feadhnach seo a chomh-chruinneachadh a chum an deanamh follaiseach, chitheadhmaid nach robh an dealbh saor o smal. Có aig nach ’eil fios gu bheil fàidhean ar là fhìn a’ séideadh suas bagraidhean mu rudan nach ’eil a’ còrdadh (b’ ioghnadh a chaochladh) ris na beachdan a ghin nan inntinn mu chor an ama—an droch bheus, an cluaineas ’sa’ mhosaiche a tha ceangailte ri malairt, an sannt a tha tighinn eadar daoine agus na feartan àrd a bu chòr do ’n t-saoghal a bhi an geall, agus mar sin air adhart. Gun teagamh cha mhisd sinn an dràsda ’sa rithist a bhi ’toirt fainear nan dleasannais air a bheil sinn a teachd geàrr. Biodh sin mar a dh’ fhaodas e, cha robh linn ’nar n-eachdraidh a las uiread de lòchrain ’sa th‘ againn an diugh, a chum an saoghal a’ stiùradh an ceumannan a tha ’treòrachadh gu tairbhe, na ’n gabhteadh suim dhiùbh. ’Sann a tha gach buidheann a’ seogadh an lòchrain aca fhein, agus ag eibheach air càch an t-iùl acasan a leantuinn gu fearann a gheallaidh. Nochd na lòchrain nodha do ’n duthaich, agus bha ’n t-àm ann, cor mì-chiatach nam bailtean móra, mar tha ’n sluagh air an cròthadh annta am measg salachair de gach seòrsa. ’Se an staid anns a bheil dreach nithean anns na bailtean a tha ’cur na fàidhean gruamach fo phràmh, mar nach biodh iocshlaint ri fhaotainn. Gun teagamh tha mi-eireachdas o’n leth a muigh coitcheann an iomadh ceàrn, ach bu chòr mothuchadh a ghabhail air na tha maiseach o’n leth a stigh an roinn mhór de ’n t-sluagh,—an saibhreas a shruthas o’n inntinn mheanmnach; saibhreas eòlais agus dòighealachd smuain, a dh’ aindeoin cho mi-rianail ’sa chluinnear cuid air uairean. Is e seo sochair a tha sinn a’ seilbheachadh am measg mhóran rudan eile a chaidh a thasgadh troimh na linntean. Is leinne “oighearachd bhreagha nach gann” an diugh—toradh inntinnean dhaoine glice a bha iomraiteach is cliùteach ’nan linn fhein. B’ anns an t-seadh seo a sgriobh am bàrd Sasunnach, Tennyson, na facail:—<eng>“We are heirs of all the ages.”<gai> Mar sin tha lochrain ar n-ama a deàlradh le soillseachd air nach robh an t-sean fheadhainn comasach. Gidheadh, rinn iadsan an gnothuch fein aig an àm, agus bha iad ’nan iùl do ’n t-luagh air iomadh dòigh. Air an aobhar sin, s fhiach iad sùil a chumail orra fhathast.


[TD 75]

[Leabhar XIV. Ceud Mìos an Earrach, 1919. Earrann 5.]

GEARRADH-CAINNTE.

Their na Sasunnaich gu ’n gabh e toll a dheanamh le tora an ceann an Albanaich mu ’n tuig e feala-dhà no éibhinneachd. Ach ’s cinnteach nach e an t-Albanach Gaidhealach a bha aca ’san amharc; oir c’ àite am faighear sluagh is àbhacdaiche ’s is ceòlmhoire no ’s mothachaile air taobh spòrsail rud no ràdh na luchd-àiteachaidh nam beann ’s nan gleann, mar a nochdas an litreachas gu soilleir, araon an rathad bàrdachd agus seanfhocail. Anns gach linn air ais gus an d’ thainig am foghlum Beurla gu bhi snaidheadh air falbh gach oisinn geurchuis is beurad a gheibhteadh anns gach àite feadh ar Gaidhealtach ’s ar n-eileinean; daoine teuma is deas-chainnteach an toirt na h-aicheamhail de ’n luchd-fochaid.

“Ma ta a nighean a bha ag iarraidh mo <eng>net<gai> curraichd, ’s beag m’ eagal gu ’m bi do chlann beàrn-fhiaclach,” arsa cailleachag bheag an déidh do ’n nighinn falbh.

“Tha thu togail uime” (fuaimnichte’ ime), ars’ aon nàbaidh ri fear eile ’san dol seachad. “Cha ’n ’eil, no càise,” fhreagair e, “ach tha mi togail ùireach mu ’n bhuntàta.”

“Ach ged thà, c’ arson a’ tha thu ’seasamh a mach fo ’n uisge?” “Ud! Cha ’n ann de shìol a’ phoca shalainn mi.” “Ma tà, ghaolaich, ’s bochd sin, oir ’sann as luaithe ghrodas tu.”

Thainig sgioba air tìr air aon de chladaich Uidhist, uair a bha sud. “Agus cia as, mo ghillean maith, a thug sibh an t-iomradh?” dh’ fheòraich sean fhear-àiteachaidh dhiùbh. “As na gàirdeanaibh,” fhreagair fear geur dhiùbh. “Cha ’n ’e sin a tha mi ciallachadh, ach cia ’n àird o’n d’ thainig sibh. ’S dòcha gur ann o thuath?” “Cuid o thuath is cuid o thighearnaibh.” “O! dhuine, dhuine, nach tu tha geur, ’s cinnteach gu ’m bu bhàrd a b’ athair dhuit.” Cha b’ àrd ’s cha b’ iosal ach mu ’n mheud mheadonaich.”

Bha e ’na chleachdadh coitcheann aig na bàird a bhi a’ gearradh a cheile an rainn, dìreach mar a bhiodh saighdearan le claidheamh. Seadh, agus aig amannan, bhiodh so ’na mheadhon co-pharpuis. Gheibhteadh gleac-tàlainean de ’n t-seòrsa air an cumail fo fhasgadh nan tighearnan. Ged nach robh iad cho daingnichte cunbhallach ri na cruinneachaidhean bhliadhnail aig na Cuimrich ris an abrar <eng>Eistededdfod<gai>, bha cruinneachaidhean rudeigin coltach riùtha air an cumail an tràths agus a rithist ’nar Gaidhealtachd ris an canadh iad Cliar-Sheanachaidh, dìreach mar a ta Chliar-Eaglaiseil air a cumail le ministeirean an t-soisgeil.

Bha mórchuis nan tighearnan air a chumail suas an tomhas maith le làthaireachd a’ bhàird an talla nam flath ’s na fleadh gu euchdan nan daoine o’n d’ thainig iad altachadh gu gleusta am briathran filidh chum brosnachadh spioraid allail gu bhi ’cumail dlùth ri cliù a shinnsir. Agus cha ’n ’eil teagamh nach robh a’ bhuaidh cheudna aig briathran nam bàrd air sluagh na Gaidhealtachd ’sa choitcheannas o thòisich iad air fearas-arm a chleachdadh, agus gu dearbh is fad o’n uair sin—tha e ’dol air ais do linntean dorcha ar n-eachdraidh. Ach is bochd ri aideachadh gu ’n do thuit cleachdadh na Cliar Sheanachaidh gu staid dhìblidh, tharchuiseach. Thainig iad mu dheireadh gu bhi cho dàna, ladarna, gu ’n do chuir na tighearnan a mach orra. Ri ùine thainig iad gu bhi ’nam prasgan a dol mu ’n cuairt feadh na dùthcha do ’m feumteadh aoidheachd a thoirt gus an d’ ith iad an tigh lom de gach nì a bh’ ann. Bha iad ’nan cuis-eagail thaobh an comais gu bhi ag aoireadh nan uile a dhùisgeadh an corruich.

Thainig aon de ’n laoisg oidhche bha ’n sud gu bùtha tàillear far an robh móran de luchd-seilidh. Bha gille-ionnsachaidh aig an tàillear de nàdur spòrsail, agus thainig e stigh air am falbhanach a dheanamh ’na chulaidh-mhagaidh do na bha stigh. Le sùil fhanaideach air an tràths agus a ris theireadh e ’s e sniomh a bhuilg. O! mar a tha mi air mo thalladh leis an acras, leòra ghabhainn stapag. Ach bròinein cha do chunnt e chosdais. Uair de na h-uairean a labhair e cho spagluinneach, thog an coigreach a cheann, agus ars’ esan,—

“Seadh, Seadh
Siochaire de ghille tàillear,
’S minic a ghabh tràill dhiùbh ’n t-acras,
Nuair a theirigeadh am buntàta
Ghabhadh e dhà chràig de ’n stapaig,—
Stapag de ’n mhin thìoraidh eòrna
Ruitheadh mar bhòrd air na sarcaibh,
Air a dheanamh leis a’ bhlàthaich
Bha fichead trath mu ’n do mhaistreadh.”

Is iomadh uair a bha seòrsa de cho-pharpuis bàrdachd ’san tigh-cheilidh. Uairean bhiodh cuspairean sònruichte air an toirt fèach có b’ fheàrr a chuireadh iad an rann. Tha eisimpleir mhaith air so an “Sar-obair nam bàrd Gaidhealach.” B’e na cuspairean muc, ìm, pìob-thombaca, sgiath chogaidh agus sagart. Ars’ a cheud bhàrd:—

“A’ mhuc mar bhiadh ’san sgiath mar bhòrd
’S sagart nach itheadh an t-ìm
Stobainn a’ phìob ’na th——”

’S olc a dh’ fhàg thu an sagart ars an dara bàrd.

“Bhiathainn-sa an sagart gu grinn
’S bheirinn dha ’n t-ìm air a’ mhuic,
An sgiath chogaidh ’na dhòrn
’S a phìob thombaca ’na phluic.”


[TD 76]

[Leabhar XIV. Ceud Mìos an Earrach, 1919. Earrann 5.]

So eisimpleir eile nach robh riamh fhathast an clò. Có a dheanadh an rann a b’ airmsiche air gach creutair duine is ainmhidh a bhuineadh do ’n tigh? Dh’ fhairtlich a’ chùis air na h-uile ach fear-an-tighe a thug an duan mar so:—

“Mì fhìn, an dara Domhnull is Domhnull a chinn bhàin,
Seònaid is Catriona, Iain Ciar is Eachainn Gearr,
Bo dhubh, bo dhonn, is dàbhliadlinach, is searrach og is làir.
Sin iad air an cunntas dhuibh,
Is rùda na traigh bhàin.”

Bha fabhar nan tighearnan a’ fàgail nam bàrd uaibhreach, agus air uairean glé sgeigeil. Cha chaomhnadh iad aig amannan am maighistear. Bu choltach gur e ni-eigin de ’n t-seòrsa sin a thainig eadar Màiri nighean Alasdair Ruaidh, a bhan bhàrd gheur agus cheòlmhor, agus a ceann cinnidh Ruairi Mór, an uair a dh’ fhògair e o thìr i gu còmhnuidh an eilean mara an Caol Mhuile. Dh’ aindeoin sin cha d’ fhuaraich a gràdh ’sa spéis do Mhac Leòid no do ’n talla bu ghnàth le Mac Leòid Dhunbheagain nan tùr. Gun teagamh bha ’n ceòl tiamhaidh na fògradh—nì, an uair a chualas an Dhunbheagain, a dh’ aobharaich a gairm air ais gu comunn nam flath, ’s na fleadh ’s an tùr ghlas a tha ’g amharc air Uiginnis. Bha bàrd le teanga obaig aig aon Mhac Leòid as an tugadh bìdeag le brathair de ’n chòta, mar a chì sinn. Bha e mach le cheann cinnidh a’ sealg ’san bheinn cheò. Am pilltinn dhachaidh thaghail iad ’san tigh-òsda a bha an Tot-a-Chòcair. Agus b’ e cheud chomhalaiche a chonnich riutha bàrd do ’m b’ ainm Cuimeanach. Bha e ’na shìneadh air a dhruim air an làr, agus ciod a thòisich na coin-sheilg ach ri slopradh na chuir fear na daoraich a mach. So mar a thug bàrd Mhic Leòid breith:—

“Tha ’m bàrd Cuimeanach gu tinn
Air a dhruim an tigh an òil,
’S leis na dh’ òl e de nan deoch
Thug e biadh do choin Mhic Leòid.”

Bu leòr sud gus am fear a bha ’na laidhe a dhùsgadh, agus fhuarachadh, agus gu teuma thuirt e:—

“Thug thu masladh ’choin Mhic Leòid,
’S dhomh-sa cha bu chòr a chleith,
Nach faigheadh a chuid chon de lòn
Ach na dheanadh luchd-oil a sgeith.”

Ach cha ’n abair mi an còrr an tràth so. Faodaidh gu ’n toir mi là-eigin eile sop no dhà do ’m leughadairibh as an t-seid so.

DAILEACH.


[TD 78]

[Leabhar XIV. Ceud Mìos an Earrach, 1919. Earrann 5.]

CEILIDH NAN GAIDHEAL.

Bha coinneamh chàirdeil aig an Luchd Riaghlaidh air a’ mhios so chaidh anns an Talla Mheadhonach (<eng>Central Halls<gai>), Sràid Bhath, a chnm tabhartas a thoirt do Mhgr. Donnachadh MacPhàrlain, ball dìleas, agus fìor Ghaidheal a rinn a dhleasannas air son aobharan a’ Cheilidh ré iomadh bliadhna. Tha e nis air a thurus gu <eng>New Zealand<gai>. An ainm an Luchd-Riaghlaidh agus buìll a’ Cheilidh, thug Mgr. Calum MacLeòd, an Ceann-Suidhe, uaireadair grinn dha agus leabhar-pòca anns an robh pasgan math airgid mar chuimhneachan air a dhilseachd do ’n Cheilidh. Labhair Mgr. Niall Caimbeul am beagan bhriathran freagarrach air ceanalas Mhgr. Mhic Phàrlain, agus b ’e guidhe gach aon gu ’n leanadh sonas e ’sans tìr chein air a bheil e a’ cur aghaidh.

Tha thu Dhonnachaidh ’gar fàgail,
Bu tric a bha thu ri m’ ghualainn
’Cumail rian air na Gaidheil
’Nan còmhradh ’s ’nan gluasad.
Tha thu seirceil ad nàdur
Measg ìslean is uaislean,
Guidheam sonas ’s àgh ort
’S turus sàbhailt thar chuantan.

Bidh na h òighean fo mhi ghean,
’S deòir a’ silleadh o ’n gruaidhean
Ag iondruinn do bhriodail,
Ged nach d’ rinn iad do bhuannachd.
’S tu nach tréig dhaibh do chàirdeas,
Bidh e ghnàth mar bu dual dha
Dìleas, daingean, gun fhàiltinn.
A Mhaireas slàn agus buan mhór.

’S iomadh osna le dùrachd
Chuir do mhathair a suas dhuit,
Gu ’n ruig thu i shàhailt
Thar bhàn nan tonn uaine,
Gheibh thu furan ’s fàilte,
A bhitheas gun fhaillinn gun truailleadh,
Is bho chlanna nan Gaidheal
Chaidh fhògradh thar chuantan.


[TD 81]

[Leabhar XIV. Mìos Meadhonach an Earrach, 1919. Earrann 6.]

AN T-ATH-CHUMADH RIS A BHEIL SINN A FEITHEAMH.

Fhad ’sa bha an cogadh a’ dol air adhart bha h-uile neach air an aon ràmh a’ toirt rabhaidh do ’n rìoghachd mu ’n dleasannas a bha mar fhiachaibh oirre a dheanamh air sgàth nan saighdearan a thàrradh as le ’m beatha an uair a thigeadh sìth. Is gann gu ’m faighteadh òraidiche an àite ’sam bith nach biodh a sparradh air luchd riaghlaidh, is air maithean, na bha rompa a thoirt fainear ’na thràth. An uair a bha crìoch a’ chogaidh a’ fas na bu shoilleire, agus a’ bhuaidh a’ tighinn am fradharc mean air air mhean, bha gealltanais de gach seòrsa a’ dol an lìonmhorachd, agus shaoileamaid nach biodh ann ach tòiseachadh ri raointean a réiteachadh mu ’n rachadh na saighdearan a chur air sgaoil. Ach ’se bh’ ann gu ’n d’ thainig a’ chrìoch gun fhiosda dhuinn. Mar sin ghlacadh an dùthaich gun ullachadh a bhi deanta mu choinneamh na bha romhainn, mar a chaidh a glacadh air mhodh eile ’san àm ’san do bhrist an cogadh a mach. Ciod e an cor anns a bheil an tìr a nise? Dìreach seo; daoine a’ ruigheachd dhachaidh o fhaichean nam blàr; roinn diùbh ag iarraidh stéill de ’n fhearann a shàbhail iad (mar a chuireadh an céill gu tric) o spògan nan Gearmailteach, agus cothrom fhaotainn air feasgar am beatha a chaitheamh faisg air an làraich air na thogadh iad. Nach bu gheal a choisinn iad còir air B’ eadh gun teagamh. Ach ciod mar tha cùisean a’ dol an ceàrtair? An e nach ’eil fearann ann air an son? Cha ’n e idir. ’Se th ’ann ach cion ullachaidh. Theagamh nach robh e soirbh gnothuch cho cudthromach a chur air dòigh am feadh ’sa bha inntinn na dùthcha fo chuing a’ chogaidh, agus sinn ri strìth chruaidh a chum ar ceann uidhe a chosnadh le buaidh. Is dòcha gur h-e sin as coireach nach robh sinn deiseil a chum na saighdearan a riarachadh mar bu chòr, oir feumar a thoirt fainear nach b’ urrainnear ath-chumadh na dùthcha a ghabhail as làimh gus an tigeadh crìoch air a’ chogadh. A bharrachd air sin, ’s i seo ceist a tha ’g agradh foighidinn a chleachdadh ma tha dùil ri buil cheart fhaotainn tre na h-oidhirpean a bhios a’ tòiseachadh a dh’ aithghearr. Mar tha sean fhacal ag ràdh, ’se trian oibreach tòiseachadh, agus tha mi cluinntinn gu bheil an t-ullachadh a’ dol air adhart. Tha òraid an Rìgh fein, aig cruinneachadh na Pàrlamaid, a’ gabhail suime de ’n chùis.

Ach ged bha na paipeirean naidheachd a’ toirt cothruim do iomadh neach a bheachdan fhoillseachadh o àm gu àm mu ’n phuinc air a bheil mi ’sgrìobhadh, bha buidheann àraidh ’san dùthaich nach duirt a bheag. ’Sann a their iad seo a nise nach robh am móran de na thuirteadh gus an seo ach goileam, agus nach tachair dara leth de na rudan air an robhtar a’ toirt roimh-aithris. Is cinnteach nach freagair e dhaibhsan gu ’n tachradh. Air a shon sin tha gealltanas cuid de luchd-riaghlaidh na riòghachd ri choimhlionadh. Fhuair àireamh mhór shaighdearan an cead, agus is gann gu ’m faigh


[TD 82]

[Leabhar XIV. Mìos Meadhonach an Earrach, 1919. Earrann 6.]

iad fàrdach far an gabh iad mu thàmh, gun bhruidhinn air ploc fearainn—rud a bha gu bhi deiseil air an son, ma b’ fhiòr na h-òraidichean. ’Sann a fbuaireadh a mach gu bheil aon char eile an adhairc an daimh—car air nach do mhothaich cuid.

Tha cnapan-starraidh a’ tighinn am folluis a nise; bha iad aim o thoiseach ged nach creideadh cuid gu ’n tigeadh iad an uachdar cho biorach. Ach bha iad ann le ùghdarras Achd Pàrlamaid, agus, uime sin, air an daingneachadh le lagh. Cha ’n fhaighear cuidhte is iad as aonais earrann no dhà de ’n Achd a bhi air ath-chumadh. Tha fios gu feumar an lagh urramachadh, ach ciod è dh’ eireas do ’n t-saighdear a bha mar bhalla-dion air ar n-innis? A bheil <eng>Commission<gai> (mar a theirear) ri bhi air a thaghadh a chum seòl fhaotainn air àite tàimh fhaotainn do na truaghain a dh’ fheumas feitheamh gus an sàsaichear an fheadhainn nach leig as ploc le ’n deòin, as aonais duais a cheannaicheadh am fearann saor á grunnd. Co dhiùbh tha seo fiòr no chaochladh, cha ’n e mo ghnothuch-sa, ach thatar ’ga chur orra. Cha ’n ’eil mi idir ag iarraidh gu ’n dèantadh eu-ceartas air aon taobh seach taobh eile, ach is mór m’ eagal gu ’m fàs na saighdearan mi-fhoighidneach mu ’n teid cuisean a réiteachadh, agus a’ chuid nach teid thar sàl, gu ’n tog iad orra gu na bailtean móra far an robh iad greis mus do thòisich an cogadh. Ciod an sin a thig air ar Gaidhealtachd ma thachras seo? C’ àite am bi ar cànain gun tuath ann a bhruidhneas i? A bheilear a’ dol a mhealladh na saighdearan le gealltanais nach tig gu buil as fhiach an t-saothair?

Tha mi a’ leughadh anns na paipeirean-naidheachd gu bheil ar riaghlairean a’ deilbh innleachdan mu ’n dòigh as feàrr a chum daoine a shocrachadh air an fhearann—’se sin r’a ràdh a’ chuid diùbh a tha suidhichte air am beatha a chur seachad air a mhodh sin Cluinnidh sinn mar a bhios a’ cheist air a deasbud an Taigh nan Cumantan an Lunnainn, maille ris na beachdan a thig an uachdar. Mar thá, tha paipeirean naidheachd àraidh a’ togail an gutha, agus a’ toirt rabhaidh gu ’n cosd na bhios a dhìth air na saighdearan a chum an cur air fearann gu socrach, dòigheil, móran airgid. Tha fios is cinnt gu ’n cosd, ach có aig a bheil de ladarnas a chanas nach airidh iad air? Tha fios cuideachd gu feumar suim mhór a tharruing as ionmhas na riòghachd m’ an ceannaichear fearann, a dheoin no dh’ aindeoin, o’n fhear-sheilbh aig an àm. Cha ’n ’eil sporan eile ann. Gus an seo cho robh rathad air tighean a thogail, no gabhaltais a chur air bonn a chionn gu robh luchd-oibreach ri uchd cruadail am bad ar naimhdean. ’Se seo aon de na leisgeulan a tha na paipeirean a nise a’ cur a mach. A bharrachd air sin, tha iad ag aithris gu bheil duais saothrach a sìor dhol an daoiread, agus gu bheil na prìsean a thatar a’ cur air goireasan a dh’ fheumar a chruinneachadh m’ an togar tigh, anns an t-suidheadach cheudna. Ach a bheil an riòghachd a’ dol a phasgadh an làmhan gus am fàs na rudan sin na ’s lugha am prìs? Daor no saor, cha ’n ’eil e ciatach tuilleadh dàlach a chur anns a’ ghnothuch.

Seallamaid air beachd nam feadhnach aig a bheil sgil (’nam barail fein co dhiùbh) air giollachd fearainn. Tha iadsan a dèanamh a mach nach dèan na ’s lugha na £1,200 an gnothach, anns a’ cheud dol a mach, air son tuathanach beag a chur an uidheam air fichead acair fearainn ma bhios dùil ri tairbhe—<eng>economic success<gai>, mar a their iad fein. Is neònach an rud a th’ ann; am bòcan seo ’ga chur air chois an uair a bhuineas an gnothuch ri saighdear is fearann. An robh am bòcan seo ’na chadal am feadh ’s a bha ionmhas na riòghachd a’ sruthadh air an fheadhainn a bha ag obair air innealan-airm mar a thigeadh an an gràn o threabhailte muilinn-bhleth. Gun teagamh tha ’n t-ám aig spiorad na caonntachd air a bhi ’gar riaghladh a rithis, agus bail a h-àite fein a ghabhail, ach a bheilear a’ dol a chur dleasannas a leth-taobh, eadhon air a shon sin? Tha na tuathanaich mhóra a nise air tòiseachadh ri dhearbhadh nach teid aig neach ’sam bith beò-shlàinte a chothachadh an diugh air fichead acair fearainn agus, ma dh’ fhèachas e ris, nach bi ann ach an truaighe aig a cheann thall. Ciamar a rinneadh e roimhe seo? A bheil e coltach gu mair prìsean mar a tha iad an ceartair gu deireadh na crìche? Thatar ag ràdh nach eil a bheag de bhàigh aig na tuathanaich mhóra do ’n fheadhainn bheaga, a chionn gur e an rian anns a bheil iadsan a’ creidsinn, baile-fearainn mór anns gach àite freagarrach, is iad fein ’ga riaghladh le cuideachadh luchd-muinntearais. An ann air a mhodh seo a tha ar Gaidhealtachd gu bhi air a h-ath-chumadh? Saoilidh mi nach e seo a’ ghnè cheathairne a tha dhìth air an dùthaich ma chumas i an seann snuadh, ’s a sean chànain. Mar do choisinn Gaidheil a nise còir air fearann ’nan dùthaich fein, is co math dhaibh an cùlaobh a thionndadh ri duinealas is dualchas.

Is i an ath bharail a thatar a’ cur fa chomhair a’ phobnill, gu ’n biodh trì cheud gu leth acair na bu bhuannachail do ’n dùthaich na ’n dóigh eile; ’se sin a’ roinn ’nan earrannan a réir achd nan gabhaltais bheaga. Ach cha ’n e sin barail an t-sluaigh choitcheann, cha ’n ’eil iad ’ga chreidsinn, agus c’ arson nach faigheadh iad an taobh fein de ’n cheiste a dhearbhadh? Dhearbh sluagh na Flanrais, na h-Olainde is ceàrnan eile o chionn fhada, gu bheil eadhon


[TD 83]

[Leabhar XIV. Mìos Meadhonach an Earrach, 1919. Earrann 6.]

na ’s lugha na fichead acair comasach air teaghlach àrach air dòigh chuibheasach ma dh’ oibrichear am fearann le saod is dìchioll, agus an rud a rinn iadsan c’ arson nach faighteadh cothrom air an rud cheudna a dhèanamh air a’ Ghaidhealtachd. Coma leam de ’n lagh a bhios ag ath-chumadh Gaidbeil a réir cumaidh na Galltachd, agus an dùthaich d’am buin iad air chumadh a fhreagras do shealgairean is luchd na faoghaide. Mar a thuirt Donnchadh MacRaoiridh a dh’ eug anns a bhliadhna 1630;

’N saoghal a bha againn uair
Gu ’n ghoideadh e bhuainn gun fhios;
Agus an saoghal atà
Ciod è a phláigh ni sinne ris?

Mhothaich mi am paipeir àraidh gu bheil seòl eile ’san amharc aig ar luchd-raighlaidh. Faodaidh mi a ràdh anns an dol seachad nach robh taobh ’sam bith aig a’ phaipeir seo do thuath na Gaidhealtachd riamh o chionn sia bliadhna deug thar fhichead—an t-àm ’san robh iomairt am measg nan croitearan a chum an geimhlean a spealgadh, agus cothrom fhaotainn air an t-saorsa a choisinn iad aig a cheann thall. Seo agaibh an seòl a chuireadh sios an dubh ’san geall:—Bothan air aon acaire fearainn, roinn dheth ’na lios, roinn eile fo chearcan, is mhucan, is ghoibhrean. Le cuideachadh an teaghlaich, dh’ fhaodadh neach a bhi ’saorachadh air an earrainn seo an uair nach biodh car eile aige ri dhèanamh. Ach choisneadh e a’ chuid as mò de bheò shlàinte le bhi ag obair aig an tuathanach mhór a b’ fhaisg air, no rudeigin eile am baile ’sa choimhearsnaich a bhiodh a’ cur feum air a leithid. Aon acair do theaghlach! ’Sann àm ’sa bha Chamberlain nach maireann a’ laimhseachadh nan uachdaranan, ’s a’ gréidheadh nam bàilidhean, bha e luthaigeadh trì acraichean agus mart do ’n duine bhochd, rud air an robh paipeirean naidheachd an ama a’ magadh.

Saoilidh mi gu bheil barrachd de thoinisg ri fhaicinn ’san ath sheòl. Tha e mar a leanas;—Faighteadh gabhaltas suas ri trì cheud acair. Cuirteadh e fo stiùradh tuathanaich do ’n aithne a ghnothuch. Taghadh e an Àireamh dhaoine a bhios a dhith air a chum am fearann oibreachadh, agus an ionnsachadh gus am fàs iad sgileil, agus an tuig iad a’ ghiollachd a fhreagras do dh’ obair tuathanachais. An déidh a dhuais a thoirt do ’n fhear-stiùraidh, màl a phàigheadh, agus fiachan eile nach gabh seachnadh, roinneadh iad an còrr de thoradh an saothrach ’nam measg fein—ma bhios dad ann ri roinn. An déidh dhaibh eòlas fhaotainn air a’ ghiollachd a tha obair tuathanachais ag agradh, dh’ fhaodadh iad gabhaltas fhaotainn daibh fein. Cha ’n ’eil teagamh ann nach biodh muinntearas de ’n t-seòrsa seo tairbheach aig a’ cheann mu dheireadh. Ach ’s i cheist, c’ àite am faighear am fearann air prìs reusonta? Cha ’n e nach ’eil na’s leòr deth ’nar dùthaich. ’S i seo ceist ris nach toigh leam buintinn. A dh’ aon rud, tha fios againn uile nach ’eil sgillinn aig an t-saighdear, agus is e glé bheag a th’ aig càch. Mar sin feumaidh ar luchd-riaghlaidh tighinn ’san eadraiginn. Ma thig ath-chumadh air a’ Ghaidhealtachd anns an t-seadh air a bheil móran a sìor bhruidhinn, tha na h-uiread ri dhèanamh m’ am bi ceàrnan air am fosgladh suas a chum gu’m faigh an sluagh cothrom air toradh an saothrach a chur gu margadh, agus a’ bheò-shlainte a tha ar n-àm ag agradh a chosnadh. As aonais seo, cha ruigear a leas a bhi bóilich mu ath-chumadh. Cha bhi an dùthaich ach mar a bhà i, agus tha fios againn uile air a chor sin.


[TD 90]

[Leabhar XIV. Mìos Meadhonach an Earrach, 1919. Earrann 6.]

Tha fìrinn air a breith leinn, agus feumaidh sinn aineart a thoirt d’ ar nàdar mu ’n crath sinn dhinn an gràdh do ’n fhìrinn.


[TD 93]

[Leabhar XIV. Mìos Meadhonach an Earrach, 1919. Earrann 6.]

<eng>CELTIC TERMS OF INVECTIVE.

ODIOUS COMPARISONS.<gai>

Cho an-iochdmhor ris an Turcach!<eng> As merciless as the Turk.

<gai>Cho breugach agus a tha an cù cho bradach.<eng> As false as the dog is thievish.

<gai>Cho bròdail ris a’ mhac mhollachd.<eng> As proud as the son of perdition.

<gai>Cho càm ri iomair an amadain.<eng> As crooked as the fool’s furrow.

<gai>Cho carach ri Mac Cruislig.<eng> As tricky as Mac Cruslick.

<gai>Cho carach ris a’ mhadadh-ruadh.<eng> As wily as a fox.

<gai>Cho crosda ris an dris.<eng> As cross or crabbed as the briers.

<gai>Cho gionach ris a chù.<eng> As greedy as a dog. In Perthshire it is <gai>Cho lonach ris a’ choin<eng> where the true dative of <gai>cù<eng> is preserved.

<gai>Cho gnù ri broc.<eng> As surly as a badger.

<gai>Cho gòrach ris na h-eòin.<eng> As silly as the birds.

<gai>Cho gòrach ris na cadhagan.<eng> As silly as the daws. Arran.

<gai>Cho labhair ris a’ ghaoith.<eng> As noisy as the wind.

<gai>Cho leasg ri sean chù.<eng> As lazy as an old dog.

<gai>Cho math ’s is fhiach am meirleach a’ chroich.<eng> As well as the thief deserves the gallows.

<gai>Cho mosach ris na glasan.<eng> As mean as the locks. The depth of meanness was to have a lock on one’s door! Compare <gai>Is mairg a bhiodh ’n a chrann air dorus duine eile.<eng> Pity him who is a bar on another man’s door, i.e., on whose account other men should find it necessary to bar their doors.

<gai>Cho nimheil ris an nathair.<eng> As venomous as a serpent.

<gai>Cho olc ris a’ bhreamas.<eng> As bad (wicked) as the mischief.

<gai>Cho sradagach ris an teine.<eng> As full of sparks as the fire; of a quick-tempered person.

A few examples of proverbs that express disapprobation may be given in conclusion:—

<gai>Is mairg a bheireadh as a’ chlachan thu!<eng> Pity him who would bring you from the church. Said of ineligible young women.

<gai>Na’m biodh mo chù cho olc ionnsachadh riut, b’e an ceud rud a dheansinn a chrochadh.<eng> Were my dog as ill-bred as you, the first thing I should do would be to hang him.

<gai>Ni Carcair càise ’n uair a théid crodh chàich an diosg.<eng> Carcar will make cheese when other people’s cows run dry. <gai>“’N uair a théid crodh a’ bhaile an diosg, ’s ann a ni catalach càise”<eng> is a Lewis version of the same. “The interpretation,” Nicolson remarks, “of this must be left to conjecture.” The words <gai>Corcair<eng> and <gai>Catalach<eng> are unexplained, but the designate, a person who, though having abundance of milk, will, as an excuse for not parting with any of it to the neighbours who have none, begin to make cheese.

<gai>Tha thusa mar bha thu an uiridh, ’s ged bhiodh tu na b’ fhearr cha b’ uilear.<eng> You are as you were last year, and though you were better, it would be no more than was needed.

<gai>Tha togail do bhothan fhéin ort.<eng> You have the upbringing of your own bothy. Said to an ill-mannered person.

<gai>Théid dubhag ri a dualchas.<eng> The swarthy girl takes after her kind (after the disposition hereditary to her).<gai>


[TD 94]

[Leabhar XIV. Mìos Meadhonach an Earrach, 1919. Earrann 6.]

Thig nòs do mhàthar as do shròin.<eng> Your mother’s first milk will come out of your nose.

<gai>Thig sin as do shròin agus theid an cradhadh innte.<eng> That will come out of your nose, and pain will go into it. Those two sayings refer to the eradication or suppression of youthful faults by the buffetings of the world.<gai>


[TD 97]

[Leabhar XIV. Mìos Deireannach an Earrach, 1919. Earrann 7.]

A BHEIL NA BAIRD GHAIDHEALACH ’NAN CADAL.

Is iomadh cuspair air am bi mi a’ beachd-smuaineachadh ri taobh a’ ghealbhain is càch ’nan suain. O chionn ghoirid thachair dhomh a bhi ’meòrachadh mu ghainnead fìor bhàrdachd Ghàidhlig mar a bha sin againn, cha’n e a mhàin ri linn Dhonnchaidh Bhàin, ach ri àm as faisg oirnn. An uair a bhios neach ’na leithid seo de shuidheachadh inntinn, gun nì a’ cur dragh air, tha sàmhchair na h-uarach buailteach air cead a thoirt do mhac-meanmna siubhal mar a thogras e, agus éiridh iomadh ceist gun iarraidh anns an inntinn. Am measg cheistean eile air nach fhiach bruidhinn, thàinig a dhà an uachdar, agus air ball ghlac iad m’ aire thar chàch. B’e aon diubh, an deach alt nan sean Bhàrd air chall gun duine ’nan déidh as airidh air an fhalluinn a ghiùlan? Agus a rithis, an robh anns a’ Ghàidhlig ach cainnt a dh’ fhaodadh a bhi freagarrach do linntean aineolach, ceangailte ri gnàths is nòsan an ama sin, ach gun chomas air beathachadh-inntinn a thairgseadh do’n àl a tha an diugh air bhoil mu rudan air nach d’fhairich an aithrichean feum no easbhuidh!

Tha móran de’n bheachd—Gàidheal am measg chàich—gur h-ann mar sin a thà. Ach Gàidheil! B’e masladh e. Tha cinnt agam gu bheil treud dhìleas ’nar measg fhathast nach do chaill an spéis a riamh d’a taobh, agus ma chaill àireamh de mo cho-thìrich sin le cion eòlais, cha’n ’eil an suidheachadh ro eireachdail. An uair a dh’ amaiseas mi tachairt ri Gàidheil nodha Ghlascho, agus a chanas iad rium an clàr an aodainn, gun athadh, nach eil feum acasan idir air Gàidhlig, nach cuireadh i uiread agus aon tasdan ’nam pòca, ’sann a dh’ fhairicheas mi nàdur de mhulad ag iathadh mu’m thimchioll. Tha iad fo chuing na saoghaltachd a thàlaidheas uatha air a’ cheann mu dheireadh na feartan a thaisbeanas duinealas. Ann an Seadh, chaill iad an anam. Thaisich a’ Ghalltachd an cnaimh-droma aca, air chor agus nach h-urrainn iad seasamh air am buinn mar Ghàidheil. Ma’s math mo chuimhne, thuirt mi uair no dhà anns an Deò-Ghrèine nach do thuig Goill is Sasunnaich gnè a’ Ghaidheil riamh. Ma dh’ fhaoidte nach do thuig an aon seadh, ach thuig an seadh eile. Is math is aithne dhoibh éifeachd an t-slìobaidh.

Faodar cànainean chinneach a choimeas ann an seadh ri sgàthan anns am faicear dealbh na dòigh-bheatha a bha aca, agus tre an tuigear mar a bha’n intinnean a’ cruthachadh dhealbhan a bha, cha’n e a mhàin ’ga riarachadh fein ach a’ dùsgadh taitneis an cinnich eile. Goididh coigrich bhuatha na smuaintean as grinne a th’ annta, agus theid aca air am fighe ’nan cànain fein. Cha’n’eil mearlach ’nam measg as mò na Bheurla Shasunnach anns an t-seadh seo. Cha’n ann ’ga mhaoidheadh oirre a tha mi. Tha làn chòir aic air, dìreach mar a tha againn-ne oirre-se. Tha ise fàs o linn gu


[TD 98]

[Leabhar XIV. Mìos Deireannach an Earrach, 1919. Earrann 7.]

linn agus a’ sùghadh suas ’na siubhal na thig ’na rathad, agus tha i a’ dol am meud mar mhuc-shneachda a’ ruidhleadh le bruithach. Tha a bàrdachd ’sa litreachas fad os cionn na chaidh a sgrìobhadh am mòran de chànainean eile.

C’arson matà nach eil a’ Ghàidhlig a fàs mar tha Bheurla? C’arson nach fhaicear bàrr-guc oirre a tharruingeas aire an t-sluaigh? Is iad seo na ceistean air am bi mi a’ cnuasachadh am feadh ’sa bhios srian na h-inntinn lasaichte o bhi ’meorachadh mu rudan eile, a’ phiob-thombaca ’nam phluic, ’s mi fèachainn ri bhi a’ cur freagairtean de gach seòrsa air a’ mheidh. A bheil a’ Ghàidhlig feartail innte féin, agus a bheil a freumhan comasach air a stoc a bheathachadh a chum gu’m bi e cho soirbh ’sa tha e do chànainean eile facail ùra a thàthadh riutha féin mar a nithear faillein ri craoibh. Is e mo bharail gu bheil, na’n gabhadh daoine a tha comasach air a shon suim de’n aobhar. Ach ma bheir sinn fainear na tha de fhocail againn anns na Faclairean Gàidhlig, có againn a bhios a’ cur feum air an deicheamh cuid diubh ’nar co-luadar ri ar luchd-eòlais? Gun teagamh faodar an dearbh rud a ràdh mu’n Bheurla a tha fada na’s saibhire am faclan na Ghàidhlig. Ach ciod e dha sin, agus sinne a’ cur dearmaid air na faclan a th’ againn, ged nach biodh e duilich an deanamh freagarrach do dhìth ar n-ama. Gidheadh cha’n e seo a mhàin a chuireas bàrr-guc air ar cànain. Is e tha a dhìth oirnn litreachas a tharruingeas aire an t-sluaigh le grinneas a smuain; agus tha seo ’gam thoirt gu mo cheann-teasgaisg—Bàrdachd.

Thuirt Plato, ùghdar àrd Greugach anns na seann linntean, mu na bàird gu’m b’iad creutairean air an robh sgiathan. Bha e ag ciallachadh gu robh am mac-meanmna air iteig mar eun, agus nach robh càch ach a’ màgaran air uachdar na talmhainn. Tha sinn a’ leughadh am bàrdachd mu “bhriathran sgiathach”—focail anns am biodh susbaint is comas gus an intinn a ruigheachd air mhodh sònruichte. B’e bàrdachd is ceòl dà fheart anns an robh na sean Ghreugaich a’ creidsinn a chum an òigridh a dheanamh uidheamaichte gu bhi a’ gabhail an àite an riaghladh is dion na dùthcha. Còmhla ri sin bha an t-oideas a bhuineas do ghleachd. Agus nach bu cothromach na daoine a bha anns a’ Ghréig aig an àm. Cha d’thugadh bàrr orra fhathast anns a’ mhórachd ’san duinealas a rinn cho chomharraichte iad. Is ann air a’ Ghaidhealtachd fhein a thainig an dà latha an uair a dh’ fhèach diadhairean an ama bàrdachd is ceòl a mhùthchadh, agus an spiorad a bha a’ cumail an t-sluaigh aighearrach a’ spìonadh asda. Ach ged dhinneas tu ploc sios ann am fuaran, brùchdaidh an t-uisge a mach an àiteigin eile. B’e am mùthchadh sin aon de na plàighean a thuit air na Gaidheil maille ri gach plàigh eile. A rithis, an uair a bheirear fainear gu’m b’ fheudar do Bhùird nan sgoilean rian coimheach a chur an òrdugh a chum an òigridh oileanachadh a réir iomhaigh eile seach an tè a bu dual daibh, ’sann a tha e ’na ioghnadh nach do shiolaidh a’ Ghàidhlig tur as. Saoil an aisig an rian foghluim ris a bheil dùil againn a dh’ aithghearr rudeigin de’n t-seann tuar do’n Ghaidhealtachd? Chì sinn.

Cha’n’eil againn an Gàidhlig a’ ghnè bhàrdachd ris an canar duan-mór eachdraidh, ged tha ar cànain pailt an dàin is luinneagan cho snasmhor ’s a gheibhear am Beurla. Math dh’ fhaoidte’ gu’m b’e b’ aobhar da sin nach do ghabh na sean bhàird móran umhail do dhùthchanan ’s do dhream a bha fada mach o’n criochan féin. Cha ruigeadh iad a leas, oir bha iad fo thèarmann seasgair an cinn-cinnidh, agus a’ sealbhachadh meas na maithean. Mar sin bha’n saoghal acasan na bu chuinge na saoghal chàich. Cha ’b annsa le’n inntinn iteag a ghearradh gu tìrean eile a chum rudeigin ionnsachadh o dhream aig an robh beachdan nach d’ thainig a stigh orra féin, ni mò a bha cothrom ac air a dheanamh. Ach ged nach do sgaoil iad an sgiathan air a mhodh seo, bha iad an dlùth dhaimh ri dìomhaireachd is maise Nàduir far an robh iad. Agus ma sheachain iad a bhi beachd-smuaineachadh air spiorad Nàduir anns an leth a stigh, mhothaich iad do h-àilleachd anns an leth a muigh, agus is math a b’ aithne dhaibh an àilleachd a dhealbhadh an rainn shnasmhor. A bhàrr air sin, b’ aithne dhaibh na tha fillte an gaol ’san cèol, maille ri subhailcean inntinn nach robh dad air dheireadh air feartan de’n aon seòrsa a bha bàird a b’ ainmeile a’ foillseachadh. Mur deach aca riamh air Dàn-Mór (<eng>Epic<gai> mar theirear ’sa Bheurla) a chur r’a chéile, ràinig na h-òrain aca cridhe an t-sluaigh mar a ràinig òrain Bhurns muinntir Albainn, do bhrìgh gu robh na h-òrain sin air an gleusadh a réir nàdur mhic an duine. Agus cha chrìon a leithid sin de bhàrdachd fhad ’sa mhaireas nàdur na daonnachd. Ghlac òrain Bhurns ùigh muinntir Albann, is mòran eile, agus tha a luchd éisdeachd ro lìonmhor. Mar sin cha chrion iad a chionn gu’m buin iad ri faireachduinean a’ chridhe. Air a’ mhodh cheudna ghlac na h-òrain Ghàidhlig cridhe a’ Ghaidheil, ach cha’n’eil an luchd éisdeachd cho lionmhor ’s bu mhath leinn, ged tha iad a’ dol am meud seach mar a bha iad. A dh’ innseadh na fìrinn, ’se na Gaidheil fein is coireach. Thréig iad an ceud ghràdh, agus cha d’ amais iad air na b’ fheàrr ’na h-àite.

Bha bàird againn a b’ fhiach an t-ainm aon uair, agus dh’ fhàg iad dìleab luachmhor againn.


[TD 99]

[Leabhar XIV. Mìos Deireannach an Earrach, 1919. Earrann 7.]

’Si a’ cheist a nis, a bheil bàird againn an diugh coltach riutha an deisealachd ’san géiread? Is e mo bheachd nach ’eil. Cha duirt sin nach faighear ’nar là rannan air an cur an eagaibh a chéile le cumadh snasmhor, ach tha a’ chuid as mò dhiubh as aonais na tùsalachd a gheibhear am bàrdachd nan Gall ’s nan Sasunnach, agus tha iad cho coltach r’a chéile ’nan dòigh labhairt ’s nach eil ann ach an dara fear a’ goid o’n fhear eile a chum a dhealbh fein a dheanamh cho iom-dhealbhach ’sa theid aig air. Sin agaibh na geimhlean a tha ’ga bhacadh o chuairt-inntinn na’s farsuinge a ghabhail. Mar dhearbhadh air seo cha’n’eil agad ach sùil a thoirt air na h-òrain gaoil agus na marbh-rannan. Cha’n e nach ’eil a’ Ghàidhlig saibhir am briathran-samhlaidh; ’se th’ ann nach ’eil meanmna air a’ ghleus a shaoras e o na sean cheanglaichean. Is cinnteach nach sgaoil bàrd a sgiathan mur ’eil e air a chur chuige le aobhar a ruigeas a chridhe, ’sa bhios ’ga choimh-éigneachadh gu bhi a’ dùsgadh faireachaidh is aire an t-sluaigh, no ’s dòcha rudeigin àraidh a bhuineas d’a chor féin. Is e seo a thachair ri linn Chuil-lodair agus ’na dhéidh sin. Aig ann àm bhuail mi-fhortan air a’ Ghaidheal—gath guineach—a lean ris gus an là an diugh. Cha’n e mhàin gu’n do chaill e na bha dùil aige ris, ach thàinig rian mu’n cuairt nach buineadh d’a ghnàths no d’a ghnà. Am measg an tuiridh ’san dubhachais a bh’ ann, las na bàird ’nan làn neart, air chor agus gu’n d’ fhàg iad againn bàrdachd ionmholta, agus cha robh bàrdachd nan Gall ceum air deireadh ’na dòigh fèin. Fhuair na Gaidheil an liodairt aig Cuil-lodair, agus bha iad a’ caoidh air a shon ré iomadh là ’nam bàrdachd, oir b’ iomadh fiùran sgoinneil a thuit air sgàth aobhair air an do choisinn cinn-feadhna nan Gaidheal gu daor, gun bhruidhinn air an truaighe a lean ris an t-sluagh.

A nis is iomadh fiuran tlachdmhor Gaidhealach a thuit anns a’ chogadh a thog a’ Ghearmailt an aghaidh na Frainge is Bhreatuinn, agus is mór am bròn a laidh air Albainn trid sin. Shaoileamaid ma bha srad de spiorad na bàrdachd ri fhaotainn air Gaidhealtachd, gu’n taisbeanadh se e fein an dàin no cumha a ghlacadh cridhe na dùthcha air mhodh shònruichte, oir tha’n call a thachair na’s truime na na thachair aig Cuil-lodair. Gidheadh, saor o bheagan luinneagan—agus tha cuid diubh air an cumadh le snas—a gheibhear am paipeirean Gaidhealach, cha’n fhaicear bàrdachd a thig faisg air saothair nan sean bhàird. Ciod e as coireach ma ta? Cha’n i a’ Ghàidhlig as coireach, oir tha ise cho brighmhor ’sa bha i o shean, ach tha i ag agradh aire na h-inntinn cho dian ri cànainean eile; cha’n eil rathad air a doimhneachd a thomhas ach an aon rathad, agus cha bu chòr dha a bhi draghail do’n fhìor Ghaidheal. Tha i deiseil do fhilidh ’sam bith a ghabhas taobli rithe. ’Se th’ann nach eil Gaidheil ag aomadh an inntinnean rithe a chum a smuaintean a dhealbhadh innte. Tha iad air bhogadan eadar i fhein ’sa Bheurla, ach ma dh‘ fhairicheas iad togradh ag éirigh annta a chum an smuaintean a chur an cumadh na Beurla, gheibh iad a mach gu bheil na mìltean na’s fileanta ’san bhàrdachd sin na tha iadsan. Air an aobhar sin leanadh iad r’an dualchas. Lìonadh a’ bhardachd a chaidh a sgrìobhadh cheana ’sa Bheurla mu’n chogadh, ’s mu’n dèachainn a thainig ’na luirg, móran leabhraichean. Tha chuid as mò dhiubh glà shnasmhor, agus grinn anns na smuaintean a ruigeas an cridhe. Tha mi de’n bheachd na’n aomadh Gaidheil, a tha faireachadh rudeiein de spiorad na bàrdachd, an inntinn ris a’ chùis seo, is tlachd a ghabhail ris an t-saothair, gu’n glacadh iad alt a chuireadh ioghnadh orra fein, agus gu faigheadh iad luchd-éisdeachd nach ceileadh am moladh.

Tha mi a’ cluinntinn an dràsda ’sa rithist gu bheil na h-uiread de ghillean òga air feadh na dùthcha a tha comasach air rainn a ruigeas àirde na fìor bhàrdachd a chur r’a chéile, ach gu bheil iad a’ folach an soluis fo shoitheach le cion misnich. Tha an Deò-Gréine a’ cur cuiridh càirdeil g’an ionnsaigh, agus a’ tairgseadh aoidheachd a dhuilleagan daibh. Air sgàth na Gàidhlig chaoimh, air sgàth na dùthcha d’am buin iad, cumadh iad beò spiorad na bàrdachd mu’n teid i air chall. Leughadh iad obair nan sean bhàird. Cnuasaicheadh iad air an alt a bha acasan; gabhadh iad umhail do na smuaintean as doimhne; fèachadh iad cumadh grinn a chur air na faireachaidhean a bhios a’ dùsgadh ’nan inntinn, agus èisdidh an dùthaich riutha le h-urraim mar mhuinntir thaghte a chaidh a dheacadh leis a’ Cheòlraidh.

Ma tha e an dàn do’n Ghàidhlig àite fhaotainn nach d’fhuair i o chionn fhada, na biodh gillean is nigheanan òga buidheach le bhi a’ cur rannan r’a chéile mar fheala-dhà a dhùisgeas lasgan gàire. Cha’n e gu bheil mi an aghaidh gloc cridheil gàire ’na àite fèin. Is feàirrde sinn uile e an drasda ’sa rithist, a chum an lionn-dubh fhuadach. Fèachadh iad ris an sgrìobhadh ris an canar Rosg, no ma thogras iad faoin-sgeul. Gheibh iad a mach gu bheil Gàidhlig cho freagarrach an tuairisgeul ’sa tha Bheurla. Na creideadh iad a chaochladh, có air bith a chanas e. Thugadh iad an cothrom di, agus chì iad. Cha’n eil rathad eile ann a chum seo a dhearbhadh. Nach bu chiatach an suidheachadh e na’n dùisgeadh miadh do’n Ghàidhlig an inntinnean dhaoine am feadh ’sa tha’n dùthaich uile a’ bruidhinn mu’n ath-chumadh ris a bheil dùil againn. A thaobh na Gaidhealtachd cha bhi an cumadh sin ach sgòdach as


[TD 100]

[Leabhar XIV. Mìos Deireannach an Earrach, 1919. Earrann 7.]

aonais a cànain. Deanadh an fheadhainn a tha air a deachdadh air a shon luaidh air an spiorad nuadh a tha ’g iathadh mu’r tìr. Tòisicheadh iad ri beadradh ris a’ Cheòlraidh gun fhios is nach faigh iad an aoidheachd a th iadsan a’ tairsgeadh do’n àireamh as airidh air sin. Thugadh iad a’ Ghàidhlig a stigh d’an cùirtean. Cuiridh a’ Cheólraidh fàilt oirre air sgàth na laithean a thréig. Aithnichidh iad i, ged thainig caochladh air a snuadh.


[TD 113]

[Leabhar XIV. Ceud Mìos an t-Samhraidh, 1919. Earrann 8.]

OILEAN AGUS NA BUIRD URA.

Dh’ fhalbh na sean Bhùird Sgoilean eadar mhór is bheag. Cha ’n fhiosrach leam gu’n do shil neach deur aig an fhalaire. Mar a thachair do chorp Iulius Ceasar cha bu diù le aon urram a chuir orra. Na’m feòraicheadh tu dheth ’n chuid as lònmhoire de na maighistirean-sgoile mu ’n torradh, math dh’ fhaoidte’ gu’n abradh iad gu’n d’ fhalbh na bùird gun chaoidh, gun onoir, gun luaidh air a son. Ach feumar a ràdh an ceartas nach do thoill iad uile a leithid a theisteanas. Ged chaidh cuid diùbh iomrall an ceum no dhà a reir beachd na maighistirean-sgoile, choimhlion cuid eile dhiùbh an dleasanas cho fad ’sa rachadh ac air. Theagamh nach bu chòr a bhi trom orra ma thainig iad geàrr ’nan iùl do ’n t-sluagh mu oilean ’s mu ’n ullachadh a bha sin ag agradh. B’e lughdachadh nan cisean a nì a b’fhaisg air an inntinn; mar sin cha robh móran leas ri fhaicinn air cor an luchd-teagaisg. A nis thainig car eile an adhairc an daimh. An uair a thainig an t-Achd, 1872, a mach, chaidh oilean Albann a chur fo riaghladh còrr agus naoi ceud Bòrd; rud air nach robh feum. An diugh cha bhi an ceathramh cuid againn.

Tha’ n raon a bhios fo ùghdarras nam Bùird ùra na’s farsuinge na na seann sgìrean. Mar a bha cùisean aig 1873, tha uachdairean, luchd-malairt, maoir is ministearan an tòir air àite a chosnadh air a’ Chomunn ùr. Mur d’ fhàs maoir is bàilidhean na b’fheàrr na bha iad aig an àm ud, cha ’n ’eil m’earbsa annta ach lag. A thaobh an dreuchd, dh’ earbamaid móran as na ministearan, ged is fheudar a ràdh gu’n deach cuid diu rudeigin air iomrall an déidh 1873, an uair a dh’ fhas iad neo-chàirdeil ris an luchd-teagaisg mu dhuaisean is rudan eile. Lean an fhuarachd ann an tomhas gus an diugh, agus bu bheag feum a rinn sin do na h-Eaglaisean. Ach nach faod sinn a bhi ag altrum an dòchais gu ’m fàs am blàths a bu chòr a bhi eatorra o thoiseach, an uair a theid nithean a shocrachadh leis an rian ìr, air chor agus gu faicear a’ maighistir-sgoile na chul-taice do’n mhinistir ’na sgìreachd mar bu nòs. Tha ’n dà dhreuchd daimheil r’a cheile.

Tha e ’na ìoghnadh, agus faodar a radh ’na aobhar maslaidh do’n dùthaich gu léir, cho beag suim ’sa ghabh an sluagh mu thaghadh bhuill a bhiodh freagarrach do na Bùird ùra Ciod is ciall da uile? A bheil iad caoinn shuarach mu’n oilean a tha dhìth air an cloinn, agus mar sin air an dùthaich d’ am buin iad? Neo a bheil iad a’ creidsinn nach ’eil e gu diùbhras ’sam bith có a bhios air a thaghadh? A bheil iad a’ dearbhadh gur coingeis leò ged nach biodh Bòrd mór no beag aim eadar Tigh Iain Ghròta agus Maol nan Gall, cho fad ’sa tha maighistirean-sgoile sgileil, uidheamaichte, againn? Gun teagamh ’sann ris an fhear-teagaisg a tha a h-uile dad a bhuineas do oilean an crochadh; bòrd ann no as. Ach tha rudan eile am a tha ag agradh aire; uime sin tha feum air Bùird-sgoilean.


[TD 114]

[Leabhar XIV. Ceud Mìos an t-Samhraidh, 1919. Earrann 8.]

Tha oilean na cloinne ’na nì ro chudthromach do’n duthaich ’nar n-àm. Cha ghabh dà bharail a bhi mu’n chùis. Ma dh’ fhàsas iad gu ìre as aonais na subhailcean a chumas sluagh o chlaonadh buileach gu saoghaltachd is féinealachd, bidh a’ bhuil orra. Is gann gu bheil cumhachd am beatha sluaigh as faide shìneas am buil na oilean. Ma dh’ iarrar dearbhadh air a’ chumhachd sin, cha ’n ’eil againn ach sealltuinn air a’ Ghearmailte. Chuir ise fo a smachd gach ionnsachadh àrd is iosal air feadh a dùthcha, agus chaidh aic air a sluagh a dhealbhadh a réir a h-iomhaigh mhi-bheusail féin. Ré lethcheud bliadhna shaoraich a h-àrd ollaimhean, maille ri luchd-foghluim a b’ ìsle an dreuchd, a’ fèachainn ri cladhach fo na sean bhunaitean an tòir air beus nuadh, mar a bha am fear a chladhaich fo chloich-steidhidh a’ mhuilinn an tòir air òr, a réir an sgeòil. B’e chrioch gu’n do thuit a’ mhuileann am broinn a cheile. Chaidh a’ Ghearmailt ’na bloighdean amhuil muileann an amadain seo. Ciod a shaoras Albainn o bhi ’claonadh air a’ cheart mhodh mur bi againn rian oileanachaidh na’s feàrr na bh’ aig a’ Ghearmailte? Tha ’n t-àm anns a bheil sinn beò air bhoil mu ionnsachadh a tha ’n dlùth dhaimh ri malairt, ealaidhnean, is gniomhachas de gach seòrsa, agus tha iad sin uile feumail ’nan àite féin, ach tha cunnart ann gu’m bi an t-oilean a bheathaicheas inntinn is anam air a phutadh an oisein iomalach air a chlàr, an àite a bhi ’na mhodh-riaghlaidh air feadh na sgoile o cheann gu ceann. Ma theagaisg an cogadh aon nì seach nì eile, rinn e soilleir dhuinn gur h-e na subhailcean tha ’n daimh ri giùlan modhaneil a bhuanaicheas fa-dheòigh. Is ann tre fheartan na h-inntinn is urrainn neach seasamh ri àm a’ chruadail, agus cha ’n ann tre dhoimhneachd eòlais a mhàin, luachmhor ged tha sin ’na àite féin.

Is cinnteach gu’n cuir na Bùird ùra, le cuideachadh nam maighistearan-sgoile, a mach fòir-dhealbh mu’n ghnè ionnsachaidh is oilean a tha ’nam beachd. Bidh dùil againn ri leasachadh a bhios gu feum na cloinne. Co-cheangailte ris an leasachadh sin, tha a’ Ghàidhlig ag agradh a còir dhligheach fein ri taobh Fraingis is Laidinn a réir na reachdaich an t-Achd. Olc no mhath leo, feumaidh na Bùird ùra cothrom na Feinne a thoirt di. A nis, ged tha sin mar sin, cha chuireadh e ioghnadh orm ged dh’ fhèachadh feareigin innleachd a dheilbh a chum a tilgeadh bhàrr a’ chlàir. Ni mò a chuireadh e ioghnadh orm ged bu Ghaidheal a dh’ fhèachadh e! Cha ’n ’eil urra a bhios a’ suidhe air bòrd sgoile as cunnartaiche na Gaidheal a chaill a’ cheud ghràdh—ma chinn sin riamh ann. Air an aobhar sin biodh pàrantan furachar mu dhiùlnaich de’n ghné seo, agus ma thig iad an déidh laimh anns a’ chùis, tha fios ciod a bhios a feitheanih orra aig àm an ath thaghaidh. Thug mi sùil air an <eng>Oban Times<gai> an là roimhe, agus leugh mi beachdan is geallaidhean an dà thar fhichead a bha an tì air àite fhaotainn air Bùird sgoile siorrachd Earraghaidheal. Cha d’ thùirt ach sàathnar diùbh facal mu’n Ghaidhlig. Tha mi an dòchas gu faigh an t-sèathnar dhileas seo an t-àite-toisich an uair a theid am fasgnadh seachad.

Am measg an dream a bha ’n tì air faighinn a stigh mar bhuill, bha Buidheann a’ Gnìomhachais (<eng>Labour Party<gai>) agus an comunn caidreachail ais an canar <eng>Socialists<gai>—dithis a tha daimheil d’a chéile. Tha ’n earrann seo de’n chomh-fhlaitheachd air móran cumhachd a shealbhachadh mu rìaghladh chùisean a bhuineas do gach seòrsa gnìomhachais ’san Rìoghachd; tha smachd ac air maithean is mithean, eadhon a’ Phàrlamaid fhéin, an tomhas. Tha iad a’ cur an céill, agus a’ gairm, ’nan coinneimhean gu bheil creideamh làidir aca an ionnsachadh farsuing chum gu faigh cloinn an duine bhochd an aon chothrom ri cloinn an duine shaibhir, agus nach faodar bacadh a chur air pàisdean, an rathad ionnsachaidh, air cho bochd ’s ’gam bi iad—’se sin r’a ràdh gu bheil e mar fhiachaibh air an dùthaich an àrach air gach dòigh, agus, ma nochdas iad comas-inntinn barrasach, an oileanachadh cho àrd ’sa dh’ iarras iad. ’Se an rùn sònruichte a th’ aca ’san amharc, deir iad, leas an t-sluaigh uile, chum gu sealbhaich iad beò-shlàinte cuirp is inntinn nach robh riamh aca. Tha iad ag iarraidh seòmar-altrumais air son chloinne cho òg ri da bhliadhna a dh’ aois ri bhi a chur air leth anns gach sgoil. Ciod theireadh ar sean mhàthraichean ’nan là fhéin, na’n d’ thugteadh dhaibh cothrom air a naoidheinean a lìrigeadh gu banaltrum choimheach? Cha ’n fhuilingeadh na cait fhein an dòigh seo a thaobh am piseagan, na’n rachadh aca air a bhacadh. A rithist tha clann nam pàrantan a bhios aimbeartach ri bhi air am biathadh ’san éideadh air chosg na sgìreachd. Tha na leabhraichean sgoile ri bhi air an atharrachadh chum gu’n deothail na pàisdean bainne fior-ghlan a’ chomuinn seo, agus gu fàs iad suas anns a’ ghliocas ’s an eòlas a fhreagras do’n t-saoghal nuadh. Sin agaibh an ceòl a tha bhuidheann seo ag iarraidh, ach có tha dol a phàidheadh a’ phìobair? Ma ghabhas an dùthaich ris an rian seo, bidh a’ chosguis searbh. Ma bha cìsean trom roimhe seo, bidh iad trì fillte na’s truime fhathast.

Tha na buidhnean mu bheil mi a’ sgrìobhadh ag aontachadh leinn uile a thaobh na feartan modhanail a tha cho tlachdmhor an caithe-beatha sluaigh ’sam bith, ach cha ’n ’eil a bheag aca r’a radh mu bhonn-stéidh a’ ghnothuich—


[TD 115]

[Leabhar XIV. Ceud Mìos an t-Samhraidh, 1919. Earrann 8.]

na sgriobtuirean. Cluinnidh sinn na h-uiread a’ luaidh air a chumadh inntinn ris an abrar ’san Bheurla, <eng>Formation of Character<gai>, rud a tha fìor chudthromach. Tha ’m facal seo air a tharruing o’n Ghreugais, agus air tùs bha e a’ ciallachadh “comharra.” Cha dean am facal “teisteanas” leis fein an gnothuch chum na tha fillte ann a shoilleireachadh. Tha e’ ’gabhail a stigh na feartan sònruichte, no an deagh chàil, a bhios a’ comharrachadh neach ’na ghiùlan ’s ’na thoil os cionn na feadhnach nach do ghabh suim de’n oilean, ’s de’n chleachdadh a tha sin ag agradh, chum gu lean deagh bhuaidhean ’nan luirg. Cha ’n fhàs a leithid de fheart anns an inntinn gu h-obann; cha tig e ach tre an oideas a dh’ oibricheas anns an inntinn mion air mhion, gus an ruig e staid chothromach gun chlaonadh taobh seach taobh. ’Sann o seo a shruthas am faireachadh a chumas giùlan fo smachd, agus a bheir air neach an t-àite a bhuineas da a ghabhail, mar shaoranach, am measg a chomh-chreutairean, gun athadh.

Cha rud nuadh seo, oir anns na linntean a dh’ fhalbh bha buidhnean ann a bha cho dian chreidsinn am buaidh oilein ’s gu robh iad a saoilsinn gu’n rachadh againn air inntinn duine a chumadh a réir molltair àraidh a chinn annta fein, na ’m biodhmaid an geall air. A nis air cho teòma ’s gu ’m bi fear-teagaisg, tha cumhachdan taobh a mach a thapachd ro làidir ’nam buaidh. Feumar na cumhachdan a bhios air ar taobh, maille ris na bhios ’nar n-aghaidh, a thoirt fainear—miannan nàdurra, is tograidhean a tha ceangailte ri aignidhean àraidh, agus cuideachd ri sin an t-aomadh a tha comh-ghinte annainn, ’s ’gar comharrachadh mar chinneadh. An uair a thuirt am bàrd Ròmanach (Horace) nach teid aig neach air càil nàdurra a chartadh a mach á creutair le gobhlan, bha ’n fhirinn aige. Mar a tha an sean-fhacal ag ràdh—“An rud a chinneas ’sa chnaimh, cha tig è as an fheoil.” B’e beachd cuid de na seann teallsanaich gu’n rachadh againn air an nàdur a tha ag aomadh gu olc, air cho làidir ’sa bhitheas e, a chiùineachadh—eadhon a sgrios—tre oilean freagarrach. Bha ’n cuspair air a bheil mi a sgrìobhadh ro fhaisg air inntinn nan daoine beachdail a bha beò anns na seann linntean. A réir Seneca, dh’ fhaoidteadh móran a dheanamh an leas oilein chloinne na’n tòisicheamaid tràth, ach cha robh dòchas idir aige a thaobh chreutairean a fhuair cead air fàs gu ìre fearalais gun a lochdan a bhi air a smachdachadh. Mar a lùbar am meanglan, is amhuil sin a chromas a’ chraobh.

Is mór an gliocas a chaidh a bhuileachadh air na sean Ghreugaich fhein. An robh triùir eile ’nan linn a thuig doimhneachd na brìgh, agus an luach a bha fillte an oilean, cosmhuil ri Socrates, Plato, agus Aristotle? Bha iad a creidsinn gur h-e oilean am mul, mar gu ’m b’ eadh, air a bheil deagh ghnìomh, is gach nì tha fiachail is duineil a’ tionndadh. B’i cheist a bha iad a’ cur r’a luchd-dùthcha:—Ciamar a theid againn air na subhailcean sin, a tha cho fiachail annta fein, a dhùsgadh an inntinnean ar comh-shaoranaich chum is gu fàs iad ’nan daoine cothromach, agus mar sin feumail do’n dùthaich? Cha robh ann ach an aon fhreagairt—Oilean dòigheil. Ged nach robh eòlas aig na sean fheallsanaich Ghreugaich air a’ chreideamh Chriosdail, rainig iad ’nan smuaintean domhain, cho faisg air mòran de na tha fillte ann ’sa b’ urrainn sluagh eile air uachdar an t-saoghail. Tha na sgrìobhaidhean aca gus an diugh ’na bhonn-stéidhidh, do ’n mhuinntir a tha ’gabhail tlachd an oilean brìghmhoir.

Saoil cia lion de na chaidh a thaghadh air a’ mhios a chaidh seachad a ghabh a bheag no mhór de shuim do nì cho cudthromach. Dh’ earbamaid gu ’m bidh ministearan, gu h-àraidh, ’ga thoirt fainear, agus is cinnteach gu ’n dean iad sin. Tha subhailcean, deagh-bheus, is nithean modhanail de’n t-seòrsa ro mhaiseach an comh-cheangal ri oilean, agus tha còir air àite a thoirt daibh, ach ’s i cheist:—Ciod a bhunait air am bu chòir an togail? Tha fios againn uile nach ’eil daoine de’n aon bheachd a thaobh seo. Gidheadh cha sheas ach an t-sean bhunait—na Sgriobtuirean naomha—oir “bunait eile cha ’n urrainn duine ’sam bith a leagadh ach am bunait a leigeadh cheana.” Mar sin gheibh am Biobull an t-àite is còir da air clàr-teagaisg sgoilean na dùthcha.


[TD 129]

[Leabhar XIV. Darna Mìos an t-Samhraidh, 1919. Earrann 9.]

GABHALTAIS BHEAGA AGUS TUATHANAICH MHORA.

Thuirt sgrìobhadair àraidh gur h-e a mi-fhortan as motha a thuiteas air rìoghachd cogadh a chall, agus an ath mhi-shealbh cogadh a bhuidhinn. Air a’ chiad phladhadh tha ’n dà ràdh seo a’ dol calg-dhìreach ann an aghaidh a chéile. Ach ma smaoinicheas sinn air a’ phuing gu beachdail, chì sinn gu bheil roinn de’n fhìrinn innte. Cha ’n e mo mhiann a dhol a stigh anns a’ chùis an dràsda; tha rud eile agam ’san amharc.

Aig an àm, tha ’n Rìoghachd am fiachan neo-chumanta. Cha robh i ’na leithid de shuidheachadh o thùs a h-eachdraidh, agus ’s i a’ cheist a tha a’ cur dragh air a’ mhuinntir as mothachaile ’san tìr; ciamar a theid againn air na fiachan a phàigheadh? Tha priomh fear-riaghlaidh na Rìoghachd, maille ri móran eile, a’ toirt rabhaidh nach eil seòl eile ann ach barrachd oibreach, barrachd deanadais, barrachd malairt, barrachd dìchill agus fearann na dùthcha àiteachadh air dhòigh nach d’ rinneadh a riamh roimhe—’se sin r’a ràdh am fonn a ghiollachd le sgil nach robh follaiseach ré na laithean reamhar a bha mòran a’ sealbhachadh roimh àm a’ chogaidh, air chor agus gu’m faighear as brìgh is beò-shlainte do’n t-sluagh a dh’ fheumas còmhnuidh a ghabhail air.

Tha tuar a’ ghliocais agus na toinisge air an ràdh seo, ach mur sìn e a mach na’s fhaide na barail, mur lean buil thaitneach e, mur tilgear cnapan-starraidh àraidh an dàrna taobh, agus mur builichear cothrom do’n fheadhainn is airidh air sin, cha ’n fheàrr e na faoin-smuain. Am measg nan aobhairean air a bheil spiorad na màirnealachd a’ faotainn buaidh, ’se ceist an fhearainn as comharraichte. Bha dùil againn uile gu’m biodh an raon réidh do na saighdearan a thàrr as a’ chogadh, agus nach robh aca ach tòiseachadh air beagan de’n fhonn a shàbhail iad o spògan nan Gearmailteach a chur gu feum. Nach sinn a bha socharach. Fhad ’s a bha an cogadh ’na sheusdar, agus earrann àraidh de mhuinntir na Rìoghachd air chrith le fiamh mu’n earras, chluinnteadh gealltanas air muin gealltanais mu’n rian ùr a bha ’dol a thighinn mu’n cuairt air feadh Bhreatuinn. “Bidh càirdeas is tìoralachd,” deir iadsan, “a’ còmhdachadh na tìre, theid an fhéinealachd fhuadach, agus bithidh an sluagh cumanta a’ seilbheachadh a’ chothruim a chuireas air suidheachadh cubhaidh iad ’nan crannchur. Cha bhi inbhe a’ faotainn a’ cheum-toisich mar a b’ àbhaist.” B’e sud an ròlaist a bha òraideichean a’ sgaoileadh anns na paipeirean-naigheachd an àm na h-airce, ach a nise, an cois na sìthe, shnàg sannt agus an t-sean fhéinealachd air an ais an uair a chaidh am bòcan á sealladh. Gheibh sinn na tuathanaich mhóra a’ cur an ceill gu h-athaiseach nach eil ann an gabhaltan beaga ach seòl nach eil freagarrach do’n dùthaich againne, nach eil ann a bhi ’strì


[TD 130]

[Leabhar XIV. Darna Mìos an t-Samhraidh, 1919. Earrann 9.]

ri beò-shlainte a chothachadh á deich no dusan acaire fearainn ach a’ bhochdainn aig a’ cheann thall. Fo ’n t-seann rian theagamh nach ’eil seo fad o’n fhìrinn. Ach tha ’n dùthaich a nis a’ tighinn uidh air ’n uidh fo rian nuadh a thaobh cor saoghalta an t-sluaigh, agus bha ’n t-àm ann.

Mur ’eil gabhaltais bheaga freagarrach am Breatunn, ciamar a tha iad cho sealbhach an Lochlann is àitean eile air Tìr mór na h-Eorpa? Chuir mi a’ cheist ri triùir de thuathanaich mhóra ’san taobh deas o chionn ghoirid. Cha d’fhuair mi ach freagairt chearbach nach fhiach cur an clòdh. Bidh cuingead inntinne cuid de na tuathanaich mhóra air Galltachd a’ cur ioghnadh orm gu tric, agus bidh mi a feòrach dhiom fhin, an do dhearg ionnsachadh no oilean idir orra, no a bheil feum aca air? Is caomh leis na h-urraidhean seo a bhi sparradh oirnn gur h-iadsan agus a leithidean a mhàin a tha dhith air an Rìoghachd a chum an sluagh a dhìon bho ghorta. Cha ’n ’eil teagamh nach eil iad feumail ’nan àite fhéin, ach nach bu chòr cothrom na Feinne a thoirt do chàch ged nach ruig iad do’n inbhe acasan. Bidh e tràth gu leòr a bhi a’ cur chasaidean air tuathanaich bheaga an uair a theid a dhearbhadh gu’n d’ thainig iad an deidh laimh anns na bha dùil ris. Dhearbh tuathanaich bheaga an Lochlann, ’s an dùthchanan eile, o chionn fhada gu bheil an rian fo bheil iad a’ saothrachadh soirbheachail daibh fhein ’s d’an dùthaich. Carson nach rachadh againne, an Albainn, an aon rud a dheanamh ma bhios sinn dìchiollach is dèanadach mar tha na Lochlannaich? Dh’ fhàs Lochlann, o bhi ’na dùthaich bhochd aon uair gu bhi an t-aon as beartaiche ’san Eòrpa a réir àireamh a sluaigh, agus a thaobh am malairt tha i air thoiseach orra uile. Sin agaibh cor dùthcha far nach faighear ach gabhaltais bheaga thall ’sa bhos.

Mhothaich mi o chionn ghoirid o chunntas aon de bhùil Bùird an Tuathanachais gu’m b’aithne dha gabhaltas beag an siorrachd Air, nach robh ’na chlàr-mheud na bu mhò na naoi acair, a thug a mach mar thoradh fiach shia ceud punnd Sasunnach de bhiadh de gach seòrsa! Is gann gu’n do chreid mi e air a chiad phladhadh, ach tha e fìor. Càite a bheil an tuathanach mór a tha ’deanamh na’s feàrr?

Ged bha ’n dùthaich rudeigin air deireadh gus a nis a thaobh ullachaidh air son na saighdearan, tha cùisean ag amharc na’s fàbharaiche, agus tha àireamh de na h-uachdarain deònach air gabhaltais mhóra a roinn am measg nam feadhnach a tha ’n tì air gabhaltais as lugha. Tha Bòrd an Tuathanachais a’ deanamh mar a dh’ fhaodas iad, ach cha bu mhisd iad barrachd saoid fhoillseachadh, agus tùrn beòthail a chur air chois ma tha ’nam beachd an tìr a chòmhdach le sluagh fearail, riaraichte ri ’n crannchur. ’Nar làtha tha gnothuichean air a mheidh, agus tha ’chuid aig a bheil móran de shaibhreas an t-saoghail-sa a’ mothachadh comharraidhean àraidh a tha ’dol a thoirt rian nuadh a steach. Tha feum aig an Rìoghachd air a’ bhuannachd a shruthas o’ inntinn thoilichte, ach cha ruigear a leas dùil a bhi ris an t-suidheachadh sin mur am faigh an sluagh cothrom nach robh aca gus an seo. Fhad sa bhios muinntir na Rìoghachd air an roinn ’nan earrannan; aon earrann amharasach mu’n earrainn eile, cha ’n oibrich a’ bheairt réidh no còmhnard. Ma gheibh na laoich a thàrr as a’ chogadh tuinneachadh air criomag de’n fhearann air an do thogadh iad, agus gu suidh iad “gach duine fo ’fhìonain, agus fo ’chrann-fìge féin, gun eagal o neach,” gheibh sinn fhathast, ma dh’ fhaoidte’, samhladh air an t-suidheachadh mu’n do sgrìobh am bàrd Burns an uair a tharruing e an dealbh eireachdail ud air am bu chòir gach neach a bhi eòlach—oidhche Shathuirne an dachaidh a’ choiteir.


[TD 139]

[Leabhar XIV. Darna Mìos an t-Samhraidh, 1919. Earrann 9.]

CRUIINNE-EOLAS: ALBA.

LE DAITHIDH URCHADAN, M.A., L.C.P.

CAIB. I. SUIDHEACHADH.

Tha na h-Eileanan Breatunnach anns an Leth chruinne Tuath bho 50° gu 60°. A chionn gu bheil 90° bho’n Chearcall-mheadhoin gu gach Crann, tha ar dùthaich car na’s fhaisge air a’ Chrann Tuath na air a’ Chearcall, agus tha buaidh mhór aig so air freagarrachd Bhreatuinn mar àite-còmhnuidh.

Ma sheallar ri dealbh-dùthcha na Leth-chruinne Tuath, chithear gu bheil na h-eileanan againne ann an teis-meadhon talamh-tioram na Leth-chruinne, agus gu bheil iad air an aobhar sin deiseil ris gach earrainn eile dhi. Tha iad cuideachd ach beag an ceangal ri tìr-mór na Roinn-Eòrpa, nì thug do Bhreatunn dlùth-cheangal ri sluagh eile na Roinne air chor agus gu’n d’fhoghluim iad iomadh ni feumail bho’n coimhearsnaich air tìr-mór. Aig a’ cheart àm bha am muir a’ cumail choigreach bho bhi gu tric a’ toirt ionnsuidh mhilltich air ar dùthaich, agus, a bharrachd air sin, bha e a’ leigeil le ar luchd-dùthcha an cleachdaidhean sònruichte fhéin a ghleidheadh agus a ghniomhachadh gun éis no dragh bho’n leth-a-muigh. Bha muinntir na Roinn-Eórpa faisg gu leòir oirnn gu ar misneachadh ann a bhi deanamh no ag ullachadh rudan a bha dhìth orra-san agus air son an reiceadh iad ruinne nithean a bha e comasach dhaibh-san a dheanamh no a dheasachadh na’s pailte no na’s saoire na b’urrainn duinne.

Tha Breatunn aig cois cladaich cuain mhóir agus tha so a’ toirt cothroim dhuinn air malairt ri dùthchannan céin. Tha ’n cuan an dà chuid ’na rathad-mór agus na ghàradh-criche. Tha longan a’ seoladh gun sgur a null agus a nall le luchdan, luachmhor agus feumail eadar Breatunn agus gach cèarn de’n talamh.

Tha lochan ’nan rathadan bho chuan a steach gu cridhe na dùthcha, agus tha sin a’ toirt socair do mhuinntir a bhiodh as an eugmhais gun chothrom gluasaid ach air an cois agus le cosguis, anacothrom, no eiginn.

Tha buaidh aig cuan air aimsir dùthcha ann a bhi ’cumail acarsaid saor bho eigh, agus ann a bhi ’toirt pailteas taisealachd air son fàs lus, oir tha blàths agus buige ri cladach ’nuair tha cridhe dùthcha fuar, tioram.

CAIB. II.—UACHDAR ALBA.

Tha ceann tuath Alba àrd monanta, am meadhon, iosal còmhnard, agus an cean deas ’na aonaichean cnocach. Tha a’ chuid mhór, gle àrd, agus ’se earrann ro bheag a tha còmhnard iosal. Theirear a’ Ghaidhealtachd ris a’ cheann tuath; a’ Mhachair Mheadhonach (a’ Mhachair Ghallda no an srath Mór) ris a’ chòmhnard, agus na h-Aonaichean Deasach ris a’ cheann deas.

Tha na monaidhean agus na h-aonaichean ’nan sreathan car co-shinnte, agus eadar na dromannan chithear lagan farsuing, agus tarsuinn nan dromanan tha glinn is aibhnichean a’ gearradh air falbh nam mullach. Bho na h-aibhnichean gheibhear uillt is caochanan a’ dol a mach aghaidh nan gleann. Le so tha na monaidhean air an gearradh ’nan cuapan ceithir-oisneach air an cuairteachadh le srathan, glinn is coireachean.

A chionn gu bheil na lagain (srathan) a’ laidhe bho’n Iar-dheas gus an Ear-thuath tha lochan is glinn na dùthcha am bitheantas air an ruith cheudna, agus do bhrìgh gu bheil na h-àrd-mhonaidhean na’s fhaisge air an taobh an Iar, tha aibhnichean móra na dùthcha a’ ruith an Ear agus tha an fheadhainn tha dol an Iar goirid, cas agus bras. Tha aibhnichean na h-Aird an Ear air an aobhar so feumail mar rathadan-móra agus mar acarsaidean, ach cha ’n ’eil e comasach do bhàtaichean seòladh fada suas air móran de aibhnichean na h-Aird an Iar, agus cha mhò tha iad gu móran feum mar acarsaidean, ach ghabhadh na sruthan, brasa-so an cur gu buil mar chumhachd-gluasaid.

Ged tha cuid de na glinn os cionn còmhnard-mara, tha an iochdar fo mhuir. Tha so a’ dearbhadh nach b’ iad tuinn mhóra a’ Chuain Siar a chladhaich lochan Iar Alba; oir ged is ann air na rudhaichean tha fìor onfhadh nan tonn a’ tuiteam, cha ’n ’eil iad air am pronnadh ’nan smùr mar shaoileadh neach, ach ’se chrìom air falbh na glinn tuiltean agus sruthan ag iarraidh gu tràigh.

Tha geodhachan, lochan, camuis is lùban na h-Aird an Iar a’ deanamh a’ chladaich sin anabarrach freagarrach air son iasgaich le bàtaichean beaga. Na’m bu chladach slàn e, cha bhiodh fasgadh ann ach ri gaothan àraidh, cha bhiodh e furasda acarsaidean a dheanamh, agus cha bhiodh e cothromach gu iasgach no malairt-mhara. ’S ann air lochan, caoil is beòil-aibhnichean fasgach tha na long-phuirt as adhartaiche araon an Ear agus an Iar.

Tha fear de na dromannan air an d’ rinn sinn iomradh a’ ruith troimh an Eilein Fhada, agus tha an Cuan Leodhasach (A’ Mhaoil), anns an lagan eadar e agus tìr-mór. ’Se an ath dhruim na Tuath Mhonaidhean, a’ sìneadh bho Eilein Mhuile gus an ceann Tuath. Eadar na Monaidhean ud agus na Garbh-chriochan a tha ruigsinn gu oir na Galldachd, tha ’n Gleann-Mór, an Linne Mhoireach (anns a’ cheann an Ear) agus an Linne Sheileach (anns a’ cheann an Iar). Tha an Srath-Mór a’ dealachadh na Gaidhealtachd bho na h-Aonaichean Deasach. Tha sreath iosal chnoc a’ roinn an t-Srath-mhóir ’na dhà earrainn Cha ’n ’eil na h-


[TD 140]

[Leabhar XIV. Darna Mìos an t-Samhraidh, 1919. Earrann 9.]

Aonaichean Deasach idir cho àrd, fiadhaich ris a’ Ghaidhealtachd, agus tha iad mar sin air leth freagarrach air son chaorach, agus thug so an ceum-toisich do’n cheann Deas ann am figheadh aodaichean clòimhe.

Tha Alba air a deanamh de chaochladh sheòrsa creige, agus tha gach seòrsa a’ caitheamh as fo bhuaidh aimsir ’nan dòigh shònruichte fhéin, nì a tha a’ deanamh na dùthcha taitneach do’n t-suil, agus ’se a bhuil gu bheil miltean sluaigh a’ taghal innte gach Sàmhradh a dh’aon ghnothuch gus am faigh iad sàth an sùla de sheallaidhean àillidh agus oirdheirc, maille ri slàinte agus fallaineachd bho’n “uisge ghlan ’s bho’n àile a th’ air mullach nam beann arda.”

(Ri ’leantuinn.)


[TD 142]

[Leabhar XIV. Darna Mìos an t-Samhraidh, 1919. Earrann 9.]

A BHEIL NA BAIRD GHAIDHEALACH ’NAN CADAL?

FHIR-DHEASACHAIDH IONMHUINN,—

Léugh mi le làn chùram do bhriathran air a’ cheist so, anns an t-seachdamh àireamh de’n Deo-Ghreine; agus ged nach ’eil coire mhór sam bith agam ri fhaighinn dha na thubhairt thu, bu mhiann leam beagan fhocail a chur sios ann an leith sgeul nam bàrd.

Cha ’n ’eil aobhar air a dhol a’ bheag an aghaidh na fìrinn a thaobh na cùise so: tha na bàird car air an uilinn anns an linn so ’sa bheil sinne beò. Ach ma tha, có is coireach ris a sin? Cha ’n e na bàird fhéin, tha mise glé chinnteach. A thaobh sin, mar nithibh eile, “cha deanar coire gun dithis,” agus mar is trice than ’n dàrna neach dhe’n dithis na’s coiriche na an neach eile.—Ach cha ’n e aon choire is aobhar do na bàird a bhi sàmhach ’s na tìmean so. Anns an dol a mach, na ’n toireadh muiuntir na Gàidhealtachd an cumantas a’ mhisneachd a bu chòir dhaibh a thoirt do dh’ oidhirpean nam bàrd, cha bhiodh a’ bhàrdachd cho fad air chùl idir ’s a tha i ri ’r linn. Ach gu dé tha sinn a’ faicinn? Tha, am bitheantas, gur docha le Gàidheil—tha eagal orm sean agus òg—a bhi leughadh nan robagan leabhraichean a thig d’ an ionnsuidh bho ’n Taobh Deas, faoin, aotrom agus mi-thlachdmhor mar a tha iad, na litreachas sam bith a chuirear ’nan làmh ann an cainnt na Gàidhealtachd.

Cia meud leabhar Gàidhlìg dhe na chaidh a chur a mach bho chionn, abramaid fichead bliadhn’ air ais na mar sin, a chaidh a cheannach am measg tuath cumanta na Gàidhealtachd? Mar bith am prasgan beag Ghàidheil dhuineil a tha a’ leanntuinn gu dlùth ri cliù an sinnsearachd,—’s a’ chuid mhór dhiùbh ann an dùthchannan aineolach—tha mi dhe ’n bheachd nach biodh ach duais bhochd airson luchd-sgriobhaidh Gàidhlig. Anns an latha ’sa bheil sinne beò cha ’n ’eil tuigse aig sluagh do “chuir chiùil” na do “ghabhail dhàin”

Bheirinn fa’ near smuain bheag eile anns a’ chomh-cheangal so: Thubhairt thu fhéin—agus, mo chreach, tha iomadh neach a bhàrr ort ag ràitinn—“Bha bàird againn a b’ fhiach aon uair, agus dh’ fhàg iad dìleab


[TD 143]

[Leabhar XIV. Darna Mìos an t-Samhraidh, 1919. Earrann 9.]

luachmhor againn. ’S i a’ cheist a nis, a bheil bàird againn an dìugh coltach riutha an deisealachd ’s an géiread? Is e mo bharail nach ’eil.” Air t-athais ort! Na ’n rachamaid a stigh ’s a’ cheist cha’ n ’eil mi ro-chinnteach nach deantadh a mach gu bheil bàrdachd an latha ’n diugh co-dhiùbh cho brighmhor ri bàrdachd an latha ’n dé, agus ’s e ’bhrigh ’s am bheil an tarbhachd, ’s cha ’n e gleadhraich mu armachd is bhaiteil—boghachan is saigheadan, is taifeidean—cainbe; Spàintich, is gunnachan eile, is dagaichean; claidhmhnean, is biodagan, is sgionan, is targaidean; is gearradh chinn is chlosaichean. Tha mi toilichte—ro thoilichte—aideachadh gu bheil mòran de bhàrdachd nàduir, de dh’eachdraidh, agus de chainnt ro-bhriagha am measg na dh’ fhàg na seana bhàird as an deighidh, agus tha na sean òrain ghaoil ro luachmhor, a thaobh a ’s gu bheil iad bho’n a’ chridhe; ach ma bheir sinn a stigh a’ phuing sud ris an canar anns a’ Bheurla <eng>philosophy<gai>, cha ’n ’eil ach glé bheag dhe sin ’s a’ bhàrdachd Ghàidhlig bho shean.

Cha ’n ’eil mi ach a’ tarruing riach aotrom troimh mo cheann-teagaisg air an àm so; ach, eadar mi fhìn ’s tu fhéin, ma bheir thu ròineag á féusag nam bàrd gheibh thu tachairt riut latha dhe na làithean.

’S mise, Fhir mo chridhe,
Le deagh dhurachd do ’n
Deo-Ghréine, ’s do ’n Fhear
dheasachaidh chòir,

GLEANNACH.


[TD 145]

[Leabhar XIV. Treas Mìos an t-Samhraidh, 1919. Earrann 10.]

CINNNEAS NA GAIDHEALTACHD.

Mar tha fios aig mo luchd-leughaidh, thug mi tarruing aithghearr o chionn greis air an leasachadh a tha dhìth air an dùthaich d’am buin sinn, ma thig cùisean gu staid riaghailtich d’a taobh air chor agus gu’m faigh i earrann de na cothroman a thatar a’ buileachadh air ceàrnan eile de Albann. Ann an tomhas mór cha robh a suidheachadh ach leth-bhreitheach gus an seo. Cha ruigear a leas a bhi ag ath-aithris an t-seann sgeòil. Cha’n fhaod mi a ràdh gu robh gràin aig sluagh eile na h-Albann oirre; air a chaochladh, is ann a chluinnteadh gu tric iad ’ga moladh do bhrìgh gu bheil a h-euchdan air taobh na rìoghachd sgrìobhte, buan mhaireannach ’na h-eachdraidh. Ma bha na h-euchdan sinn cho cliùiteach ’s a tha eachdraidh a’ cur sios—agus bhà iad sin—nach b’iomchuidh gu’m bitheadh an dioladh a réir? Ach cha tig clann nan daoine beò air moladh is sodal, ged is taitneach sin leis an dream a tha lag-chuiseach ’nan càil-aigne. Ni mò thig iad beò le bhi ag amharc air àilleachd ghlinn is bheannta a mhàin, gun chomas air seilbh reusonta fhaotainn orra. Thachair do ’n Ghaidhealtachd a bhi suidhichte taobh a mach crò na malairte an Albainn; mar sin dh’ fhàgadh i air chùl a ghàrraidh làmh ri caoraich is feidh. Bha saibhreas a’ leantainn le bhi ’toirt aire do na creutairean sin, agus cha robhar a’ gabhail mòran umhail de na creutairean eile a bha ’tighinn beò mar a dh’ fhaodadh iad. An déidh linn Chuil-lodair thuit tomhas de ’n bhochdain a thainig air an t-sluagh air na h-uachdarain, agus dh’ fheumteadh an crannchur a fhreagradh ri staid inbheach a chumail o dhol a dholaidh. Co a sheasas an aghaidh buaidh an òir? Cha sheas Gall no Gaidheal. Tha ’n cìocras ceudna annta le cheile a thaobh sud, agus cha ruig an t-aon a leas beum a thoirt air an aoin eile. Bithidh an dithis, ma gheibh iad cothrom, a’ càrnadh suas stòrais a chum gu’m bi an t-àl a thig ’nan déidh na’s fheàrr dheth na bha iad fhein. Cha ’n ann a’ cur coire orra a thà mi, ’se rian an t-saoghail e, agus, olc no mhath leinn, cha ’n ’eil dol as ann ach seòladh leis an t-sruth. Ach tha taobh eile air a’ Mhaoil. An uair a ghabhas sinn beachd air na feartan a tha tarbhach a chum gu lean an soirbheachadh as maireannaiche ri dùthaich no rìoghachd, b’ fheàirdeamaid a bhi ’toirt fainear ràdh glic a’ bhàird, Goldsmith, ged is fad an uine o’n chuir e a mach e. ’Na chainnt fein sgrìobh e gu’m bi dùthaich air dhroch càramh am feadh ’s a chithear beartas ’ga chàrnadh suas, ach a’ cheathairne a’ seargadh as mar gu robh iad gun diù.

Cluinnear gu bitheanta gur h-ann an glinn, cuartaichte le beanntan àrda is monaidhean aonarach, a gheibhear sluagh anns am fàs na subhailcean sin a chuireas chuige iad gu bhi ag altrum spioraid neo-eisimeileach agus saorsachail, gu bheil buaidh aig àilleachd nàduir,


[TD 146]

[Leabhar XIV. Treas Mìos an t-Samhraidh, 1919. Earrann 10.]

maille ri atharrachadh nan aimsirean gailbheach, air an inntinn air mhodh àraidh. Cha ’n ’eil mi a’ cur teagaimh anns a’ bheachd. Cha ’n aon rud gaillion nam beann, agus sian na machraichean Gallda far a bheil gach goireas ri laimh. Tha spiorad mhic an duine a’ deòthal gu sàmhach feartan buadhmhor, o na nithean a tha ’ga chuartachadh, bitheadh iad sin an cruthachadh nàdurra a tha ’ga iomdhruideadh ’na shuidheachadh, no cleachdaidhean is nòsan a chomh-chreutairean a tha ’ga stiùireadh gu maitheas, no a chaochladh. Is e sruth an ama, mar a theirear, saoilidh mi, is éifeachdaiche na aon bhuaidh eile gu càil a lùbadh ri nòsan chàich. Faodaidh dùthaich bheanntach is mhonadail, le siantan garbh, sluagh calma, misneachail, is fulangach àrach, agus rinn i sin an iomadh ceàrn; faodaidh i a bhi ’na h-ionad altrumais a chum gaisgich a thogail air son cogaidh, ach cha ruig sin doimhneachd na feartan a bu chòr a bhi riaghladh gniomh daonna, cha bheòthaich e leis fhein an ceann-aobhair, no an suidheachadh inntinn tre am fàs eadhon gealtairean ’nan daoine fearail. A rithis, faodaidh bàird is daoine a tha air a lìonadh leis na rùintean a thig o dheadh dhùrachd, ’s o mhiann bhàigheil, a bhi a’ leudachadh air cuspair de’n t-seòrsa seo, ach tha am brat dosgainneach a bhios a’ giùlan nimh na tràilleachd ’na sgòd cho mi-bheusach am measg nam beann ’s nan gleann ’sa tha e air na machraichean Gallda. Bha àm ann, is cha ’n fhada bhuaithe, an uair nach bu dàna le Gaidheal sgrìob a ghabhail gu saor air na beanntan mar a thogradh e, oir bha fios aige gu math ciod a thachradh, agus cha robh aig ach cur suas leis. An robh e ’na ionghnadh ma tà ged dh’ fhàsadh e dìblidh, miodalach, fa chomhair nam feadhnach aig an robh ùghdarras os a chinn? Cuireamaid fàilte air an rian thiorail a tha ’tighinn air fàire, agus an daimh chubhaidh a tha ’tighinn am fradharc eadar duine is duine.

Iomallach ged bhà, is a thà fhathast, an Gaidheal ’na dhùthaich fhein, thainig e o chionn greis mhòir fo bhuaidh chumhachdan a chuir tuar choimheach air. Cha do ghabh an Rìoghachd móran suim de chor fhad ’s a bha sìth is sàmhchair ’ga còmhdachadh. Bha e ’deanamh mar a dh’ fhaodadh e a strì ri fearann neo-thorach, is a’ cur suas le ana-cothroman eile air nach ruigear a leas a bhi tighinn thairis an dràsda. A mach o thìr féin dhearbh e a mhisneach, ’s cha chuireadh deuchainn gaiseadh ann, ach aig an taigh gheibhteadh e gu tric miodalach is diùid. Dh’ ionnsaich e mòran o’n uair sin, agus ’si ’cheist a nis; Ciod an seòl bu chòr a ghnàthachadh a chum a chor a dheanamh na’s fheàrr na bha e riamh? Tha sùil luchd-riaghlaidh air an ceartair, agus ma tha cinneas an dàn da, feumaidh e greimeachadh air ròp tri dualach; ’se sinn, Fearann, cothrom malairte, agus oilean freagarrach an Gàidhlig ’s am Beurla. (1) Am Fearann. Tha rian nam Fineachan Gaidhealach seachad, agus bu cho math dhut a bhi tathunn ris a’ Ghealaich na bhi an dùil gu’n tig e air ais. Cha do lean ris na cinn-fheadhna, am beagan a th’ ann diubh an diugh, ach an t-ainm. Chaidh na seann dòighean do’n ionad anns an deach seann dòighean eile. Ach cha ’n urrainnear a ràdh gu ’n robh an rian feudalach a ghabh seilbh air a’ làraich móran na b’fheàrr na an rian fineachail. Cha ruigear a leas a bhi a’ leudachadh air a’ chùis, no bhi ag amharc, le osna, ’nar déidh. ’Se ar dleasanas ’nar là a chuid as fheàrr a dheanamh do chor ar dùthcha, agus do’n dream tha chòmhnuidh innte. Tha aire dhaoine thall ’sa bhos a nis leagte ri bhi a’ cur chùisean air bonn a riaraicheas miann reusonta an t-sluaigh. Fàgamaid an gnothuch mar sin an dràsda, gus am faicear ciod e tha ’dol a thachairt. (2) Cothrom malairt air muir ’s air tìr. Tha seo ro fheumail do’n Ghaidhealtachd ma theid a sàbhaladh o staid na déirce a bha ag iathadh mu timchioll o cheann fhada. Mur fosglair suas an dùthaich a réir seo, cha bhi a cor ach mar a bha e; leth-oireach an coimeas ri dùthchanan eile. Mur teid roinn de shaibhreas na Rìoghachd a chur air leth a chum na criche seo, cha ’n ’eil e soirbh a thuigsinn ciamar a thig buil chothromach ’na dàil. Tha dleasanas na Rioghachd do’n dream a dhoirt am fuil air a son, maille ris an dream a dh’ fhàg iad ’nan déidh, soilleir. Chuir an Dotair Moirreach tagradh foghainnteach suas an Taigh nan Cumantan o chionn ghoirid mu chor nan Eileanan Siar. Barrachd buaidh leis an Dotair chòir; dhleas e a thaghadh mar bhall Pàrlamaid. Tha ’chùis tearuinte ’na laimh-san.

(3) Ionnsachadh is oilean freagarrach. Thug mi tarruing air a’ chuspair seo cheana, agus bi sùil gu ’n gabh an t-Ughdarras Nuadh, mar a theirear ris, suim shònraichte do rud cho cudthromach ri oilean. Tha fios is cinnt nach eagal do’n Bheurla. Bha ise a’ faotainn a’ cheum-toisich riamh o steidhicheadh riaghaltain ionnsachaidh an Albainn. Ach a nis, an uair a thainig a’ Ghàidhlig a stigh do ’n chùirt fo ùghdarras Achd Pàrlamaid, gabhadh iad rithe, cha ’n ann mar nighean dhiolain, ach mar bhan-rìgh ’na dùthaich fein—a’ Ghaidhealtachd chaomh. Cluinneamaid a guth ri taobh a peathar anns gach sgoil. Cha ruig i leas nàire a ghabhail mu pongan milis ceòlmhor.

Chuir e ionghnadh orm, maille ri toil-inntinn nach bu bheag, air dhomh a bhi an cuideachd cuid de Ghoill air a mhios a chaidh, cho cothromach ’sa labhair iad mu ’n chòir air a’ Ghàidhlig a theagasg a chum ’s nach seargadh i as. Ach bu Ghoill ionnsaichte, inntinneil a bh’


[TD 147]

[Leabhar XIV. Treas Mìos an t-Samhraidh, 1919. Earrann 10.]

annta, agus b’e am barail gur mór an call cànain a leigeil a dholaidh. Cha ’n ionann seo is cuid de Ghaidheil. Nach eil fios againn uile air cho lag-chuiseach ’sa tha iad ’nam beachd mu chainnt an dùthcha? An t-aineolas agus cion ionnsachaidh coimhlionta! Is iad seo naimhdean na Gaidhlig, agus cha ’n iad Goill aig a bheil ionnsachadh farsuing. Tha mi an dòchas gu’m bi na Bùird mhóra a tha nis air an taghadh anns gach sgìreachd a’ ceadachadh Cothrom na Feinne do’n chànain nach d’fhuair an cothrom sin o’n là a ghabh a’ Bheurla làmh an uachdar oirre an dùthaich a sinnsireachd. Cumaidh sinn sùil air na nì iad. A thaobh an ionnsuchaidh eile, is cinnteach gu’n gabh na Bùird nodha, le cuideachadh na luchd-treòruichean a dh’ fhasdaidh iad, an cùram a tha cor na tìre ag agradh, air chor agus gu’m bi òigridh na Gaidhealtachd air an uidheamachadh a chum an àite a ghabhail an gnothuichean na Rioghachd mar shaoranaich ann an dùthaich shaoir.


[TD 156]

[Leabhar XIV. Treas Mìos an t-Samhraidh, 1919. Earrann 10.]

CRUINNE-EOLAS: ALBA.

LE DAITHIDH URCHADAN, M.A., L.C.P.

CAIB. III.

Tha Rian-Aimsir dùthcha an crochadh air a suidheachadh ’san leth-chruinne, air a h-astar bho chuan, air ruith agus àirde a monaidhean, agus air a’ chòmhdach tha oirre.

Tha suidheachadh Alba (eadar 55° agus 60° Tuath) ag aobharachadh aimsir meagh-bhlàth a bhi againn; ’se sin, tha teas an t-sàmhraidh gu leòir air son abachadh bàrr freagarrach (ach cha’n abaich lusan no measan a’ Chrios Theth an Alba le teas nàdurrach na gréine), agus tha gach seòrsa oibreach comasach air dol air adhart a Gheamhradh agus a Shàmhradh. Cha ’n ’eil fuachd uair ’sam bith cho mór agus gu’n reoòdh a’ mhuir, rud tha fàgail calachan-luingeas fosgailte fad na bliadhna, agus a’ toirt cothruim do mhuinntir ar dùthcha air malairt-mara a chumail suas gach àm.

Tha dùthaich aig oir cuain a’ sealbhachadh na buaidh a tha ’leantuinn ghaothan taise tlàtha, agus tha blàths is taisealachd feumail agus iomchuidh air son fàs luibhean air a bheil daoine agus ainmhidhean a’ beathachadh. Tha gu bitheanta na gaothan (an Alba) a’ séideadh de’n Chuan Sìar agus a’ giùlan luchd uisge a tha iad a’ taomadh ’nuair a ruigeas iad talamh àrd monanta mar tha ’san Aird an Iar, agus ’nuair a ruigeas na gaothan so an taobh an Ear, tha iad ’nan gaothan tiorma. Le so tha àitean ’san Aird an Iar bho Linne Chluaidh gus a’ Chairbh air am bheil bho 60 gu 100 òirleach uisge ’sa bhliadhna a’ tuiteam, ach ’se mu 30 a tha tuiteam air stiall bho Cheann Donnachaidh an Gallaobh gu Abarùig air a’ chrich Shasunnaich.

Tha ar suidheachadh aig taobh Mòr-Roinne Euaràisia a toirt dhuinn aig amannan àraidh gaothan tiorma, crainntidh, ach cha ’n ’eil na gaothan mi-thaitneach so cho trom ’san Aird an Iar, a chionn gur ann bho’n Tuath agus an Ear a tha iad a’ séideadh, agus gu bheil àirde an fhearainn a’ cumail fasgaidh air an taobh an Iar.

A thuilleadh air a bhi a’ tàladh no a’ glacadh uisge, tha beanntan a’ deanamh dùthcha blàth le bhi ’ga deanamh fasgach bho ghaothan fuara. Mar so ma tha beanntan ’san Aird a Tuath, tha fasgadh innte bho ghaoith bho Thuath, agus mar an ceudna ma tha an oirthir Tuath iosal, tha am fearann sin fosgailte do ghaoith fhuair bho Thuath. A rìs tha aonaichean àrda am meadhon dùthcha na’s fuaire na bhiodh àitean ìosal ’san aon astar bho’n Chearcall Mheadhoin.

Air na h-aobhairean ud tha Alba na’s blàithe na dùthchannan air tir-mór na h-Eorpa an aon astar a Tuath. Cha ’n ’eil aon chuid an Geamhradh cho fuar no an Samhradh cho teth againne, ged tha Alba gu fada na’s àirde no na duthchannan sin.

Tha Alba air a deagh chòmhdach le lusan agus coilltean, brat a tha ’cur éis air gaileadh (éirigh suas uisge bho’n talamh le teas na gréine). Tha coilltean mar an ceudna a’


[TD 157]

[Leabhar XIV. Treas Mìos an t-Samhraidh, 1919. Earrann 10.]

tarruing a nuas uisge as an adhar. Tha duilleach an còmhnuidh fionnar, agus tha fionnarachd lus a’ beagachadh teas an t-Sàmhraidh, agus tha coilltean a’ toirt fasgaidh bho fhuachd agus gaillionn a’ Gheamhraidh.

CAIB. IV.

BUAIDH NA H-AIMSIR AIR LUIBHEAN.

A chionn gu bheil gaothan bitheanta ar dùthcha a’ séideadh bho’n Iar Dheas, tha ceann Tuath agus taobh an Iar Alba ro fhliuch air son àiteach buannachdail, agus tha e mar an ceudna ro chreagach; ach tha crodh, caoraich is eich air an àrach ann an ceàrnan anns am bu dìomhain do luchd-àiteachaidh bin saothrachadh. Ged nach bi a’ Ghaidhealtachd air a cur gu buil mar thalamh-àitich, tha móran di anabarrach freagarrach air son coille. Na’n gabhadh ar n-Ard-Riaghaltas sùim de’n ghnothuich agus gu’n toireadh iad misneach agus cobhair do na h-uachdarain, bhiodh cosnadh fallainn aig luchd-oibreachaidh na coille, agus bhiodh an duthaich air neo-eiseimeil dhùthchannan céin a thaobh fiodha.

Feumaidh gach lus blàths, uisge, agus fonn freagarrach air son fàs, agus de na trì ’se uisge a’s feumaile do choille. Fàsaidh craobhan móra ann an droch thalamh, soirbhichidh iad ann am fearann fuar mar tha Canada agus Ruisia, ach cha’n fhàs iad mur ’eil pailteas uisge aca. Ma tha an talamh domhainn, tròm, gleidhidh e gu Sàmhradh an t-uisge ’thuiteas ’s a’ Gheamhradh, ach ma tha e tana ruithidh cuid troimhe agus éiridh cuid eile suas do’n iarmailt le teas na gréine, air chor agus ’nuair thig teas an t-Sàmhraidh gun tiormaich an sgroth uachdair air dhoigh agus nach fhaigh eadhon lusan beaga pailteas uisge ann. Ged tha uachdar na Gaidhealtachd tana, tha uisge gu leoir ann as t-Sàmhradh gu beathachadh chraobh, agus dh-fhaodadh miltean acair a bhi fo choille dhosraich anns nach ’eil feum ’sam bith an diugh.

Tha Aird an Ear is Deas na dùthcha na’s ìsle, na’s còmhnairde, agus na’s tiorma na Ghaidhealtachd, agus tha so ’gan deanamh ’nan talamh-àitich cho torach ’sa th’ air an t-saoghal, agus tha cladaichean nan earrannan so iomraiteach air son coirce, eòrna agus cruithneachd. Tha buntàta a’ fàs anns gach ceàrn ach gu h-àraidh an Siorrachdan Air, Haddington, Lodainn, Fiofa agus Forfar. Tha na monaidhean air an còmhdach le fraoch, sliabh, maoth-lusan is feur agus gheibhear crodh, caoraich, feidh is eòin a’ solar lòin orra. Fàsaidh measan gu math air a’ Mhachair Ghallda agus an àiteachean de’n Ghaidhealtachd, agus ’se ar beachd gu’m biodh e buannachdail do thuath nan gleann, na’n cuireadh iad barrachd sùim ann am meanbh-mheasan na bha iad riamh a’ deanamh. Cha ruigeadh na Gaidheil a leas a bhi cur uiread de airgiod gu Galldachd a cheannach mìlsean-mheas agus a tha iad a’ deanamh an dràsd.

(R’a leantuinn.)


[TD 161]

[Leabhar XIV. Ceud Mhìos an Fhogharaidh, 1919. Earrann 11.]

SÌTH.

Mar tha fios aig an t-saoghal chaidh cùmhnant sìthe a shocrachadh eadar Breatunn is a’ Ghearmailt ann an talla rìomhach Versailles. Dh’ aontaich an nàmhaid ris a’ bhann a chaidh a dheilbh air a shon, ach ma dh’ aontaich b’ann an aghaidh a chuilg. Dh’ fhiach na Gearmailtich gach innleachd ’s gach cuilbheart a chum a’ chuid de earrannan a chùmhnanta nach robh a’ còrdadh riutha a leasachadh gu am buannachd féin. Ach cha robh dol as ann. B’fheudar cur suas le cùisean, searbh mar a bha iad. Bha sgiathan na h-iolaire air am bearradh, agus a spògan gun ìnean. Bha cupan an toillteanais deiseil, agus cha robh air ach òl gus a’ ghrunnd. Na’n robh cuibhle ’ Fhreasdail air car a chur dhith an aghaidh Bhreatuinn is na Frainge, ’sann aig an Agh fein tha brath ciod a thachradh ri ar n-innis-ne. An uair a bha armailt Bhreatuinn ri uchd a ghàbhaidh—an dromannan ris a’ bhalla mar a thuirt Haig—cha mhór nach robh an gnothuch seachad; co dhiubh air tìr. Ach sheas na Breatunnaich mar bu dual, agus thuit ionnsaigh an nàmhaid gu làr. An déidh sin thainig toiseach na ruaige air fàire, agus chriothnaich na Hunaich le eu-dòchas

Fhuair an Fhraing a gréidheadh o’n Ghearmailt o chionn dà fhichead bliadhna sa h-ochd, an uair a bha a h-Iompaire cho gòrach agus a dhol am bad dream a b’fhearr is a b’uidheamaichte na iad fhéin. Cha do mhair a’ chomhrag ach goirid, agus chaidh an Fhraing a spùinneadh. Cha ruigear a leas a bhi a’ leudachadh air an droch càramh a dh’ fhuiling i fo shàil an nàmhaid. Ach bha cuibhle an Dàin a’ dol mu’n cuairt. Có chreideadh gu’n cuireadh i a leithid de char dhith an taobh seo de leth cheud bliadhna, agus gu’m faiceamaid an cinneach uaibhreach a ghairm Righ Phrusia gu bhi na Iompaire Gearmailteach ann an lùchairt Versailles a nis a’ sireadh sìthe anns a’ cheart lùchairt sin? Agus an t-Iompaire mór-chuiseach aca ’na fhògarrach an dùthaich eile! Nach b’e an dà là e.

Am beachd mhóran cha d’fhuair a’ Ghearmailt dad a bharrachd air na thoill i. Mar dhearbhadh air sin cha ’n ’eil aig neach ach amharc air ais air a giùlan an-iochdmhor is bhrùideil fhad sa mhair an cogadh. Shaltair i fo a casan na reachdan coitchionn a bhuineas do lagh ’s do cheartas. Tha clàr-ainm a h-eucoirean aithnichte do ’n t-saoghal uile. Mairidh cunntas air a lochdan cho fad ’sa mhairis eachdraidh. Chluich i air geall mór, ach thionndaidh na dìsnean air an taobh cheàrr, agus feuch call-catha cho caillteach ’sa thachair an eachdraidh an t-saoghail. Smaoinich car tiota air a’ chaochladh cruth a tha air tachairt ’san Eòrpa. Crùn nan trì gineilean a b’ uaibhriche air thalamh—na Hapsburgaich, na Hohensollarnaich, na Romanoffaich—air tuiteam gu làr, gun bhruidhinn air rìghrean a b’ ìsle an inbhe. Tha ’n Turcach féin—an droch bhall—a’ snàigeadh ’s ag aslachadh air fàbhar leis an t-sean fhoill a chum is nach bithear ro chruaidh air. Is fad o’n a thoill esan a bha air a sgiùrsadh gus an imir air an d’ fhàs e; ’s e sin a mach as an Eorpa


[TD 162]

[Leabhar XIV. Ceud Mhìos an Fhogharaidh, 1919. Earrann 11.]

Tha ’n léir-sgrios uamhasach a nis criochnaichte, ged tha còmhrag mhillteach a’ dol air adhart ’san Ruis fhathast. Chosd an cogadh saibhreas neo-chumanta do ar dùthaich fhein. A bharrachd air fiach na chaidh de bhàtaichean de gach seòrsa a chur fodha, chosdadh £8,000,000,000 o thoiseach gu deireadh. An uair a thòisich an cogadh bha Ghearmailt deiseil le deich muillion saighdear, mu’m b’ urrainn Breatunn, an Fhraing agus Belgium ach feachainn ri gluasad. B’e mhiorbhuil a bh’ ann nach d’ iomain iad sinn gu oir na mara. Fhad sa mhair an cogadh chuir Breatunn 8,654,000 saighdear fo uidheam air tìr, agus 700,000 air muir. Ach ’se an rud as dorra leinn a ràdh gu’n do chailleadh 995,000 air tìr, agus 36,000 air muir. Nach fuathasach a’ phrìs a chaidh a phàidheadh mu’n d’ fhuaireas lamh an uachdar air luchd-bristidh lagha is ceartais.

Am feadh ’sa bhios móran de mhuinntir na Rioghachd a’ deanamh luaidh le h-iolach mu’n t-sìth a chaidh a sheulachadh, bidh àireamh nach gann fo chràdh spioraid mu’n ulaidh a thugadh uatha, is nach tìll gu bràth. Do’n mhuinntir bhrùite seo, cha ’n ’eil iolach na sìthe ach a’ sgaineadh a rithis an lot is cuibhrionn daibh gu crioch am beatha. An uair a bhios càch a’ sgaoileadh am brataichean le luaith-ghàire, bidh iadsan suainte le falluinn a’ bhròin.

Tha ’n saoghal uile taingeil gu ’n deach crìoch a chur air an oillt a bha ’cuartachadh na h-Eòrpa mar gu’m biodh an t-Abharsair féin a’ guir a chum lìnn a sgriosadh an saoghal a thoirt a mach. Gun teagamh tha e iomchuidh gu’m biodh là air a chur air leth air son taingealachd a nochdadh, ach mur lean spiorad na taingealachd ’nar cridhe ach aon là àraidh cha ’n ’eil ann uile ach nàdur de mhodh fasanta. Ma dh’ fhaoidte’ gu’m bidh cuid a’ feòrach c’arson a tha sinn taingeil. Abraidh móran a chionn gu’n do choisinn sinn buaidh le cuideachadh ar luchd-daimh thar fairge maille ri cinnich eile a bha an comh-bhann ruinn, gu’n d’ fhuair sinn làmh an uachdar air an armailt bu chomasaiche ’san Eòrpa, agus gu’n do dhruid sinn càbhlach an nàmhaid ’na chalachan ’s ’na ionadan dìdean fhéin. Ged tha sin uile fìor cha ruigear a leas tuille ’sa chòir de spagluinn a’ nochdadh. Tha nithean an ama ri teachd folaichte oirnn. Thainig sinn troimh amar fuilteach, agus b’ fheàrr taing a nochdadh do bhrìgh gu’n d’ thainig beannachd na sìthe, agus gu’m faod sinn a bhi ag altrum an dòchais nach tachair cogadh cho oillteil gu sìorruidh tuille, agus mar an ceudna gu’n tuig cinnich gur e slighe na sìthe a bheir sonas mu’n cuairt.

Na’n siùbhladh tu troimh Alba an diugh, gu h-àraidh a’ Ghaidhealtachd, is gann gu’n tigeadh tu air dachaidh nach deach troimh ghleann a’ sgàile. Bha ’n fheadhainn a b’ fheudar fuireach aig an tigh a’ fulang ’nan inntinn mar a bha na gillean calma a bha ri uchd a’ chunnairt a’ fulang ’nan coluinn. Aig là na taingealachd ’s na luath-ghàire, ma dh’ fhaoidte’ gu’n cuir buaidh an fhàsgaidh-inntinn a bha ’gar leantuinn troimh bhliadhnachan a’ chogadh smaointean ’nar cridheachan a ni barrachd féum dhuinn na bhi glaodhaich ré aon là sonruichte. Tha fìor spiorad na taingealachd a’ dol na’s doimhne na dòrtadh aon là.


[TD 173]

[Leabhar XIV. Ceud Mhìos an Fhogharaidh, 1919. Earrann 11.]

CRUINNE-EOLAS: ALBA.

LE DAITHIDH URCHADAN, M.A., L.C.P.

CAIB V.

MEINEACHD.

Is iad gual agus iarann an dà mhéin a’s feumaile agus a’s pailte an Alba. Is ann air a’ Mhachair Ghallda tha iad air am faighinn, agus a chionn gu robh iad air am faighinn cuideachd no faisg air a chéile, bha cothrom air an oibreachadh gu saor. Ach ged tha luach £10,500,000 guail air a thogail ’sa bhliadhna cha ’n ’eil ach luach £300,000 de iarann air a chladhach an Alba, agus tha sinn a’ ceannach a chòrr as an t-Sùain, An Spainnd, Algeria, A’Ghréig, Tunis agus an Fhràing. Tha sinn a’ ceannach faisg air dà mhuillean tunna (2,000,000) ’sa bhliadhna.

Tha iarann á Raarsair air a tharruing gu Galldachd gu bhi air oibreachadh.

Tha sinn a’ deanamh ola ann am Fiofa agus Lodainn, as fhiach £500,000 agus a chothromaicheas 2,500,000 tunna.

Tha aol air oibreachadh am Fiofa, Lodainn, Sruighleadh, Leanndraig agus Dun-breatunn; gheibhear gràn-chlach an Abaireadhain agus Gallaobh Deas, sgliata am Peairt agus an Earraghaidheal, agus luaidh an Leanndraig agus Dùn-fris. Tha beagan guail agus marmor an Cataobh agus ’san Eilean Sgiathanach, ach cha ’n ’eil iad fhathast air an oibreachadh gu buannachdail. Tha creadh glè phailt, agus tha clachan creadha air an deanamh air a’ Mhachair Mheadhonaich. Tha clachan freagarrach air son togalaichean anns a’ chuid mhór de’n dùthaich, agus tha móran oibreach an ceangal ri cladhach, gearradh is snaigheadh chlach. Bha Inbhir Thòrsa iomraiteach air son leacan-ùrlair, agus cladaichean a’ Chaoil Mhoirich air son clach-ghaireil.

CAIB. VI.

TUATHANAS—AlTEACH.

De 19,000,000 acair fearainn na h-Alba cha ’n ’eil fo bhàrr agus feur ach 5,000,000 agus dhiubh sin tha mu 3,300,000 air àiteach. Tha mu leth na dùthcha còrr air 600 troidh os cionn mara, agus bho nach cinnich bàrr gu math na’s àirde na sin tuigear nach urrainn ach earrann bheag de Alba a bhi air a h-àiteachadh. Ged nach eil suidheachadh, rian-aimsir no móran de’n fhonn freagarrach air son cruithneachd a bhi ’na bhàrr tomadach, gidheadh tha iad uile iomchuidh air son fàs coirce agus eòrna, agus


[TD 174]

[Leabhar XIV. Ceud Mhìos an Fhogharaidh, 1919. Earrann 11.]

tha mu 1,000,000 acair fo choirce, 180,000 fo eorna, ach cha robh ach 60,000 fo chruithneachd. Is iad sneipean as fhaisge thig air coirce a thaobh na tha fodhpa de thalamh (400,000 acair). Gheibhear 150,000 acair gach bliadhna fo bhuntata, 12,000 fo sheagal, 10,000 fo phònar agus pheasair, 7,000 fo chogul agus pheasair-fhiadhain, 7,000 fo mheasan-beaga agus 5,000 fo chàl.

SPREIDH.

De 204,000 each an Alba, tha 150,000 air an cleachdadh ann an tuathanas. Tha mu 300,000 mart-bainne am measg 1,000,000 beathach cruidh ’san duthaich, agus tha mu 300,000 eile dhiubh air son feòla. Tha na caoraich na’s pailte na beathaichean ’sam bith, oir tha 7,000,000 dhiubh air na monaidhean agus na h-aonaichean againn. Cha ’n ’eil mucan cho lìonmhor ’sa dh’ fhaodadh iad a bhi. Is e 160,000 a tha anns an rioghachd air fad, agus tha chuid mhór dhiubh an Siorrachdan Aibaireadhain, Air, Uig-ton, Dhùnfris, Pheairt, Leanndraig, Earraghaidheal, Dhùin-éidinn, Forfair, Fiofa agus Rois.

(R’a leantuinn.)


[TD 177]

[Leabhar XIV. Darna Mhìos an Fhogharaidh, 1919. Earrann 12.]

PLÀIGH AN AMA.

Fhad ’s a bha ’n cogadh a’ dol air adhart, bha goileam is bòilich nach bu bheag r’ a chluinntinn mu ’n atharrachadh àghmhor a bha ’dol a thachairt an uair a thigeadh sìth mu ’n cuairt. Bha gach fàidh làn chinnteach gu ’m biodh ’fhàisneachd féin air a coimhlionadh. Bha na saighdearan gu bhi air an ath-nuadhachadh a chum gu’m biodh iad deiseil air son an àite a ghabhail anns an t-saoghal ùr. Bha ’n dùthaich, deir iadsan, gu bhi air a riaghladh le caidreamhas is tìoralachd; bha iochd is gràdh a’ dol a chòmhdachadh na Rìoghachd “mar a chòmhdaicheas na h-uisgeachan aigeann na fairge.” An aon fhacal, bha tréimhdhireas a’ dol a riaghladh an t-saoghail nuadh ud a bha na fàidhean a’ cruthachadh ’nan inntinn féin, ach nach facas air fàire fhathast. Bha ’n cruth taitneach, ach cha robh ann ach dealbh.

Ciod a tha air tachairt? Saoghal nuadh ann an seadh ris nach robh dùil aig na fàidhean—saoghal a tha air an t-slighe gu dorchadas na dubh-aimhreit, mur teid a shoillseachadh le gliocas is ceartas am measg mhaithean is mhithean. Tha nithean air dol á alt. Tha ’bheairt-riaghlaidh an cunnart a dhol ’na bloighdean, agus tha earrann de’n t-sluagh cearta-coma. Cha luaithe a chaidh crìoch a chur air a’ chogadh na thòisich trioblaid de ghnè eile air feadh na h-Eòrpa, air chor agus mur teid cùisean a shocrachadh eadar luchd-earrais agus luchd oibreach, cha ’n ’eil romhainn ach lom-sgrios—co-dhiùbh a thaobh malairt, agus na rudan a chuidicheas an t-ionmhas a bhios gu feum na dùthcha air fad. Tha a’ charraid a’ dol air adhart gun fhosadh. Rinn luchd-gnìomhachais suas an inntinn gu ’n d’ thainig an t-àm anns am bu chòr dhaibh “cuibhrionn chuimseach de nitheabh maithe na beatha so” fhaotainn. Is seo bunachas a’ ghnothuich, cothrom air am beò-shlàinte a chosnadh saor o’n teinne a bha ’ga leantuinn gus an seo, agus mur faigh iad barrachd saorsa is foise, cha bhi ann ach trioblaid gu deireadh na cùise. Bha àm ann anns am b’fheudar do fhearr-oibreach a bhi an ceann a ghnothuich fad finn foinneach an latha, agus na ’n gabhadh e ’dhànadas gearan a dheanamh m’a chor dh’ fhaodadh e togail air gu imir eile. Dh’ fhalbh an t-àm sin, agus is anns ’san t-seadh seo a tha saoghal nuadh air teachd. Mar tha fios againn uile, chaidh an roinn as motha de luchd-oibre ar dùthcha o chionn greise an comh-bhann a chum an crannchur a dheanamh na bu shocraiche, agus cha ’n ann gun umhail a dh’ fheumas luchd-riaghlaidh amharc orra. Cluinnidh sinn dream a’ cur an céill an diugh, gun athadh, gu’n d’ thainig Pàrlamaid an déidh laimhe mu nithean a bhuineas do leas an t-sluaigh as ìsle an inbhe, agus nach dean feum ach nadur de àr-a-mach a chum cùisean a cheartachadh. Is i a’ bharail seo a tha ’dùsgadh connsachaidh, am measg an t-sluaigh. Theagamh gu ’n d’ fhuair spiorad na mì-riaghailteachd tuilleadh ’sa chòir de bhuaidh orra. Ma bhuaileas e shuas air na gualadairean, luchd-oibreach nan rathaidean iaruinn, agus na comuinn eile air a bheil saibhreas na


[TD 178]

[Leabhar XIV. Darna Mhìos an Fhogharaidh, 1919. Earrann 12.]

rìoghachd an crochadh, a dhol ’nan tàmh gus am faigh iad, cha ’n e a mhàin tuilleadh duaise, barrachd foise, agus lasachaidh ’nan obair, cha ’n ’eil lagh ann a bhacas iad, ciod air bith a thachras do mhalairt na Rìoghachd. Is seo mar tha cùisean air ghoil an ceartair. An uair a shaoilear gu bheil nithean a sìoladh, agus fiughair ri fòsadh, brisidh aimhreit a mach an ceàrn air choireigin eile. Tha an aon bhuidheann cho diorrasach ris a’ bhuidhinn eile, agus cha tachair réite gus an tig neach iùlmhor ’san eadraiginn a chum a’ mheidh a shocrachadh an ceartas.

Nis tha e soilleir gu ’n d’ thainig an t-àm anns am feumar luim a dheanamh a chum a’ bheairt-oibreach a chur an òrdugh ma bhios dùil ri dubh-aimhreit a sheachnadh, agus an colbh a tha ’cumail ar dùthcha air a casan a shàbhaladh mu’n tuit nìthean tromach-air thearrach. Ged tha sinn aig sìth ris a’ Ghearmailt, tha mór fheum againn air sith ’nar tìr fhìn. Is cinnteach nach tachair carraid am measg an t-sluaigh gun aobhar, ach cha ’n e mo mhiann an tràth seo a bhi leudachadh air fàth na trioblaide troimh a bheil sinn a’ siubhal aig a’ cheart àm. Tha droch thuar air an tìr, agus an àite nan daoine còire a bha na fàidhean a riochdachadh ’nan inntinn ’se th’ againn sgaoth de chealgairean anns gach ceàrn fo stiùradh Righ na féin-bhuannachd—dream a tha caoin shuarach mu staid an comh-chreutairean cho fad ’sa chàrnas iad fein suas saibhreas air nach d’fhuair iad cothrom riamh roimhe. Mur biodh sin mar sin, c’ arson a b’ fheudar do luchd-riaghlaidh bacadh a chur air an sannt? Tha mi a’ ciallachadh luchd-buannachd mi-chneasda; an dream a tha a’ cumail phrìsean suas thar tomhas chuibheasach. Gun teagamh is e seo aon de na h-aobharan a tha ’toirt mu ’n cuairt furban am measg an t-sluaigh. Am feadh ’s a tha lòn chreutairean, agus goireasan eile nach dean iad as aonais, air dol trì fillte am meud am pris, an ioghnadh ged dh’ fhasadh iad mi-fhoisneach, agus a sìor thalach? Tha e coltach nach bi atharrachadh air a’ chùis gus an cuirear srian air slaightearachd—ma ghabhas sin deanamh. Cuiridh gaol an airgid fuadach air cneasdachd, agus gabhaidh féin-bhuannachd ro ghionach an t-aite a bhuineas do na subhailcean a tha eireachdail ’nar caithe-beatha.

Am feadh sa bhios mi a’ cnuasachd air cor na Gaidhealtachd aig an àm, bidh an suidheachadh an diugh a’ tighinn a stigh orm. Fhuair mi cinnteachd o Ghaidheal a bha air turus am measg nan eileanan o chionn ghoirid, gu bheil goireasan r ’an laimh air nach ruig sluagh nam bailtean móra a dh’ fheumas, olc no mhaith leò, a bhi am meinn nan ceannaichean. A dh’ aon rud, cha ruig iad a leas crùn a phàidheadh air dusan ubh, is cearcan a’ gogail anns ma h-iothlannan, no sgillinn Shasunnaich air punnd de iasg geal, ma tha iad faisg air muir. A thuilleadh air sin, is ainneamh an croiteir nach faigh seòl air ìm is bainne fhaotainn, agus ma theid ac’ air <eng>tea<gai> is siùcar a cheannach, tha an suidheachadh na’s fheàrr na móran air Galltachd fo uallach màl trom, agus aig nach ’eil cothrom air mòine a ghearradh, no suidhe air cnocan aig ceann an tighe cuartaichte le àilleadh glan, fallain nan gleann ’s nam beann. Ma tha cothroman de ’n t-seòrsa seo aca, is math an airidh orra iad, oir is daor a choisinn na truaghain air a’ chogadh mhillteach a sgar iad o’n cul-taice, agus am mic ris an robh iad a’ cur muinghinn an uair a thuiteadh lapachas na h-aoise orra.

Ann a bhi a’ gabhail beachd air cor ar dùthcha, ’si a’ cheist a bhios ag éirigh ’nam inntinn, is mi am shuidhe an uaigneas mo sheòmair; a bheil càllachadh is ciùineas an t-sluaigh a’ dol am feobhas? A bheil giùlan an t-sluaigh—air Galldachd co-dhiùbh—ach, mar gu’m b’ eadh, farsuingeachd seallaidh air còmhnard talmhaidh; an fhéinealachd a’ faotainn lamh an uachdar; na nithean tha àrd agus buan-mhaireannach air an dearmad. A dh’ aindeoin nan comhairlean a tha sruthadh o chrannagan, no an t-eòlas a tha oil-thighean a’ sparradh oirnn, maille ri òraidean deas-bhriathrach thall ’sa bhos, tha cuid de ’n bheachd gu bheil toiseach na luinge a’ cuimseachadh air cala far nach faigh ionracas àite. Faodar a radh nach ’eil an seo ach faireachadh an dubhachais. Biodh sin mar a dh’ fhaodas e, cha ’n ’eil tuar an t-subhachais ach fann fhathast.


[TD 186]

[Leabhar XIV. Darna Mhìos an Fhogharaidh, 1919. Earrann 12.]

CRUINNE-EOLAS: ALBA.

LE DAITHIDH URCHADAN, M.A., L.C.P.

Is ann ’san aird an-Iar de Inbhirnis as mò tha de chrodh, de eich is de chaoraich, ach is anns an Ear dhi as mo tha de choirce, de shnèipean, de mhucan agus de fheur-saidh. Ann an àird an Iar mhonanta S. Pheairt is iad caoraich as lionmhoire, ach tha’n tuilleadh cruidh, each is mhuc air a’ chòmhnard. An Ros tha tromlach a’ choirce ’san Ear ach tha ’n aird an Iar air thoiseach ann an snéipean, caoraich is mucan. Tha Abaireadhan agus cladach Deas a’ Chaoil Mhoirich iomraiteach air son crodh-marbhaidh, agus is ann an Cé tha na taighean-marbhaidh as mò an Alba. Tha féilltean móra cruidh, am Peairt agus an Dùn-fris. Is ann an Abaireadhain as mò tha de chrodh agus cha’n iongantach gu bheil a thri uiread de shnèipean innte is a tha an siorrachd ’sam bith eile. A thaobh cruidh tha Forfar, Peairt, Abarùig, Fiofa, Banbh, agus Rocsbrogh an inbhe aird, agus tha snéipean a reir sin annta.

BUNTATA.

Tha an cliu aig S. Air air son buntàta luathaireach agus aig Haddington air son feadhainn fhadalach, ach ’sann am Fiofa, am Forfair agus am Peairt as mò tha de thalamh fo bhuntàta.

MEASAN

Tha móran mheas a’ fàs air a’ Mhachair Mheadhonaich tiomchioll Dundeagh agus Blar-ghobhraidh, agus an Srath Chluaidh, agus tha fhios aig a h-uile neach gu bheil Glaschu agus Dun-deagh ainmeil air son mheas-shlaman.

CAIB VII.

IASGACH.

Tha mu 40,000 duine a’ saothrachadh ris an iasgach, agus tha iad a’ glacadh luach £3,500,000 gach bliadhna. A bharrachd air so tha luach £67,000 de mhaorach air a thional. A thuilleadh air iasgairean, tha 16,000 a’ faot-


[TD 187]

[Leabhar XIV. Darna Mhìos an Fhogharaidh, 1919. Earrann 12.]

ainn, cosnaidh ri gréidheadh an éisg air tìr agus mu 20,000 ann an oibrichean eile an crochadh ris an iasgach. Bho chionn beagan bhliadhnachan tha bàtaichean-seolaidh a’ dol á cleachdadh agus tha bàtaichean-smùid agus ola a’ gabhail an àite. Ged tha àireamh nam bàta a’ fàs na’s lugha, tha an fheadhainn ùra na’s cumhachdaiche agus na’s luachmhoire agus a’ toirt oibreach do bharrachd dhaoine na bha na bataichean-seòlaidh a’ deanamh. Anns a bhliadhna 1912, dh-iasgaich 7330 bàta-seòl is ramh air cladaichean Alba (440 fo àireamh na bliadhna roimhe) agus b’e an luach £500,000 agus bha an acfhuinn air a meas ann am £1,000,000. Mheasadh luach 356 bàta-ola aig £108,000 agus an achfuinn aig £150,000. Chuireadh £2,000,000 mar luach 824 bata-smùid agus mu £2,270,000 air an acfhuinn. Tha togail bhàta, deanamh bharaillean agus bhascaid ’nan oibrichean buannachdail an comh-cheangal ris an iasgach. Tha na bàtaichean air an deanamh anns a’ chuid mhór de na bailtean-iasgaich (Abaireadhan, Bail-nam-Frisealach, Banbh, Arcamh, agus Sealtuinn). Nithear mu 70 bàta-smùid agus mu 140 bàta-seòlaidh is ola gach bliadhna. Mar an ceudna is ann ’sna bailtean-iasgaich tha baraillean is leth-bharaillean air an deanamh. Tha Abaireadhean, Ceann-Phàdruig agus Baile-nam-Frisealach a’ deanamh mu 500,000 am fear, Inbhir-Uig 200,000, Arcamh is Sealtuinn 280,000, agus an Aird-an-Iar 64,000 ’sa bhliadhna. Tha na h-àitean ceudna agus Lìt a’ deanamh bhascaid. Chuireadh obair bhascaid air bonn ’san Eilein Sgiathanach agus tha 6,000 gach bliadhna air an reic an so. ’Se sgadan an t-iasg is luachmhoire tha air a mharbhadh an Alba agus faodar an luach bliadhnail a chuir mu £2,000,000. Is iad Sealtuinn is Arcamh an earrainn anns am mò tha de sgadan air fhaighinn, agus cha mhór gu bheil baile eadar Inbhir-Uig an Gallaobh agus a’ chrioch Shasunnach nach eil gu mór an earbsa ris an iasgach-sgadain. Anns an Aird-an-Iar tha Steórnabhagh, Barra, Mallaig, Caol-Lochaillse, Ceann-loch, Inbhir-aora, Baile-Bhòid, Grianaig agus Baile-na-tràigh, ’nam bailtean-iasgaich ainmeil.

Tha móran de ’n ghlais iasg air a mharbhadh mu Mhallaig, an t-Oban, Gearrloch (Rois) agus Caol-Lochaillse. Tha Abaireadhan air fear de na puirt iasgaich is iomraitiche air an t-saoghal.

Tha iasgach bhradan air a chuartachadh air cladaichean, lochan is aibhnichean na dùthcha, agus tha Aibhnichean Spé, Tàgh agus Tuaid, cliùiteach anns an t-seadh so. Tha fasgadh lochan is eilean na h-Aird-an-Iar fàbharach do iasgach geamhraidh, ach tha tromlach an sgadain-shamhraidh air fhaotainn ’san Aird-an-Ear.

CAIB. VIII.

EALDHAINEACHD.

Chunnaic sinn gu bheil gual na h-Alba anns an taobh Deas agus is ann air a’ Mhachair Mheadhonaich tha beart-obair na dùthcha gu mór air a suidheachadh.

Tha an t-iarann air a leaghadh, air a ghlanadh agus air oibreachadh ann an Airdrie, Coatbridge, An Eaglais-Bhreac, Cill-Mhàrnaig agus Hamilton. Tha oibrichean-inneal annta sin agus an Glaschu, Grìanaig agus bailtean eile faisg air Abhainn Chluaidh.

INNEAL-DHEANAMH.

Tha innealan air an deanamh an Abaireadhan, Dùn-deagh agus Lìte. Fhuair Motherwell clìu air sin drochaidean-iaruinn.

LONGAN.

Tha trìan de longan Bhreatuinn air an togail air Cluaidh, an Glaschu, Pearaig, Gobhan, Port-Ghlaschu, Grìanaig agus Dun-Breatunn.

FIGHEADARACHD CLOIMH.

Shuidhicheadh figheadarachd clòimhe ann an glinn nan Aonach-Deasach air sgàth freagarrachd na dùthcha so air son chaorach (Hawick, Galashiels, Mealros, <eng>&c.<gai>). Gheibhear breacanan an Srùighleadh, bratan-làir an Cill-Mhàrnaig, aodach-ìochdair an Allt-bhonnaich agus Hawick, agus guailleachanan am Paislig.

COTAN.

Thug iarunn agus gual Leanndraig, fluichead na h-aimsir agus deisealachd a’ Chuain-Shiar air fighe cotain a thighinn gu àirde mhóir an Glaschu agus ’na chriochan. Tha Paislig a’ cumail snàtha ri moran de’n t-saoghal, agus anns na bailtean mu’n cuairt tha lìontan sgadain air an deanamh.

ANART.

A chionn lìon a bhi pailt air Mór-thir na h-Eorpa is ann am Forfar agus am Fiofa tha beart-an-anairt, ach tha Glaschu ris an obair cheudna, agus tha bailtean beaga Air agus Leanndraig a’ deanamh anart-grinn is obair-gréis.

CORCACH.

Tha còrcach air oibreachadh anns na h-aitean anns an deanar anart.

PAIPEIR.

Choisinn buadhan an uisge agus coilltean Lochlainn gu’r iad Abaireadhain agus Dùn-éideann prìomh àiteachan deanamh phaipeir. A thaobh gu’m b’e Dùn-éideann ceann-bhaile na rioghachd, gu’r ann tha na cùirtean-lagha a’ suidhe, agus gu bheil oil-thaigh mór ann, ’sann tha chuid mhór de leabhraichean Albannach air an clòdhadh.

(R’ a leantuinn.)
