[TD 81]

[Leabhar X. Mìos Meadhonach an Earraich, 1915. Earrann 6.]

AN T-EARRACH.

Is toigh le Bàird agus sgrìobhadairen eile a bhi meòrachadh air àm an Earraich, mar àm ùrachaidh, cha ’n e mhàin a thaobh na talmhainn, ach a thaobh tograidhean na h-inntinn agus na h-aigne. Tha fiughair ri aiseirigh nan lusan a bha ’nan cadal ré dùldachd a’ gheamhraidh, ach tha giùlan paisgte ’nan gné gealltanas air blàthan maoth an t-Samhraidh. Tha na h-eoin bheaga fhein a’ dearbhadh, le binneas an cìùil, faireachaidh an ath-bheothachaidh tha nàdur a’ cinntinn annta, mar gu ’m biodh iad a’ ceileireadh mu chinnt an dòchais tha ceangailte ris an Earrach, ris an t-Samhradh, agus ri lanachd is saibhreas an Fhoghair, Bha ’m bàrd Sasunnach, Tennyson nach maireann, a’ gabhail beachd air a’ chomharradh gràidh a thigeadh an cridhe na h-òigridh an luib an Earraich. Tha ùrachadh, mar gu ’m b’eadh, ’s an àileadh, ge b’ oil leis na frasan fuara, agus am fline sneachd a bhios a’ sguabadh thairis oirnn air uairean. Ach thig pladhaidhean de ’n ghréin tha nis a dìreadh na ’s àirde ’s an iarmailt. Bith Nàdur a deanamh falach-fead oirnn, mar gu ’m biodh i ’sòradh an aoibhneis tha romhainn, gus am bith sinn ann an staid inntinn airson seilbh a ghabhail air na tha i ’dol a thaisbeanadh dhuinn. Is àill le bàird a bhith a’ cuir an céill, gu ’m bheil an aimsir air a coisrigeadh leis na tri nithe as cumhachdaiche an crannchur na beatha tha làthair—Creideamh, Dòchas. agus Gràdh. Gun teagamh tha dlù-cheangal aig faireachaidhean chréutairean ri ’n càil-aigne, ach air a shon sin, bith sinn a’ gabhail tlachd ann a bhith ’creidsinn gu ’m bheil a’ chuid as miosa air ar cùl. Cha tig dìobradh air a’ ghealladh tha ’n cois imeachd Nàduir, ged bhios na siantan greannach. Thig a’ ghaoth ’n ear bho chrìochan Ruisia cho géur ’s cho nimheil ’s a bha i an uiridh, agus tharr leinn gu ’n giùlain i air a sgiathan saighead na ’s nimheile, ann an seadh eile, na rinn i riamh; oir tha aice ri séideadh thairis aìr a’ Ghearmailt, mu ’n ruig i sinn. Ach cumaidh sinn ar sròn dìreach na h-aghaidh gu neo-sgathach. Bith luchd nam bailtean móra a’ gearain gu ’n cuir fuachd na gaoithe ’n ear crith roimh ’n com, ged bhios éideadh blàth air a shuaineadh umpa; ach dé an coimeas a th’ aig an staid ri cor chroitearan, là reothairt, a buain feamann; am bogadh gus na cruachanan, trang a’ deanamh an ràtha deiseil mu ’n tig an lionadh; agus, air dha ’dol air flod, ’ga thoghadh leis an eathair chun a’ chladaich.

Ann an seadh eile, dé tha sgiathan an Earraich a’ giùlan ’na luib a thaobh ar sluaigh ’s ar rìoghachd? Cha ’n ’eil a’ cheist furasd’ a fuasgladh. Tha fios againn uile dé tha dhìth oirnn—buaidh chothromach air an nàmhaid, agus sìth seasmhach. Na ’s lugha na sin, cha dean an gnothuch, mu choinneamh na h-àmhghair a thuit oirnn; an fhuil a chaidh a dhòrtadh, agus a theid a dhortadh fhathast.


[TD 82]

[Leabhar X. Mìos Meadhonach an Earraich, 1915. Earrann 6.]

Am mothuchadh air seo, faodar a radh a thaobh na Gaidhealtachd, nach do thachair Earrach a riamh cho muladach ri a seò, a caoidh an fheadhainn nach till. Gidheadh, ged tha ’n t-saighead goirt, lughdaiche cliù nan laoch a thuit, geiread a faobhair.

Tha fios nach bith obair an earraich air a Ghaidhealtachd am bliadhna cho sunndach, agus na gillean air falbh. An uair a thig “àm chur ghearran an éill,” cò theid eadar lamhan a’ chruinn? Am féumar lamh a thoirt air a’ chois-chruìm mar o shean? Ge bith dé thachras, bhiodh e iomchuidh gu ’m foillsichidh an dream is saibhire an crannchur, cuideachadh do ’n dream is uireasbhuidheach. Ach ’s cinnteach gu ’n dùisg suidheachadh na dùthcha a bheag no mhór de ’n t-sean chàirdeas, a b’ àbhaist a bhi ’riaghladh am measg nàbuidhean ’san aimsir a dh’ fhalbh.


TÒMHAS NAN AIMSIREAN.

Is beag an àireamh a ghabh, no tha gabhail, spéis do ’n chuspair seo. Thig gach aimsir mar tha dùil aca, mar a thainig i o shean, agus cha ’n ’eil an còrr mu dhéidhinn. Gun teagamh is ann le smuain, measgaichte le smuairean, a bhiodh an sean Ghaidheal a’ gabhail beachd air dìomhaireachd a’ chruinn-cé, agus na riaghailtean air an robh iad ag amharc le ioghnadh. Chaidh lòchran an eòlais a chleith orra, agus mar sin bha ’m brat a bha ’còmhdach na dìomhaireachd sin ’na chuis uamhunn doibh, ged bha e dùsgadh a suas an Spioraid gu h urram. ’Nar làth-ne chuir Eòlas a shnàthainn tomhais thar an iarmailt mar a rinn e thaobh na talmhuinn, ach cha do lughdaich seo Spiorad na h-irisleachd, agus an urraim anns an inntinn chothromach. Cha ’n ionann beachd ar n-aithrichean mu Astar agus mu Thìm, agus na beachdan a fhuair sinne trid eòlais; ach cha ’n fhaod sinn a ràdh nach robh iad géur am beachd, farsuing an inntinn, agus a sealltuinn na b’ athaisiche mu ’n cuairt doibh na tha sinne, le ar boil mu mhalairt, mu bhiadh, mu aodach, ’s mu fhearas-chuideachd.

Tha sgrìobhadairean a’ gabhail tlachd a’ bhith ’cuir an céill na h-innleachdan a bha muinntir an t-sean saoghail a’ deanamh a chum tìm agus aimsir a thomhas. Cha ’n ’eil a’ chùis soirbh a soilleireachadh, do bhrìgh gu ’m buin i ri spéur-eòlas, agus àireamhachd. An uair a bha daoine a fàs na bu mhothuchail air Nadur, agus na h ioghnaidhean a bha ’ga ’cuartachadh, thug iad fainear gu ’m biodh e féumail doibh cuimhne a’ chumail air nithean sònruichte a bha tachairt ’na linn ’s ’nan ginealach. Mar sin chì sinn bho na clàran a dh’ fhàg iad as an déidh, o chionn mìltean bliadhna, an dòigh a bha iad a’ gnàthachadh a chum tuiteamais àraidh a ghleidheadh bho ’n di-chuìmhne. Theirte gu ’n do thachair a nì ud, no ni ud eile, ’nuair a bha a’ leithid so a righ air a’ chathair; no mar a theireadh na Ròmanaich, ’nuair a bha, abair, <eng>Plancus<gai> ’na ard-chomhairliche. Bha ’n dòigh cheudna aig na Caldéanaich agus cinnich eile. Tha e soilleir nach robh seo gun mheang, agus b’ fhéudar innleachd eile fhaotainn a mach. Ghabhadh beachd air na réultan, agus air a ghealaich, a chum riaghailt a shuidheachadh. Trid an rannsachaidh, dh’ amais na h Eiphitich, cho math ris na Caldéanaich, àireamh làithean na bliadhna a shuidheachadh aig tri cheud agus tri fichead. Ged bha diòmhaireachd cuairt na réultan, na gealaich, agus na gréine an comhnaidh a cur dragh orra, ’s iongantach am fiosrachadh a fhuair iad. Mar a bha ’n eòlas a’ dol am méud, bha iad a’ fàs na bu dàna, agus shuidhich iad na miosan bho ghealaich ùir gu gealach ùr—mu naoi la fichead gu leth. Ged bha seo a’ còrdadh ann an tomhas ri ath-philltinn na ràidhean, fhuaireadh a mach, mar a bha tìm a’ dol seachad, gu ’n robh cunnart ann gu ruitheadh miosan an earraich gus an t samhradh, no eadhoin gus an fhoghar! Cha ’n ’eil rùm againn a mhìneachadh mar a chaidh cùisean a réiteachadh leis na Romanaich, agus an dream a thainig ’nan déidh. Bith sinn fhathast a’ bruidhinn air a chunntas ùr, agus air an t sean chunntas. Ghabh Albainn ris a’ chunntas ùr aig toiseach an t-seachdamh linn deug (1600), ach tha ’n sean chunntas a’ riaghladh fhathast an cuid a cheàrnan. A sios gu 1752, bha e ’na chleachdadh an Sasuinn a bhliadhna ùr a bhi tòiseachadh air Làtha feill Muire (<eng>25th March<gai>).


AM MART.—MIOS NA BA RIABHAICH.

Is e na Ròmanaich a thug an t-ainm seo dhuinn—<eng>Martius<gai>. B’ e am mios seo a’ cheud mhios de ’n bhliadhn’ ùir aca, agus saoilidh sinn nach robh iad fada ceàrr, oir ’s ann leatha tha àm an ùrachaidh a tòiseachadh. Cha robh ach deich miosan ’sa bhliadhn’ aca an uair ud, ach chuir iad a dhà eile rithe ’na dheidh—<eng>January<gai> agus <eng>February<gai>. Is ann mar urram do ’n t-sean dia <eng>Janus<gai> a thugadh an t-ainm do ’n cheud té. Chaidh an dia seo a dhealbh le dà aghaidh, a chum agus gu ’m faiceadh e roimhe ’s as a dhéidh (tiodhlac ro fhéumail). Agus a chionn gu ’n robhar ag aoradh dha aig ceann-tòiseachaidh gach oidhirp agus cùis, na ’n leanadh piseach, bha e ro iomchuidh gu ’m fosgladh e a bhliadhna. Tha ràthan nan sean Ghaidheal mu na h-aimsirean a foillseachadh an cumadh, agus an stugh, a bha ’cur snas air am modh-labhairt. Gheibh sinn annta Gliocas, Géiread, agus Giorrad. Cuireamaid sios mar eisimpleir an dòrlach a leanas:—


[TD 83]

[Leabhar X. Mìos Meadhonach an Earraich, 1915. Earrann 6.]

“Am fear nach cuir anns a Mhàrt, cha bhuain e ’s an Fhoghar. Am féur a thig a mach ’s a Mhàrt, theid e stigh s’ a’ Ghiblean. Cha tig Geamhradh gu cùl Calluinn, no Earrach gu cùl Féill Padruig.

Cha ’n ’eil port a sheinneas an smeòrach ’s an Fhaoilteach, nach caoin i mu ’n ruith an t-Earrach.

Theid an t-Earrach fo ghèill mu ’n goir a’ chuthag.

Is e ’n ceò Geamhraidh a ni ’n cathadh Earraich.

Theid cathadh Earraich troimh bhòrd daraich.

Cho fad ’s a theid a ghaoth anns an dorus là na Feill Brìghde, theid an cathadh anns an dorus là na Feill Padruig. A’s t-Earrach ’nuair a bhios a’ chaora caol, bidh am maorach reamhar.

Thubhairt an Fheadag ris an Fhaoilteach,
C’ àit an d’ fhàg thu an laoighein bochd
Dh’ fhàg mis’ e aig cùl a gharaidh,
’S a dhà shùil ’na cheann ’nam ploc.

Mios Faoiltich—seachduinn Feadgaig, ceithir-là-deug Gearrain—seachduinn Caillich, tri là Sguabaig—suas e ’n t-Earrach. Mar mhart caol a’ tighinn gu baile, tha camhanaich na maidne Earraich.

Mar chloich a’ dol an aghaidh bruthaich, feasgar righinn Earraich.” Theirear Di-Domhnuich Inid ris a cheud Di-Domhnuich de ’n Mhàrt, ach a réir mar tha ’n solus ùr a tighinn a stigh. As déidh sin, Di-Luain Inid agus Di-màirt Inid. Theirear an “Inid bheadaidh” ’nuair a tha ’n solus ùr beagan làithean an déidh na Feill Brìghde; thigeadh an sin “Earrach fad’ an déidh Càisge.” Is cinnteach gu ’n robh e goireasach do na sean Ghaidheil, a bhi roinn na bliadhna na h-earrannan a réir na féisdean a bha ’n Eaglais a’ gleidheadh, agus tha cuid fhathast ’nar measg—a chuid is sine—a roghnachadh an aon dòigh, ’nuair is miann leo an cuimhne ùrachadh a thaobh rudan nach bu mhath leo a dhi-chùimhneachadh. Cha ’n e idir gu ’m bheil iad, ’s dòcha, ’creidsinn ann an seadh na feisdean, no gu ’m bheil fios aca carson a chaidh an òrduchadh, ach gu ’n robh an athraichean ris an aon chleachdadh.


[TD 85]

[Leabhar X. Mìos Meadhonach an Earraich, 1915. Earrann 6.]

DA CHEILIDH.

Tha móran de Mheuran a’ Chomuinn nach ’eil a’ cumail nan céilidhean àbhaisteach air a’ Gheamhradh so. Cha ’n ’eil sinne a’ sparradh orra sin a’ dheanamh, ged is miann leinn na coinneamhan teagaisg a dhol air aghaidh mar a b’ àbhaist. Is ann aca fhéin is fhearr a tha fios air mar a tha an cogadh fuilteach so a’ buntainn riutha. Tha, gu ’n teagamh, moit oirnn uile an àireamh mhór de bhuill a’ Chomuinn a tha a’ seasamh còirichean ’na rìoghachd cho gaisgeil an aghaidh nàmhaid cho borb, an-iochdmhor; agus riu-san a tha caoidh na dh’ fhalbh ’s nach till, tha ar co-fhaireacheain a’ dol a mach ann an tomhas móran is motha na theid againn air a’ chuir sios am briathran anns a’ mhìosachan so.

Far am bheil e comasach tighinn an ceann a chéile ann an doigh chaidreach, féumaidh sinn aideachadh, tha e a’ beothachadh an spioraid agus a’ togail na h-aigne car tamull air falbh bho ’n tromachas a thuit oirnn uile.

Le cead na Comhairle fhreagair mi cuireadh fialaidh as an Ath agus á Cille Mhìcheil; agus mu mheadhon a’ mhios a chaidh seachad ghabh mi cuairt do ’n sgìre anns an do rugadh mi. Is iad fhéin a dh’ fhàiltich mi gu furanach! Thainig cuid dhiù mìltean a dh’ astair, agus sinn a dh’ fhaodadh a bhi taingeil, bha an oidhche tioram, rionnagach. Cha ’n ’eil meas air thalamh aig muinntir a bhaile-mhóir air a’ ghealaich! Cha ’n ’eil feum aca oirre, agus is ann gle ainneamh a chi iad idir i! Cha ’n e sin dhomhsa agus do luchd tathaich nan céilidhean ’s an dùthaich, is ged nach do dheàrrs a’ ghealach oirnn anns an Ath rinn an Grioglachan mar a b’ fheàrr a b’ urrainn da.

Bha an Ceann Suidhe suairce anns a chathair, agus maille ris bha an da Iar-Cheann Suidhe agus an t-Urr Alasdair Domhnullach, Ceann Suidhe meur Chille Mhìcheil. Leugh mi dhoibh òraid air seana chleachdaidhean is obair nan ràithean anns a’ Ghaidhealtachd agus dh’ éisd iad cho stolda, chiallach ’s ged a b’ ì searmoin a bh’ agam.

Labhair na ceannardan an sin gu comasach, agus mar a thuirt fear de ’n Chléir ris an fhear eile, théid aig na ministeirean air sgéulachdan innseadh cho math ri daoine eile, agus gu h-àraidh am fear a thuirt gu robh an <eng>tea<gai> a fhuair e ’s an àiridh cho laidir, thiugh ’s gu ’m fàgadh am bigein àileadh a’ luirg innte!

Fhuair sinn an sin òrain bhlasda, mhilis; air an seinn ann an dòigh a leig ris an tlachd agus an dragh a tha a’ Mhaighdean Uasal Nic Mhuirich a’ gabhail ’nan teagasg. Bha port againn air a’ phìob, is bha sunnd air sean is og.

Tha am Maighsteir Sgoile, mar is dual d’a chinneadh, Caimbeulaich Ile, a’ deanamh obair mhaith a’ teagasg leughadh agus sgrìobhadh Gàidhlig anns an Sgoil, agus mar a thuirt mi cheana tha a’ Mhaighdean Uasal Nic Mhuirich a’ teagasg a’ chiùil. Bha sinn uile toilichte a faicinn aig a’ cheilidh gu slàn fallain, an déidh an cnatan dubh a chuir seachad. Is mór m’ eagal gu ’n d’ fhuair i e a’ dol do Chille Mhàrtuinn a’ theagasg ciùil do na bheil an sin de bhuill a’ Chomuinn, ach co a dh’ fhaodas sin a’ radh? Cha bhi slàinte cuirp no inntinn aice mar a bi i am measg obair na Gàidhlig. Tha An Ceann Suidhe—An t-Urr Eachann Camaran—a’ teagasg an leughaidh ’s an sgrìobhaidh anns an Sgoil an Cille Mhartuinn air oidhche Di-haoine, agus cha’n’eil sin aige mar a chuid fhéin air uairean. Ach an uair a gheibh sinne ar cànain mhùirneach air an aon bhinnein ri cànainean eile, ’s cha ’n fhada gu sin, faodaidh an cnap-starra a tha an sud sealltuinn a mach. Fear eile airson Eachainn! Cha ’n ’eil fios no tuigse aig móran de bhuill an Ard Chomuinn air an sàruchadh agus an campar-inntinn a tha buill threibhdhireach nam Meuran a’ fulang an cuid a dh’ àitean a’ craobh-sgaoileadh obair a’ Chomuinn. Ma tha dearbhadh a dhìth orra, gabhadh iad sgrìob do Chille Mhàrtuinn.

An ath oidhche an déidh an Ath chaidh an luchd dreuchd ’s mi fhein do Chille Mhìcheil, agus bha an Tigh Sgoile an sin loma làn, cuid dhiù ’nan seasamh. Bha iad ann as gach ceàrn mu ’n cuairt a bha an dlùths còig no sé mhìltean do ’n Tigh Sgoil. Bha Maighsteir Domhnullach anns a’ chathair aig a’ choinneamh fhéin ach fhuair e cuideachadh ’san deasbaid bho Mhaighsteir Camaran. Dh’ éisd iad uile le ro aire ris na bh’ agam ri ràdh, agus an déidh do ’n Chléir am beachdan a thoirt seachad thòisich na h-òrain. Cha robh saothar na Maighdean ’ic ’Ille Bhàin gun toradh, agus bha mi fiòr thoilichte sin fhaicinn. Cha do leig iad á cuimhne na duanagan a fhuair iad, agus sheinn iad gu fìor thaitneach iad. Thug mi dhoibh dà chuairt air a’ phiob-mhóir agus b’ fheàirrd iad sin. Chuir e sunnd gasda orra.

Tha Maighsteir Domhnullach a toirt dhoibh leasain Ghàidhlig, seachdain mu seach an Cille Mhìcheil agus anns a’ Chàrn Bhàn, agus a reir is mar a chunnaic mise, leanaidh an tréud am Buachaille, agus tha gu deimhin aonta eile air a thoirt do ’n Ghàidhlig rathad Ghlas-airidh.


[TD 86]

[Leabhar X. Mìos Meadhonach an Earraich, 1915. Earrann 6.]

Cha ’n ’eil Gàidhlig aig a’ Mhaighstir Sgoil, ged is Diùrach is athair dha, ach tha de ’n uaisle ann nach cur bacadh air chor air bith orrasan a tha cho dìchiollach air cùl na Gàidhlig.

Aig an dà Cheilidh a dh’ ainmich mi cha deach aon smíd Bheurla a labhairt, agus nach ann mar sin a bu chòir dha bhi! Nach ann faisg air a sud a thàinig ar céud sinnsear air tìr an Albainn, agus nach b’e an Carsalach Mòr a bha an Càrnàsairidh a chlò bhuail a’ chéud leabhar Gàidhlig!

Gu ma fallain ’s gu ma slàn a bhios iad uile, is e an leithidean a chumas sròl na Gàidhlig ri crann.

Acasan da rìreadh tha mìle taing a’ Chomuinn Ghàidhealaich.

NIALL MAC’ILLE SHEATHANAICH.
