[TD 1]

[Leabhar X. Mìos Deireannach an Fhogharaidh, 1914. Earrann 1.]

UILLEAM-GUN-CHÈILL—PLAIGH NA ROINN EORPA.

Tha ’n saoghal a nis a’ faicinn toradh an t-soisgeil ùir a chaidh a chur air chois anns a’ Ghearmailt le feallsanach mór do’m b’ainm Nietzsche o chionn corr agus deich bliadhna fichead. Dh’ fhàs e céum air chéum mar a dh’ fhàsas na h-uile droch bhéus. Fhuair e buaidh air inntinn nan daoine uaibhreach; chreid iad e do bhrìgh gu ’n robh e ’cordadh ris an àrdan a ghabh greim orra, agus a thug a chreidsinn orra gu ’m b’ iad fhein daoine taghte na h-Eorpa. Chaidh lagh nam modhannan mar rian giùlain a thilgeadh an darna taobh. ’Nam beachd, cho robh ann ach fuigheall an t-saobh-chràbhaidh ris an canar an creideamh Crìosduidh! Ciod e ’féum a tha ann an creideamh a bhios a’ nochdadh ceartais no tròcair do’n dream a tha anmhunn agus lagchuiseach? Mar is luaithe a theid iad as ’s ann is fheàrr; cha ’n ’eil iad ach a cur moille air an rian nuadh a tha ’teagasg gur beannaichte na daoine tréun anns am bheil spionnadh cuirp agus inntinn àrd, oir sealbhaichidh iad an talamh mar oighreachd. Eiridh an soisgeul ùr ’na mhórachd; an soisgeul a dhiùltas àite do thruacantas; an soisgeul a dh’ fhoillsicheas neart os cionn ceart! Nach uamhasach an deireadh chun an tig ionnsachadh cuid de nam feallsanaich an uair a bhios iad air at suas le uaibhreas mi-chneasda, agus a theid iad air seachran air slighe na Fìrinn.

O chionn fhada bha ùidh mhór aig diadhairean na Gearmailt a bhi a’ sgrùdadh agus a’ tolladh mu thimchioll cinnteachd a’ chreidimh Chriosduidh, agus cha ’n fhòghnadh ach cuid de nam ministearan againn fhìn bliadhna no dhà a chaitheamh ’nam measg air son an deasachadh na bu choimhlionta air son cùpaidean ar dùthcha, mar gu’m b’ fheàirrde lagh nam modhannan boinne no dhà de phùinnsean na Gearmailt air son a dheanamh na bu bhlasda. Chòrd an soisgeul ùr gu ro mhath ris na Gearmailtich fhein, agus tha iad a’ dearbhadh an toraidh an diugh. Ghabh an t-Impaire fhein an galar, a dh’ aindeoin cho tric ’s a bhios ainm a’ Chruithfhear air a bhilean toibheumach. Fhuair amaideas na feineileachd agus an uaimhreis a leithid a bhuaidh air agus gu ’m bheil e a’ creidsinn gu ’r h-e an cinneach Gearmailteach an aon chinneadh a thagh am Freasdal a chum truaghain eile an t-saoghail a chuir anns a’ mholltair a dhealbh e fhein air a son! Mur deach a shùilean fhosgladh a nis leis a’ chogadh seo, tha e dall da rìreadh.

Cha do chreid e fhein no a luchd-comhairle gu ’n rachadh Breatunn cho fad ’sa chaidh i air son crioman pàipeir! Ach air a chri-


[TD 2]

[Leabhar X. Mìos Deireannach an Fhogharaidh, 1914. Earrann 1.]

oman phàipeir sin bha gealltanas Bhreatunn agus a ghealltanas fhein sgriobhte, agus a reir lagh nam modhannan bha e éu-comasach a bhristeadh. Bhrist a’ Ghearmailt e, agus tha na cumhachdan is àirde ’s an Roinn Eorpa an amhaichean a cheile. Bidh an cogadh seo ainmeil, cha ’n ann a mhàin air son aireamh nam feachd a tha ’cath—aireamh—nach fhacas riamh roimhe air blàr—ach air son na brùidealachd a dh’ fhoillsich na Gearmailtaich agus a chuir, mar gu ’m b’eadh, stad air anail a’ chinne daonnda le oillt. Tha fios againn a nis air an droch càradh a fhuair sluagh siobhalta Bhelgium bho na brùidean a thaom orra mar na preachain, a chum a sgrios. Cha ’n fhoghnadh aitreibh, lùchairtean is Eaglaisean a chur ’nan smàl, dh’ fhéumte a dhol na b’fhaide agus mnathan is maighdeanan neo-chiontach a thruailleadh. Cha robh a’ chlann bheag fhein gun a bhi léonta. Cho fad ’s a mhaireas eachdraidh, cha teid tréubhantas nam Belgianach air di-chuimhne, ni mò a theid na lean céum salach nan Gearmailteach. Ged nach biodh ach dàrna leth de na thatar ag innseadh orra fior, bhiodh e na thàmailt shìorruidh air cinneach ’sam bith aig am bheil a bheag no mhór de mhothuchadh air béus agus caithe-beatha reusonta. Ach mur am bheil sinn air ar mealladh, féumaidh a’ Ghearmailt seasamh ri là a’ chunntais, agus cha bhi an dìoladh soirbh. Is leamsa dìoghaltas, tha ’n Tighearn’ ag radh; agus gabhaidh e a mheadhonan fhein a chum na crìche sin.

Leig an cogadh seo aithnichte ceilg is gloir-mhiann na Gearmailte, ach cha deach an cleas mar a bha dùil aca. B’e a cheud chéum an Fhraing a chripleachadh, agus a cur fo ’n sàil; an ath chéum ionnsuigh air Breatunn—spùinneadair cuilbheartach na mara, mar a tha iad a’ fàgail oirre—an sin a Ghearmailt uaibhreach fhein, a’ sgaoileadh a sgiathan air muir ’s air tìr, agus a’glaodhaich an t-soisgeil ùir an cluasan na Roinn-Eorpa; ’se sin, Eúchd an àite Ceartais; Berlin an àite Ghalile! Cha ’n ’eil teagamh idir againn, nach robh a’ Ghearmailt suidhichte a bhi am bad Bhreatunn an uair a mheasadh i an t-am freagarrach, agus o’n a bha e coltach gu ’n robh an ionnsuigh ri tachairt, tha e cho math a chur seachad an dràsda, gu h-àraidh an uair a tha ’n Fhraing agus Ruisia air ar taobh. Theab e tighinn an uiridh.

Am measg nithean eile a chaidh a dhearbhadh leis a’ chogadh seo, tha e soilleir gu ’m bheil Breatunn a’ strì, cha ’n e mhàin air taobh ceartais agus onoir, ach air son a dion fhein mar dhùthaich; sabhailte o chìs choimhich; gun di-chuimhneachadh air a’ bhéus agus a’ chiùine a bhuineas do rian cothromach chinneach ’sam bith. Dhearbh prìonnsachan is maithean na h-Innsean an Ear, leis a’ chuideachadh eireachdail a thairg iad, an ceangal càirdeil a th’ aca ri Breatunn air son a doigh-riaghlaidh anns an tìr fharsuing ud. Agus nach glòrmhor an leasan a thug ar luchd-daimh an Canada, an ’Strallia, agus ceàrnan eile do ’n t-saoghal, an uair a thaisbean iad gu ’n robh iad anns a’ chùis seo mar aon air taobh nan seann dùthaich, agus gu ’n robh iad deiseil air son a’ cuideachadh an àm na h-eiginn. Mur toir seo allmharaich na Gearmailt gu mothuchadh, chuir an dàn nadur de ghiseig orra.

Is cinnteach gu ’m bith ar n’ aire, mar Ghaidheil, gu tric air na fiùrain a tha ann an teas na strì, a’ dòrtadh am fola ann an aobhar a’ cheartais. “Gu robh buaidh leis na seòid.” Dhearbh iad cheana nach deach an t-seann tréubhantas air chall, agus ged fhuair iad droch càradh bho’n ghràisg an-iochdmhoir, is iomadh Gearmailteach a choinnich iad nach iarr an coinneachadh a rithist. Rinn an cogadh seo aithnichte mar thà, gu ’m bheil na saighdearan Albannach cho fearail, ’s cho misneachail ’s a bha n-athraichean. Chaidh an cur thuige air mhodh ro chomhraichte, agus ghleidh iad an cliù agus a’ chàil a bu dual daibh, air chor agus gu ’m bheil tìrean eile a cuir an cèill nach ’eil saighdearan air uachdar na talmhainn a bheir bàrr orra. Ged bha na Gearmailtich na bu lion-mhoire, agus a tighinn orra nam mìltean, sheas iad gu neo-sgàthach. Bha ’n cuimse cho dìreach ’s gu ’n robh an nàmhaid a tuiteam thall ’s a bhos mar gharadh-droma. An uair a thachradh dhaibh tighinn faisg air na Gearmailtich bheireadh iad, mar o thùs, lamh air a’ bhiodaig-ghunna a stobadh annta—rud nach do chòrd ri càch, agus cha b’ ioghnadh e. A reir nam paipairean-naigheachd, bhiodh na namhaidean, air dhaibh a cheud shàthadh fhaotainn, a sgiamhail mar uirceanan mhuc!

Ma tha aon rud ann air thoiseach air rud eile air am bu choir dhuinn a bhi taingeil, ’s e sin àireamh agus neart ar luingeas-chogaidh. Tha iad an dràsda mar bhalla-daingnich ceithir thimchioll Bhreatunn, agus ag iom-chuartachadh luingeis nan Gearmailteach. Na ’m biodh e air a chaochladh, b’e gort agus leir-sgrios ar cuibhrionn. Cò nis nach stad ri bhi ’gearain agus a’ grùn-sgul airson an t-sùim mhóir airgid a bha


[TD 3]

[Leabhar X. Mìos Deireannach an Fhogharaidh, 1914. Earrann 1.]

ar càbhlaich a cosd do ’n Rioghachd? Tha daoine fiosrach a’ deanamh a mach gu ’m bheil ar luingeis, aig an àm dheuchainneach seo, a’ sàbhaladh deich muillean punnd Sasunnach ’san, t-seachdain dhuinn. Tuigidh móran an seadh anns an bheil seo fìor.

Na biodh neach ’sam bith air a mhealladh; féumaidh an aon deireadh a bhi air a chogadh seo. Tha sinn, mar a thuirt am faidh Ioel, ann an gleann a’ ghearraidh. Bristidh fiadh-radh na Gearmailt sinn, air neo bristidh sinne anameasarrachd agus féinealachd luchd-riaghlaidh na dùthchadh ud. Cha bu chòir teagamh a chur anns a’ chùis, an uair a tha Ceart an aghaidh Ana-Ceart. Cha deach an t-Impaire mi-thoinisgeil a riamh cho fad air iomrall no chaidh e, an uair a shaoil e fhein agus a luchd-comhairle an-iochdmhor gu ’n tuiteadh Breatunn ’na bloighdean aig a’ cheud chogadh a thigeadh oirre. Bha iad an dùil gu ’n gabhadh tìrean céin an cothrom a chum an ceangal a bha eatorra agus Breatunn a’ ghearradh. Ach cha deach cuibhl’ an Fhreasdail mu ’n cuairt mar a b’ àill leo. Gheibh iad sin a mach aig àm a chunntais.


[TD 17]

[Leabhar X. Ceud Mìos a’ Gheamhraidh, 1914. Earrann 2.]

AN T-SEAN AIMSIR ’S NA SEAN CHLEACHDAIDHEAN.

Nach iomadh car a chuir an saoghal dheth bho àm ar ceud chùimhne? ’S ann a sìor chur charan dheth a tha e; agus, tharr leinn, gach car an diugh na’s luaithe n’an car mu dheireadh. Aig linn a’ ghinealaich a dh’ fhalbh, cha ’n fhaiceadh sùil na h-òige an comharradh a bu lugha, agus cha ’n fhairicheadh an cridhe mireanach gu ’n robh, mar gu’m b’eadh, nithean ’nan léum fo bhuaidh Spioraid an atharrachaidh a bha ’g iathadh mu’n cuairt.

Tha nòsan nuadh air teicheadh a chur air sean chleachdainnean nan Gaidheal. Ach ’s iomadh rud tlachdmhor a dh’ fhalbh ’nan cois, agus cha ’n aithne dhuinne gu’n deach aig na nòsan ùra an sluagh a riarachadh gu h-iomlan ’nan caithe-beatha. Cha robh e doirbh a riarachadh anns an t-sean aimsir; chuireadh iad suas le beagan. An crochadh r’an crannchur, neo-shaibhir mar a bhà e, bha càirdeas, ceanaltas agus aoidheachd. Le car nan aimsirean thainig car eile—car na ceilge ’s na lùbaireachd. An aite na seann daoine còire, aon-fhillte, ’s ann a thachras rinn gu tric an diugh dream eile—amharusach, gun umhail, agus leam-leat. Co dhìubh tha seo fìor no nach h-eil, cha ’n ’eil fios againne, ach thatar ’ga chuir orra.

Ge bith dé an creideas a bha créutairean ag altrum a thaobh nan sean chleachdainnean, abair ciad no leth chiad bliadhna roimh’n diugh, an nuair a bha cùisean doilleir a’ tighinn á filleadh, agus rian a’ fàs na bu shoilleire, a chuid ’s a chuid, bha ’n greim a ghabh saobh chreideamh air inntinn dhaoine a’ fàs na bu laige, mar a bha litreachas, eòlas cinn agus oilean, a’ sgaoileadh am buaidh troimh ’n dùthaich taobh ri taobh ris an t-soisgeul. An uair a ghabh ministearan is éildearan an gnothuch as laimh, chaidh iad, ann am beachd mhóran, tuilleadh is fada. Ghabh iad orra fhein ùghdarras air tuigse agus cogais chréutairean mar gu’m b’iadsan a mhàin a bha comasach air iùl a thoirt do’n t-saoghal. Cha ’n ’eil teagamh nach robh iad dìleas gu leoir a réir an tuigse. Ach cha robh ni h-eadh r’a chluinntinn an uair a chuireadh iadsan a mach reachd no òrdugh. Cuide ri sean chleachdainnean nach robh duine a’ meas ach mar fheala-dhà, chaidh òrain, fìdhleireachd agus pìobaireachd a mhùchadh car greise. Ach an diugh tha na h-òrain cho siùbhlach ’s a bha iad riamh, agus tha sgal na pìoba ri chluinntinn anns gach àite. Cha ’n aithne dhuinne gu ’n d’ thainig droch rud ’sam bith an lorg an ath-ghluasaid seo, oir annta fein tha cèol agus òrain neo-chiontach.


[TD 18]

[Leabhar X. Ceud Mìos a’ Gheamhraidh, 1914. Earrann 2.]

OIDHCHE SHAMHNA.

“Oidhche Shamhna, tùs a’ Gheamhraidh,
’S a’ bhail’ ud thall bha ceòl againn.”

Bha na Ceiltich o shean a’ roinn na bliadhna ’na dà earrainn; an Samhradh, o Bhealltuinn gu Samhuinn, agus an Geamhradh o Shamhuinn gu Bealltuinn. A réir an t-seann ràdh, ’sann oidhche Shamhna theirear gamhna ris na laoigh. Cha ’n ’eil an dream fhoghluimte ris an canar anns a Bheurla, <eng>Philologists<gai> (se sin buidheann a tha gabhail tlachd a bhi ’bùrach agus a sgrùdadh mu fhréumhaichean fhocal, agus a bhrigh a tha falach annta) a’ còrdadh ’nam beachd air an fhacal “Samhuinn.” Abraidh cuid gu’m bheil e ’ciallachadh, “co-chruinneachadh,” mar a b’ àbhaist a bhi aig na sean Eireannaich aig Tara; abraidh cuid eile gur e is ciall da, “deireadh Samhraidh”; cuid eile, “samh-theine” nan Druidhean, agus mar sin air adhart—a h-uile fear a leantuinn ri thuaiream fhein. B’ àbhaist do na sean Phaganaich a bhi ’cumail féisde mhóir air a chiad là de’n mhios dhubh, mar a theirteadh ri toiseach a gheamhraidh, cruinneachadh a bhiodh air a riaghladh le ubagan is giseagan dheth gach seorsa. Thug an t-sean Eaglais “Là nan Naoimh uile” mar ainm air. B’e an ath là “ Là nam Marbh,” an uair a’ thachradh deamhnan is samhlachan a bhi mu sgaoil fad aon oidhche air feadh na tìre, agus a chìteadh spiorad air gach bidein, sìthichean a’ marcachd ’san athar, no a’ tàladh mhnathan is chloinne leo. Anns na linntean dorcha, bha luchd àiteachaidh na Roinn Eorpa a’ creidsinn gu ’n robh an Droch-Spiorad fhein, cuide ris na deamhnan eile ’tha fo ‘riaghladh, mu sgaoil air an oidhche ud; agus dh’ fheumteadh innleachdan a ghnàthachadh air son an teicheadh a chuir orra, no an ciùineachadh. Biodh sin mar a bhitheadh e, lean cuid de dheas-ghnàthan Oidhche Shamhna ri Goill is Gaidheil gus an la’n diugh; ach dh’ fhalbh an seadh a bha ceangailte riutha, agus tha e cho math. Mu tha ar n-òigridh ’gan cleachdadh fhathast, ’s ann air son spòrs agus feala-dhà. Cha ’n ’eil iad a’ creidsinn smid diubh.

Is iomadh rud neònach a bha ’dol air adhart air Oidhche Shamhna ri ar ciad chùimhne. Bhiodh na caileagan fìor thogarrach air son fiosachd fhaighinn mu ’n leannanan, agus agus cha robh sean chailleachan tearc air son na h-oibreach. Mar bu shine i, ’s ann bu mhoth’ a h-èolas air gnàths na sgoile-duibhe, agus a b’ ealanta a bhiodh i air leughadh chupaichean is ghloineachan. B’aithne dhuinn aon àraidh a bha glé throm air an <eng>tea<gai> agus a’ phìob-thombaca. Cò thigeadh a choimhead oirre air Oidhche Shamhna (agus sinn fhìn a’ farchluais) ach triùir chaileagan robh dhéidheil air sgòd de ’n bhrat dhìomhair, a tha ’folach bhuainn na tha ri tachairt, a thogail. Nach h-eil an déidh seo fìllte ann an nàdur a’ chinne daonna bho thùs? Cha robh i riamh na be theòtha na tha i ’nar làtha fhìn. Bha ’chailleach ma ta ’na gurraban taobh shuas an teine, agus a dà ghlùin mar gu ’m biodh iad ag iarraidh coinneachadh r’a smig. Dh’ aithnich i an tiota dé bha ’n amharc nan caileagan, gu h-àraidh an uair a chunnaic i an coire ’g a chur air an t-slabhraidh. Bha phoit-ruadh an oir na luaithre, a feitheamh gus an goileadh an coire. Chualas gogail an iochdar na leapa, mar gu’n robh a’ chearc dhonn a’ toirt rabhaidh nach do dhi-chùimhnich ise co dhiùbh a dleasnas a dheanamh aig àm cho cudthromach. Dhruideadh an dorus, agus chaidh a’ chailleach air ghléus. Bhrist i ugh, agus air a socair leig i leis a’ gheallagan ruith do ’n ghloine, gle fhaicilleach nach tuiteadh boinne de na bhuidheagan ’na mheasg, agus a bilean a’ gluasad fad an t-siubhail, gun fhios ciod e bha i ’radh. An deidh do ’n gheallagan sruthadh sios am measg an uisge, mar a bha i ag iarraidh, chuir i a bois air bial na gloinne, agus chrath i i gu mireagach air dhi bhi ag ainmeachadh té de na caileagan air a h-ainm ’s air a sloinneadh. Stad i an sin car tiotain gus an tigeadh na bha ’s a’ ghloinne gu tàmh; càch air an corra-biod a feitheamh ris an dàn a bha ghloine a’ dol a dh’ fhoillseachadh. Bha fortan fàbharach a thaobh na caileige seo; ach mo chreach, an uair a bhrist a’ chailleach an t-ugh gluig a thug té eile as a chliabh a bha ’n crochadh air an ùrlar far an robh a’ chearc bhreac a’ gur, chaidh an ceòl feadh na fidhle! Cha robh e an dàn dh’ ìse fear-pòsda fhaighinn gu bràth. Thachair nach d’ fhuair i sin! Chaidh crìoch air a’ choinneamh uaigneach seo leis an stuth a bha ’sa phoit ruaidh.

Cha ’n urrainn sinn an dràsda cunntas mion a thoirt mu gach gòraich eile a bhiodh cloinn òga a’ cleachdadh. Fòghnaidh e an ainmeachadh mar a leanas:—(1) ’Goid stocan as a’ gharadh-chail agus ’ga chrochadh o’s cionn an àrd-doruis; am ploc-ùireach a bhiodh an crochadh ris a’ ciallachadh tochraidh; (2) Luchd na farchluais ag éisdeachd aig na dorsan, ach dé chiad ainm a chluinneadh iad; (3) Spìonadh nan dias as a’ chruaich-arbhair; (4) Dol do’n àthaidh le ceirsle shnàith—co sud shios air ceann mo


[TD 19]

[Leabhar X. Ceud Mìos a’ Gheamhraidh, 1914. Earrann 2.]

shnathain? (5) Fasgnadh le guite anns an t-sabhal, sealladh air samhladh leannain; (6) Am bonnach salainn, no an sgadan goirt; (7) An stapag uachdair, am fainne ’s a’ chrannachan; (8) Na trì cuachagan, aon diubh làn de uisge glan, té eile lan de uisge salach, agus té falamh. Ach tha ’n t-àm againn sgur a bhi ’tighinn thairis air faoineas a chaidh as, agus nach iarr neach toinisgeach tilleadh. Air a shon sin, bheir leughadh nan cupaichean toileachadh do na boirionnaich fhathast le iomadh lasgan gaire.


[TD 33]

[Leabhar X. Darna Mìos a’ Gheamhraidh, 1914. Earrann 3.]

TOGAIL-SHAIGHDEARAN AIR A’ GHAIDHEALTACHD.

A réir àireamh a luchd-àiteachaidh thug a’ Ghaidhealtachd cheana do’n arm na’s motha de dhaoine na cèarn eile de ’n rioghachd. Cha ’n ’eil sin ’na chuis-ìoghnaidh, an uair a bheirear fainear an spiorad a tha dual do’n Ghaidheal, mar gu’m biodh e toinnte ’na inneach ’s ’na dhlùth. Chual e a’ ghairm an diugh aig àm a’ chunnairt ’s na deuchainn mar a chual a shinnsir e iomadh uair, agus cha d’ fhuair diùltadh àite ’na smuain. Abradh daoine mar a thogras iad mu’n Ghaidheal, ach, ann an aon seadh, mar a bhà e ’s ann a thà e, agus, math dh’ fhaoidte, ’s ann a bhitheas e gus an traoidh am boinne-cinneadail as a chuislean; agus an caill e a bhith-air-leth, ma’s e sin a dhàn. Cha bhiodh e idir taitneach gu ’n tachradh a bhàthadh ann an sruth càllachaidh an là an diugh, mór mar a tha sin air a mheas. A réir teagasg nam feallsanach, cha ghabh a ghné a’ sgrios. Cha ’n ’eil cleamhnas aig a’ bhoinne dhiomhair ud ri fuil choimheach.

Rinn a’ Ghaidhealtachd gu duineil aig àm a’ chàis seo, ach cha ’n urrainnear sin a radh mu chuid de na bailtean móra far am faicear gach feasgar lasgairean a sràidimeachd, agus pìobag phaipear ’nan gob. Cò ach iadsan! Air son na sliomairean, agus na sgimilearan eile tha ’cumail air ais, cha ’n abair sinn ach gu’r bochd nach robh lagh air chois a chum greim a dheanamh orra, agus an cur gus a’ champ ud far am bithear a’ cur cumadh air an leithid, agus an deanamh deiseil airson an àite a ghabhail ri taobh nan laoch a tha ’dion dùthcha air a son-san.

Tha aon chèarn de ’n dùthaich a thug bàrr air na h-uile àite ’san rioghachd airson an àireamh a dh’ fhàg i chun a chath; agus ’s e sin “ Leòdhas bheag riabhach.” Cha ’n ’eil paraiste bho ’n Bhuta Leòdhasach gu crioch na h-Earradh nach d’ thug do’n arm duine as gach tigh. Tha ’n cunntas sgrìobhte an dubh ’s an geal anns a phaipear Shasunnach ris an abrar, <eng>The Times<gai>; agus na’n deanadh bailtean móra is beaga na rioghachd cho math, bhiodh aig Breatunn aig a cheart àm seo, suas ri ochd muillean saighdear airson sgiùrsadh nan Gearmailteach! Bha na Leòdhasaich riamh calma—bu choingeis leo muir seach tìr.

Thachair sinn ri trìuir dhaoine còire o chionn ghoirid, aig an robh am beachd fhein air togail-shaighdearan. Cha ’n e idir gum bu mhath leo gu ’n diùltadh duine an t-òr a ghabhail. ’S e bha ’cur dragh orra nach robh a’ Ghaidhealtachd a nis mar a bha i. “Nach tearc,” ars’ fear diubh, “daoine air glinn na Gaidhealtachd an diugh? Chaidh a’ fuadach air falbh, agus tha làraichean fàs.


[TD 34]

[Leabhar X. Darna Mìos a’ Gheamhraidh, 1914. Earrann 3.]

An àite churaidhnean cha ’n fhaicear ach caoraich mhaol agus féidh. Gu dé math a a nis a bhi ag iarraidh dhaoine far nach h-eil iad? Na’n robh cùisean mar bu chòir, gheibhteadh an diugh, cha ’n e na ceudan ach nam mìltean, ann an glinn na Gaidhealtachd. Nach h-aithne dhuibh uile na glinn seo (’s e ’gan àireamh aon mu ’n seach), a thug dachaidh thoilichte do thuath fhallain anns na làithean a dh’ fhalbh. Is iongantach an dalladh a thig air rioghachd an nuair a leigeas i do na daoine móra a bhi ’nan lagh dhoibh fein, mar a thuirt an t-abstol a thaobh nan Cinneach, air eagal mu’s buinte ris a chòir a bh’ aca ri bhi a deanamh mar a thogradh iad.” “A! a chuid an t-saoghal,” ars’ am fear eile, nach iongantach an leth-spreidh a nithear a thaobh aon neach seach neach eile ann an ainm Saorsa? Bha mi fhìn riamh de ’n bheachd nach d’ rinn Breatunn ach rud sgòdach a thaobh nan Gaidheal ’s an fhearainn, ge bith mar a theid leatha a thaobh a’ chogaidh. Ach an cuala sibh riamh an géur-fhreagairt a thug duine còir do dhuine uasal a bha trang ri togail-shaighdearan aig àm cogaidh nam Boerach an Africa? Ars’an duine mòr “Thog Srathghlais reisimeid ceud bliadhna roimhe seo an uair a bha Breatunn a’ cath ri Bonapart. Carson nach deanar sin an diugh? “Do bhrigh,” ars’ am fear eile, “gu’n do chuir do sheanair a h-uile duine dhiubh a mach as an dùthaich”!

A nis cha ’n ’eil e chum móran féum a bhi ’dùsgadh ath-chuimhne de ’n t-seòrsa seo aig an àm chunnartach anns am bheil sinn beò, oir tha e mar fhiachaibh air gach neach a dhleasannas a dheanamh do ’n rioghachd. Cha ’n ’eil beachdan nan daoine còire, ris na choinnich sinn, ach a dearbhadh cho domhain ’s a chaidh cuimhne shearbh nan sean éucoir, agus nimh na géur-lean-mhuinn sios ’nan cridhe. Ach thugadh créutairean fainear an dràsda gu’m bheil an nàmhaid, mar gu’m b’ eadh, mu choinneamh an doruis, agus ma gheibh na Gearmailtich buaidh air Breatunn, gu’n cuidìcheadh Dia luchd-àiteachaidh na dùthcha! Ma gheibh am Prusianach a spòg oirnn, tachraidh oirnn an aon droch càradh a fhuair na Belgianaich bhochd. Air an aobhar sin deanadh daoine oidheirp chruaidh a chum agus gu’n ruaig iad Uilleam uaibhreach, agus fheachd mhi-chneasda, gus an iomair air an do dh’fhàs iad. Tha éis shaighdearan air Kitchener fhathast, agus féumar am faotainn air dòigh air choreiginn. Tha cliù nan reisimeidean Gaidhealach an diugh cho urramach ’sa bha e aig cogadh a’ Chrimea, agus tha sinn cinnteach nach cuir sliochd nan gaisgeach, a thug a’ bhuaidh ’s an am sin, smal air an ainm.

Anns an linn ’s am bheil sinn beò, cha d’ thainig air Breatunn nì, no gnothuch, cho cudthromach ris a’ chogadh seo, oir ’se th’ ann sìth no sgrios do taobh. Tha e fìor nach d’ thainig sinn gu àm a’ chlisgidh fhathast (agus gu’n gleidheadh am Freasdal sin bhuainn), ach cò aig tha fios nach tig an teanntachd? An d’ thainig e stigh air na h-uile, an gàbhadh tha bagradh na rioghachd? ’S ann o bhi beachd smuaineachadh air seo a thig tearuinteachd agus saorsa. An do ghabh ar sluagh a stigh na tha fillte ’s an t-sochair seo? Tha fios againn gu ’m bheil Albannaich làn de ghradh-dùthcha, ged tha iarmad ann a tha coma co dhiùbh—grunnan tha dh’ easbhuigh mothuchaidh, agus toilichte ’nam fein-shaorsa. Na biodh iad air am mealladh. Mar is motha a gheibhear a shaighdearan, ’s ann is luaithe a thig an cogadh uamhasach seo gu crich, agus a bhristear cumhachd allmhara nan Gearmailteach. ’S e an cunnart an dràsda gu’m mair an cogadh ro fhada, agus gu’n traigh e ionmhas na rioghachd, mór mar a tha sin. Agus a rithist, smaoinich ciod e ar cor na faigheadh an Gearmailteach a chos air fearunn Bhreatunn! Dé thachradh? Ar Righ agus ar Riaghladairean a’ teicheadh bho Lunnainn gu Dun Eideann, bho Dhun Eideann gu Inbhirnis, agus bho Inbhirnis gu—Tigh Iain Ghrota an Gallabh! Gu de a rithist? Fàgamaid agabh e. Ged nach ’eil e ro choltach gu ’n tachair seo, féumar a dheanamh cinnteach nach tachair e. ’S e an aon nì féumail aig an uair (cuide ri comhnadh an Fhreasdail), tuilleadh shaighdearan.


[TD 49]

[Leabhar X. Treas Mìos a’ Gheamhraidh, 1915. Earrann 4.]

BLIADHNA MHATH UR.

AN t-sean fhàilte chàrdeil is àbhaist do dhaoine a chuir air cach a cheile! Ach am bliadhna!—an uair a thuiteas na facail bho ar bilean, nach dùraichd sinn bho iochdar ar cridhe bliadhna mhath ùr do Bhreatunn agus do ar luchd-dùthcha air mhodh ro shònruichte. Cha ’n e mar gum b’ eadh thar ar guala air meirc an rathaid mhóir, no air an t sràid, ach an uair a bhios sinn ’s an uaigneas agus ar smuain a’ dol thairis chun na Frainge far am bheil laoich a’ cogadh airson ar dion. Agus na di-chùimhnicheamaid ar càbhlach loingeas a tha mar bhalla daingnichte a’ cuartachadh ar n innis. Gu stiùradh agus gu neartaicheadh am Freasdal ar feachd-mara—ar sèoladairean calma. Tha sinne ag éirigh agus a’ luidhe seasgair, séimh, agus càch a’ dòrtadh am fola air ar son. An do ghabh sinn a stigh na tha fillte ann an seo—ar comh-chréutairean, ar luchd-dùthcha ag iòbradh suas am beatha air altair gràdh dùthcha. “Gradh na ’s mò na so cha ’n ’eil aig neach air bith,” <eng>etc.<gai> A chuid de ’r luchd-léughaidh a tha meas gu ’r h e slighe an dleasannais fuireach aig an tigh, agus gu h-àraidh a’ mhuinntir tha seachad air am meadhon-là, agus a’ mothuchadh gu ’m bheil an grian a’ ciaradh sios gus an fheasgar; nach glacar iadsan leis an trom smuain a shruthas bho spiorad na taingealachd, an uair a bheir iad fainear mu ’n spàirn a tha òigridh na rìoghachd a’ deanamh airson dùthaich a ghleidheadh dhaibh, agus an dion o bhrùidealachd an nàmhaid. ’S ann bho thoradh na h-iobairte seo a tha dùil againn ri móran bhliadhnachan de shìth, de dh’ aghart agus de chàil ath ghlanta ’s an àm ri teachd. Saor o ’n neach a tha air a bhoil le baoth-chreideamh, cha ’n ’eil e soirbh tuigsinn staid inntinneil nam muinntir nach creid gu ’n robh a’ Ghearmailt suidhichte air cogadh ’na h-àm féin. ’Nar beachd-ne, cha tagair e móran léir-smuain, nach b’ urrainn a chaochladh a bhi ann. An solus na thachair gus a seo, tha tùr agus mothuchadh na Rìoghachd a’ comh-chòrdadh, gun fhacal a chantuinn air beachd chrìochan eile. Ciod e bhiodh am feitheamh air Breatunn, na ’n rachadh a’ bhuaidh leis na Gearmailtich, ach an leir sgrios a thuit air Belgium? Na ’n tachradh sin, bhiodh an rathad réidh air son gu ’n còmdaicheadh càileachd (<eng>Kultur<gai>) nam Pruisianach an Eòrpa mar tha na h-uisgeachan a’ comhdach aigein na fairge. Nach ann aig Belgium thruagh a tha fios air an nadur <eng>Kultur<gai> ud a chuir a dachaidhean ’s a h Eaglaisean am broinn a cheile agus a sgiùrs a luchd-àiteachaidh gu aoidheachd chrìosdaidhean eile. Bogaidh an t-eachdraiche, a sgrìobhas mu cor, a’ pheann mar gu ’m b’ eadh ann am fuil, an nuair a bhios e a’ cur sios an sgrios obann a thuit oirre troimh bhruidealachd theachdairean an t-soisgeil ùir. Tha cùrsa a chinne daonna air uachdar na talmhuinn iongadach, agus cha ’n ’eil sinn a’ dol a dheanamh


[TD 50]

[Leabhar X. Treas Mìos a’ Gheamhraidh, 1915. Earrann 4.]

fàisneachd mu ’n chùis, ach deireamaid seo—tha sinn de ’n mhuinntir (sean fhasanta math dh’ fhaoidte) a tha ’creidsinn gu ’m bheil lamh an Fhreasdail ri fhaicinn ann am filleadh eachdraidh chinneach a réir a rùn diomhair fhein. An aon fhacal, tha sinn a’ creidsinn le càch gu ’m bheil Breatunn an ceart uair a cath airson a beatha mar rioghachd, ged is anns an Fhraing a tha i ’ga chur. Nach bi sinn uile a’ guidhe gu ’n teid gu math le ar saighdearan—“gu robh buaidh leis na sèoid.”

Dh’ fhalbh an t-sean bhliadhna ann a stoirm cogaidh is doilgheis, agus tha bhliadhn’ ùr a’ tighinn a stigh gun sìth ’na cois. Chaidh na mìltean a leòn agus a mharbhadh anns a’ chath, ach cò againn nach gabh suim de ’n mhuinntir a chaidh a leòn aig an tigh—tha sinn a’ ciallachadh pàrantan; màthraichean gu h-àraidh; màthraichean barrachd is leth na h-Eòrpa, gun ghuth air peathraichean is bràithrean. Tha iad uile ’nan luchd-comhpairt anns an àmhghair a thainig orra. Faodar a radh gu ’m bheil gnè na màthaireachd ionann anns gach cinneach air thalamh. Tha ’m faireachduinnean na ’s sine agus na ’s maireannaiche na am faireachadh a ghluaiseas daoine tréun gu cogadh. Ged bhristeadh am bann a tha ’ceangal rioghachdan ri cheile, tha ’n ceangal a tha eadar màthraichean nach do choinnich riamh ri chéile, ach gu ’n do thuit am mic an cogadh, bith-bhuan. Tha cuid a’ deanamh a mach gu’m bheil eadar-dhealachadh dìomhair eadar gràdh athar agus gràdh mathar. Ma tha, cha ’n ’eil againn ann an cànain ’sam bith, cho fad ’s as fiosrach sinn, ach an aon fhacal air. Air an aobhar sin tha ar cainnt uireasbhuidheach air an fhacal seo. An uair a dh’ iarras rìoghachd air màthair a h-aon ghin mic, a h-ulaidh, a thoirt seachad, tha i ag iarraidh bhuaithe nì na ’s luachmhoire na ’beatha fhein. Anns an t-suidheachadh seo theid inbhe a chur a leth-taobh, àrd no ìosal cha’n ’eil ann, agus an nuair a chì sinn màthair bhochd a’ toirt a mac do ’n arm. tha i ’toirt a cuid de’n t-saoghal seachad. Ciod e na ’s mò a ni a bhaintighearna is àirde ’san tìr? Mar sin, nochd màthraichean na h-Alba tréubhantas ’nan doigh fhein, mar a’ nochd màthraichean Sparta agus na Roimhe, ann a bhi ’g ìobradh am mic air son na dùthcha. Is aithne dhuinn dùile bhochd a thug a dithis mhac d’a dùthaich; chaidh aon a dhìth anns a’ chuan Ghearmailteach, thuit am fear eile ’san Fhraing. Chaidh a cagailt a’ sguabadh le aon bhuille; chaidh na bh’aice ’san t-saoghal as an t-sealladh, agus cha ’n ’eil ann ach feitheamh gus an tig an gairm gu h-ionnsuidh fhein gu fois. Mu choinneamh a leithid seo de shuidheachadh, iocadhmaid urraim na tosd. Air a son-se cha ’n ’eil ach bròn nach gabh casg fhad ’sa bhios an anail innte—gus an duinear a sùil, agus an càrar i fo ’n fhòid. Ach ma ’s e crioch an fhulangais air am bheil sinn a’ meòrachadh sìth sluagh na h-Eorpa, saors’ o spiorad uaibhreachais agus gloìr-mhiann, cò chanas gu ’m bheil e neo-éifeachdach? Ma thig as an àmhghair troimh ’m bheil créutairean a siùbhal an ceart uair, toil gean math an t saoghail—an toil a stéidhicheas sìth air thalamh—bith tairbhe ann.

Crìochnaicheamaid mar a thòisich sinn le bhi a’ guidhe gu dùrachdach bliadhna mhath ùr do ar saighdearan, do ar maraìchean, do ’n Ghaidhealtachd, agus do Bhreatunn.


[TD 65]

[Leabhar X. Ceud Mìos an Earraich, 1915. Earrann 5.]

COGADH, CRÀBHADH AGUS CAIDREAMH.

Lughdaich an cogadh fuilteach seo, a chuir cumhachdan àrd na h-Eòrpa an amhichean a cheile, móran nithean a bha daoine a meas cudthromach ann an laithean nach ’eil fad o chaidh seachad, agus mar an ceudna, chuir e an lughad móran de na beachdan anns na chuir ginealaich linntean eile earbs’ agus bun. Faodaidh e bhith gu ’n toir a’ bhliadhn’ ùr tha roimhinn bàrr air an té dh’fhalbh ann an cùisean is rùintean air am bith an t-àl a thig ’nar deidh a’ mèorachadh le ioghnadh. Gun teagamh seallaidh iad air ais le uamhunn air an linn ’s a bheil sinne bèo, ’nuair a bhios iad a deanamh oidhirp air gnothaichean a thuigsinn, agus a’ mothuchadh nan céumannan leis na thuit dùthaich fhoghluimte fo bhuaidh an droch spioraid a bha ’stiùradh teagaisg nam feallsanach ’nam measg. Cha b’e idir an urchair, a chaidh a leigeil ann am baile beag am Bosnia, a b’ aobhar criothnachadh a thoirt air an Eorpa gu ’bunait. Tha fiughair againn uile, gu ’m faic a’ bhliadhna seo Rioghachdan is cinnich air an teasraigeadh bho ainneart an fhir-réubaidh, agus gu ’n tionndaidh iad an sùil ris an Ti tha riaghladh os an ceann.

Tha e comharraichte mu ’n chogadh seo, gu’m buin na cinnich tha strì, do mhiar air choreigin de ’n chreidimh Chriosduigh. Mar sin tha cuid ’nar Riòghachd a’ cumail a mach, gu ’m bheil an creideamh neo-éifeachdach, no gu ’n d’ thainig e gèarr, mar mhodh teagaisg, a chum mhuinntir a shèoladh ann an slighe cheairt, gu h-àraidh a thaobh na nithean a bhuineas do na cùisean a dh’ fhéumas a bhi ’ga réiteachadh eadar rìoghachdan ’san còir Ach nach claon a’ bheachd seo? Mar gu ’m biodh an creideamh ann fhein an crochadh ri caithe-beatha a’ chréutair! Tha fios againn uile gu dé cho beag àite a fhuair Criòsdalachd a ’s t-fhoghar ’sa chaidh anns a’ Ghearmailt ’nuair a thainig rudan gu h-aon ’s gu dhà. A dh’aindeoin agus an cliù a fhuair i airson seòrsa diadhachd (agus is i dùthaich Luther) chunnaic an saoghal gu ’n robh i fhathast ann an geimhlean Woden agus Thor, diathan a sinnsrean borb, agus gu ’n do chaill a flaithean an greim air Prionnsa na sìth, ma bha e ’riamh aca. Thruaill iad an lamhan am fuil neo-chiontach an ainm dion dùthcha, a dìchuimhneachadh gu ’m bheil ni cudthromach eile ann, eadhoin na ’s àirde na gradh-dùthcha—’s e bu choir dhuinn aoradh-tìre a radh mu’ n taobh-san.

Chuir an creideamh Criòsduigh dealachadh eadar cràbhadh agus gradh-dùthcha (no mar a theirear anns a’ Bheurla <eng>“Patriotism”<gai>) a thaobh gach cinneach a ghabh ris a’ chreideamh sin, agus a lean ris. Cha ’n ’eil againn facal anns a’ Ghaidhlig a fhreagras do ’n fhacal Bhéurla, <eng>Patriotism<gai>. Theirear “Dùthchas” ris a’ cheangal tha eadar Duine ’s aithrichean, agus cha ’n ann ris a cheangal tha eadar Duine ’s a Dhùthaich. Ni mò ni am facal, “Tireachas” no “Tireil,”


[TD 66]

[Leabhar X. Ceud Mìos an Earraich, 1915. Earrann 5.]

an gnothach. Ars’ an t-ollamh Mac Fhionnghain nach maireann; “Tha e gun teagamh fior, gu bheil, ar cànain easbhuidheach anns na focail a tha cur an cèill ceangal Dhaoine ri ’n Dùthaich; agus ’s e mo bheachd far nach faighear am focal, gur ann ainmig a gheibhear an Smuain,” Faodaidh cinneach greim a ghabhail air Cràbhadh mar fhaireachadh, no mar chuspair cuideachaidh do ghràdh-dùthcha, ach an uair a ni e sin, cha bhi e na ’s fhaide crìosdail, ge bith ciod e seòrsa deas-ghnath tha e cleachdadh. Thachair a leithid seo a shuidheachadh iomadh uair an eachdraidh an t-saoghail, agus tha e ’tachairt fhathast. Tha ’n t-iompaire Gearmailteach an ceart uair a’ gairm air a Dhia fhein airson buaidh d’a dhùthaich, ach tha fios is cinnt againne, ’nuair a tha e ’deanamh sin, nach h-eil e ’gairm air ar Dia-ne. Nach eil e ’na shealladh mi-reusonta, dà chinneach fhaicinn an amhaichean a cheile, ag aideachadh creidimh anns an aon Dia, agus an dithis à stri ri dhearbhadh gu bheil Dia air an taobh-san anns a’ chomhraig. Am bheil seo ach sleamhnachadh air ais gus an t-sean aimsir, ’nuair a bha a Dia fhein aig gach treubh. a cogadh air a son an aghaidh Diathan threubhan eile. Ged threig Riòghachdan a’ bheachd seo o chionn fhada, tha iad buailteach nadur de àite a thoirt do ’n smuain an àm a’ chruadail. Gun teagamh tha e ro thlachdmhor do neach gràdh a bhi aige do ’dhùthaich, agus fhuil a dhòrtadh air a son, do bhrigh gu ’r h-i dhuthaich fhein i. Brosnaichidh am faireachadh seo e gu gnìomhan misneachail is urramach a dheanamh, ach ma tha bun spioraid cràbhaidh ann, gabhaidh e spéis do rudeigin na’s àirde no dùthaich—rudeigin an taobh am muigh dheth fhein, rud nach buin, agus nach eil an ceangal ri ’thairbhe no ri ’uaill, ach rud a dh’ fhaodas a bhi aig a namhaid cho math ris fhein. Thuit a’ Ghearmailt, tha e coltach, anns an doill-inntinn chunnartaich a chuir i gu bhi ’creidsinn gu bheil Dia air a taobh, air mhodh shònraichte, ’san chogadh seo. Ma tha iomradh fior, shaltair a saighdearan fo ’n casan na deich aithntean, gun ghuth air teagasg an t-searmoin air a Bheinn.

Tha cinn-iùil nan Eaglaisean ag altrum an dòchais gu ’m fàs Deagh-Bheus na ’s treise as deidh na h-aimhreit, agus gu ’n tarruing an Cogadh gach créud na ’s dluithe ri cheile na bha iad riamh, An tarruing? Tha e duilich inntinn sluaigh a thionndadh. Nach h-eil sinn a leughadh gu bheil e éu-comasach do ’n Etiopanach a chraiceann a mhuthadh, agus do ’n <eng>Leopard<gai> a bhrice atharrachadh. Ars’ iadsan; “cha tig Deagh Bheus is Crìosdalachd air adhart, ’nuair tha riòghachdan ’nan suain ann an sàmhchair is fois, agus a’ fàs reamhar le soirbheachadh,” “An uair a dh’fhàs Iesurum reamhar, bhreab e.” Ach an uair a thig àm an dearbhadh mar a thainig leis a’ chogadh seo, tha ’n sluagh buailteach air tionndadh bho na nithean anns an robh iad a cur muinighin, ’nuair a bha na spéura réidh, gun neul, gu comhfhurtachd na h-Eaglais aca fein, Gun teagamh thug an Cogadh riòghachdan gu ’n ionnsuidh fhein, ann a seadh. Seall air an Fhraing. Bha i neo-shuimeil do ’n Eaglais o chionn ùine. An diugh, tha h-Eaglaisean air an lìonadh aig a h-uile cothrom. Chithear aig a chath—aig na claisean-diònaidh—cha ’n e ministearan is sagartan na h-Eaglais Shasunnaich a mhàin, mar a b’ àbhaist, ach ministearan a bhuineas do gach Eaglais ’san riòghachd—eadhoin an <eng>Salvation Army<gai> fein. Agus carson nach bitheadh? A rithist, bha gach miar de ’n chreidimh Chrìosduigh ’san riòghachd a’ sàs ann an ùrnuigh, agus ag eadarghuidh ris a’ chruithfhear air aon là sonruichte am bliadhna, le ordugh an Righ. Cha ’n ’eil cunntas againn an eachdraidh, gu ’n do thachair a leithid seo riamh am Breatunn. Am mair an t-ath-bheothachadh seo? An deach ruaig a chur air spiorad an àicheidh? Am fear a bhios beò ’s e chì. Agus chì a mhuinntir tha air bhoil an dràsda, a’ sgrìobhadh mu ’n aonadh tha ’dol a thachairt aig deireadh na cùise, nach bi gnothaichean mar a shaoil iad an uair a thig àm an t-siolaidh, agus a bhios gach fear a deanamh air son a nid fhein, a’ dol ’s an t-sean mholtair chumhang agus ’ga cheangal fein leis an t-sean shlabhraidh ’s le dheas-ghnathan. Ged bha àm anns nach robh e soirbh do mhinistear àite fhaotainn faisg air saighdearan, gu h-àraidh an fheadhainn ris an canadh na cinn-feachd <eng>“ministers of fancy religions”<gai>—’se sin ri ràdh ministearan nach buineadh do ’n Eaglais Shasunnaich, no Eaglais na Ròimhe. A nis is coma d’ am buin iad. Gu cinnteach chuir an saoghal car dheth, eadhoin ge b’e cogadh a thug mu ’n cuairt an t-atharrachadh.

Rud eile. Bheir an cogadh seo, agus na thig ’na lorg, air ministearan ar dùthcha fuireach aig an tigh car greis, an àite a bhi dol do ’n Ghearmailt a dh’ ionnsachadh innleachdan ùra airson na Sgriobtuirean a rannsachadh. Thig meirg air lainnir <eng>Higher Criticism<gai>. Gus a seo, cha dheanadh na bu lugh’ an gnothuch ach turus do thìr nan àithntean nuadh. Nach robh am “Preas a lasadh le teine” am Potsdam, agus na reachdan ’gan èigheach bho Bherlin leis an dara Maois—Uilliam Fein—a chum gu ’m biodh an saoghal air a chruth-atharrachadh, agus an cinne-daonna fo spòig na h-iolaire! Carson nach bitheadh, agus e fhein taghta (ma b’ fhior dha) airson na h-oibreach. An aghaidh an toibheum seo, cha chuala sinne gu ’n do thog diadhairean na Gearmailt lideadh—na feallsanaich mhóra a b’ àbhaist a bhi ’cur clach-mhullaich air oilean ar dùthcha-ne. Thainig a stigh a nis


[TD 67]

[Leabhar X. Ceud Mìos an Earraich, 1915. Earrann 5.]

air diadhairean Bhreatunn, nach gabh Béusachd na Gearmailt a réiteactiadh ris an aidmheil Chriosduigh. Mu dheireadh thall!

Cha d ’fhàg sinn ach roinn ro bheag airson facal no dhà a ràdh mu chaidreamh. Dé ’n gnothuch a th’ aig cogadh, a chuir deadh-bhéus a leth-taobh, agus a chuir nithean am broinn a cheile, do chaidreamh? Dìreach seo. Tha chuid is géire am beachd a’ cumail a mach gu ’n tig atharrachadh mór air giùlan an t-sluaigh—àrd agus ìosal—do chach a cheile, ’nuair a thig crìoch air a chonnspaid; gu ’m bith an t-uachdaran na ’s càirdeile ris an iochdaran: nach bith inbhe air am meas anns an t-seann seadh; gu’m bith tiòralachd a’ gabhail àite na h-uaibhaireachd; ann an aon fhacal, gu ’m bith saoghal nuadh ann a thaobh caithe beatha. Thatar de ’n bheachd gu féum daoine tha éu-cosmhuil an aigne ’s am barail iad fein a thuigsinn mar nach do thuig iad riamh roimhe, gu bheil iomadh rud a dh’ fhéumas falbh leis an t-seann sruth mu ’n tòisich an sruth ede le ’choguis nuadh. Gun fhios doibh, tha daoine mar thà, air móran de’n t-seann dhoighean a thréigsinn. Tha beachdan is cùisean anns a’ phoit-leaghaidh, agus tha h-uile fear air a chorra-biod le fhàistneachd fhein; ach bith fàidhean bréige ’nam measg. Ge bith gu dé an t-atharrachadh a thachras, cumamaid ar sùil ar cor na Gaidhealtachd, agus an deagh-bhuil air an airidh i, oir cha tig an cothrom ceudna ’na ’rathad, co dhiù ’nar linn-ne. Biodhmaid deas ma tà ri guaillibh a cheile a chum gach rud tha cam ann an suidheachadh an t-sluaigh a dhìreachadh, agus a chum càil ùr a dhùsgadh am measg ar càirdean. Gu ’n tigeadh Linn-an-Aigh, agus gu soirbhicheadh a’ Ghaidhlig ’na dachaidh fhein.


[TD 70]

[Leabhar X. Ceud Mìos an Earraich, 1915. Earrann 5.]

COMHRADH EADAR DOMHNULL CROITEIR, SEUMAS GOBHAINN, AGUS CALUM CLACHAIR MU URRAS SLAINTE NA RIOGHACHD.

LE CAILEAN CAIMBEUL, Ile. Choisinn so a’ Cheud Duais aig Mod 1914.

Domhnull Croiteir—Cha ’n ioghnadh thu ’bhi sgìth diom a Sheumais, a laochain, moch ’us anmoch a cuir dragh ort mar so an deidh paipeirean an fhir mheas an Ceann-loch-Chille Ciarain a bh’ agam an latha roimhe sin; cunntas na feudail ’us a bharra air Croit Bhaile Pharsoin air son maor nan con am Bogha-mór agus a nis luideag de phaipeir lachdunn, leibideach mu ’n <eng>Insurance<gai>, an t-Og mhac anabuich drochaobharach so a rug <eng>Lloyd George<gai> a dhà bhliadhn’ an ama so. S mi-fhortanach nach do mhùchadh ma ’n d’ asaideadh am fàsgadair gionach, gàirisinneach.

Seumas Gobhainn—Obh! obh! a Dhomhnuill nach e sin an t-easurram air Ard Ionmhasair Bhreatunn, ma ’s fior e fein, dlùth charaid an duine bhochd agus dubh-namhaid an duine shaibhir. Shaoil mi eadhoin ged a spuinn e’o a chàirdean an comas air oideachan a dheanamh dhiubh, ge b’ oil leo, do ’n ‘og mhac’ so aige, nach dichuimhnicheadh tu do mhodh cho buileach. Am fàsgadair! Cha ’n ’eil facal eile anns a’ Ghaidhlig Albannach is freagarraiche air.

Domhnull Croiteir—Ach a Sheumais “cha’n ionann a fhreagarras an còta fada do na h-uile fear.” Ged thubhairt mise am facal sin thar’ mo ghuallainn, cha leig mi leatsa no le duine a radh o’n chridhe. Cha do chòrd sinn riamh mu bheachdan taobh seach taobh de’n Pharlamaid, ach cha d’ thainig riamh nì eile eadaruinn, agus mar chomhara air m’ earbsa annad, tha làn chinnt agam gu ’m faigh mi comhairle threibh-dhireach agus fiosrachadh fìrinneach uait, co dhiubh a dh’ fheumas no nach feum mi cìs an <eng>Insurance<gai> so a dhioladh.

Seumas Gobhainn—Féumaidh gach neach a tha ’toirt obair do thuarasdalaich a chìs a dhioladh, co dhiubh a ghleidheas no nach gleidh e an cuidsan de ’n chìs o ’n luchd obair. Innsidh Calum Clachair an so dhuit gu ’m bheil “òg mhac” Lloyd George a cosd se sgillinn ’s bonn-a-se ’s an t-seachduin dhàsan, fhad ’s a tha e ag obair, agus a thasdan geal ’n uair a tha e ’na thàmh.

Calum Clachair—Achd na dunach, gun bhuannachd air bith do ’n duine bhochd no bheairteach, fhad ’s a tha mise faicinn fhathasd.

Domhnull Croiteir—Agus am bheil sibh a comhairleachadh dhomh an daltachas so a ghabhail os laimh gu ciùin, foighidneach, socharach, gun oidhirp a dheanamh air mi fein a dhìon o’ cheanghlaichean an achd sgriosail so a tha ’bagradh tràillean a dheanamh dhinn gu tur?

Seumas Gobhainn—Cha ’n aithne dhomhsa gu ’m bheil seòl no dòigh agad air a sheachnadh.

Domhnull Croiteir—Nach mise “faoileag an droch chladaich” a thainig an so air tòir comh-fhurtachd agus seòlaidh. Ach nach urrainnear cuir as do ’n Achd so mar rinnear air Achdan buaireasach eile romhe so?

Seumas Gobhainn—Tha an t-Achd a nis a Dhomhnuill cho doirbh cuir as da is an dòbhran donn a fhuair Calum shios air Allta Chill Neachdain an lath’ roimhe. So a Chaluim innis sgeul an dòbhrain do Dhomhnull. Mar dean an sgéul math eile dha, togaidh e inntinn air falbh on bhuaireas-so tìota beag.

Calum Clachair—“Nach bu chaol a choire.” ’Nuair a bha mi ’dol a tharruing mo chéum air a chlacharan air Allt’ Chill Neachdain air mo rathad dhachaidh o ’m obair an deidh a mheadhon latha Disathuirne so chaidh seachad, faicear dòbhran mór reamhar le gealag ghasda aige ’g a h-itheadh fo’ bhruach an uillt. Thilg mi an t-òrd air le m’ uile neart agus dh’ amais mi e mu chùl na cluaise. Bha e reir coslais cho maith ris a’ ghealaig, agus le mór uaill as an éuchd dhuineil a rinn mi, thug mi dhachaidh le chéile iad. Thug mi ghealag do Mhairi le ordugh teann gu ’n deasaicheadh i sgonn math de thoradh mo sgil mar iasgair, air son mo dhiota. Rinn mi feannadh builg gu cùramach air an dóbhran, agus thilg mi a’ chlosach a mach air an dùnan. Trath feasgair, thachair do chìobair a bhaile ’ud thall tighinn rathad an taighe, agus bu cham gach dìreach do na coin aige, gus an robh iad air an dunan, agus a sròneiseachadh mu ’n dóbhran. Co dhiubh dh’ fheuch iad an fhiacail air, no ciod mar thachair, cha ’n fhios domh; ach am priobadh na sùla dhùisg e suas, agus bha e an sàs ann an amhaich aon de na coin. Bha an t-sabaid air bonn gu garg, ach cha b’ fhada ’mhair i. Mharbh an dóbhran aon de na coin a thiota, agus theich an t-aon eile le earball am measg a chasan toisich ’s e ’sgalaraich mar chreutair air breathas, agus an dóbhran dlùth air a shàil. An sealladh mu dheireadh a chunnacas dhiubh b’ ann a null air Druim Thosabuis, agus iad a deanamh calg dhìreach air Loch nan Gobhar. Sin agad sgéul an dóbhrain, agus mar tha Seumas ag radh, tha “óg-mhac” Lloyd George cho doirbh cuir as da ris fein. Air mo shonsa dheth bheir mi m’ fhacal dhuit, gu ’n do bhuannaich mi barrachd air an dóbhran an deidh mheadhon latha Disathuirne so chaidh, na tha fiughair agam gu bràth a bhuannachadh air do dhalta gaolach-sa.

Domhnull Croiteir—Tha an Sean-fhacal ag radh, “ ’N uair a chluinneas tu sgéula gun


[TD 71]

[Leabhar X. Ceud Mìos an Earraich, 1915. Earrann 5.]

dreach. na creid e.” Tha sgéul an dóbhrain mar dh’ aithris thus’ e, dreachmhor gu leòir, ach ’s mór m’ eagal nach meudaich e do chliù mar dhuine fìrinneach. Cha ’n ann a dh’ éisdeachd sgéulachan a thainig mise an so a nochd, ach air son fiosrachadh mu ’n phaipeir so. Thug mo mhathair ionnsuidh air a léughadh, ach thilg i uaipe e, ag radh nach b’ fhiach dhi an ùine ’chall thairis air. “ Ma tha còir agad” a Dhomhnuill, thubhairt ise “air a chìs so a phaidheadh, paidh e.” Léugh mi fein cuid dheth, ach cha robh e furasda dhomh a Bheurla mhór Shasunnach so a thuigsinn. So dhuit e a Sheumais, léugh thusa i gu socair ciallach, agus cha ’n ’eil teagamh agam nach tuig mi na dh’ fhóghnas, agus na fhreagaras domh fein de na riaghailtean.

Calum Clachair—Cha mhór nach féumadh tusa rùnchleireach ri d’ ghuallainn a ghnàth, a thaobh na bheil de phaipeirean agad ri sgriòbhadh ’s ri lionadh a suas mu ’n chroit a mhàin. Nach math an leisgeul a th’ agad a nis air son Anna Bheag a Mhaighstir Sgoile a phòsadh, on dh’ fheith i cho fada riut. Nighean thuigseach, phongail, mar tha i, chumadh i gu ceart thu fein ’s do thaigh, agus bhitheadh i gu sònraichte freagarrach dhuit ann an cùisean de’n t-seòrsa so.

Domhnull Croiteir—’S ciod a dheanainn ri mo mhathair? A Chaluim a charaid, na cuir mo chall comharraichte a’ m’ chuimhne. An earalaicheadh tu dhomh bean a thoirt a stigh an riochd éun na cuthaige an nead na riabhaige. Cha dean mi sin a Chaluim. ’S e mo dhleasnas leanachd ri m’ mhathair fhad ’sa leanas i rium.

Seumas Gobhainn.—Tha sin glé mhath, ach tha Calum ceart. B’ fhèarrd thu a bhean ged nach deanamh i nì eile air do shon ach beagan Beurla a theagasg dhuit a bhitheadh ’na bhuannachd mhór dhuit ’s an am ri teachd.

Calum Clachair—Gu dearbh cha bheag fhéum air beagan Beurla ionnsachadh. Chuala mi e le m’ chluais fein ag radh ri <eng>“Keelie<gai> Wullie” air an acha-bhuana an làth’ roimhe. “Truis na diasan sin a Wullie, <eng>not you see them, <gai>mu’ d’ chasan” agus cha b’ fhearr freagairt a bhalaich. <eng>“You <gai>gàrlach an speal<eng> an’ you’ll no leave them<gai> feusgain ad dheidh <eng>for<gai> Wullie bochd <eng>to<gai> spion agus truis na diasan.” ’S e mo bheachd nach robh aig tùr Bhabel fein cothlamadh chànainean bu mhiosa na sin.

Domhnull Croiteir—Tha thusa mìmhodhail a Chaluim, ach cothlamadh ann no as, cha ’n e sin a tha bagradh tighinn eadar Wullie agus mi fein aig an am-so ach an <eng>Insurance<gai> so. Air mo rathad a tighinn an so a nochd, chuir mi ri cheile dha no tri de rannan beaga mu ’n chùis mar so:—

’S mór m’ eagal gu ’n caillear gu buileach mo ghròd
Ma bheir mi e seachad ’am phleothaig do Dheors’
Cìs thinnis a bhalaich ud Wullie Mac Gawn
Fear tha cho fallain ri cuilean an ròin.

Mar tha fios aig an fhortan tha cosdas gu leòir,
’N a bhiadhadh ’s ’na chòmhdach gun ghuth air a chòrr,
S ri paidheadh na cìs so cha stríochd mi ri ’m bheò,
B’ annsa am Breathach ’s a “mhac” a bhi paisgte fo ’n fhòid.

’S minig bu mhath leam am sporan mo ghròd,
’N àm tachairt air caraid ann dlùths an Taigh-òsd;
No cheannach tombaca no barriallan bhròg,
No faidhrein aig faidhir do m’ chailin donn òg.

Ach seòlaidh mo charaid dhomh rathad ’us dòigh,
Car mu thom ’thoirt gu h-ealant a’ macan Lloyd George,
’S bi’dh m’airgiod an tasgadh gu gasd’ ann am phòc,
’S bi’dh ’shlainte aig Wullie gu paillt’ mar bu nòs.

Ach le m’ ràpaireachd chuir mi stad air do léughadh; gabh air aghaidh a Sheumais.

Seumas Gobhainn—<eng>Every employer must (first) require contribution cards from every person in his employment (unless excluded under—

<gai>Domhnull Croiteir—Stad! stad! Ciamar a dh’ ainmich thu na facail ’ud? <eng>“useless excluded.”

<gai>Seumas Gobhainn—Cha d’ thubhairt mise diog mu <eng>“useless excluded.”<gai> ’S e <eng>“unless excluded”<gai> a thubhairt mi.

Domhnull Croiteir—Agus c’ air son a thubhairt thu <eng>“unless”<gai> ri facal a tha air a sgriobhadh <eng>u-s-l-e-s-s<gai> cho soilleir ri fhaicinn ri m’ shròin air m’ aodann. Chunnaic mi sin le m’ dhà shùil fein.

Seumas Gobhainn—So, seall a rithisd air litreachadh an fhacail.

Domhnull Croiteir—<eng>U-n-l-e-s-s<gai>, mo chreach, mo chreach! Tha an t-aon daighneach anns an robh m’ earbsa air son diòn on spùineadh sgriosail so air tuiteam mu’m chluasan. Shaoil mi nach robh agam ri dheanamh ach dearbhadh a thoirt gu ’n robh am balach ud Wullie Gallda gun mhath air bith, <eng>“useless”<gai> dhomhsa, agus mar so gu ’m faighinn cùidhte ’s cuibhreach an Achd da thaobh. Thainig mi an so an nochd a dh’ aon obair air son seòladh ’uait ciamar agus co dhà a thairginn dearbhadh na cùise. Ach nì eile, innis so dhomh. Ciod is ciall do na facail ud <eng>full benefit—full benefit under the Act<gai> a tha ’nam bolgam ronnach am beul cuid de dhaoine?


[TD 72]

[Leabhar X. Ceud Mìos an Earraich, 1915. Earrann 5.]

Seumas Gobhainn—Tha na facail sin a’ iallachadh làn bhuannachd.

Domhnull Croiteir—’S càite am bheil an làn bhuannachd, no buannachd idir, a tighinn a stìgh fo ’n Achd? Fhad ’s tha mise tuigsinn, féumaidh tu bhi ad shìneadh air leaba thinnis, mu ’m faigh thu sgillinn ruadh de ’n airgiod a phaigh thu fein, no chaidh a phaidheadh as do leth, agus nach leòir de thrioblaid an tinneas fein gun chosdas agus buaireas an Achd so ’n a lorg?

Seumas Gobhainn—Ach feumaidh tu ’chuimhneachadh gu ’m bheil Lighichean air an cuir air leth, cungaidhean leighis air an ullachadh agus Taighean Eiridinn air am fosgladh fad na duthcha, a nasgaidh air son dhaoine bochda mar tha Wullie agadsa, agus sin uile saor o chosdas fo ’n Achd so.

Domhnull Croiteir—Taighean Eiridinn! thubhairt thusa. Ciod am féum a th’aig luchd àitich na Learga Ileach air Taighean Eiridinn? Aite ’s fallaine fo ’n ghréin. Nach eil aca àile ghlan na fairge ’s nam beann, fìor uisge nan tobar nadurra, agus an càirdean caomha dìleas ’gan Eiridinn ’nuair a tha iad tinn, “gun airgiod agus gun luach.”

Calum Clachair—Glé cheart a Dhomhnuill. Agus ’n uair a thig Teachdaire an Uamhais, cha neil aite fo ’n ghréin on fheàrr le duine triall o bhuaireas an t-saoghail gu fois na h-uaighe: far am bi e taisgte ann an ùir nan càirdean a chaidh thairis roimhe ’o aimsir gu bithbhuanachd: no ’o thaigh fein, an deigh dha ’bheannachd fhagail aig muinntir a ghràidh a tha fathasd air an cuairt an so, agus a nis a tha a ghnath ag uisgeachadh aite taimh féurach uaine le ’n deòir. Cha ’n ionann ’s mar chuirear fo ’n fhòid an uaigh choimheach, an truaghan a gheibh bàs anns an Taigh Eiridinn, math ’s mar tha e. Tha so a cuir am chuimhne naigheachd bheag a dh’ innseas mi dhuibh. ’O chionn beagan laithean thachair an Deanadair aig Comunn tiodhlacaidh (<eng>Burial Society<gai>) mar theirear ris anns a’ bheurla, air dithist dhaoine còire a bha ’nan seasamh a’ conaltradh air an rathad mhór. Chuir an Deanadair buannachdan a’ Chomuinn mu choinneamh fear de’n dithist, gu sgilear, agus chomhairlich e gu dùrachdach dha ainm a chuir a sios mar bhall de ’n Chomunn, ach b’ e diultadh buileach a fhuair e air son a dhragh. “ ’Nuair a thig am bàs orm cuiridh iad fo thalamh mi co dhiubh” thubhairt am fear so “Moire! cuiridh a Nèill,” thubhairt am fear eile “a thaobh a bholaidh.” Ach gu dé do ghnothachsa a Dhomhnuill, ’s cinnteach nach eil an truaghan ùd <eng>“Keelie<gai> Wullie” aig aois gu’n co éignich iad thu a phaidheadh na cìs air a shon.

Domhnull Croiteir—Aois! An tacharra bochd. Bha e còrr ’us còig bliadhn’ deug ’n uair a chuir iad thugam e, air chor ’s gu ’m bheil e ’nis ’dol na sheachd bliadhn’ deug ged nach mò e fathast no aois deich. Ach cha ’n e sin a mhàin a tha cuir na h-onagaid air m’ inntinn’ ach nach eil a bheag no mhór a bharrachd sgil no tuaiream aige air obair fearainn, na bh’ aige an latha dh’ fhàg e an Gallowgate. Cha ’n e nach eil e làidir sgiobalta tapaidh gu leoir air son na bheil ann dheth, ach ’s e mo bheachd nach ’eil toil aige an obair ionnsachadh. Gun dol air ais na ’s fhaide na ’n lath dé, dh ’iarr mi air dol a sios do’n Achadh-bhuana a thogail ’s a sgioblachadh suas nan adag, agus dh’ fhalbh e gu togarrach. Aig a mheadhon latha chaidh mi fein a sios do ’n Achadh a dh’ fhaicinn na h-oibre a rinn e, ach cha robh a ghuth no a dhath ri chluinntinn, no ri fhaicinn thall no bhos. ’S ann a shaoil mi gu ’n d’ thug e chasan leis air ais do ’n Saltmarket. Fhuair mi e mu dheireadh ann am fior oisinn iochdair an Achaidh, agus b’e sin an sealladh a fhuair mi, sealladh nach dichuimhnich mi an dà làtha so. Chuir e mu dheich sguaba fichead de ’n arbhar ’nan leth sheasamh taobh ri taobh air a gharadh chrìche. Bha mu leth-chiad sguab eile aige air an cur ’nan seasamh ’nan sreathan gu h-òrdail, dlùth do ’n fheadhainn a bha air a’ ghàradh. B’iad na sguaban arbhair an luchd eisdeachd, agus bha Wullie leth rùisgte fa ’n comhair a toirt òraid sgilear, sgairteil dhaibh ann am beurla sgiolta a <eng>“Bhriggate.”<gai> ’N uair a chuir e crìoch air an òraid léum e mach uapa agus thoìsich e air lughchleasan a dheanamh mu ’n coinneamh, gu dùrachdach, stòlda. Sgaoil e mach a lamhan ’s a chasan, agus thilg e caran dheth fein air aghaidh ’s air ais; a’ dol mu ’n cuairt ’n a dheann mar roth carbaid. Rinn e an sin seasamh claidheamh, agus dh’ imich e mu ’n cuairt air a lamhan ’s a chasan ’san athar, a gluasad cho sgiobalta ’s ged b’e so an dòigh choiseachd a chleachd e o oige. Chuir e an sin naoi no deich de charan-muiltein dheth fein anns an athar, an comhair aghaidh, a dh’ionnsuidh na laimhe deise, agus a leithid eile de chunntas charan a thaobh a chùil a dh’ionnsuidh na laimhe clì. Rinn e an sin cruinn léum thairis air aon de na h-adagan arbhair a bha mu cheithir troidhean air àirde, ’s ais ’s air aghaidh a null ’s a nall cho soirbh ’s ge’d nach biodh an adag ach troidh air àirde. ’S cinnteach, thubhairt mise rium fein, gu ’m bheil thu ’nis aig ceann do theadhrach, ach feuch an robh. Sheas e suas dìreach, ’s a làmhan paisgte air a bhroilleach, agus lùb e sios a thaobh a chuil gu séimh socair, gus an do chuir e a cheann air an làr aig a shailtean. An deidh dha e fein a dhìreachadh a suas, rinn e lagan beag air an làr: luidh e sios air slat a dhroma, shocraich e crùn a chinn anns an lagan so: dh’ èirich e an sin air a shàiltean, agus ruith e mu ’n cuairt mar shàil muileann bualaidh, gun


[TD 73]

[Leabhar X. Ceud Mìos an Earraich, 1915. Earrann 5.]

a cheann a charachadh as an lagan. Gu fìrinneach cha ’n urrainn mi thuigsinn ciamar nach do bhris e amhaich. ma ’n d’ rinn e leth na ceud chuairt. Chaidh e an sin troimh mhóran eile de lughchleasan miorbhuilleach a mheasadh sibh éucomasach do chréutair nadurra de ’n chinne daonna, le cnamhan ’n a chorp, a dheanamh. ’S e mo bheachd gu ’n tionndaidh e e fein car mu chrios, no an taobh cèarr a mach dheth fein gun dragh air bith. Cha chuireadh e ioghnadh orm aig an àm ged dheanamh e cruinn léum a sios ann a mhuineal fein. ’N uair dh’fhàs e sgìth, agus a sguir e de’n chluich, nochd mise mi fein agus ghlaodh e mach. “O, mhaister! Bha na sguaban <eng>so like ladies an’ gentlemen<gai> ’nan seasamh. <eng>I couldna help masel’.<gai> Cha ’neil <eng>dinner<gai> a dhith air raise, <eng>an’ I’ll pit a’ the <gai>sguaban<eng> back in the <gai>adagan<eng> in ma dinner ’oor.”<gai> Ciod a b’ urrainn domh a radh ris no dheanamh air? Rinn sinn a suas na h-adagan agus chaidh sinn gu’r dinneir. Tha e soilleir gu leòir dhomh nach ionnsaich Wullie aireanachd fhad ’sas beo e, agus cha ’n ’eil feum agamsa air fear cluiche.

Seumas Gobhainn—Féumaidh mi aideachadh gu bheil ni eiginn de dh’ aobhar gearain agad an aghaidh an Achd a thaobh a’ bhalaich. Ach ciod a tha do mhàthair ag radh mu ’n chuis?

Domhnull Croiteir—Mo mhàthair! Ged bu leatha fein e cha b’ urrainn dhi bhi na bu déigheala air. An saoil sibh nach d’ thainig mi oirre feasgar an dé a’ goid mo chuid tombaca air son a thoirt dha? Bha amharus agam o’ chionn fhada gu ’n robh mi fein, gun fhios domh, a fàs trom air a phiob, agus bha mi a ghnàth a feuchainn ri deanamh leis na bu lugha a losgadh. ach dh’fhosgail so mo shùilean ’N uair bha mi fàgail an taighe a thighinn an so a nochd, ’s e thubhairt i rium. “Nis a Dhomhnuill, na dean nì air bith cabhagach no ceann laidir. Ma tha còir aig a’ phàisde air gu ’n rachadh a chìs a dhìoladh air a shon, theid sin a dheanamh, cùimhnich sin. Ma dhiùltas tu a phaidheadh, bheir iad air falbh e, agus ma dh’ fhalbhas esan falbhaidh mise cuideachd.” Dh ’fhàg mi iad ’n an seasamh taobh ri taobh air leac an teinntein, ’s greim aca air làmhan a cheile, agus tha mi gu mór air mo mhealladh mar faca mi na deòir a’ sileadh a nuas air gruaidhean Wullie air dhomh sealltainn air m’ ais on dorus.

Calum Clachair—“A Dhomhnuill A Dhomhnuill, ’s ann orm a tha ’m farmad riut. Tha daoine air am bodhradh a’ cluinntinn luchd an fhearainn air gach taobh a’ gearan gu cruaidh air an cuir thuige, ach ’s e mo bheachdsa nach eil ann am bitheanntas ach gearan gun aobhar: co dhiubh cha’n’eil aobhar ghearain agadsa. Mar a bheil meinn òir am Baile Pharsoin cha ’n ’eil fhios agamsa c’aite a bheil i. Cuir a suas Talla Cluiche gun dail aon latha, eadar thu fein le d’ Bheurla ’s le d’ dhòighean sìmplidh, agus Wullie le Ghaidhlig ’s le lùgh chleasan, bhiodh ’ur n-aran fuinnte a thiota.

Domhnull Croiteir—Cha’n’eil teagamh agam nach eil an truaghan ’g a chall fein fhad ’s a dh’ fhanas e agamsa, ach air mo shon fein, tha mi cuir gach ní math eadar mi agus sgillinn ruadh a bhuidhinn air a thailleadh aig a’ chluich neothalamhaidh ’ud. Cha mho’ tha mhiann agam sgillinn a chall as a leth, gu sònraichte do ’n Bhreathach Lloyd George.

Seumas Gobhainn—Tha sin fior a Dhomhnuill. Cha ’neil e ceart gu ’m bitheadh am balachan air a chumail aig obair nach toigh leis. Ach am bheil thu toirt tuarasdail dha?

Domhnull Croiteir—Tha mi. Tha mi toirt a cheart tuarasdail dha a tha mi toirt do ’n lair bhàin a cheannaich mi on bhanacheard a bhliadhna ’n ama so, a bhiadh ’s a leaba; móran barrachd na ’s fhiach e, ach a chionn nach eil a sheiche-san cho fulangach ah cruadal ’s air fuachd ’us gaillionn, tha mi toirt badan aodaich dha air sgath mo nàire fein. Dh’ earalaich a chàirdean orm gun airgiod a thoirt da, ach a mhàin gu ’n teagaisginn aireaneachd dha, nì a dh’ fhairtlich orm.

Seumas Gobhainn—Mar sin mar tha thu ’g radh. Na ’n do thionndaidh thu dh’ ionnsuidh an dara taobh duilleige de ’n phaipeir so leughadh tu mar so—<eng>“Persons not required to be insured. 1st. Persons employed as apprentices without wages, or learners receiving no wages. 2nd. Persons employed by the occupier of an agricultural holding without wages.”

Domhnull Croiteir—Tha thu aige! Tapadh leat a charaid. Tha mi faicinn na cùise nis a mach ’s a stigh. Mo bheannachd ad chuideachd. Nach mór is fiach an sgoil? Mar a b’ fhaide bha raise ’dol air m’ aghaidh a léughadh a phaipeir, b ’ann bu mhiosa mo bhreislich. Tha mi taingeil a nis, agus cha chaill Wullie air an fhiosrachadh a fhuair mi ’nochd. Sgriobhaidh thu fein litir air m’ ainmsa a dh’ionnsaidh a chàirdean a toirt soilleireachadh dhoibh mar a tha a chùis, agus leigidh mi leis falbh do ’n bhailemhor ma thogras e falbh, ged dh’ ionndraineas mi a chuideachd gu mór. Bheir mi dha gach cothrom a tha am chomas air e fein ullachadh air son an dréuchd a roghainnich e. Oidhiche mhath dhuibh le cheile.


[TD 81]

[Leabhar X. Mìos Meadhonach an Earraich, 1915. Earrann 6.]

AN T-EARRACH.

Is toigh le Bàird agus sgrìobhadairen eile a bhi meòrachadh air àm an Earraich, mar àm ùrachaidh, cha ’n e mhàin a thaobh na talmhainn, ach a thaobh tograidhean na h-inntinn agus na h-aigne. Tha fiughair ri aiseirigh nan lusan a bha ’nan cadal ré dùldachd a’ gheamhraidh, ach tha giùlan paisgte ’nan gné gealltanas air blàthan maoth an t-Samhraidh. Tha na h-eoin bheaga fhein a’ dearbhadh, le binneas an cìùil, faireachaidh an ath-bheothachaidh tha nàdur a’ cinntinn annta, mar gu ’m biodh iad a’ ceileireadh mu chinnt an dòchais tha ceangailte ris an Earrach, ris an t-Samhradh, agus ri lanachd is saibhreas an Fhoghair, Bha ’m bàrd Sasunnach, Tennyson nach maireann, a’ gabhail beachd air a’ chomharradh gràidh a thigeadh an cridhe na h-òigridh an luib an Earraich. Tha ùrachadh, mar gu ’m b’eadh, ’s an àileadh, ge b’ oil leis na frasan fuara, agus am fline sneachd a bhios a’ sguabadh thairis oirnn air uairean. Ach thig pladhaidhean de ’n ghréin tha nis a dìreadh na ’s àirde ’s an iarmailt. Bith Nàdur a deanamh falach-fead oirnn, mar gu ’m biodh i ’sòradh an aoibhneis tha romhainn, gus am bith sinn ann an staid inntinn airson seilbh a ghabhail air na tha i ’dol a thaisbeanadh dhuinn. Is àill le bàird a bhith a’ cuir an céill, gu ’m bheil an aimsir air a coisrigeadh leis na tri nithe as cumhachdaiche an crannchur na beatha tha làthair—Creideamh, Dòchas. agus Gràdh. Gun teagamh tha dlù-cheangal aig faireachaidhean chréutairean ri ’n càil-aigne, ach air a shon sin, bith sinn a’ gabhail tlachd ann a bhith ’creidsinn gu ’m bheil a’ chuid as miosa air ar cùl. Cha tig dìobradh air a’ ghealladh tha ’n cois imeachd Nàduir, ged bhios na siantan greannach. Thig a’ ghaoth ’n ear bho chrìochan Ruisia cho géur ’s cho nimheil ’s a bha i an uiridh, agus tharr leinn gu ’n giùlain i air a sgiathan saighead na ’s nimheile, ann an seadh eile, na rinn i riamh; oir tha aice ri séideadh thairis aìr a’ Ghearmailt, mu ’n ruig i sinn. Ach cumaidh sinn ar sròn dìreach na h-aghaidh gu neo-sgathach. Bith luchd nam bailtean móra a’ gearain gu ’n cuir fuachd na gaoithe ’n ear crith roimh ’n com, ged bhios éideadh blàth air a shuaineadh umpa; ach dé an coimeas a th’ aig an staid ri cor chroitearan, là reothairt, a buain feamann; am bogadh gus na cruachanan, trang a’ deanamh an ràtha deiseil mu ’n tig an lionadh; agus, air dha ’dol air flod, ’ga thoghadh leis an eathair chun a’ chladaich.

Ann an seadh eile, dé tha sgiathan an Earraich a’ giùlan ’na luib a thaobh ar sluaigh ’s ar rìoghachd? Cha ’n ’eil a’ cheist furasd’ a fuasgladh. Tha fios againn uile dé tha dhìth oirnn—buaidh chothromach air an nàmhaid, agus sìth seasmhach. Na ’s lugha na sin, cha dean an gnothuch, mu choinneamh na h-àmhghair a thuit oirnn; an fhuil a chaidh a dhòrtadh, agus a theid a dhortadh fhathast.


[TD 82]

[Leabhar X. Mìos Meadhonach an Earraich, 1915. Earrann 6.]

Am mothuchadh air seo, faodar a radh a thaobh na Gaidhealtachd, nach do thachair Earrach a riamh cho muladach ri a seò, a caoidh an fheadhainn nach till. Gidheadh, ged tha ’n t-saighead goirt, lughdaiche cliù nan laoch a thuit, geiread a faobhair.

Tha fios nach bith obair an earraich air a Ghaidhealtachd am bliadhna cho sunndach, agus na gillean air falbh. An uair a thig “àm chur ghearran an éill,” cò theid eadar lamhan a’ chruinn? Am féumar lamh a thoirt air a’ chois-chruìm mar o shean? Ge bith dé thachras, bhiodh e iomchuidh gu ’m foillsichidh an dream is saibhire an crannchur, cuideachadh do ’n dream is uireasbhuidheach. Ach ’s cinnteach gu ’n dùisg suidheachadh na dùthcha a bheag no mhór de ’n t-sean chàirdeas, a b’ àbhaist a bhi ’riaghladh am measg nàbuidhean ’san aimsir a dh’ fhalbh.


TÒMHAS NAN AIMSIREAN.

Is beag an àireamh a ghabh, no tha gabhail, spéis do ’n chuspair seo. Thig gach aimsir mar tha dùil aca, mar a thainig i o shean, agus cha ’n ’eil an còrr mu dhéidhinn. Gun teagamh is ann le smuain, measgaichte le smuairean, a bhiodh an sean Ghaidheal a’ gabhail beachd air dìomhaireachd a’ chruinn-cé, agus na riaghailtean air an robh iad ag amharc le ioghnadh. Chaidh lòchran an eòlais a chleith orra, agus mar sin bha ’m brat a bha ’còmhdach na dìomhaireachd sin ’na chuis uamhunn doibh, ged bha e dùsgadh a suas an Spioraid gu h urram. ’Nar làth-ne chuir Eòlas a shnàthainn tomhais thar an iarmailt mar a rinn e thaobh na talmhuinn, ach cha do lughdaich seo Spiorad na h-irisleachd, agus an urraim anns an inntinn chothromach. Cha ’n ionann beachd ar n-aithrichean mu Astar agus mu Thìm, agus na beachdan a fhuair sinne trid eòlais; ach cha ’n fhaod sinn a ràdh nach robh iad géur am beachd, farsuing an inntinn, agus a sealltuinn na b’ athaisiche mu ’n cuairt doibh na tha sinne, le ar boil mu mhalairt, mu bhiadh, mu aodach, ’s mu fhearas-chuideachd.

Tha sgrìobhadairean a’ gabhail tlachd a’ bhith ’cuir an céill na h-innleachdan a bha muinntir an t-sean saoghail a’ deanamh a chum tìm agus aimsir a thomhas. Cha ’n ’eil a’ chùis soirbh a soilleireachadh, do bhrìgh gu ’m buin i ri spéur-eòlas, agus àireamhachd. An uair a bha daoine a fàs na bu mhothuchail air Nadur, agus na h ioghnaidhean a bha ’ga ’cuartachadh, thug iad fainear gu ’m biodh e féumail doibh cuimhne a’ chumail air nithean sònruichte a bha tachairt ’na linn ’s ’nan ginealach. Mar sin chì sinn bho na clàran a dh’ fhàg iad as an déidh, o chionn mìltean bliadhna, an dòigh a bha iad a’ gnàthachadh a chum tuiteamais àraidh a ghleidheadh bho ’n di-chuìmhne. Theirte gu ’n do thachair a nì ud, no ni ud eile, ’nuair a bha a’ leithid so a righ air a’ chathair; no mar a theireadh na Ròmanaich, ’nuair a bha, abair, <eng>Plancus<gai> ’na ard-chomhairliche. Bha ’n dòigh cheudna aig na Caldéanaich agus cinnich eile. Tha e soilleir nach robh seo gun mheang, agus b’ fhéudar innleachd eile fhaotainn a mach. Ghabhadh beachd air na réultan, agus air a ghealaich, a chum riaghailt a shuidheachadh. Trid an rannsachaidh, dh’ amais na h Eiphitich, cho math ris na Caldéanaich, àireamh làithean na bliadhna a shuidheachadh aig tri cheud agus tri fichead. Ged bha diòmhaireachd cuairt na réultan, na gealaich, agus na gréine an comhnaidh a cur dragh orra, ’s iongantach am fiosrachadh a fhuair iad. Mar a bha ’n eòlas a’ dol am méud, bha iad a’ fàs na bu dàna, agus shuidhich iad na miosan bho ghealaich ùir gu gealach ùr—mu naoi la fichead gu leth. Ged bha seo a’ còrdadh ann an tomhas ri ath-philltinn na ràidhean, fhuaireadh a mach, mar a bha tìm a’ dol seachad, gu ’n robh cunnart ann gu ruitheadh miosan an earraich gus an t samhradh, no eadhoin gus an fhoghar! Cha ’n ’eil rùm againn a mhìneachadh mar a chaidh cùisean a réiteachadh leis na Romanaich, agus an dream a thainig ’nan déidh. Bith sinn fhathast a’ bruidhinn air a chunntas ùr, agus air an t sean chunntas. Ghabh Albainn ris a’ chunntas ùr aig toiseach an t-seachdamh linn deug (1600), ach tha ’n sean chunntas a’ riaghladh fhathast an cuid a cheàrnan. A sios gu 1752, bha e ’na chleachdadh an Sasuinn a bhliadhna ùr a bhi tòiseachadh air Làtha feill Muire (<eng>25th March<gai>).


AM MART.—MIOS NA BA RIABHAICH.

Is e na Ròmanaich a thug an t-ainm seo dhuinn—<eng>Martius<gai>. B’ e am mios seo a’ cheud mhios de ’n bhliadhn’ ùir aca, agus saoilidh sinn nach robh iad fada ceàrr, oir ’s ann leatha tha àm an ùrachaidh a tòiseachadh. Cha robh ach deich miosan ’sa bhliadhn’ aca an uair ud, ach chuir iad a dhà eile rithe ’na dheidh—<eng>January<gai> agus <eng>February<gai>. Is ann mar urram do ’n t-sean dia <eng>Janus<gai> a thugadh an t-ainm do ’n cheud té. Chaidh an dia seo a dhealbh le dà aghaidh, a chum agus gu ’m faiceadh e roimhe ’s as a dhéidh (tiodhlac ro fhéumail). Agus a chionn gu ’n robhar ag aoradh dha aig ceann-tòiseachaidh gach oidhirp agus cùis, na ’n leanadh piseach, bha e ro iomchuidh gu ’m fosgladh e a bhliadhna. Tha ràthan nan sean Ghaidheal mu na h-aimsirean a foillseachadh an cumadh, agus an stugh, a bha ’cur snas air am modh-labhairt. Gheibh sinn annta Gliocas, Géiread, agus Giorrad. Cuireamaid sios mar eisimpleir an dòrlach a leanas:—


[TD 83]

[Leabhar X. Mìos Meadhonach an Earraich, 1915. Earrann 6.]

“Am fear nach cuir anns a Mhàrt, cha bhuain e ’s an Fhoghar. Am féur a thig a mach ’s a Mhàrt, theid e stigh s’ a’ Ghiblean. Cha tig Geamhradh gu cùl Calluinn, no Earrach gu cùl Féill Padruig.

Cha ’n ’eil port a sheinneas an smeòrach ’s an Fhaoilteach, nach caoin i mu ’n ruith an t-Earrach.

Theid an t-Earrach fo ghèill mu ’n goir a’ chuthag.

Is e ’n ceò Geamhraidh a ni ’n cathadh Earraich.

Theid cathadh Earraich troimh bhòrd daraich.

Cho fad ’s a theid a ghaoth anns an dorus là na Feill Brìghde, theid an cathadh anns an dorus là na Feill Padruig. A’s t-Earrach ’nuair a bhios a’ chaora caol, bidh am maorach reamhar.

Thubhairt an Fheadag ris an Fhaoilteach,
C’ àit an d’ fhàg thu an laoighein bochd
Dh’ fhàg mis’ e aig cùl a gharaidh,
’S a dhà shùil ’na cheann ’nam ploc.

Mios Faoiltich—seachduinn Feadgaig, ceithir-là-deug Gearrain—seachduinn Caillich, tri là Sguabaig—suas e ’n t-Earrach. Mar mhart caol a’ tighinn gu baile, tha camhanaich na maidne Earraich.

Mar chloich a’ dol an aghaidh bruthaich, feasgar righinn Earraich.” Theirear Di-Domhnuich Inid ris a cheud Di-Domhnuich de ’n Mhàrt, ach a réir mar tha ’n solus ùr a tighinn a stigh. As déidh sin, Di-Luain Inid agus Di-màirt Inid. Theirear an “Inid bheadaidh” ’nuair a tha ’n solus ùr beagan làithean an déidh na Feill Brìghde; thigeadh an sin “Earrach fad’ an déidh Càisge.” Is cinnteach gu ’n robh e goireasach do na sean Ghaidheil, a bhi roinn na bliadhna na h-earrannan a réir na féisdean a bha ’n Eaglais a’ gleidheadh, agus tha cuid fhathast ’nar measg—a chuid is sine—a roghnachadh an aon dòigh, ’nuair is miann leo an cuimhne ùrachadh a thaobh rudan nach bu mhath leo a dhi-chùimhneachadh. Cha ’n e idir gu ’m bheil iad, ’s dòcha, ’creidsinn ann an seadh na feisdean, no gu ’m bheil fios aca carson a chaidh an òrduchadh, ach gu ’n robh an athraichean ris an aon chleachdadh.


[TD 85]

[Leabhar X. Mìos Meadhonach an Earraich, 1915. Earrann 6.]

DA CHEILIDH.

Tha móran de Mheuran a’ Chomuinn nach ’eil a’ cumail nan céilidhean àbhaisteach air a’ Gheamhradh so. Cha ’n ’eil sinne a’ sparradh orra sin a’ dheanamh, ged is miann leinn na coinneamhan teagaisg a dhol air aghaidh mar a b’ àbhaist. Is ann aca fhéin is fhearr a tha fios air mar a tha an cogadh fuilteach so a’ buntainn riutha. Tha, gu ’n teagamh, moit oirnn uile an àireamh mhór de bhuill a’ Chomuinn a tha a’ seasamh còirichean ’na rìoghachd cho gaisgeil an aghaidh nàmhaid cho borb, an-iochdmhor; agus riu-san a tha caoidh na dh’ fhalbh ’s nach till, tha ar co-fhaireacheain a’ dol a mach ann an tomhas móran is motha na theid againn air a’ chuir sios am briathran anns a’ mhìosachan so.

Far am bheil e comasach tighinn an ceann a chéile ann an doigh chaidreach, féumaidh sinn aideachadh, tha e a’ beothachadh an spioraid agus a’ togail na h-aigne car tamull air falbh bho ’n tromachas a thuit oirnn uile.

Le cead na Comhairle fhreagair mi cuireadh fialaidh as an Ath agus á Cille Mhìcheil; agus mu mheadhon a’ mhios a chaidh seachad ghabh mi cuairt do ’n sgìre anns an do rugadh mi. Is iad fhéin a dh’ fhàiltich mi gu furanach! Thainig cuid dhiù mìltean a dh’ astair, agus sinn a dh’ fhaodadh a bhi taingeil, bha an oidhche tioram, rionnagach. Cha ’n ’eil meas air thalamh aig muinntir a bhaile-mhóir air a’ ghealaich! Cha ’n ’eil feum aca oirre, agus is ann gle ainneamh a chi iad idir i! Cha ’n e sin dhomhsa agus do luchd tathaich nan céilidhean ’s an dùthaich, is ged nach do dheàrrs a’ ghealach oirnn anns an Ath rinn an Grioglachan mar a b’ fheàrr a b’ urrainn da.

Bha an Ceann Suidhe suairce anns a chathair, agus maille ris bha an da Iar-Cheann Suidhe agus an t-Urr Alasdair Domhnullach, Ceann Suidhe meur Chille Mhìcheil. Leugh mi dhoibh òraid air seana chleachdaidhean is obair nan ràithean anns a’ Ghaidhealtachd agus dh’ éisd iad cho stolda, chiallach ’s ged a b’ ì searmoin a bh’ agam.

Labhair na ceannardan an sin gu comasach, agus mar a thuirt fear de ’n Chléir ris an fhear eile, théid aig na ministeirean air sgéulachdan innseadh cho math ri daoine eile, agus gu h-àraidh am fear a thuirt gu robh an <eng>tea<gai> a fhuair e ’s an àiridh cho laidir, thiugh ’s gu ’m fàgadh am bigein àileadh a’ luirg innte!

Fhuair sinn an sin òrain bhlasda, mhilis; air an seinn ann an dòigh a leig ris an tlachd agus an dragh a tha a’ Mhaighdean Uasal Nic Mhuirich a’ gabhail ’nan teagasg. Bha port againn air a’ phìob, is bha sunnd air sean is og.

Tha am Maighsteir Sgoile, mar is dual d’a chinneadh, Caimbeulaich Ile, a’ deanamh obair mhaith a’ teagasg leughadh agus sgrìobhadh Gàidhlig anns an Sgoil, agus mar a thuirt mi cheana tha a’ Mhaighdean Uasal Nic Mhuirich a’ teagasg a’ chiùil. Bha sinn uile toilichte a faicinn aig a’ cheilidh gu slàn fallain, an déidh an cnatan dubh a chuir seachad. Is mór m’ eagal gu ’n d’ fhuair i e a’ dol do Chille Mhàrtuinn a’ theagasg ciùil do na bheil an sin de bhuill a’ Chomuinn, ach co a dh’ fhaodas sin a’ radh? Cha bhi slàinte cuirp no inntinn aice mar a bi i am measg obair na Gàidhlig. Tha An Ceann Suidhe—An t-Urr Eachann Camaran—a’ teagasg an leughaidh ’s an sgrìobhaidh anns an Sgoil an Cille Mhartuinn air oidhche Di-haoine, agus cha’n’eil sin aige mar a chuid fhéin air uairean. Ach an uair a gheibh sinne ar cànain mhùirneach air an aon bhinnein ri cànainean eile, ’s cha ’n fhada gu sin, faodaidh an cnap-starra a tha an sud sealltuinn a mach. Fear eile airson Eachainn! Cha ’n ’eil fios no tuigse aig móran de bhuill an Ard Chomuinn air an sàruchadh agus an campar-inntinn a tha buill threibhdhireach nam Meuran a’ fulang an cuid a dh’ àitean a’ craobh-sgaoileadh obair a’ Chomuinn. Ma tha dearbhadh a dhìth orra, gabhadh iad sgrìob do Chille Mhàrtuinn.

An ath oidhche an déidh an Ath chaidh an luchd dreuchd ’s mi fhein do Chille Mhìcheil, agus bha an Tigh Sgoile an sin loma làn, cuid dhiù ’nan seasamh. Bha iad ann as gach ceàrn mu ’n cuairt a bha an dlùths còig no sé mhìltean do ’n Tigh Sgoil. Bha Maighsteir Domhnullach anns a’ chathair aig a’ choinneamh fhéin ach fhuair e cuideachadh ’san deasbaid bho Mhaighsteir Camaran. Dh’ éisd iad uile le ro aire ris na bh’ agam ri ràdh, agus an déidh do ’n Chléir am beachdan a thoirt seachad thòisich na h-òrain. Cha robh saothar na Maighdean ’ic ’Ille Bhàin gun toradh, agus bha mi fiòr thoilichte sin fhaicinn. Cha do leig iad á cuimhne na duanagan a fhuair iad, agus sheinn iad gu fìor thaitneach iad. Thug mi dhoibh dà chuairt air a’ phiob-mhóir agus b’ fheàirrd iad sin. Chuir e sunnd gasda orra.

Tha Maighsteir Domhnullach a toirt dhoibh leasain Ghàidhlig, seachdain mu seach an Cille Mhìcheil agus anns a’ Chàrn Bhàn, agus a reir is mar a chunnaic mise, leanaidh an tréud am Buachaille, agus tha gu deimhin aonta eile air a thoirt do ’n Ghàidhlig rathad Ghlas-airidh.


[TD 86]

[Leabhar X. Mìos Meadhonach an Earraich, 1915. Earrann 6.]

Cha ’n ’eil Gàidhlig aig a’ Mhaighstir Sgoil, ged is Diùrach is athair dha, ach tha de ’n uaisle ann nach cur bacadh air chor air bith orrasan a tha cho dìchiollach air cùl na Gàidhlig.

Aig an dà Cheilidh a dh’ ainmich mi cha deach aon smíd Bheurla a labhairt, agus nach ann mar sin a bu chòir dha bhi! Nach ann faisg air a sud a thàinig ar céud sinnsear air tìr an Albainn, agus nach b’e an Carsalach Mòr a bha an Càrnàsairidh a chlò bhuail a’ chéud leabhar Gàidhlig!

Gu ma fallain ’s gu ma slàn a bhios iad uile, is e an leithidean a chumas sròl na Gàidhlig ri crann.

Acasan da rìreadh tha mìle taing a’ Chomuinn Ghàidhealaich.

NIALL MAC’ILLE SHEATHANAICH.


[TD 97]

[Leabhar X. Mìos Deireannach an Earraich, 1915. Earrann 7.]

AN DEIDH A’ CHOGAIDH—CEIST NAN CEISTEAN.

Tha na h-uile suidhichte am barail nach bi air a’ chogadh fhuilteach ach an aon deireadh—buaidh le Breatunn agus a càirdean cumhachdach. Cluinnear guth an sud ’s an seo, o ’n dream tha ’ga meas fein na ’s mothuchaile na càch, a farraid gu dé thachras an deidh na còmhraig a thaobh staid ar dùthcha, an comh-cheangal ris na ceistean a thig an uachdar le seadh nach d’ fhairicheadh riamh roimh, ma tha luchd-àiteachaidh na tìre, maithean is mithean, a’ dol a dheanamh féum de ’n leasan a fhuair sinn uile. Ars’ iadsan, an tachair cogadh de sheòrs’ eile an lorg an fhir seo? ’Se sin ri radh, ciod e mar a mheasas am fear tha ’n inbhe, am fear nach eil, a thaobh crannchur saoghalta? A réir “Leabhar aithghearr nan ceist,” tha ’n dleasnas a bhuineas do gach neach anns gach inbhe agus daimh ’s am bi iad, soilleir. Ach cluinnear borbhan de mhaoidheadh o ’n dream tha mi-shuaimhneach. Gun teagamh tha cùisean cudthromach romhainn, agus tha e coltach an uair a thig sinn as a’ phoit-leaghaidh, gu ’m fàg sinn móran de shean bheachdan mar fhuighleach air grunnd na poite. A chum math no olc cuiridh an cogadh seo sgaradh eadar cùisean is beachdan a bha daoine am meas cho steidhichte ris na creagan.

An nuair a bha cuid a saoilsinn gu ’n robh càllachadh na h-Eorpa a’ dol air adhart cho doigheil ’s cho ciùin ann an subhailceas na h-inntinn, thuit peithir ’nam measg, agus chaidh cinnich an amhaichean a cheile mar a b’ abhaist anns na seann linntean. Nach b’ e ’n toradh e air deadh-bheus agus aidmheil crabhaidh! Bha rud eigin ceàrr. Ciod e? Sin agaibh dìreach a’ cheart cheist tha na feallsanaiɔh agus na daoin’ inbheach a’ faraid. Cha do thog, ars’ iadsan, Eorpa na h-iar air bunait sheasmhach, agus a nis tha cunnart ann gu ’m bheil càllachadh is nòsan ar linn a’ dol a thoirt mu ’n cuairt rudeigin na ’s miosa na ’n ceannairceas a chuir an Fhraing bun os cionn còrr agus ceud bliadhna roimh ’n diugh, mur am mothaich ar maithean am féum ar an staid inntinn tha comasach i fein a chumadh ri tograidhean a’ mhor-shluaigh; agus gu ’m bheil e mar fhiachaibh orra faireachadh daonnach agus conaltrach altrum, ma shàbhaileas iad an tìr bho dhroch bhéusan. Feumaidh, ars’iadsan, luchd-stiùiridh a’ phobuill a bhi air an uidheamachadh le beachdan farsuinn agus seadhail. ’S i cheist a dh’ fhéumar fhuasgladh (cha ’n e, co dhiubh is feàrr athaiseach no adhartach a chum an rìoghachd a’ riaghladh) ciamar a sheachnas sinn an seargadh a thatar a cur as ar leth. ’S cinnteach gu ’m b’ fheàirrdeamaid tionndadh ri priomh-thùs chùisean; agus, cogadh ann no as, cha bu mhisde créutairean mothuchadh a’ ghabhail air móran nithean mu ’m bheil iad an coitchiontas caoin shuarach.

Gun teagamh, chriothnaich an cogadh a’


[TD 98]

[Leabhar X. Mìos Deireannach an Earraich, 1915. Earrann 7.]

bhunait air an robh béusachd taobh an iar na h-Eorpa air a’ stéidheachadh o chionn greise. Nochd e cho grod ’s a bha ’chlach-stéidhidh, agus, ann an seadh, cha b’ e tuiteamas a bha ’n ’s na thainig oirnn. Bha nithean a’ dol a altaibh a cheile o chionn fhada, a dh’ aindeoin seòltachd nam feadhnach a bha domhain anns na comh-ghnothuichean a bhuineas do chùisean rìoghachdan. Ach cha robh dol as do na thachair, an uair a bha ceilg na Gearmailte air a’ mheidh. Cha ’n ’eil e soirbh cùisean a shocrachadh air bunait na fein bhuannachd, gun àite a thoirt do mhath ar co-chréutairean. Cheadaich daoine am béusachd a’ riaghladh le slait-thomhais na h-an-iochdmhorachd, a’ di-chùimhneachadh fad an t-siubhail, gu ’m buin nithean tha comh-cheangailte ris an duine, mar dhuine, mar an ceudna ris a’ mhór shluagh. Ma tha sùil ri riaghailteachd a thighinn as an dubh-choimeasg, agus an turaraich tha ’g iathadh mu ’n Eorpa mar bhrat mairbh, féumar sgiùrsadh a chur air an spiorad féinealachd agus an sannt a ghreimich air rioghachdan, mar nach biodh ann an tìr, no dùthaich, ach nadur de mheinn far am bi a’ chuid a’s laige a’ caitheamh am beatha a chum buannachd a’ chuid is treise. ’S e seo am beachd tha ’n uachdar an ceart uair am measg dhaoine mothuchail, agus da rìreamh tha i ’dùsgadh suas ceist ro chudthromach—cuspair anns nach eil sinn deònach a bhi tolladh an dràsda.

Cuiridh a chuis smaointean air an fheadhainn do ’n gnàth a bhi gabhail beachd air cor agus atharraichean linntean—mar tha nithean a’ dol a filleadh. Tha iongantas orra gu dé tha ’n dàn tachairt aig deireadh na crìche. Ach tha iad suidhichte am barail gu ’m bheil càllachadh agus deadh-bhéus air am freumhachadh anns an t-suidheachadh inntinn a bheir fainear luach an duine, mar bhall de ’n bheairt-riaghlaidh, agus mar chreutair réusonta, làn de aignidhean tha ’g iarraidh sàsuchaidh. Thionndaidh móran de ’n t-seol-nochdaidh, a bhatar am meas fallain ’s an naoidheamh linn déug, a mach mi-fhallain ’s an fhicheadeamh linn, an uair a thog an Dàn filleadh eile de ’n bhrat; agus tha na feallsanaich agus daoine beachdail ’nan seasamh a nis air cnoc eile, a’ feòrach ’nan inntinn mu nadur na cloich-stéidhidh air an togar an caithe-beath’ ùr mu ’m bheil iad a sìor sgrìobhadh. Ach cuireamaid sanas ’nan cluais gu ’n robh air thalamh fada, fada roimhe seo, Neach a theagaisg an sluagh mar neach aig an robh cumhachd, agus cha ’n ann mar na sgrìobhaidhean.

Tha ’n cogadh a’ gairm air cinnich ’s air sluaigh a bhi ag ath-smuaineachadh air an tomhas anns an d’ thainig na sean bheachdan geàrr, agus an coimh-cheangal a bh’ aca ris a’ bhunait air a chaidh an socrachadh. Nochd e an daimh tha eatorra mar riaghladairean agus beatha choitchionn an t-sluaigh, air chor agus nach dean e ’n gnothuch gu ’m bi fear inbheach, no grunnan diubh, ag at suas le spiorad fein-bhuannachd, agus a rathad fein a ghabhail. Cha chubhaidh an fhéinealachd agus spiorad na fein-bhuannachd fhaicinn ann am maithean no mithean. Ann an aon seadh, ’s i cheist air am bheil na daoine beachdail am mèorachadh ’nar la, a’ cheist a bha ’cur dragh air an t-saoghal o thùs—an daimh bu chòir a bhi eadar gach créutair a thaobh suidheachadh tìmeil, agus an dleasnas tha comh-cheangailte ris.

Tha iarrtasan is tograidhean a chréutair a’ cumail na cùise seo an uachdar, a dh’ aindeoin gach aimhreit is droch càradh a thachras, agus do bhrìgh gu ’m bheil na h-iarrtasan domhainn ann an cridh’ an duine, gu nàdurach, tha e ’dùsgadh cìocras nach teid as gu là an t-sàsuchaidh. ’S e seo tha ’deanamh na ceiste cho cudthromach, agus is cinnteach gu ’m féum gach cinneach a’ fuasgladh air an dòigh fein, ach air a leithid a dhòigh agus nach faod iad sluagh eile a cho-éigneachadh ri ’m modh-san a ghabhail a thaobh béusachd is caithe-beatha. Cha bhiodh e dligheach gu ’n stròichte bho chinneach na nithibh tha cinneadail daibh, agus is feàrr ’nan caithe-beatha; se sin r’a radh an rud a bhuineas do ’n càil, agus a tha ’cuir soilleireachadh air an gné.

Chì sinn bho eachdraidh gu ’n deach móran de rudan amharusach a dheanadh an ainm càllachaidh, agus deadh bhéus, agus gu dearbh cha ’n aithne dhuinn cinneach aig am bheil miann air dòigh ùr na Gearmailte.

Canaidh sinn ri càllachadh, no riaghailt an deadh-bhéus, an cruthachadh inntinn, an dealbh, no ’n cumadh, is coir do chreutairean a’ ghabhail mar rian beatha; agus troimh sin an luach no’m meàs a bu chòir a chuir air beatha dhaoine. Mar sin, do bhrìgh gu ’r nì spioradail a th’ ann, cha ghabh e ’thomhas anns an t-seadh chorporra, no troimh na h-atharraichean tha tachairt bho àm gu àm. A nis ’nuair a sheallas sinn thairis air an Roinn-Eorpa, chì sinn bho sgrìobhaidhean gu ’m bheil aidmheil creideamh an t-sluaigh calg dhireach an aghaidh na tha iad a’ deilbh ’nan inntinn. Chaill mòran diùbh, mar gu ’m b’ eadh, an ceud ghradh, agus cha d’ fhuair iad feart na b’ fheàrr na àite. Cha ’n ’eil neach a mheòraicheas air litreachas ar là—an spiorad agus an sanus a ghabh ceannas oirre—nach aìdich gu ’n d’ thainig seargadh air a ghrinneas a bhuineas do bhéusachd agus do ghiùlain an t-sluaigh ’sa choitchiontas. Ge bith de is crìoch do ’n chogadh, bidh féum air luchd-stiùiridh gléusda agus comasach, a chum rioghachdan a sheòladh gu ni éigin is àirde agus is feàrr, no ’n càllachadh a dh’ fhàs cho reamhar, agus cho


[TD 99]

[Leabhar X. Mìos Deireannach an Earraich, 1915. Earrann 7.]

féineil ’san linn a chaidh seachad. Ged tha suidheachadh spioradail fillte anns a’ chuspair, cha ’n ’eil dol air thaobh bho nithean a bhuineas do aran làtheil an t-sluaigh, agus do chomhfhurtachd na beatha seo. Cha teid as air a ghnothuch, agus ’se slighe a’ ghliocais mothuchadh a’ ghabhail air, oir tha iomadh rud cam a dh’ fhéumar a chuir dìreach. Ma dh’ fhéumas sinn lìon an damhain-alluidh a’ sguabadh o mhullach an t-seòmair, cha ’n ’eil sin a ciallachadh gu ’m bheil cunnart ann gu ’n tuit am mullach.

Ma thainig seargadh air ar béus, tha chungaidh-leighis soirbh a’ faotainn. Is fad o ’n là a chaidh a’ foillseachadh. Ach tha féum air an inntinn fhurachail, agus air beachd chothromach an aghaidh gach cunnart agus trioblaid tha romhainn. Tha ar sùilean fosgailte cheana trid na thachair o ’n fhoghar ’s a chaidh, agus biodhmaid ag altrum an dòchais, gu ’m bi sinn a’ cuir an luach tha freagarrach air nithean cho àrd agus cho sòluimte. Ma fhuair sinn a mach gu ’m bheil clach no dhà grod ann an aitreimh ar càllachaidh, cuirt’ as an àite iad, a chum agus nach tuit i am broinn a chéile. An aon fhacal ma theid againn air lagh nam béus a shàbhaladh o bhi fo na casan, féumaidh gach neach e fein fhaotainn a mach, agus a shonas fhaotainn ann an seirbhis do cho-chréutairean—mar sin a’ coimhlionadh an lagha. ’S e seo a’ spiorad tha freagarrach do thréubhan ’s do rìoghachdan. Na ’n do ghabh rìoghachdan na h-Eorpa le deadh thoil ri seo, cha robh cogadh ann. Ach ’s i Ghearmailt a bu choireach, agus air a ceann-sa biodh an dìoghaltas.


[TD 113]

[Leabhar X. Ceud Mhìos an t-Samhraidh, 1915. Earrann 8.]

CAILEACHD IS MEANMNACHD A’ CHEILTICH.

Ceiltich, Gaidheil—sin an t-ainm a th’againn oirnn fhìn, ged tha e cho dearbhte ri atharrachadh nan aimsirean gu ’m bheil taosg math de fhuil Lochlannach annainn, agus boinne no dhà de fhuil eile cuideachd. Ach is caomh leinn a bhi ’creidsinn gu ’r e an fhuil Cheilteach is treise ’n ar gnè. Biodh sin mar a dh’ fhaodas, tha chàil nadurra a thaisbein an Ceilteach ann an eachdraidh an t-saoghail tur dhealaichte bho chàil agus staid inntinn an Teutonaich. Is ann air a chàil seo bu mhiann leinn beagan a’ sgrìobhadh, gu ’n dol ro dhomhain anns a’ chùis. Math dh’ fhaoidte gu ’m bheil móran suidhichte ’nam beachd fein air a’ phuing, ach cha mhisd an àireamh nach do ghabh suim, mothuchadh a ghabhail orra.

An uair a bhios sinn a’ meòrachadh air na Ceiltich mar chinneach, féumaidh sinn a dhol na ’s faide air falbh na Breatunn is Eireann—chun na Frainge, an dùthaich sin tha fulang trid aineart an spùinneadair Theutonach an ceart-uair. Bithear a cuir as leth nam Frangach gu ’m bheil iad tuilleadh is aighearrach ’nan caithe-beatha, caochlaideach agus neo-earbsach ’nan dòighean, ach anabarrach taitneach, le ’n tugaidean, ’nan conaltradh, agus easgaidh ’nan deas-bhriathran. Ge bith dé an seòrsa cliù a fhuair sinn fhìn, mar Ghaidheil, gu dearbh cha robh gainne air béum no fochaid d’ar taobh aon uair. Ach thainig car eile an adhairc an daimh, an uair a dh’ fhosgail an Gaidheal a dhà shùil. Ach tha rud no dhà ann fhathast air nach d’ fhuair e léirsinn chothromach, agus ’s e aon diubh a’ chànain fein—a’ Ghàidhlig. Ach a bhi tilleadh bho mheirc an rathaid. Gheibh sinn beòthalachd ann an aigne litreachais na Frainge, agus mar sin tha maise agus dreach oirre nach gabh àicheadh, co dhiùbh a bhuineas i ri àirde na h-inntinn no diomhaireachd eolais, agus fiosrachadh air nadur. Thàrmaich daoine fior ionnsuichte agus inntinneil ’s an Ghearmailt, cho math ris an Fhraing—feallsanaich ainmeil a bha, agus a tha, tolladh anns gach nì a bu dìomhaire na cheile, agus le ’n gloine-amhairc a’ sgrùdadh nam beachdan a bha cuid eile ’cuir a mach mu rian beatha. Tha iad air leth foighidneach agus dealasach anns an obair seo. Cha ’n e mhain gu ’r toil leotha buintinn ri nithe an t-saoghail tha làthair, ach bu mhiann leo a dhol na b’ fhaide, agus toll a dheanamh anns an bhrat tha ’folach an t-saoghail ri teachd, ma tha iad a’ creidsinn gu ’m bheil a leithid de ionad ann. Anns a phuing seo tha eagal oirnn gu ’m bheil iad fein agus cuid de na Frangaich air an aon ràmh.

’Nuair a ghabhas sinn beachd air an Teutonach agus air a Cheilteach, a thaobh na dubh-cheisd a bha sàruchadh an t-saoghail bho am nan Greugach, agus fada roimh sin. chì sinn an tiota cho eu-cosmhuil ’s a tha iad ri chéile ’nan cumadh inntinn, agus uime sin ’nan aigne. Gheibh sinn glaodh an Teutonaich ’na litreachas,


[TD 114]

[Leabhar X. Ceud Mhìos an t-Samhraidh, 1915. Earrann 8.]

garg, miannach air aire an t-saoghail a ghlacadh le thartar. Chì sinn an spiorad smachdaìl a’ tighinn an uachdar ’nuair a bhios e ’bagradh chàich agus a’ cur casaid orra, mar gu’m biodh e mar fhiachaimh air daoine, an t-sreang-thomhais aige-san a ghabhail a chum doimhneachd na dìomhaireachd tha do-ruigheachd a’ ruigsinn. ’S e seo an t-streap a chuir car-a-mhuiltein air Nietzsche, an duine truagh, an uair a shaoil e gu ’n deilbhidh e fàradh a ruigeadh suas, mar gu ’m b’ eadh, gu binnein na h-iomlanachd! Cha robh e leis fhein, oir bha feallsanaich mhor eile aig a cheart spàirn, ach cha deach an casan os an cinn mar a thachair dhàsan. Ma ’s e giùlan na Gearmailt an diugh a bhuil a shruth bho theagasg nam feallsanach, cha ruig sinn a leas a mhaoidheadh orra.

A nis an uair a dh’ amhairceas sinn air obair sgriobhadairean àraidh Frangach, agus cuid eile, gheibh sinn grinneas, cumadh, alt agus cumhachd eadar-dhealaichte bho ’n trompaid Theutonaich tha ’g éubhach air creutairean am beath’ a chlaoidh ann an gleachd-inntinn mu nithean tha folaichte, mar nach biodh air thalamh dad eile a chum inntinn a’ chréutair a ghéurachadh ach seo. Cha d’ thuirt sin nach do ghabh an Ceilteach air uairean tumadh anns an t-sruth cheudna, ach ma ghabh, cha do chaill e gu tur a ghreim, no am feart tha ’na ghnè mar dhualachas—Creideamh agus Dòchas. Dh’ fhairich e ’anam a’ sleuchdadh le ioghnadh agus urraim an làthair nan cumhachdan a bha ’ga chuartachadh. ’S ann bho sin a fhuair e cobhair (am bheil cobhair eil’ ann?) ’S e seo tha foillseachadh a’ chàil nach do thàrmaich anns an Teutonach gu nadurra. Mar a thuirt sgriobhadair Frangach, ’s e tùr, géire, agus breithneachadh, na rudan is teirce air an talamh, agus ’na bheachd-san ged bhios daoine a’ fàgail air a’ Cheilteach gu ’m bheil e gu tric luaineach, ’s e an tùr seo aon de na feartan is àirde ’na ghnè, a thaobh snas litreachais. Tha comas aige greim a dheanamh air an fhacal ’s an doigh-labhairt is freagarraiche, cha ’n ann le spàirn agus saothair, ach mar gu ’n tuiteadh e air ann am plathadh. Air eagal ’s gu ’n tig mearachd air a’ chuis, ’s e tha ’nar n-amharc an Ceilteach tha taghta air son na h-oibreach; cha ’n e gach buamasdair, Ceilteach ann no as.

Tha móran fillte ann an cuid de fhacalan. Gheibh sinn spiorad ann an cuid, an cuid eile cha ’n fhaighear ach cruth no seòl gnathaichte. ’S e am feart air am bheil sinn a’ sgriobhadh a thug comas do ’n Cheilteach tolladh sios gu diòmhaireachd chùisean, agus dreach a chur orra mar gu’m biodh e air a dheachdadh air a shon. ’S e an comas-glacaidh seo tha sgrìobhadairean na Beurla a’ meas dreachmhor, agus air am bheil iad a’ nochdadh ùigh. ’Se seo an t-alt sgrìobhaidh bu mhiann leo a riochdachadh ’nan obair fein, ach tha e cho caochlaideach ’na dhòighean ’s na chleasan, agus an uair a shaoileas iad gu ’n deach a ghlacadh leo, feuch chaidh e as an t-sealladh. Am bheil e ’na ioghnadh? Tha feart cho ciogailteach ri seo ’gan cuir, mar gu ’m b’ eadh, fo gheasaibh; diùltaidh e e fein a chuir ann am moltair choimheich, gabhaidh e a rian fein, iongantach ’na bhoillsgeadh. Bu cheart cho math dhuit feuchainn air dealbh taobh eile na geallaich a tharruing, agus bun-rannsachadh a dheanamh air nì cho dìomhair. Gidheadh ’s e am feart seo clach-dhearbhaidh càil a’ Cheiltich, agus cha ghabh an t-aomadh inntinn, no an seòl seo thoirt an uachdar troimh na riaghailtean tha daoine ionnsuichte a cuir a mach a thaobh cumadh litreachais. Thig e an uair a thogras e fein, ach an comhnuidh, tha dreach agus grinneis ’ga leantuinn, Mur a bitheadh, cha robh daoine foghluimte cho dèigheil air a ghlacadh. Cha ’n e n’ aon rud sùbailteachd inntinn, agus an deachdadh spioraid a chaidh a thaomadh air bàird (cha ’n e ranntairean). Cuidichidh na colaistean ann an tomhas an dara rud, ach cha ’n fhaighear ’nan tallachan an rud eile—an solus nach robh riamh air muir no tìr. Do ’n dream nach léir an solus a thàrmaicheas ann an spiorad an fhior bhàird, agus tha folaichte bho ’n t-sùil chorporra, cha ’n ’eil an seo ach faoineas, no saobh-smuain. Cha thuig iad an trom-smuain nach h-eil fada bho aisling, no an àilleachd tha cuartachadh bruadar de ’n t-sèorsa seo, ged nach h-eil sùil ri buil. Anns gach linn bho thoiseach, gheibh sinn an inntinn thaghte a’ deàrrsadh an sud ’s an so; an inntinn a ghabhas nadur de aiteas ann an smuain, mar innte fein, an àite gniomh—dream a mhothuich maise anns an t-seadh spioradail na b’ fheàrr na ged rachadh ac air a laimhseachadh. ’N ar linn fein tha spiorad an ama cho buadhmhor, ’s gur gann a gheibh sinn tiotan an uaigneas air son smuain anns an t-seadh seo. Chuir fasan na h-uarach—bruidhinn mu chach a cheile—am feart seo a leth-taobh. Tha na ghabhas laimh-seachadh, corporra, agus gun teagamh a’ gluasad na h-inntinn, ged tha e buailteach do ’n dàn tha ’riaghladh gach ni bàsmhor, ach mairidh maise anns an t-seadh air am bheil sinn a’ meòrachadh, do bhrigh gu’m bheil i neo-bhàsmhor. Lean am boillsgeadh, ars’ am bàrd, cùm do shùil air a nì tha do-ruigsinn; tha taitneas fillte anns an t-strì.

Tha càil a’ Cheiltich cho fad air leth bho chach ’s a tha càil a’ Chinnich Laidionnaich bho chàil nan Teutonach. Tha comharradh inntinn a’ Cheiltich, mar gu ’n canamaid, cho cuilbheartach is cho fillte na dhòigh, agus gu ’m bheil e ’claoidh na sgrìobhadairean tha ’ga rannsuchadh. Tha daimh aig a’ chàil seo, ’na rian, ri atharrachadh is luasgadh naduir fein—cuarsgadh a’ cheathaich thairis air beanntaibh fuaraidh,


[TD 115]

[Leabhar X. Ceud Mhìos an t-Samhraidh, 1915. Earrann 8.]

neo thorach, aig tràthan ’s am bith togradh na h-inntinn an geall air grian agus solus, agus am bith aomadh nadurra a breabadh an aghaidh rud nach gabh a leasachadh—an fhairge a’ bualadh le toirm thiamhaidh air creagan tha ’nan coslas cho neo-thruacanta ris na tuinn tha stealladh orra—neòil dhorcha ’dubhadh na h-iarmailt mar nach biodh grian ann! ’S ann na leithid seo a shuidheachadh a shiùbhlas mac-meanmna an duine air an iteig a bheir a mach e bho chriochan saoghalta. Bha ’n comas seo aig na fàidhean Eabhrach. An uair a léughas sinn Isaiah agus na fàidhean eile, chi sinn an àirde, ’s an t-òirdheirceas tha ’cur urraim air na thubhairt iad; am breithneachadh a fhuair iad mu na nithean dìomhair a bhuineas do chor an t-saoghail gus a chrìoch. Bha fradharc nam fàidhean Iudhach soilleir, agus ghabh iad an rathad bu ghiorra gu brìgh na beatha a mhìneachadh. Cha do chaill na h-Iudhaich riamh mothuchadh air an aonachd tha follaiseach ’nan sgrìobhaidhean. Labhair na fàidhean le aon ghuth, agus cha ’n fhaighear eas-aontachd, argumaid, no mi-chòrdadh ’nan riaghailt, mar a chi sinn ’nar làtha fhìn. ’S e seo am bann tha ’gan ceangal ri chéile. Cha b’e sin do na Gréugaich, le ’n dée. Bha gach fear a gabhail a rathaid fein, agus glic mar bha iad, chaith iad am beatha an argumaid is eas-aontachd bheachdan. Cha tug deasbaireachd luchd leanmhuinn Phlato riamh atharrachadh air beachd luchd leanmhuinn Aristotle, agus tha iad a slachdadh air a cheile fhathast, a’ leigeil orra gu ’m bheil an deasbud ro fheumail air son géurachadh na h-inntinn.

(R’a leantuinn).


[TD 120]

[Leabhar X. Ceud Mhìos an t-Samhraidh, 1915. Earrann 8.]

BLAR ALLT A’ BHAIN CHNUIC, NO ALLT A BHONNAICH.

LE NIALL MAC ’ILLE MHOIRE, Dearbhaig.

Choisinn so a’ Cheud Duais aig Mòd 1914.

(Earrann na h-Oigridh.)

Chaidh an cath ainmeil so a chuir anns a bhliadhna 1314, direach bho chionn sia ceud bliadhna. Bha ’s an am sin Allabain fo riaghladh an righ Raibeart Bruce, agus bha e ’n deigh na Sasunnaich a ruagadh as gach caisteal is daingneachd ’s an tir ach Caisteal Shruileath. Rinn Iomhair, brathair an righ cordadh ri fear-gleidhidh a Chaisteil, an Ridire Philip Mowbray, mar a faigheadh e fuasgladh bho righ Shasuinn mu ’n tigeadh latha meadhonach an t-shamhraidh gun feumadh e an caisteal a thoirt tharis gun bhuile.

Bha righ Shasuinn ri tighinn agus ri cath a chuir air son Caisteal Shruileath roimh latha meadhonach an t-shamhraidh, agus ghleidh e fhocal oir an latha roimhe thainig e fein agus a chuid dhaoine a dh’ ionnsuidh an aite far an robh Bruce a feitheamh orra. Bho ’n a b’ e Caisteal Shruileath an t-aite a bha a chomhstri mu dheighinn, chuir Bruce a dhaoine dluth air a chaisteal agus mu faigheadh na Sasunnaich d’ a ionnsuidh, fheumadh iad esan a chuir as aite. Air an treas latha fichead de mhios meadhonach an t shamhraidh thainig na Sasunnaich am fradharc agus feumaidh gu ’m b’ e sealladh eireachdail a bh’ ann. Be so am feachd a bu mho a chaidh a thrusadh le righ Shasuinn riamh oir bha ceud mile duine ann agus dhiubh sin bha da fhichead mile na ’m marcaichean. Cha robh aig Bruce ach da fhichead mile ach ged bu bheag an aireamh bu mhor am misneach, agus comhla ris a so bha iad a stri air son a saorsa agus fuasgladh an duthcha bho chuing chruaidh nan Sasunnach. Bha ni eile air taobh nan Allabannach agus be sin so. Bha Bruce na cheannard glic, misneachal, agus seolta, ni nach robh Iomhair, agus leig Bruce fhaicinn cho sgileil sa bha e mar a chuir e a dhaoine an ordugh. ’S ann dluth air Allt beag d’ am b’ ainm Allt a Bhonnaich a shuidhich e iad. Air aon taobh dheth bha an abhainn, agus an aitean eile bha boglaichean eadar an da arm. Thug e ’n aire cuideachd nach bitheadh e furasda do na marcaichean Sasunnach ruigheachd orra. Chladhaich e an sin sluic mu thiomchioll tri troidhean air doimhneachd agus annta sin chuir e stopan iaruinn. Chomhdaich e iad le plocan agus a bharrachachd. Air a sin chuir e cuid de na stopan air feadh an achaidh a dh’ fhagadh na h-eich crubach agus leis a sin cha b’ urrainn doibh tighinn air an aghaidh le uiread de neart. Chuir Bruce a dhaoine nan ceithir buidhnean. Cha robh aige ach gle bheag de mharcaichean, ach rinn e an deagh fheum de na bh’ aige. Bha beagan de fhir bogha aige cuideachd ach cha robh iad cho sgileil ris na Sasunnaich oir cha bu toil leo iad mar armachd oir bha iad ni bu chleachda ris na tuaghan agus na sleaghan. ’N uair a chunnaic na Sasunnaich cho fada sa bha e ’san latha shocraich iad na measg fein gun an cath a chuir gus an latha ’r na mhaireach. Thachair da ni sonraichte air an fheasgar sin a thog misneach nan Allabannach gu mor. Dh’ fhalbh fear de na morairean Sasunnach d’ am b’ ainm Tighearn Clifford le tri cheud marcaiche a chuideachadh le fear-gleidhidh Caisteal Shruileath. Be sin a chaidh earbsa ris an Ridire Tomas Randolph na Sasunnaich a chumail bho chomhnadh a dheanamh ris, ’s nuair a chunnaic e iad a deanamh air, dh’ fhalbh e nan coineamh ’s cha b’ ann gun stri a phill e iad. Be so a ni eile. ’S an fheasgar bha Bruce a marcachd air each beag mu choineamh a dhaoine is chunnaic e Sasunnach an Ridire Henry <eng>de<gai> Bohun a marcachd ga ionnsuidh air son a mharbhadh. Dh’ aithnich de Bohun e leis a chuairt oir a bha tiomchioll a chlogaid. ’N uair a thainig e dluth air an righ, le lann deas tharruing Bruce an t-each an dara taobh ’s ’n uair a bha ’m fear eile dol seachad


[TD 121]

[Leabhar X. Ceud Mhìos an t-Samhraidh, 1915. Earrann 8.]

dh’ eirich e ’s an diollaid agus le aon bhuile ga thuaigh bharbh se e. Bha De Bohun gun teagamh a smuainteachadh gu marbhadh e Bruce agus mar sin gu ’n coisinneadh e cliu mor dha fein. Bha na ceannardan Allabannach diombach do ’n righ a bheatha chuir an cunnart ach ’s e na thuirt esan: “Bhris mi mo dheadh thuagh ris.”

Ann am briseadh na faire thoisich an da airmailt air ullachadh air son a chath. Ach mun do thoisich e lub na h-Allabannaich an glun. ’N uair a chunnaic Righ Iomhair iad ris thubhairt e ri tighearna a bha laimh ris: “Seall, tha iad a cromadh, tha iad ag iarraidh maitheanas.” “Tha fhreagair e ach ’s ann bho Dhia ’s cha ’n ann bh’ uainne bheir na daoine ud buaidh, no basaichaidh iad.” ’N uair a thoisich an cath thainig an eachraidh Shasunnach an aghaidh na saighdearan-coise Allabannach agus be so chuid anns am bu chruaidhe an stri. Bha moran de fheachd Shasuinn armaichte le bogha agus le saighdean agus a h-uile h-aon diubh a bosd gu robh e giulan beatha ceithir Allabannaich fhichead fo chrios. Ach bha ceannard nam buadh deas air an son agus dh’ orduich e am beagan a bh’ aige de mharcaichean a dhol agus an sgapadh as a cheile. Shoirbhich leis ’s cha robh ann tuilleadh ach gnothuch ullamh. ’N uair a thainig iad gu caiscairt lamh, cha robh airm freagarrach aig na Sasunnaich air son iad fein a dhion ’s chaidh an sgapadh mar a bha Donnachadh Ban ag radh: “Mar gu rachadh cu ri caoraich.” Mar so chaidh an cath air aghaidh re uine. An sin thachair ni a dh’fhoillsich co an taobh a bhuainaicheadh. Thainig buidheann mhor dhaoine a fradharc thar gualan cnoic ’s shaoil leis na Sasunnaich gum be feachd eile bh’ ann. Ged nach robh ann ach seirbhisich Bhruce agus daoine a bha ’n comhnuidh sa coimhearsnachd. Thoisich na Sasunnaich air call am misneach ’s cha b’ fhada gus an deachaidh an ruaig orra. Lean na h-Allabannaich nan deigh gu dian agus mharbh iad moran diubh n’ uair a bha iad a dol thar an uillt. Theich righ Iomhair le coig ceud fear gu Caisteal Shruileath ach cha b’ urrainn fear gleidhidh a Chaisteil fasgadh a thoirt da oir dh’ fheumadh e ’n caisteal a liubhairt tharis do Bhruce a lath ’r na mhaireach. Cha robh ann ach gun dh’ fhuair righ Iomhair dol as bho ’n Ridire Seumas Dubhghlas a mharcaich tri fichead mile na deigh. Mar a bha fortan fabharach fhuair e long an Dunbar a thug sabhailt dhachaidh e.

Thuit creich mhor an lamhan nan Allabannach a bu’ fheairrt Allabain re iomadh lion. Ach ’s e ni araidh a bu choir dhuinn a chumail air chuimhne gun do choisinn an cath ainmeil so saorsa do dh’ Allabain.


DÉ A DHEANAINN-SA

NA’ M BU MHISE BAN-RIGH ALBAINN.

LE INA NIC RATH, an Doirnidh. Choisinn so a’ Cheud Duais aig Mod 1914 (Earrann na h-Oigridh).

Na ’m bu mhise Ban-righ na H-Albainn, bu mhath leam nithean a dheanamh na b’ fhèarr na tha iad ’s an là ’n diugh.

Anns a’ chiad àite tha fhios againn uile gu ’m bheil Albainn ceangailte ri Sasunn, agus ri Eirinn, agus cha chreid mi nach deanainn mo dhleasdanas nam feuchainn ri “Féin Riaghladh,” fhaighinn do dh’ Alba. Na ’m biodh so mar bu mhath leam, bhiodh Pàrlamaid bheag aig Alba dhi fhéin ann an Dunéideann, ach bhiodh a’ Phàrlamaid mhór ann an Lunainn mar a bha i roimh.

Aig an àm so tha ’n sluagh ag iarraidh talaimh, ach na ’m bu mhise Ban-righ na h-Albainn dheanainn lagh ùr, airson gu ’m biodh Achd fearainn aig a’ Ghaidhealtachd dhi fhéin, agus Achd eile aig muinntir na Galltachd air leth dhaibh fein.

Nan d’ rachadh so air adhart dh’fheuchainn ri Tighean Réidh a thogail ann nn Alba, airson gu ’m faigheadh na croitearan bochda iosad airgid, gu crodh is caoraich, agus talamh a’ cheannach, agus an sin a bhi g’ a phaigheadh lion beag is beag. An deigh sin dh’ iarrain air Luchd Riaghlaidh na Rioghachd an talamh a cheannach, agus a thoirt do na croitearan aig màl iomchuidh.

Aig an àm so cha ’n fhàod bataichean sgriobaidh (<eng>trawlers<gai>) tighinn ni ’s faisge na trì mìle, ach bu mhath leam-sa nach fhàodadh iad a thighinn ni b’ fhaisge na sia mìle, bho ’n a tha iad a’ tighinn air an oidhche, agus a còmhdach an àireamh, agus ainm a bhàta.

Tha Bàtaichean-glacaidh (<eng>fishery-cruisers<gai>) ann, ach bu chòir tuilleadh a bhi ann, airson gu ’n glacadh iad na bàtaichean sgrìobaidh sin. ’S e iasgairean Gaidhealach aig an robh aithne air na h-àitichean maith iasgaich, a bu chòr a bhi air na bàtaichean-glacaidh sin.

’S an là ’n diugh, ’s e bàtaichean sèolaidh a th’ aig na h-iasgairean, ach dh’ fheuchainn-sa ri Bàtaichean-smùide fhaighinn daibh, airson gu ’n ruigeadh iad na h-àitichean maith iasgaich mu ’n d’ thoireadh na bàtaichean sgrìobaidh sin air falbh an t-iasg, cha ’n e mhàin an t-iasg, ach siol an éisg.

’S an àm so mu ’n ruig an t-iasg Baile-puirt, tha e gun fhèum, ach fèumaidh sinn ìnnleachd air choir-eigin a dheanamh mu ’m bi nithean a dol bho mhath, co-dhiubh ’n uair a b’ urrain duinn a’ leasachadh.

Bu chòir Carbaid-oladh a bhi ruith bho àite ’n iasgaich gu Baile-puirt, airson gu ’n ruigeadh an t-iasg margadh mu ’n grodadh e.


[TD 122]

[Leabhar X. Ceud Mhìos an t-Samhraidh, 1915. Earrann 8.]

’S e ni eile dheanainn-sa gu ’m biodh dhà na trì bhàtaichean smuide a tighinn gach seachduinn gu na bailtean beaga Gaidhealach, airson gu ’m faigheadh an sluagh am bàthar a bhiodh a dhìth orra.

Bu mhath leam gu ’m biodh tighean maighstirean sgoile, agus sgoiltean ni b’ fhèarr na tha iad ’s a’ Ghaidhealtachd gu h-àraid.

Gheibhinn an t-uisge stigh ’s na tighean aca’ agus gach nì eile mar sin.

Dheanainn lagh gu ’n d’ rachadh cur as do na sgoilean beaga, agus an sin bhiodh an àon chothrom ionnsachidh aig a chloinn, ach seach a h-uile ni bhiodh e ceart gun d’ rachadh a Ghàidhlig a theagasg do ’n chloinn a tha bruidhinn na Gàidhlig, anns a’ Ghaidhealtachd gu h-iomlàn.

’S e ni eile ’dheanainn, agus ni iomchuidh cuideachd, gu ’n d’ rachadh na h-eaglaisean Pròstanach uile cuideachd, bho ’n a tha e uamhasach, agus mi cheart, ’n uair is e an àon teagasg a th’ aca, nach d’ rachadh iad cuideachd.

Bu mhath leam gu ’m biodh rathaidean ni b’ fhèarr ’s ’a Ghaidhealtachd, agus ’s e ni eile dheanainn so. Bheirinn na tighean dubha fraoich uile as a chéile, agus chuirinn tighean breagha geala a suas, agus an sin bhiodh sealladh ann a b’ fhiach coimhead air.

Bu chòir Tigheiridinn (<eng>hospital<gai>) a bhi anns gach baile beag Gaidhealach, airson na biodh neach ’s am bith tìnn, gu ’n rachadh an cur ann, gus am biodh iad slàn a rithis.

’N uair a rachadh na h-eaglaisean cuideachd, bu chòr dhaibh a bhi air an deanamh breagha le dealbhan agus le flùraichean, a chionn ’s gu ’m bu chòir duinn Tigh Dhé a dheanamh cho breagha ’s a b’ urrainn dhuinn.

’Se lagh eile ’dheanainn gu ’m biodh Cagair Céin (<eng>telegraph<gai>) anns gach Ofis puist.

’S e ni eile bu mhath leam a dheanamh, agus cha chreid mi nach biodh e gle iomchuidh. Cheannaichean pìos talmhainn, air an togainn tighean do na ceardainean, gus nach biodh iad ’n a fògraich thruagh a falbh bho àite gu aite. ’N uair a rachadh so a’ choimhlionadh chuirinn maighstir air an ceann, a bhiodh a coimhead thairis orra, ’n uair a bhiodh iad ag obair, agus a thoirt orra fuireach ann.

’S an àite mu dheireadh tha mi dol a’ labhairt mu thimchioll na boirionnaich a tha ’g iarraidh stigh do ’n Phàrlamaid. ’S e so mo bharail-sa orra, agus ni bha mi ’m beachd a dheanamh.

Chuirinn iad do dh’ eilean fàsmhor, agus thogainn tighean dhaibh. Cha bhiodh cothrom teichidh aca as a sin, agus cha ’n ’eil mi ’n dùil gu ’m biodh iad fad’ ann ’n uair a bhiodh iad searbh dheth.


[TD 129]

[Leabhar X. Darna Mìos an t-Samhraidh, 1915. Earrann 9.]

CAILEACHD IS MEANMNACHD A’ CHEILTICH.

Anns an aireamh mu dheireadh thug sinn fainear beagan mu nam feartan a tha comharrachadh meanmna a’ Cheiltich. Is ann ’s an bhàrdachd a tha air a h-ainmeachadh air Oisein, a gheibh sinn an dual seo de ’mheanmna, agus a ghlac aire dhaoine fiosrach ’s an Roinn Eorpa. Bha ’m feart a thaisbeanadh ann am bàrdachd Oisein mar fhaodail luachmhor leotha, agus cha robh e soirbh a mhìneachadh do ’n t-saoghal ann an aon fhacal, ma ’s e agus gu ’n rachadh aig an fhacal sin farsuingeachd agus seadh a’ ghnothuich a shoilleireachadh. Air an aobhar sin chuir iad a mach beachd, gu ’n robh comharradh àraidh ri fhaicinn air litreachas a’ Cheiltich nach robh aithnichte ann an litreachas eile—feart a b’ fhiach altrum. An luib na buaidhe seo a ghlac an uigh, mhothaich iad cumadh agus snas fhacal. Ach ged tha sgrìobhadairean a’ labhairt air a’ mhodh seo, cha bhuin dhuinne mar Cheiltich spagluinn a dheanamh air a’ chùis, no a bhi a’ toirt a chreidsinn oirnn fhìn, gu ’n deach beartas a’ ghrinneis seo a bhuileachadh oirnn uile. Ma thoilicheas an comharradh na sgrìobhadairean, biodh e aca. Gun teagamh bha ’n doigh-smuain grinn, ann an seadh, agus dìomhair ann an seadh eile; agus dh’ fhéumadh an cumadh a bhi a réir an lasain, oir cruthaichidh lasan inntinn a shamhla fein, agus diùltaidh e a bhi ’g a dhruideadh a stigh le cuing riochd eile, Far am bi smuain oirdheirc, bi féum air cumadh agus taghadh fhacal do réir, agus ’s e seo a’ bhuaidh a thatar am meas mar ghrinneas air aomadh inntinn a’ Cheiltich. Na biodhmaid idir a comhdhunadh gu ’m bheil a’ bhuaidh seo ri fhaicinn, a mhain, ann an sgrìobhaidhean Gaidhlig, co dhiùbh Cuimreach no Eireannach. Gheibhear i an éideadh chànainean choimheach—gu h-àraidh, Frangach, agus a’ Bheurla Shasunnach. Tha sinn uile, mar gu’m b’eadh, ’nar n-oighreachan air gach smuain is prìseile a chaidh a chlo bhualadh an cànainean eile, agus ma theid againn an smuain sin éideadh le dreach bheir i toileachadh do ’n dream a dh’ fhairicheas a gléus.

Gheibh sinn cuid a’ sgrìobhadh mu ’n Cheilteach mar gu ’m biodh iad a’ cuir cul-taic, ann an seadh, ris na h-altaibh grinn a tha iad a’ faotainn ’na litreachas, ach tha amharus againn gu ’m bheil anns an phonc rudeigin de ’n fharmad, no de ’n bhrosgul. Thatar a cuir as a leth, an drasda ’s a rithist, gu ’m bheil e luasganach, foilleil agus carach ’na ghné. B’e beachd Bhernhardi—an duine borb, an-iochdmhor ud—gu ’m biodh na Frangaich na b’fheàrr mar chinneadh, mur a bitheadh a’ ghrùid, ghrannda, Cheilteach a bha ’nan càil. Ach nach b’ e sin an aon fheart a chuir annta a’ bheòthalachd a tha ’g an comharrachadh bho ’n Teutonach? Tha fios gu ’n robh pairt de na Ceiltich (na Gaidheil) athaiseach air uairibh.


[TD 130]

[Leabhar X. Darna Mìos an t-Samhraidh, 1915. Earrann 9.]

Am b’ ioghnadh e? B’e teine, gort, agus ana-ceartas cuibhrionn a’ Ghadheil gu tric, ach ged a bha e ’dol a dhìth air an òtrach, bha rudeigin toinnte ’na ghnè a ghlac inntinn a’ chuid bu toinisgeile de ’n t-sluagh—feartan nach do chriochnaich le bheatha chorporra, ach a bha ’còrdadh ri aomadh a linne. Ge bith dé a chòmhstri a bhios a’ tachairt ’nar measg mar luchd-àiteachaidh ’s an Rioghachd faodar a’ ràdh gu ’m bheil bun a’ ghnothuich stéidhichte ann an eadar-dhealachadh càil inntinn. Faodaidh neach a tha barraichte ann an tuigse, air dhoigh eile, a bhi dh’ easbhuidh na càil a dhùisgeadh mothuchadh ann mu àilleachd a’ chruthachaidh. Cha ’n aom inntinn ris, ged thachradh dha a bhi glé chomasach ’na bhuadhan air mhodh eile. A nis cha ’n fhaodar a’ ràdh gu ’m bheil na feartan air am bheil sinn a’ leudachadh ri ’faotainn anns na Ceiltich a mhain, ged is dual dhaibhsan iad ann an seadh àraidh, ni mò a dh’ fhaodas sinn a bhi cho fein-spéiseil agus feuchainn a dheanamh a mach gu ’m bheil Sasunnaich ’s a’ choitchionntas baoghalta ’nan smuain. Cha dean sin an gnothuch. Gheibh sinn cuid de na feartan tha dluth-cheangailte ri gné a’ Ghaidheil am measg nan Sasunnach, agus air Galltachd, mar a gheibh sinn baothaireachd agus cion toinisg am measg Ghaidheal air Gaidhealtachd, Gheibh sinn a bheag no mhór de ’n rud ris an can na Frangaich <eng>élan de l’ áme<gai> (àrd thogradh anama) ann an cuid de na Sasunnaich, agus de na Goill, ged is dòcha gu ’r h-ann bho ’n Cheilteach a fhuair iad an t-iasad; oir cha ’n ’eil fìor fhuil chinneadail ri fhaotainn an diugh ’nuair a tha’n Ceilteach sgapte air feadh na cruinne. Biodh sin mar a bhitheadh e, tha eadar-dhealachadh sònruichte eadar Gaidheal is Sasunnach fhathast. Tha gné a’ Ghearmailtich an dlùth an t-Sasunnaich. Dé an coimeas a tha eadar umpaidh de sgalaig Shasunnaich agus croitear bochd Gaidhealach a thaobh mothuchadh inntinn? Dìreach an coimeas a tha eadar moll agus siol. Tha téudan a’ Ghaidheil gu tric teannaichte; deiseil gu cluich orra a chum math no olc. Tha e deas agus briosg, agus làn de bheòthalachd, ma bhios gnothuichean a’ dol mar bu chòir dhaibh. ’S ann ro bheò a tha e air amannan, gu h-àraidh ’nuair a gheibh e dileag de mhac-na-braiche ’na phluic. Leumaidh e mar fhiadh, ’s cha chuireadh an droch-fhear fein bacadh air.

An uair a bhios an Ceilteach taghte a’ gabhail beachd air a’ chruthachadh—air Nadur—labhraidh e mar neach aig am bheil ughdarras dìomhair, no mar gu ’m b’ esan fear-mìneachaidh a’ ghnothuich. Tha e ’g a fhaireachadh fhein ann an daimh ro dhlùth ri Nadur. Ged a ghabhas móran beachd air àilleachd naduir, agus a cumhachdan faicsinneach ’nan doigh fein, ruigidh esan an doimhne a bheir comas da soilleireachadh a chuir air an t-seadh a chaidh a chleith air càch. Chì e anns na h-uillt, na cnuic, na coilltean, agus na lusan, barrachd is snuadh nadurra. Cruthaichidh a mheanmna samhlaidhean is dealbhan, chì e seallaidhean air nach mothaich ach an inntinn a tha air a’ gleùsadh air a shon. ’S e seo an comharradh a tha ’n gnè na fìor bhàrdachd. Ged ruitheas ranntachd eile cho dòigheil ’s a thogradh tu, ’na sreathan, cha ’n ’eil innte ach fallas gun brìgh. Faodaidh nadur de chumadh a bhi oirre, ach an àite ’chiùil bu chòir a bhi ’na cois, a chluinntinn, cha ’n ’eil ann ach gliong a thig bho dhoigh-labhairt nach deach a chur an eagaibh a cheile. As eugais tùsalachd, tha i dh’ easbhuidh bun a’ ghnothuich, an aon ni féumail, ma tha dùil gu ’m mair i a mach o choimhearsnachd na cagailte. Cha b’ ann mar sin do na bàird Ghaidhealach. Ghabh iadsan greim air aire an t-sluaigh le ’n òrain, do bhrigh gu ’n robh stuth, cumadh, agus àilleachd ’nan oibre, co dhuibh a sheinneadh iad mun chruthachadh, no mu ghaol nam ban.

Do neach nach meòraich ach air an taobh am muigh, tha leabhar Naduir duinnte le séula, oir mar a thuirt Amiel; “tha ceangal eadar dìomhaireachd aghaidh dùthcha, agus cor anma.” Ach ’s e neach a bha lionta leis an fhìor spiorad a b’ urrainn seo a ràdh. Tha ’n seadh anns a bheil seo fìor, folaichte bho ’n inntìnn neo-mhothachail. Tuigidh an Ceilteach anns an do chinn an inntinn a fhreagras ris an fhuaim, na tha fillte ann an ceòl caochlaideach a’ chuain, fuaim na tuinne, is mactalla nan creag, ged bhios nadur de chianalas, no tiamhaidheachd, ag ealadh m’a spiorad—cha ’n urrainn e chuideachadh. An-uair a bhios ’aigne air a’ dùsgadh, agus ’inntinn air ghléus seinnidh e mu ’n chruthachadh mar gu ’m biodh e min-eòlach air a gnè. Seallaidh e air driùchd na maidne a lùbadh nam fluran, mar gu ’m biodh iad a’ deanamh ùmhlachd do ’n Ti a chruthaich an Cruinne, agus a chuir Nadur fo ’riaghladh. Eìsdidh e ri coireil nan eun anns na doireachan le cluais’ a chaidh a chleith air “fear gabhail an rathaid,” aig nach h-eil càil d’a leithid. Samhlaichidh e na spéuran a tha sgaoilt’ os a chionn, mar mhullach òirdheirc air an teampull a sgeimhich Nadur le beanntan is coilltean, uillt, is fairge. Cuiridh e mineachadh orra uile le grinneas a mheanmna, air chor agus gu ’n saoil sinn gu bheil na nithean a tha faicsinneach mar gu ’m b’ eadh aig stairsnich na nithean tha neo-fhaicsinneach. Ach mar a thuirt sinn cheana, cha ’n ’eil an Ceilteach leis fhein a thaobh an fheart seo. Tha ’m Freasdal fialaidh, agus cha dean e leth-bhreith air cinnich, ged a thàrmaich anns a’ Cheilteach rudeigin nach do ghluais ann an càch. Thugamaid an aire nach faigh spiorad na spagluinn lamh an uachdar oirnn, oir faodar


[TD 131]

[Leabhar X. Darna Mìos an t-Samhraidh, 1915. Earrann 9.]

fhèorach dhinn an diugh, ciod an tomhas a tha againne de spiorad an t-sean Cheiltich ’nar litreachas, beag mar a tha i? An deach an t-alt air iomrall? An deach ar bàthadh ann an spiorad ar linn?—<eng>zeitgeist<gai>, mar a their na Gearmailtich. Tha litreachas na Beurla Shasunnaich ro bhuadhmhor, agus cha ’n aithne dhuinne gu ’n tug litreachas eile an t-saoghail bàrr orra ann am farsuingeachd smuain agus comas inntinn. Ma rinn an t-iasad a fhuair i bho spiorad a’ Cheiltich a dreach na bu mhaisiche, fhuair sinne iasad bhuaithe-se nach bu chòir a chleith. Cha dhean e ’n gnothuch a chaochladh a’ ràdh, ni mò am bi e iomchuidh dhuinn ar n-aineolas fhoillseachadh ann a bhi bruidhinn mu ’n “bheurla mhosach” mar a their cuid, ged tha iad a’ faotainn am beo-shlàinte trìd-se, fad an t-siubhail. Cha ’n àrdaich neach ’sam bith e fhéin ri bhì ’cur sios air a nàbuidh. Ach air a shon sin, ’s e ar cainnt fhìn is fhaisg air ar cridhe, agus a tha ’g ar deanamh aithnichte do ’n t-saoghal mar Ghaidheil Air an aobhar sin, is suarach am fear nach tog a ghuth air a taobh.

Thuirt duine ainmeil àraidh (bu Ghearmailteach e) gu ’m bheil e soirbh tuar na h-inntinn a chomharrachadh leis a chumadh a chuireas sgriobhadair air a smuain, agus gu ’n comharraich e ’mach béus agus feartan an duine na ’s cinntiche na ghnùis. Tha sinn de ’n bheachd gu ’m bheil an ràdh seo cothromach ann an seadh. Ach thig sinn air uairibh tarsuing air cumadh-sgrìobhaidh (<eng>style<gai>) a dh’ fholaicheas rùn agus faireachadh, dìreach mar a dh’ fholaicheas éideadh cruth nadurrach na coluinne. Gheibh sinn cuid cho sgileil, no cho seòlta, agus nach toil leotha an gluasad-inntinn a thig orra a chur sios neo-chealgach. Cha dean iad soilleir ach dàrna leth na dh’ fhairicheas iad, agus an ceathramh cuid a smaoinicheas iad. Cha ’n fhiosrach dhuinn gu ’n do chleachd an Ceilteach a leithid seo de cheilg a riamh. Bha e ’n còmhnuidh dileas d’ a ghné, agus cha bu chaomh leis e fein a chur ann an riochd eile. Cha b’ e a rùn daoine a chur air iomrall le mhodh-sgrìobhaidh, agus an car a thoirt asda. Ge bith na fàillinnean a bha ’g a leantuinn air dhoigh eile, cha deach e air fhiaradh anns a nì seo.

Mar tha fios aig móran de ’r luchd-leughaidh, bha e ’na chleachdadh aig sgriobhadairen Sasunnach ri linn an Ollamh Mhic Iain a bhi ’cruinneachadh ann an talla àraidh an Lunnainn, agus ag òl <eng>tea<gai> no <eng>coffee<gai>, agus a’ caitheamh an fheasgair le gabaireachd gun móran stà, mur a tachradh dhaibh am broc mór fein (Mac Iain) a tharruing as a righ chathair, a chum an cuir air bhoil le ’ghearra-cainnte. Cha b’ ann á leithid seo de dh’ ionad a gheibhteadh an cumadh agus an stuth a bha dual do ’n Cheilteach. B’ fhearr leisan pairt a ghabhail anns a’ cho ’luadar bhrìghmhor a chluinnte am measg chàirdean aig taobh a’ ghealbhain. Bhiodh e a réir a chàil, agus ge bith dé ’n smuain a chinnicheadh ann ’na leithid a shuidheachadh, dheanadh uair no dhà an uaigneas an còrr. Tha cor eile mi-nadurrach d’a ghné, ’se sin ri ràdh, am fear nach deach a thruailleadh le fasan an ama.


[TD 135]

[Leabhar X. Darna Mìos an t-Samhraidh, 1915. Earrann 9.]

RIAGHLADH AN TREAS ALASDAIR.

LE CEIT NIC RATH, an t-Ath-leathann.

Choisinn so an dara duais aig Mòd, 1914.

Cha robh Alasdair a Tri ach ochd bliadhna dh’aois an uair a chaochail athair, agus mar sin b’ fheudar daoine a thaghadh air son riaghladh na Rioghachd gus an ruigadh e inibha. Bha Alasdair a Tri de shliochd deagh Rhighrean, mar a bha Alasdair a Dha, be sin athair, agus ged a bha e na Righ cho math bha e faighinn taire mhor le na daoine, air son gun robh gamhlas aig moran diu dha cheile; a bharrachd air sin bha na Lochlunnaich ag cur dragh air an comhnuidh, agus bha e air son na h’ Eilleanan Iar a thoirt bhuapa ach chaochail e mun dechidh aig air crioch a chur air an obair sin.

Nuair a rhuig Alasdair a Tri inibha duine, sa thoisich e air riaghladh air a shon fhein sheall e gun robh e gu bhith na gheidh Rhigh. Bha aon rud air an robh e suidhichte, agus be sin


[TD 136]

[Leabhar X. Darna Mìos an t-Samhraidh, 1915. Earrann 9.]

crioch a chur air an rud nach dechidh aig athair air a chrioch-nachadh; be sin na h’ Eileanan Iar a thoirt bho na Lochlunnaich. Aig an am sin bha duine mor ann an Alba; Iarla Rhois, agus thoisich e ri cogadh ri daoine nan Eileanan. Chuir daoine nan Eileanan fios chum a Righ gu Lochlunn, agus cha robh fada gus an d’ thainig Hago righ Lochlunn le feachd mhor, agus moran Luingachan Cogaidh. Sheol e troimh nan Eileanan gus an d’ thainig e gu Arain far an do dh’ fhan e treis. Cha robh Alasdair a Tri na thabh fad na h’ uine so. Chruinnich e feachd, agus thainig e gu ruige Siorrachd Aire far an robh duil aige ri Hago a chaoinnachadh. Ach cha robh aige ach feachd bheag tacha ris na bh’ aig Hago, agus cha robh Soithachan Cogidh idir aige. Mar sin bha fhios aige gun deanadh Hago an gnothach air ann a sabaid. Ach bha smaointinn eile aige, a bharrachd air a chogadh. Be meadhon an fhoghair a bha ann aig an am agus bhiodh gaothan mora ag eirigh man am sin, agus bha fhios aig Alasdair a Tri nan d’ thigadh na gaothan so, gun deanadh iad barrachd call air Hago, na moran sabaid. Mar sin bha e cumail luchd turais eadar e fhein is Hago, a leigeal air gu robh e airson sith a dheanabh ris. Ach se bha na bheachd fad na teide an cogadh a chumail air ais gus an d’ thigadh an stoirm, ’s an deanadh i an call air Hago. Bha an teide a dol seachad, gus ma gheirradh na thachair an rud ris an robh Alasdair a Tri a feitheamh. Sheid na gaothan, agus bha stoirm cho mor ’s gun do chailleadh moran de Shoithichean Hago, agus chaidh cuid eile dhiu a rhèicadh air cladach Lairg. Nuair a chunnaic Alasdair a Tri sho thug e fheachd don aite so, agus chaidh am batal a chur aig Lairg, ach ged a shabaidich na Lochlunnaich cho math sa b’ urrainn daibh, chaidh a ruaig a chur oirre ma gheirradh. Cha robh dé mhisneach aig Hago na reachadh air adhart leis a chogadh, agus sheol iad air ais do Lochlunn. Air a rathad dachidh chaidh iad troimh an caoll eadar Ant’ Eilean Sgiathanach agus Alba, agus tha Caoll Hago air a radh ris gus an la an diugh. An deigh so fhuair Alba na h’ Eileanan Iar air ais, agus tha iad aice riamh bho nuair sin. Bha sith eadar an da Rhioghachd a ris agus bha iad a comhardadh cho math ’s gun d’ thug Alasdair a tri a nighean “Mararad” do Rhigh Lochlunn air son a posadh.

Bha na bliadhnichean mu gheirradh aig Alasdair a Tri gu math dullich da fhein ’s dha dhaoine. Chaochail a h uile duine den teaghlach aige aon a deigh aon agus cha robh ann ach ogha nighneadh a ghleadhadh an crun as a gheidh, be an nighean so “Maighdean Lochlunn” mar a chainnear rithe ann an eachdraidh. Bha an righ Alasdair a Tri a cumail coinneamh ann an caisteal Dhuneidean beagan bhliadhnichenn an deigh so, agus, nuair a bha e tilleadh air ais gu Fife far an robh a bhannrigh, bha an oidhche dorcha, agus thuit an t’ each aige seachad air creig, agus chaidh an Righ a mharbhadh. Bha bas an righ so gu maith dullich, agus bha na daoine gle dhuillich air son Righ cho math ris a chall. Bha Alba gu math buadhmhor fad sa bha e riaghladh, agus cha robh e na ioghnadh ged a bhiodh na daoine ga ionndran.

[<eng>These papers are the actual work of the competitors, and are unedited.<gai>]


[TD 145]

[Leabhar X. Treas Mìos an t-Samhraidh, 1915. Earrann 10.]

CAILEACHD IS MEANMNACHD A’ CHEILTICH.

Anns an àireamh mu dheireadh thug sinn fainear beagan mu ’n chumadh a bha ’cur snas air litreachas a’ Cheiltich, agus a bha mar sin a foillseachadh a chàil. Cha ’n e mhàin gu ’n do thagh e fhoclan, bha grinneas a’ leantuinn a smuain. Cha ’n urrainn neach a chainnt a chruthachadh. Tha aige ri ’taghadh; oir, ma ghlacas an obair aire an t-sluaigh, feumaidh co-chordadh a bhi eadar cainnt is smuain. Tha seo soilleir do neach aig a bheil a bheag no mhór de dh’ èolas air cànainean eile. ’Nar linn fhìn tha fuil agus càileachd a’ Cheiltich sgapte air feadh an t-saoghail. Anns an t-seadh seo, cha ’n ’eil fior Cheilteach no fior Ghaidheal ri fhaotainn an ceàrn ’sam bith. Dh’ fhaodamaid a dhol na b’ fhaide agus a chantuinn, mar tha ùghdairean ar n-eachdraidh a’ cumail a mach, nach robh e riamh ’nar dùthaich! Ach ma thigear chun a sin, c’àite am faighear idir cinneach glan am measg a’ chomh-chruinneachaidh tha deanamh suas a chinne daonna? Ach air a shon sin, agus an déidh gach beachd a tha daoine ionnsaichte a’ cuir f’ ar comhair, tha e coltach gu ’n do lean feart àraidh, a chaidh a chleith air càch, ris a’ Cheilteach, agus nach deach a bhàthadh anns an troimh chéile a thachair bho linn gu linn. B’e toradh an sgapaidh seo air a bheil sinn a’ bruidhinn, dreach agus grinneas a chuir air litreachas chàich. ’S e seo tha ar beachdairean fiosrach a’ cuir an céill co dhiùbh. Ach do bhrigh gu ’m bheil, mar is trice, dà thaobh air gach beachd, cha ’n ’eil fiughair ri aontachd.

Tha e fiòr gu ’m bheil an inntinn “a tarruing a dreach o ghné na tìre anns a bheil i ’fàs.” ’Nuair a ghabhas sinn beachd air obair nam bàrd is ainmeile ’nar litreachas, chì sinn cho freagarrach ’s a bha Ghaìdhlig a chum an dreach seo fhoillseachadh. Lùb Mac-Mhaighstir-Alastair, Donnachadh Bàn, Dughall Buchannan, Rob Donn, agus bàird ainmeil eile mar a thagh Mac-Coinnich iad, ar cainnt ri iarrtas am meanmna air dhòigh agus gu ’n do dhearbh iad do ’n mhuinntir a thuigeas i gu ’n robh i fior shùbailte mar mheadhon air son aigne a’ Ghaidheil a’ nochdadh, co dhiùbh bhiodh sin a’ foillseachadh molaidh, cliù, no gràdh, no bròn do-labhairt. Bha Mac-Mhaighstir Alastair loisgeach ’na chainnt mar chas-bhàrd, agus cha robh Donnachadh Bàn air deireadh air le theangaidh sgallaiseich, ach bha ’n dithis grinn ’nuair a bhiodh iad a’ gléusadh téudan a’ ghraidh. Gheibh sinn gné a’ Ghaidheil ’na h-àirde agus na h-ìslead anns an Domhnullach. ’Na àirde bha e òirdheirc, ach ’nuair a shleamhnaich e, thuit e ’san òtrach, agus cha ’n fhognadh ach luidreadh am measg an t-salchair. Tha bàird, gu tric, neo-ionann ’nan obair, oir tha ’n inntinn fo bhuaidh a’ riaghlaidh fein a thaobh a’ bhrosnachaidh a chuireas air gléus i. Ach cha robh a riamh gainne fhocail orra, agus


[TD 146]

[Leabhar X. Treas Mìos an t-Samhraidh, 1915. Earrann 10.]

cha robh aon de na bàird a bheireadh bàrr air an Domhnullach air son focail a chuir an eagamh a cheile, no an cruinneachadh, mar gu’m b’ eadh, ’nan dòrlaichean, agus an tilgeadh ’nar n aodann—’gar cuir am breislich le fuaim, gun mhóran bàrdachd; gun sìon ach focaill. Gabh na sreathan seo a leanas mar eisimpleir:—

“A bhealltainn bhog-bhailceach, ghrianach,
Lònach, lianach, mo ghraidh,
Bhainneach, fhionn-mheagach, uachdrach,
Omhanach, loinideach, chuachach,
Ghruthach. shlamanach, mhiosrach,” <eng>etc.<gai>

Tha sgil air leth aithnichte an seo air son fhocail a chuir an òrdugh, gidheadh a bheil ann uile ach nàdur de sgeilm. Ach gheibh sinn rud de ’n aon t-seòrsa ann an obair bàrd Sasunnach <eng>(Southey)<gai> ’nuair a dh’ fhéuch e dealbh a tharruing air bras-shruth do ’m b’ ainm <eng>“The Cataract of Lodore”<gai> le bhi torradh focal air muin focal. A nis, b’ fhada bhuainn’ e ite a’ spìonadh á sgéithe an Domhnullaich. Cha bhìodh sin ach dànadas nach biodh fada bho ’n mhì-mhodh. Cha ’n ’eil sinn a’ ciallachadh ach gu ’m bith na baird is feàrr air uairean an déidh laimh. Dh’ fhaodamaid móran dhearbhaidhean a thoirt air meanmnachd a’ Ghaidheil bho shaothair bhàird eile, na ’n robh rùm againn. ’Nam measg bhiodh àite glé àrd aig Dughall Buchannan, ged nach eil againn de obair ach na sheinn e air aon téud, agus bha sin fiòr mhath.

Tha dual eile ann an càileachd a’ Ghaidheil air a faod sinn beagan a’ radh. Canaidh luchd na Beurla Shasunnaich ris <eng>“Pessimism,”<gai> no <eng>“Celtic gloom.”<gai> Thatar a’ cur as a leth gu ’m bheil dubhachas toinnte ’na ghné; gu ’m bheil e smalanach ’na inntinn; gu ’m bheil e ’n còmhnuidh ag amharc air an taobh is duirche de chùisean; gu ’m bheil a ghlaodh tiamhaidh, goirt; gu ’r h-e na pongan seo is fuaimeile ’na chlàrsaich. Cha ghabh e àicheadh nach h-eil a bheag no ’mhór de’n spiorad seo ri fhaotainn ’na bhàrdachd. B’ ioghnadh na ’m b’e ’chaochladh a bh’ ann, ’nuair a bheirear fainear a chor, agus an àmhghar troimh an deachaidh e ’na dhùthaich fhein. Chaith e a bheatha, mar bu trice, ann an glinn uaigneach, cuairtichte le beanntan àrda is monaidhean aonarach. ’S dòcha nach biodh dad ann a chuireadh dragh air an t-samhchair a bha ’n cois an t-suidheachaidh seo, a mach o ghaoir a’ chuain, no toirm nan easan. Có nach tuiteadh ann an nàdur de dhubhachas fo leithid a chor? ’Nuair a shuidheas e ’na aonar agus a’ smuainicheas e air “an t-slabhraidh tha ceangal aobhar ri buil, agus buil ri aobhar” o thùs na cruitheachd, gun fhacal a’ ràdh air a shuidheachadh fhein anns a’ bheairt dhìomhair, tha e buailteach, air sleamhnachadh ann an dubhachas. Ma dh’ fhaoidte nach mair seo ach car tiotain, agus gheibh e cobhair o bhuaidh an duail eile tha na ghne—aighear. Ach bidh am bròn ag ealadh a stigh ’nuair a thoìsicheas e ri caoidh na tìm a chaidh seachad, agus ri gearan air cùisean mar a tha iad ’na latha fhein. Theagamh gu ’m b’ fheàirrd e air uairean a shùil a thogail ris an àm ri teachd. Mar is trice, tha e tosdach mu ’n tìm sin.

Tha feadhainn ’nar measg a’ coireachadh teagasg nan Eaglaisean a thaobh dubhachais a’ Ghaidheil, agus cha ghabh e àicheadh gu ’m bheil móran de luchd-aideachaidh ag amharc air bàrdachd is òrain le suil amharasach. ’Nam beachd cha ’n ’eil ann an òrain ach dìomhanas is amaideachd a tha calg-dhìreach an aghaidh a chaithe-beatha a tha iad a meas cubhaidh agus freagarrach do aidmheil cràbhaidh. ’S fhada bhuainn e lideadh a chantuinn an aghaidh luchd-aideachaidh. Tha féum air tuilleadh dhiu ’nar latha, ach thugadh iad an aire nach feuch iad créutairean a chur fo chuing nach h-urrainn iad a ghiùlan, no fo bhuaidh beachdan nach urrainnear a dhearbhadh. Cha’n aithne dhuinne nì is buadhmhoire air son teicheadh a chuir air an leann dubh, na òran math Gàidhlig.

Ma tha e fior gu’m bheil cràbhadh a’ Ghadheil buailteach air dubhachas is bròn a ghintinn ann, tha rudeigin ceàrr; oir cha staid riaghailteach a leithid seo a shuidheachadh. Ach tha caochladh mhéuran de ’n dubhachas ri fhaotainn am measg a’ chinne-daonna. Ma ghabhas sinn suim de obair na sgrìobhadairean is àirde smuain, chi sinn fad an t-siubhail aomadh nàdurra gus na nithean tha tiamhaidh, agus gu bhi ag amharc air an taobh dhorcha, ged nach cùm sin iad bho ’n dleasdanas is còir dhaibh a dheanamh. ’Nuair a bheir iad fainear trioblaid, amaideachd, is mealladh an ama, cha ’n fhaic iad cùrsa nithean cho soilleir ’s bu mhath leo. Ann an teagasg nan Eabhrach gheibh sinn nàdur de sprochd a’ tighinn an uachdar. Bho ’n t-suidheachadh seo cha ’n ’eil ach céum gus an dubhachas a chì barrachd de’n olc na de’n mhath anns an t-saoghal. Mar sin gheibh sinn ponc a’ ghuil ’nan cràbhadh. Shocraich na Greugaich iad fein ann an àrd smuain inntinn nam feallsanach, agus bha ’n Dàn, agus na bha fillte ann, mar nì an taobh am muigh comas-fiosrachaidh. Dh’ fhàs na Romanaich neo-shuimeil, coma, co-dhiubh thigeadh sògh no goimh, agus cha d’ fhuair tuireadh no caoidh àite ’nan doigh-bheatha. Thug an cruas a ghreimich orra dùlan do ’n Dàn. Ach an uair a thainig eòlas a’ chreidimh Chriosdaidh ’nam measg, chiùinich an diòmhaireachd agus an t-aoibhneas a thainig an cois sin iad; agus theich aogas na sprochd a fhuair àite air an leth bu mhò de ’n t-saoghal a b’ aithne dhaibhsan. Cha ’n fhaighear deòir no aoibhneas dìomhair ann an sprochd ar là-ne. Cha ’n ’eil furtachd ann a mach bho striòchdadh. Ma tha neach ann a tha saoilsinn gu ’r h-ann ris a’ Cheilteach a mhàin a tha sprochd agus smuairean an


[TD 147]

[Leabhar X. Treas Mìos an t-Samhraidh, 1915. Earrann 10.]

ceangal mar dhualachas, cha ’n ’eil aig ach litreachas ar linn a’ rannsachadh, agus gheibh e a shùilean fhosgladh. Cha do ghin teagasg an taoibh eile (<eng>optimism<gai>) fàidh a riamh, do bhrìgh gu ’m bheil a leithid sin de staid, neo-thuigseach air cor agus togradh a’ chréutair, agus lagchuiseach anns a’ mhothuchadh a bha ’g iadhadh mu ’n dream a dh’ fhàg an dìleab litreachais is luachmhoire do ’n t-saoghal. Am beachd nam muinntir aighearrach seo, tha na h-uile dad tha romhainn grianach; cha ’n ’eil neul ri fhaicinn air na spéuran gorm acasan. Bidh an saoghal na ’s fheàrr am màireach na tha e’n diugh. An e seo tha eachdraidh a’ teagasg? Thuirt sgrìobhadair àraidh o chionn ghoirid nach eil dearbhadh ’sam bith againn gu ’m bith daoine dad na ’s fheàrr ’san àm ri teachd na tha iad; ged tha saoghal ag atharrachadh fo bhuaidh nan laghannan do’n crioch nithean a shoilleireachadh le bhi ’gan toirt a filleadh. Ach bithidh a bheachd fhein aig gach neach air a chuspair seo.

Ma tha e fìor gu ’m bheil dubhachas toinnte ann am bith a Ghaidheil—’na inneach ’s na dhlù mar a their sinn—cha ’n ’eil e soirbh an t-eallach a thilgeil thar a ghuaillibh. Air son sin, cha chuidich e ’shonas a bhi ’n comhnuidh a’ tighinn thairis air nithean tha ’n dàn. Ma theannaicheas am faireachadh seo air, ’s gann gu leig e leis gàire a’ dheanamh. Ciod e ’féum a bhi fo throm smuaintinn mu ’n dàn neo-iochdmhor nach gabh seachnadh, mar a theirear? Am bheil seo ach a bhi ’ga chuairteachadh fein le falluinn-mairbh? Ma tha adhartas a’ dol a leantuinn a Ghaidheil, ma mhaireas e mar Ghaidheal, agus pàirt aithnichte a ghabhail ann an caithe-beatha agus riaghladh na dùthcha, féumaidh e ’shùilean fhosgladh. Cha ruig e leas na feartan a tha cinneadail dha a dhi-chùimhneachadh, ach féumaidh e fàiligean àraidh a sheachnadh mu fàs e airidh. B’ fheàirrde e an drasda ’sa rithist a bhi ’meòrachadh air an t-seann ràdh, “Clanna nan Gaidheal ri guaillibh a cheìle,” cha ’n ann ann an cath a mhàin, ach a thaobh a chànain, agus a chòir air a dhùthaich fhein. Ma thig e gu ionnsuidh fhein anns an t-seadh seo, cha bhi “dubh-bhròn mar an sruthan diòmhair ag iarraidh fo iochdair na bruaich.”


Na mol neach ’sam bith tuilleadh ’s a’ chòir,
gus nach bi rùm agad air a chàineadh.


[TD 150]

[Leabhar X. Treas Mìos an t-Samhraidh, 1915. Earrann 10.]

EOLAS-AIMSIR NAN GAIDHEAL.

LE ALASTAIR STIUBHART, Gleann Liobhainn.

Choisinn a’ bheachdaireachd so an Duais aig Mod Dhundeagh, 1913.

Bho na bhris na Gaidheil a mach as an Aird-an-Ear an toiseach, bha iad mar shluagh deidheil air a bhi cuir seachad a chuid bu mhomha de an uine fo bhrat gorm na spéur anns an àilead ghlan, agus cha ’n ann aig taobh nan teallaichean, ri sniomh no figheadaireachd, obair a bha iad a’ fagail aig na mnaithean. Ann an linn na seilge b’e am miann ’bhi siubhal nam beanntan, agus aig a cheart àm a’ cumail sùil air co as a bhiodh a ghaoth a séideadh, no am biodh an ceò no an t-uisge coltach ri tuiteam. Ann an linntean na ’s deireannaiche na sin, an uair bhiodh iad a’ buachaileachd nan tréud no ri treabhachas, bha e féumail dhaibh ’bhi ’gabhail beachd air an aimsir. Aig àm cogaidh, no togail nan creach, bhiodh iad a’ sealltuinn air coltaichean na h-iarmailt, agus a’ beachdachadh mu staid na gealaich. Le bhi sìor amharc air na coltaichean so thainig iad gu bhi da rìreadh eòlach air laghannan nàduir, agus thaisg iad suas an t-eòlas so ann an gnathfhocail ghlic agus fhreagarrach. Thainig iad gu eòlas co mór air na nithean so, agus gu ’n toireadh iad breith aig tòiseach na bliadhna ciod a’ ghné aimsir ris am biodh fiughair aca aig na h-uile àm sònruichte re fad a cùrsa.

Airson na bliadhna bhiodh ri tighinn, bha iad a’ gabhail beachd sònruichte air ciod a’ ghne aimsir a bhiodh ann re fad dà latha dheug, a tòiseachadh air a cheathramh latha de ’n Fhaoilteach (<eng>January 4th<gai>) ris an abaireadh iad, “Làithean geàrr dubh na Nollaig.” Bu toil leo gu ’m biodh a cheud trì dhiubh sud stoirmeil, fuar, mar bu dualach do ’n Fhaoilteach, do ’n Ghearran, agus do ’n Mhàrt a bhi, na se laithean as deigh sin bhi blàth, ciùin, agus an tri mu dheireadh dhiubh, a’ criochnachadh leis a chòigeamh latha déug de ’n mhios, dorch, udlaidh, mar bu ghnath le tri miosan deireannach na bliadhna bhith. Cha bu toil leo Latha Nollaig, a bha tuiteam anns an t-sean doigh air a chòigeamh latha, (<eng>January 5th<gai>) bhi ùrar uaine. Is e theireadh iad “Is e an Nollaig uaine ’ni an cladh miath.”


[TD 151]

[Leabhar X. Treas Mìos an t-Samhraidh, 1915. Earrann 10.]

Bha iad a gabhail beachd sonruichte air ciod am port as am biodh a’ ghaoth a’ séideadh air “Oidhche na Calluinne.” Is e a theireadh iad, “Mar a gheibh a Challuinn a’ ghaoth is gnàth leatha a’ cumail.” Theireadh iad mar an ceudna mu an oidhche, mu dheireadh de ’n bhliadhna—

“Gaoth a Deas, teas is toradh,
Gaoth o’n Iar, iasg is bainne;
Gaoth a Tuath, fuachd is gaillion,
Gaoth o’n Ear, meas air chrannaibh.”

Bheireadh iad eolas na h-aimsir bho na réultan soillseach fhein; oir bha rann eile aca mar a leanas—

“Gaoth o’n rionnaig Earraich,
Teas o’n rionnaig Shamhraidh,
Uisg o’n rionnaig Fhoghair,
Reothadh o’n rionnaig Gheamhraidh.”

Bha na Gaidheil a’ roinn a mach na bliadhna ann an doigh anabarrach freagarrach. Bha a’ bhliadhna tòiseachadh leis a’ Challuinn a bha air a sònruchadh a mach airson iomadh gné cridhealais is cleachdainean caoimhneil. Bha an t-Earrach a’ tòiseachadh aig an Fheill Brìghde.

Bha an Fheill Paàuig a’ tuiteam mu mheadhon an Earraich, an uair a bhiodh an latha agus an oidhche an aon fhad, agus an uair a bhiodh obair na bliadhna a’ tòiseachadh. Theireadh iad “suipeir ri solus latha mach ’o latha Fheill Brìghde, is laidheadh ri solus làtha mach ’o latha Fheill Paruig.” Bha an Samhradh a’ tòiseachadh air Latha Buidhe Bealltuinn, an dara latha deug de ’n Cheitein, air an robh iomadh cleachdadh thainig a nuas bho ar sinnsir roimh thighinn a stigh a’ chreidimh Chriosdail air a gnathachadh. Bha an Fheill Eoin a tighinn mu dheiredh an Ogmhios, ’nuair a bha an làtha b’ fhaide ann. Bha am Foghar a’ tòiseachadh aig an Lunasdail, feisd na Luain, no na Gealaich; ach a réir cuid de luchd foghluim, féisd Lùg, aon de na sean diathan Ceilteach a tha nis air dol air dì chuimhne ann am béul-aithris an t-sluaigh. Bha aig an àm so ceud toradh na talmhainn ’ga chruinneachadh a stigh.

Air mios deireannach an Fhoghair bha an Fheill Mìcheil air a’ cumail, gu sònruichte ann an Uidhist far an robh iad a’ cumail réisean each gu urram a chuir air “Micheil nan stéud,” mar a theireadh iad. Bha an Geamhradh a’ toiseachadh aig an t-Samhainn a bha air a’ cuir air leth airson iomadh cluiche is cleas a tha air an cur sios gu réidh ann am bàrdachd Bhurns. Ged a bha na nithean faoin so air an gnathachadh leis an t-sluagh, bha an oidhche ud air a coisreagadh aig an Eaglais Chaitliceach mar Fheill nan uile naomh a bha air a’ cumail air an làtha mu dheireadh de ’n Fhoghar, a bha tuiteam a mach anns an t-sean dòigh air an aona latha déug de cheud mhios a Gheamhraidh (<eng>11th November<gai>). Bha rànn aca tha freagarrach gus an latha an diugh mu aimsir na bliadhna.

“Foghar gu Nollaig,
Is Geamhradh gu Feill Pàdruig;
Earrach gu Feill Peadair;
Samhradh gu Feill Martainn.” Agus,

“Cha tig fuachd gu Earrach.”

Bha an Fheill Martuinn agus an Fheill Andrais air ceud mhios a’ Gheamhraidh, agus an Fheill Tòmais aig deireadh na Dùldachd, agus bha iad uile nan comharran air dol seachad na bliadhna, agus air ciod a ghné aimsir ris am biodh sùil aca aig na h-àmannan sin. Bha an Fheill Faolain air a’ cumail mu mheadhon an Fhaoiltich, agus bha dùil aca ri fuachd is gaillionn aig an àm, oir theireadh iad, “Nuair thig an Fheill Faolain gheibh sinn caochladh sian,” agus, “Cur is cathadh, sneachd is reothadh, feitheamh air an Fheill Faolain.” Tha eadhoin ainmean nam mìosan fhein a giulan leo suim anns a’ Ghaidhlig. Co nach ceangail ’na inntinn fhein an co-chomunn a tha cleachdta bhi eadar na facail, Faoiltich, an Gearran, agus am Màrt, agus aimsir fhuar dhoinionach? Bheir an Giblein gu ar cùimhne aimsir na ’s blaithe, ach neo-sheasmhach, agus an Cèitein, an Ogmhios, agus an t-Iuchar blàths agus toradh saoibhir, agus an Lùnasdail, an t-Sulteine, agus an Damhair, na miosan anns am biodh an toradh so ’ga tharruing a stigh. Bheir an t-Samhainn agus an Dùldachd gu ar cuimhne àm marbh agus dorcha na bliadhna nuair bhios feartan naduir ’nan cadal a’ feitheamh air ath-bheòthachaidh an Earraich.

Ged a their iad a nis “Am Faoilteach,” no am “Faoilleach” ri céud mhios na bliadhna, cha robh a réir an t-sean dòigh cunntaidh na fior Fhaoiltich a’ toiseachadh gus an naoidheamh latha fichead de na mhios bho ’n làtha sin gus an dara latha déug de ’n ath mhios; bha ceithir latha deug ris an abradh iad am Faoilteach Geamhraidh; bho ’n latha sin gu deireadh na dara mios bha am Faoilteach Earraich a’ riaghladh na h-aimsir. Bu toil le ar sinnsir na Faoiltich a thighinn a stigh le ceann nathrach agus a dhol a mach le earball péucaig; se sin tòiseachadh stoirmeil, agus criochnachadh feathail. Mu na mhios gu h-iomlan theireadh iad—

“Faoilleach, Faoilleach làmh an crios;
Faoilte mhòr bu chòir bhi ris;
Crodh is caoirich ruith air theas;
Gal is caoin bu chòir bhi ris.”

Bha e air innseadh gu ’r ann aig an àm so bhiodh na faoil, sean ainm airson na madadh-alluidh a cruinneachadh còmhladh, agus gur ann uaith sin a dh’ éirich an t-ainm. As deigh nam Faoilteach thigeadh an Fheadag, mu ’n robh e air a’ ràdh. “An Fheadag mathair an Fhaoiltich fhuair, mharbhas caoraich agus uain;” ach a reir ughdarras sean duine de mhuinntir Bhraidalbainn a chaochail bho chionn àireamh bhliadh-


[TD 152]

[Leabhar X. Treas Mìos an t-Samhraidh, 1915. Earrann 10.]

nachan, is e bu chòir a bhi ann; “An Fheadag méur de ’n Fhaoilteach fhuar, mharbhas caoraich agus uain;” nì a tha gle choltach, do bhrigh agus gu ’r ann a tha i ’leantuinn an Fhaoiltich. Bhiodh iad a canntuinn rann eile mu a déidhinn mar a leanas—

“Thuirt an Fheadag ris an Fhaoilleach,
C’ait an d’fhàg thu ’n laoighein bochd?
Dh’fhag mis’ e cùl a ghàraidh,
’S a dhà shùil na cheann mar phlòc!”

Bha an Fheadag mairsinn seachdainn, agus ’ga leantuinn bhìodh an

“Gearran bacach bàn;
Is cha ’n e aon bhonn is fheàrr;
Cuiridh e bhó mhór san toll,
Gus an tig an tonn thar a ceann.”

Ma bha mios Faoillich ann, agus seachdainn Feadaig, cha robh àm a’ Ghearrain a co-chòrdadh ri dara mios na bliadhna idir, is ann a bhiodh e a stigh gu maith anns an treas mios.

Bha an t-Earrach air a mheas gu bhi tòiseachadh aig an Fheill Brìghde, an dara latha deug de’n dara mios (<eng>12th February<gai>). Bha iomadh nì air a radhainn mu ’n latha so. Cha bu toil leis na seana Ghaidheil an latha so bhi soilleir grianach; oir is e a theireadh iad; “Fhad ’sa theid a ghrian anns na cosan La Fheill Brighde theid an cathadh Earraich” Facail eile bha aca; “Latha Fheill-Brighde bàine bheir na cait an connadh dhachaidh;” agus, “Latha Fheill-Brighde, thig an rìbhinn as an toll; cha bhean mise do ’n rìbhinn, ’s cha bhean an rìbhinn rium,” agus air doigh eile—

“Seachdain roimh Fheill-Brighde,
Thig nigh ’n Iomhair as an tom;
Cha bhi mise ri nigh ’n Iomhair,
’S cha bhi nigh ’n Iomhair rium.”

Is i an nathair bha air a ciallachadh leis an ribhinn agus nigh ’n Iomhair, agus bho nach tigeadh ise mach gus am mothaicheadh i gné bhlathais, tha na facail ud a’ còrdadh ris an fheadhainn eile so; “Tha trì là Iuchair ’san Fhaoilleach, ’s tha trì là Faoillich san Iuchar.”

Bhiodh a ris am Màrt a’ tighinn, an t-am anns am biodh iad a’ cur an t-sil—

“Ge b’e air bith mar bhios an sian,
Cuir do shiol anns a’ Mhart.”

Bha iad a’ sealltuinn ris gu faigheadh na claisean an lionadh trì uairean mu ’m biodh a’ mhios thairis. An toiseach le cathadh sneachdaidh, a ris le tugha nan tighean, agus mu dheireadh le stùr is gainmheach. B’e so an t-àm anns am biodh a’ ghaoth an Ear gu sonruicht a’ séideadh. Tha gnàth fhocail aig na Goill nach eil eu-coltach ris an fheadhain chaidh ainmeachadh mu’n àm so. <eng>“February fill dyke,”<gai> agus <eg>“A pinch o’ March dust is worth a pinch o’ gold.”

Cha ’n iarradh iad fàs no cinneas air féur no duilleach air a’ mhios so, oir is e a theireadh, iad “Cha do chinn ’sa Mhàirt nach do chrion sa Ghiblein,” agus “Am féur a thig a mach ’sa Mhàrt, theid e stigh ’sa Ghiblin.” Facail eile bha aca, “Feadagan is Gobagan e, tuilleadh gu Feill Paruig.” Bha an Giblein toirt a stigh mios deireannach an Earraich, ach bha air an àireamh ann a’ Chailleach, bhiodh le a slachdan a’ bualadh sios an fheòir a bhiodh a’ toìseachadh air fàs, agus bho nach rachadh aice air so a dheanamh, ’se a theireadh i—

“Dh-fhàg e shios mi dh-fhàg e shuas mi,
Dh-fhàg e eadar mo dha chluais mi;
Dh-fhàg e thall mi, dh-fhàg e bhos mi,
Dh-fhàg e eadar mo dha chois mi
Tilgeam so am bun preas cuilinn,
Far nach fàs féur no duilleach!”

Mar chomhara eile air an aimsir chruaidh, bhiodh ann aig an am sin, theireadh iad: “ ’S iomadh fear theid suas le eallaich ri seachdain chruaidh na cailleich.” Bha “Neoil dhubha na Càisge,” a’ tighinn air a’ cheathramh seachdain de ’n Mhàrt, agus bha “Glasadh na cuthaige” a’ leanachd sin. ’Nan déigh bha “tri latha nan oisgean” a bha tric stoirmeil. Anns an latha againn fhein tha cìobairean agus tuath chaorach a’ sealltuinn airson “Stoirm nan uan” nach do sheachain iad air an Earrach so. Bha doigh eile aca air an aimsir a chuir sios mar a leanas:

“Mios Faoillich, seachdain Feadaig;
Ceithir-la-deug Gearrain; seachdain Caillich;
Trì la Sguabag—suas e ’n t-Earrach.”

Bha dùil aca an déigh na h-uile sian a bhiodh ann roimhe so bhi thairis, gu ’n tigeadh aimsir bhlàth, chiùin, gu  ’m fàsadh féur, is fochann, is duilleach, gu ’n tigeadh a chuthag, gu ’m biodh na h-eoin a’ seinn ’s a’ neadachadh feadh nam preas, gu ’m biodh laoigh òg is uain gu paillt ann, ’s gu ’m biodh bainne ri fhaotainn a chuireadh neart is misneach anns na h-uile neach a dh-fhaodadh roimhe sin bhi fulang le cruas na h-airc. Bha iomadh aobhar aig na sean Ghaidheil air bhi ’gabhail beachd air na ràithean. B’ e an Samhradh àm sòlasach na bliadhna, ach ’na uairean bhiodh am biadh gann, oir theireadh iad ris an Iuchar, “Mios chrochadh nan con,” oir bhiodh a mhin agus am buntàta an sin air teireachduinn. Bha laithean sònruichte aca airson na h-uile nì a thachradh. Theireadh iad, “La Fheill Eoin a ’s t-Samhradh, theid a’ chuthag gu tigh Geamhraidh.” La Fheill Eoin, their iad aighean ris na gamhna. “A chiad dias air la Fheill Eoin, agus mios bho aon déis gu làn déis, agus mios bho làn déis gu crion deis.” “Ma bhitheas là Mhartainn Builg (<eng>St. Swithin’s Day, 15th July<gai>) tioram gheibhear sé seachdainean tioram, ma bhitheas e fliuch gheibhear sé seachdainean fliuch,” agus, “Iuchar bruthainneach, blath, bheir e mach toradh is fàs.” “Fochann Ceitein, is buain Luanasdail chumadh iad a ghort riamh á Albainn.”

Tha sinn a’ faicinn leis na h-uile gnàthfhocal


[TD 153]

[Leabhar X. Treas Mìos an t-Samhraidh, 1915. Earrann 10.]

a chaidh ainmeachadh, am beachd sònruichte a bha na Gaidheil a gabhail air an aimsir bu mhath leo airson gach raidh is mios de ’n bhliadhna. Faiceamaid a nis na comharan leis am biodh iad a deanamh a mach bho là gu là ciod a ghné aimsir ris am biodh sùil aca. Mar a leanas tha cuid diubh, ged a dh-fhaodadh an àireamh bhi na bu lionmhoire.

“Rughadh shuas an àm laidhe,
Dh-eireadh Fionn mhoch sa mhaduinn,
Rughadh shuas ’s a mhoch mhaduinn,
Dheanadh Fionn an ath chadal.”

Ged a bhiodh an rugha anns an Ear anns a mhaduinn, nan gluaiseadh e gus an Iar, bhiodh dùil aca ri làtha math, ach na ’n rachadh e fodha goirid an déigh éiridh greine air feadh neoil dhorcha, ghruamach, bhiodh iad cinnteach gu ’n tigeadh an t-uisge. Tha am bard Mac Colla ann am “Bàs Mairi” a deanamh féum grinn de ’n nì so anns na briathran.

“Chaochail i mar neulaibh ruiteach,
Anns an Ear mu bhriste fair,
B’ fharmad leis a’ ghréin am boichead,
Dh-eirich i na glòir chuir sgàil orra.”

Theireadh iad, “an deigh tairneanach ’sa mhaduinn, thig blàthas, an deigh tairneanach aig feasgar, thig fuachd.” Na ’m biodh na beanntan a sealltuinn soilleir, ìosal, agus fad air astar, theireadh iad gu ’m biodh an aimsir suidhichte gu tiormachd, agus na ’m biodh iad a’ sealltuinn dlùth air laimh, agus àrd, agus na h-uile creag is clach mór seach mar a b’ abhaist, theireadh iad gu ’m biodh an t-uisge ann. Na ’m biodh an aimsir bristeach, theireadh iad, na ’m fosgaileadh uinneagan gorm anns an Iar-Thuath, gun togadh e. Na ’m biodh an aimsir fliuch anns an Fhoghar, theireadh iad, “Theid an Aoine an aghaidh na seachduinn, is bithidh e tioram,” rud a thachair ro bhitheanta. Bha iad a’ gabhail beachd sònruichte air tràithean na Gealaich. Na ’n tigeadh i a stigh anns a’ mhaduinn ré a Gheamhradh no ’n Earraich, theireadh iad gu ’m biodh fuachd is reothadh ann, ’s na’n tigeadh i a stigh mu fheasgar, gu ’m biodh e na chomhar air an aiteamh. Na ’m biodh a’ ghealach ri fhaicinn mu ’m biodh i ach aon làtha, no dà latha dh’ aois, bha iad ’ga chunntadh ’na chomharra air fuachd, gu sònruichte na ’m biodh i àrd ’san spéur ’na laidhe air a druim, agus cruth nan sean ghealaich ri fhaicinn innte. Tha an nì so air a thoirt f’ ar comhair anns a <eng>bhaland<gai> aig an Ridir Padruig Spens, “An raoir chunnaic mi a’ ghealach ùr leis an t-sean te ann na broinn.” Agus a ris, na sreathan aig Longfellow ged nach bu Ghaidheal e: “Tha doinionn ’s an ré adharcach ud, is dealanach ’s na neoil.”

Mu ’n ghaoth theireadh iad: “Gaoth an Iar gun fhrois, bidh i ’g iarraidh deas.” “Gaoth roimh ’n aiteamh ’s gaoth troimh tholl, us gaoth nan long dol fo shèol, na tri gaothan a b’ fhuaire dh-fhairich Fionn riamh.” Cha bu toil leo idir anns an Earrach, no toiseach an t-Samhraidh a’ ghaoth a bhi séideadh as an Ear-Dheas, oir bhiodh sùil aca ri seachdain de fhuachd ’s de uisge. Bu toil leò am bogh-frois fhaicinn aig feasgar, oir is e a their na Goill: “Am bogha-frois anns a mhaduinn is rabhadh e do ’n chìobair, ach bogha-frois mu fheasgair is sòlas dha e.” “Ma bhios a ghaoth o ’n Iar ’sa mhaduinn is comharra am bogha air gu bheil na neoil dhorcha luchdaichte le uisge ri tighinn air adhairt fhathast; ach ma bhitheas e ri fhaicinn aig feasgair, gu bheil na neoil uisge air dol seachad.”

Ach nì nach bu toil leo idir fhaicinn, earrann bheag de bhogha-frois, an rud ris an abaireadh iad an “gath aimsir” agus na goilll <eng>“weather gaw.”<gai> Bu chomhara cinnteach so leo air aimsir stoirmeil neo-shuidhichte. Tha sgéul air aithris mu chìobair a bha ’n taobh Deas Albainn, gu ’n do chruinnich e stigh na caoraich air feasgar ciùin, blàth, Earraich, mu thoiseach na linn a chaidh seachad. Bha na h-uile neach a’ gabhail iongantais ris, agus dh-fheoraich aon duine dheth ciod a bha na bheachd. “Ah,” thuirt esan, “chunnaic mise an <eng>‘weather gaw’<gai> an diugh, agus gheibh sinn stoirm ’na dhéigh.” Thainig fhàistneachd gu crìch, oir an oidhche sin fhein dh’ éirich a ghaoth, thòisich an sneachd, agus bha cur is cathadh ann nach bu chuìmhne leis an neach bu shine leithid. Bha na miltean de chaoraich anns an dùthaich sin air am mùchadh anns na cuidheachan sneachdaidh, an uair a bha na caoraich aigesan gu tearuinte anns na cròidhean.

Cha bu mhiann leo bhi faicinn tein-adhair no dreag ’san oidhche, oir bu chomhara so air aimsir fhiadhaich, neo-sheasmhach. An uair a a chitheadh iad na fir-chlis a’ clisgeadh anns an spéur, agus an uair a bhiodh an crois-rionnagach a sineadh a mach ’san iarmailt, theireadh iad gu ’m biodh fuachd a’ tighinn is dò-aimsir.

Thuigeadh iad air fuaim na gaoithe, agus ciod am port as am biodh i séideadh na ’m biodh sian na gaillionn dol a thighinn. Dh’ aithnicheadh iad air gàirich nan eas agus fuaim nan tonn air a’ chladach, na ’m biodh an doinionn mhór ’dol a shéideadh, agus cha b-iongantach sin, oir is iomadh beatha àluinn a shluig an cuan. Bha iad a gabhail beachd air na gluasdan aig eunlaith is ainmhidhean. Na ’m faiceadh iad caoraich a dìreadh ris no monaidhean, agus a sgaoileadh a mach, theireadh iad gu ’m biodh aimsir mhath ann, ach na ’m biodh iad a cruinneachadh ’nan dròibhean aig cùl nan gàraidhean agus a’ mèilich gu brònach, theireadh iad gu ’n tigeadh an stoirm gu cinnteach. Bha a cheart chomhara ann ’n uair a chruinnicheadh na feidh.

An uair a chitheadh iad ealltan mór de na feannagan, de na faoileagan, agus de iomadh


[TD 154]

[Leabhar X. Treas Mìos an t-Samhraidh, 1915. Earrann 10.]

seòrsa eile de eòin a’ cruinneachadh, bhiodh iad a’ sealltuinn a mach airson stoirmean mór gaoithe. Bhiodh na h-iasgairean agus an sluagh a bhiodh a’ fuireach taobh na mara ’gabhail beachd sònruichte air gluasad nan eunlaith. Roimh stoirmean sneachdaidh tha na cearcan fraoich a’ cruinneachadh nan ealltan mór, agus a’ dol air falbh gu dùthaich anns nach bi sneachda. Bha so gu h-àraidh fìor do ’n taobh air an Earrach mu dheireadh.

Na ’n cluinneadh iad a chailleach-oidhche ri móran ulartaich bu chomhara leo e air mugha aimsir. Na ’n tigeadh an ialltag-amnoch a mach ri tìm geamhraidh bhiodh iad a’ sealltuinn airson blàthais is mùige. Theireadh iad na ’n rachadh a chorra-ghriodhach suas an aghaidh an uisge gu ’n tigeadh tiormachd, agus na ’n rachadh i sios leis an uisge gu ’n tigeadh an dòrtadh. Tha so calg-dhireach an aghaidh beachd nan Gall, oir is e a theireadh iad:

<eng>“When the heron goes to hill,
You’ll get water for your mill,
When the heron goes to sea,
Pleasant weather you will see.”<gai>

Bha na Gnàth fhocail aig na Goill gle choltach, móran diubh ris an fheadhainn aig na Gaidheil. Theireadh iad mun Mhàrt gu ’m bu mhaith leo e a “thighinn a stigh mar leòmhan agus a dhol a mach mar uan.”

Ann an àm an Fhoghairidh bha iad a cuir miath mór air soillse na gealaich. B’ ionmhuinn leo a ghealach bhi deàlradh ré a chuid bu mhomha de ’n t-Sulteine, oir bha iad a’ creidsinn gu ’n robh i féumail aison a choirc abuchadh. Theireadh iad rithe, “Gealach na Feill Muire,” agus ris an ath ghealach ’na deidh, “Gealach mhór bhuidhe na Feill Mìcheil,” a bhiodh féumail dhoibh airson arbhair fhaotainn cruinn. Na ’m biodh fàinne mun cuairt de ’n ghealaich, bhiodh dùil aca ri stoirm ann an uine aithghearr, agus mar b’ fharsuinne a bhiodh e gu ’r ann bu luaithe thigeadh an stoirm.

Bha móran de ghnàth fhocail eile aca anns an robh moran suim, ach cha ghabh dol thairis orra uile; a leithid, is e “Dihaoine bagarrach ni an Sathurn déurach.” “Cha robh an Geamhradh riamh air chall.”

“Cha robh Samhradh riamh gun ghrian;
Cha robh Geamhradh riamh gun sneachd;
Cha robh Nollaig mhòr gun fheòil;
No bean òg le deòin gun fhear.”

“Cha robh reothairt riamh na h-àirde, ach Dimàirt ’s Dihaoine.” “Cha tig air crannaibh gus an tig a’ Chaisg.”

Nuair a bhiodh na cuileagan a teumadh gu h-olc theireadh iad, “tha a mheanbh-chuileag ag iarraidh deoch.” Na ’m biodh na tunnagan a ràchdail, theireadh iad, “Tha na tunnagan a sireadh an uisge.” Na ’m biodh an t-iasg ag éiridh leo fhein, gu sònruichte am bradan, bu chomhara leo air an uisge e. Theireadh iad, “Cha seasamh dealt throm gu déidh Fheill Mìcheil.”

Bha móran de chomharan eile aig na Ceiltich air an aimsir; feadhain nach eil uine againn air ainmeachadh, agus feadhain diubh a bha aithnichte an àiteachan eile air nach eil eòlas againn.


[TD 161]

[Leabhar X. Ceud Mìos an Fhogharaidh, 1915. Earrann 11.]

A BHLIADHNA GUS AN DIUGH.

Cò ’nar measg a dh’ fhairich an osag bu lugha de ’n chuairt-ghaoith a sguab thairis air an Roinn-Eòrpa mu Lunasdainn ’s a chaidh, agus a chuir daoine ’nam breathal le geilt? Air na thachair bho ’n àm sin, tha fios aig an t-sluagh air fad, agus fhuair iad an sùilean fhosgladh mu nàdur an fhuatha ’s na gràine a bha bruich ann an inntinn na Gearmailte d’ ar taobh, ged bha iad a leigeil orra gu ’n robh iad càirdeil. Cha ’n fhaighear eisimpleir air a leithid a’ cheilg, cho fad ’s a’s aithne dhuinn, an eachdraidh rìoghachdan crìosdail eile air thalamh. Thàlaidh i ar luchd-rìaghlaidh le ’caidreamh cealgach bho àm gu àm, agus a dh’ aindeoin gach rabhadh a fhuair iad, cha bu léir daibh an fhoill, no mar a bha cùisean a’ cuimseachadh. Fhuair sinn sanas no dhà, eadhoin bho Ghearmailtich fhein air dhaibh a bhi ’tadhal ’n ar dùthaich, agus a sealbhachadh ar n-aoidheachd. Gidheadh mheas sinn e mar fhealla-dhà. Ach bha ’n “latha” a’ tighinn na b’ fhaisg’ air laimh; bha na neòil a’ fàs na bu duirche, agus mu dheireadh thall, sgàin iad. Bha na tàirneanaich oirnn mu ’n d’ fhosgladh ar sùilean. Tha ’n stoirm a’ sìor shéideadh fhathast, agus ’s ann aig Nì Math Fein a tha fios cuin a thig fiath. ’Na lùib, chaidh iomadh fiùran ciatach a dhìth, agus tuitidh iomadh laoch eile gu làr mu ’n tig sìth. Tha iomadh bothan, is Tigh-Mór, feadh na tire fo thùirse—“Rachel a’ gul air son a cloinne, a chionn nach ’eil iad ann.” Ach cha dhiùlt i a’ chomhfhurtachd a shruthas bho ’n fhaireachadh gu ’n d’ rinn ise agus iadsan an dleasdanas as airde cliù—ìobairt air son gràdh-dùthcha. Mar am faighear an ainm snaighte air lic marmoir, tha ’n cuimhneachan taisgte an cridhe na rìoghachd.

Tha ’n nàmhaid daingnichte ’s na claisean an diugh far an robh e a bhliadhn’ an ama seo, agus tha Belgium, cuide ri stiall de ’n Fhraing, fo shàil na Hunach a shaltair fo ’n casan gach lagh béusail anns an robh daoine a’ cur muinighin air son math an t-saoghail. Tha sinn fhathast an teis-meadhoin a’ chunnairt, agus cha ’n ’eil air ach a’ bhoneid a’ sgrogadh na ’s teinne, ma’s e ’s gu ’n cùm sinn ar casan am measg na h ùprait tha dol air adhart, faodar a ràdh, anns na spéuran shuas, air an talamh shios, agus fo na h-uisgeachan, gun fhacal air an toit iutharnail a tha na brùidean a’ leigeadh mu sgaoil a chum ar saighdearan a thacadh, ’nuair nach teid aca an cuir air ais le dòigh eile. Chaidh rudeigin cèarr air meidh na h-inntinn, ’nuair a’ thilg a’ Ghearmailt i fhein fo bhuaidh ghniomharan oillteil,

An deidh na thachair gu seo, gheibh sinn cuid nach do thuig fhathast na bha ’s an amharc aig a’ Ghearmailt; agus tha grunnan ’nar tìr nach ’eil ro chinnteach gu ’m bu chòir do Bhreatunn làmh a ghabhail ’s an chòmhraig idir. Tha iad cho rag ’nam barail ’s nach tugadh iad géill ged thigeadh, eadhoin, Maois


[TD 162]

[Leabhar X. Ceud Mìos an Fhogharaidh, 1915. Earrann 11.]

agus na fàidhean fhein a nuas a chura na cùise a dhearbhadh. Cha do fhreagair na thachair ris an t-slat-thomhais acasan, agus mar sin chaidh nithean á altaibh a cheile! Is gann gu’n còrd rud sam bith ri muinntir tha air an claoidh le fiaradh-inntinn. Tha iad càirdeach ris an dream mu ’n d’ thuirt am bard mór Sasunnach; “an uair a labhras sinne, na cluinnte comhart o chù.” Tha eagal oirnn gu ’m bheil grunnan beag de Ghaidheil fo’n ghalar. Choinnich sinn ri fear dhiu an là roimhe, agus ars’ esan; “Haomh (cha ’n ’eil e soìrbh litreachadh a chuir air an tathunn) bu cheart cho math do dh’ Alba a bhi fo riaghladh na Gearmailt ’s mar tha cùisean a’ dol air adhart!” Mo chreach! beannachd leis na cothroman a th’ againn a thaobh caithe-beatha, agus saorsa, an latha sin. Ma tha mhuinntir seo—tearc ged tha iad—aon-fhillte ’nam beachd, gu dearbh cha’n’eil farmad againn riutha. Ma tha iadsan glic, is lionmhor na h-amadain tha air uachdar na talamhainn, agus is goirid an sealladh. A rithist tha sinn a’ cluinntinn mu fheadhainn tha feuchainn ri cnap-starraidh a chuir an aghaidh togail shaighdearan. Cha ’n ’eil de mhisnich aca an guth a thogail gu follaiseach, ’s fhèarr leo a bhi ’g obair anns na cùiltean.

A nis b’ fhada bhuainn e ’bhi ’g àicheadh gu’m bheil e dligheach gu leòr a bheachd fhein a bhi aig gach neach mu chùisean, ach an uair a thig na cùisean sin gu h-aon ’s gu dhà, agus a bhios bunait na rìoghachd an cunnart troimh ghlòir-mhiann mhi-riaghailteach rìoghachdan eile, tha e mar fhiachaibh air gach neach a ghuallainn a chuir ris a chuibhle, mur ’eil e coma co-dhiubh theid a dhùthaich fodha no bhios i ’n uachdar.

Gheibh sinn dream eile an diugh—agus tha iad lionmhor—a’ coireachadh creidimh nan Eaglaisean air son an staid uamhasach anns na thuit an saoghal crìosdail, agus ’s e an rud is neònaiche a th’ ann, gu ’m bheil ministearan àrd-inbheach, air feadh na rìoghachd, luchd-treòrachaidh, agus daoine cothromach eile, a’ suidhe an cathair-breitheanais orra fein. Mar sin cha chùis-ioghnaidh e ’nuair a gheibhear an tréud ann an staid an-shocraich mu bhuaidh an t-soisgeil air son ciùineachadh a chinne-daonna. Ach ged tha sinn ri uchd na deuchainn, na cuireamaid an diollaid air an each cheàrr. Is muladach gu ’m féumar aideachadh gu ’m bheil imeachd a’ chinne-daonna bho fhiadh-ràdh gu béusachd, daithte le fuil a cheile, agus an uair a bha daoine a’ smaoineachadh gu’n d’thainig iad chan na h-ìre sin, gu ’n tuiteadh dòrtadh na ’b uamhasaiche na bha e riamh. Am bheil e ’na ioghnadh gu ’m biodh créutairean a’ rannsuchadh mu chion-fàth a ghnothuich, agus a’ feòrachadh ciamar a ghabhas e ’chreidsinn gu ’m bheil Freasdal idir ann a’ riaghladh na Cruinne, ’nuair a fhuair a’ leithid de dh’ uamhas àite ann an cùrsa nithean? Dé thainig air càil agus béusachd an t-saoghail, ’nuair a chithear mu fhichead muillion saighdear a’ spadadh a cheile le gach innleachd is muirteile a fhuaireadh riamh a mach? An e seo a’ bhuil a shruth bho ’n oilean anns an robh rìoghachdan a’ fàs o chionn fhada, no bho ’n èolas a bhatar a’ càrnadh suas? Ach gheibh sinn dream eile—agus ’s ann acasan tha greim air bun a’ ghnothuich—a’ cumail a mach nach ’eil anns an rud uamhasach ach an toradh a thig o bhi ’g àicheadh nan dleasdanais tha mar fhiachaibh air daoine criosdail altrum. ’Nam beachd, chuir rìoghachdan a leth-taobh na laghannan tha co-cheangailte ris a’ chreideamh Chriosdail, agus thainig orra plàigh droch spioraid nach gabh ceannsachadh ach le spiorad eile. Tha ’cheist cudthromach agus cha ghabh sinn oirnn feuchainn a fuasgladh, ged tha móran a’ spàirn rithe aig an am. Ach chì am fear a’ mhothaicheas air an tulgadh bho aon taobh gu taobh eile a bha luasgadh eachdraidh an t-saoghail o thùs, nach ’eil air gach tuiteamas a thachair, ach an aon aobhar—am peacadh tha ’g oibreachadh a chum bàis.

Tha’m Biobull a’ beannachadh luchd-deanamh na sithe; cha ’n e am fear foistinneach. Theagaisgeadh sinn gu’m bheil am math a sior ghleachd an aghaidh an uilc. Gheibh sinn daoine glice ag ràdh gu ’m bheil cogaidhean air an òrduchadh leis an Fhreasdal a chum glanaidh anns an t-seadh is àirde, agus gu’m bheil tuiteamais eile ’nam meadhonan a chum math. Ach am bheil dòigh no rathad eile ’nar lath-ne? An e cogadh fuilteach an aon mheadhon air son rìoghachdan a ghlanadh bho gach ni bréuneil tha tighinn eadar iad agus slighe a’ cheartais? Dé am math a th’ann a bhi ’g ar bòdhradh le beachdan baoghalta agus ag éubhach gu’ n do chaill an creideamh Criosdail a lùths? Na ’n amasadh iad air an fhirinn, gheibheadh iad a mach gu ’r h-iad fhein a chaill a lùths le bhi ’dol air iomrall mu’n chùis. Tha cuid de na Diadhairean móra, thall ’sa bhos, ag éubhach gu ’n d’ thainig an t-àm air son amharc timcheall air bunaitean nan Eaglaisean fein. Ma ’sann mar sin a tha, is mór an àireamh ’nar tìr a tha cho neo choireach ’nan creideamh, ’s gu ’n do shaoil leo fad an t-siubhail nach robh teagamh ann, gu ’n deach a’ bhunait a stéidheachadh gu diongmhalta bho chian. ’S dòcha gu ’n do dh’ fhàs còinneach timcheall orra leis nam modhannan, ’s na deas-ghnàthan, a thainig leis an fhasan ùr; no gu ’n do dhi-chùimhnich na Diadhairean còir an ceud-ghràdh leis an dìchioll a bha iad a’ deanamh a chum an stìoman a’ leudachadh. Biodh sin mar a dh’ fhaodas e, thug a’ Ghearmailt ceann-teagaisg daibh a chumas riutha car greise, agus cha’n’eil teagamh nach bi a’ bhuil féumail, searbh ged tha ’luach. An uair a thig sìth gheibh iad iad-fhein, mar a


[TD 163]

[Leabhar X. Ceud Mìos an Fhogharaidh, 1915. Earrann 11.]

gheibh sinn uile, ann an saoghal eile mar gu’m b’ eadh. Brùchdaidh ioma ceist ’nar measg ag éubhach air son fuasglaidh, agus cha dean na seann speuclairean an gnothuch ’nuair a theid cumhachdan ùra air an leigeil fa sgaoil, agus daoine air am buinn le’n dà shùil fosgailte; air am beòthachadh le togradh rian nuadh nach gabh cur a thaobh. Am fear tha smaoineachadh nach ’eil ach toìseachadh far an do stad sinn aig an Lùnasdainn ’sa chaidh, cha ’n ’eil a réis-inntinn ach goirid. ’Se an suidheachadh seo air am bheil Diadhairean is luchd-treòr a’ deanamh deiseil; agus tha iad glic, oir ma bha féum air stiùireadh eagnaidh riamh, ’sann aig an àm tha feitheamh oirnn.

’Se barail dhaoine is fhiach éisdeachd riutha an diùgh, gu ’n do ghabh a’ Ghearmailt an dearg chaothach, agus cha ’n ’eil dòigh eile ann ach a’ cur an greim, oir cha ghabh sìth a dheanamh ris an fhear a bhios air a’ chaothach gus am faighear lamh-an-uachdar air. Cha ’n e mhàin gu’n gabh créutair an caothach, ach tha seadh ann anns an gabh rìoghachd féin an caothach. ’Se sin an staid anns am bi an sluagh air fad fo bhuaidh caothach cogaidh. Smaoinich air a bheachd a leanas a sgriobh Gearmailteach ionnsaichte o chionn dà bhliadhna. Ars’ esan:—“Cha ’n ’eil beòthalachd air thalamh cho àrd no cho naomh ris an ùrachadh a thig o chogadh. ’Se cogadh am miann is doimhne an cridhe a’ Ghearmailtich. An fheadhainn a chanas gu ’r h-olc a th’ ann an cogadh, cha ’n ’eil annta ach cailleachan an éideadh fhireannach.” “Tha cogadh àluinn,” ars’ esan air a’ mhios a chaidh, “Tha na h-ainglean air neamh ag eirigh le h-iolach a’ cuir fàilte air na Gearmailtich a chaidh a mharbhadh, ach a tha nis ag ath-choinneachadh ri Bismarck agus Moltke, agus ri Fritz fhein (an sean righ) na shuidhe air cathair òir am measg nam feachd-neamhaidh!” Mur an robh na focail thoibheumach seo air an cur sios an dubh ’s an geal, bhiodh iad do-chreidsinn. Dé tha seo ach an dearg chaothach? Nach ’eil fios aig an t-saoghal uile air foill agus brùidealachd na Gearmailte? Cò an cinneach a chuireadh earbsa innte an diugh? Cha chuireadh an Turcach fhein, na’n innseadh e ’n fhìrinn, rud nach do chleachd e bho ’n là a thionail e mar sgaoth air móran de ’n Roinn-Eòrpa. Ach tha là an sgiùrsaidh a’ feitheamh airsan—an là air an sgiùrsair e do’n imir air an d’fhàs e. Gun a bhi léudachadh na ’s fhaide, ’se ar n-ath-chuinge gu’n crìochnaich an cogadh fuilteach seo na ’s luaithe na thatar a’ smaoineachadh; gu ’m faigh an fhuigheal de ’r luchd-dùthcha a thig air ais an t-àite ’nan tir fein a choisinn iad troimh ’n dìlseachd agus troimh ’n tréubhantas. “Gu robh buaidh leis na seoid.”


Thig Dia ri airc, ’s cha-n airc an uair a thig.


[TD 166]

[Leabhar X. Ceud Mìos an Fhogharaidh, 1915. Earrann 11.]

“DEALBH A ’CHEILTICH LE SEAN-ACHAIDHEAN ALBANNACH.”

LE DÒMHNULL MAC IOMHAIR, LEÒDHAS.

Choisinn a’ bheachdaireachd so a’ chead duais aig Mòd, 1914.

Ars’ am bàrd Aytoun:—

“C’ait am faighear cridhe as càirdeil
Na fo fhilleadh blàth a’ bhreacain?”

Tha Macantòisich ag innse dhuinn gu ’n d’thainig an Ceilteach a mach o stoc Arianach a bh’ anns an àird an ear; gu ’n ghluais iad an siar mar a bha iad a’ lionmhorachadh; agus fa dhèoigh gu ’n d’ fhuair iad air tìr an ceann á deas Shasuinn a’ giùlain claidhmhnean móra pràis leis na chuir iad air theicheadh na troichean bochda a bha ’deanamh suas an seann luchd àiteachaidh. Bho Stràbo tha e air aithris gu ’n robh na Ceiltich ’n an daoine móra, foghainteach mu shea troidhean air àirde. Cha robh am folt cho buidhe ri folt an càirdean an Gaul, ni mo a bha iad cho bonnachurach riutha-san. Bha am bathais leathann. Bha aca ri an lòn a chosnadh air muir is mòintich, air beinn is amhuinn, agus mar sin bu bheag an t-iongnadh ged an robh iad lùth’or, calma, dána ’n deuchainn, ealamh air iad fein a dhion an cunnart, agus so uile a’ meudachadh am buadhan inntinn.

Faodaidh sinn a thuigsinn dé mar a bha ’n suidheachadh-so ’g àrach annta spiorad oidhirp, is déidh air saorsa, ’bha ’gintinn annta neart bodhaig a bha ’g an deanamh comasach air cruadal fhulang. Bha ’n dùthaich doirbh ra ’siubhal, agus mar sin cha robh lagh an righ an còmhnuidh an lùghdachadh na saorsa bha na Ceiltich a’ cleachdadh ’nan caitheamh beatha. Air an smuaintean, agus air an cleachdadh, bha buaidh aig aghaidh nàduir. Na creagan àrda, dubha; na h-aimhnichean is na h-uillt a’ dortadh gu caireach a nuas slios nam beann; tonnan gailbheach a’ chuain; na stoirmean, a’ mhòinteach cheòthar, is aonaranachd nan lagain dhùbhlaidh ’g oibreachadh le cheile ann a bhi deanamh a’ Cheiltich saobh-chrabhach.

Bho chian thuirt Iain Fordoun (’sa cheathramh linn deug), a’ sgriobhadh mu na Gaidheil is sluagh nan eileanan, gu ’n robh iad borb, do-cheannsaichte, mi-shuairce, is neo-eismeileach, a’ spùinneadh bho chach a’ cheile, deigheil air beatha shocair, solt is tairis ’nan nàdur, boidheach ’nam pearsa, ach iargult ’nan eideadh, naimhdeil do’n t-Sasunnach agus do a chànain, agus doibhsan de’n cinneach féin a bha dealachadh riutha an cainnt; cruaidh chridheach, ach gidheadh so uile tha iad dìleas is umhail do ’n righ ’s do ’n dùthaich, ma tha iad air an riaghladh ceart.

Tha P. Rodhach ag radh nach robh an Ceilteach ag altrum an saobh-chràbhaidh so am feadh a bha e taisbeanadh na h-urad de dh’ innleachd ann a bhi togail a dhaingnich-dìdein air bharr nan creag, air àirde nan cnoc, ’s am meadhon nan loch. Dheanadh e a bhaile ri srath na h-aimhne, ’s ri òs na mara. ’Nuair a bhiodh e air a chuairteachadh le cunnart, shuidhicheadh e a chrann òg am meadhon an uisge, mar so a’ cur an ceill a sgil is innleachd, is oidhirpean crionnta ann a bhi cur an aghaidh nàmhaid. Bu ghnath leotha a bhi air an riaghladh ’nan treubhan ’sa bhi gu tric am buaireas ri cach a’ chéile. ’Nuair a bhiodh nàmhaid cumhachdach an toir orra bha ’m buaireas so na chall doibh. Cha ’n aonadh iad cho ullamh ’s a bu chòir doibh air son a bhi làidir gu leòr, oir na ’m biodh iad uile aonaichte an aghaidh cunnart cha bhiodh nàmhaid sam bith comasach air buaidh a thoirt orra.

Tha ’n sgriobhadair urramach sin, Dùghal Mitchell ag radh nach ’eil e sàbhailt beachd mi-rùin no càirdeis a ghabhail mar bhreith ionraic air cliù sluaigh sam bith. Ann an tomhas mór gheibhear na beusan is na fàillingean a bhuineas do na Ceiltich am measg sluagh sam bith eile aig a’ bheil caitheamh beatha shìmplidh. Ged a tha a’ Morair Macamhlaidh ann a’ móran de eachdraidh sios air na Gaidheil, tha e ’g radh nach ’eil iad, a thaobh buadhan naduir, puinc air dheireadh air na Sasunnaich. Ach tha Macamhlaidh a’ toirt duinn an taobh as duibhe de chliù nan Gaidheal, agus am feadh a tha e ’deanamh sin, tha e aig a’ cheart àm ag aideachadh nach robh de mhin-eòlais aige air caitheamh beatha nan Gaidheil na dheanadh e comasach air dealbh treibhdhireach a thoirt orra. Mar so tha beachdan an t-Seanachaidh chomasaich so gun mhór brigh. Ach bidh e tràth gu leòr duinn tòiseachadh air gabhail leisgeul nan


[TD 167]

[Leabhar X. Ceud Mìos an Fhogharaidh, 1915. Earrann 11.]

Ceilteach air son am fàillingean ’nuair a chì sinn cinneach sam bith eile gun choire. An t-aon easbhuidh bu mhotha a bh’ air na Ceiltich ’sna linntean a dh’ fhalbh, b’e nach robh dòighean riaghlaidh aca, a choinnicheadh ann an spiorad comh-fhulangais r’ an iarrtasan is r’am féumalachdan, agus féumar an t-aobhar air son iad a bhi ann an iomadh doigh a’ tighinn geàrr a thaobh an caitheamh beatha fhàgail aig dorus na muinntir a bha cleachdadh ùghdarrais thairis orra.

A thaobh ealantachd, ciùil, agus bàrdachd, bha na Ceiltich a riamh ainmeil ’nan Eachdraidh. Bha aca comasan móra a thaobh priomhachd chùisean air son an smuaintean a chur an geill,agus mar an ceudna buadhan farsuing air son foghlum agus èolas a thogail. ’Nan dùthaich fein ’s an tìrean céin, tha iad a’ toirt a’ h-uile dearbhadh, ’nuair a tha iad ann an suidheachadh a tha ’toirt cothroim cleachdaidh do ’m buadhan, is do ’n oidhirpean nach ’eil cinneach fo ’n ghrein a’ taisbeanadh barrachd tuigse no dìchill na iadsan.

Tha leisg is màirnealas gu tric a’ leantainn ann an lorg beagan a bhi aig muinntir r’a dheanamh, no beagan misnich a bhi aca mar gheall air son an saothair. Gun teagamh ’si so a’ chùis a thaobh nan Gaidheal, oir c’ait a’ bheil an leithid r’am faotainn ’nuair tha obair chruaidh no cùis dheatamach mu’n coinneamh. Tha Goodrich Freer a’ toirt a beachd fein air a’ chùis sa. “Faodaidh neach a bhios a’ sgriobhadh eachdraidh, ’san dol seachad agus le fonn ughdarrais a bheachd a thoirt air a’ Ghaidheal mar leisgean, a chionn gu ’m fac e na shlaod e air an fheur na chodal, mu mheadhon latha, gun a bhi idir a’ toirt fainear gu’n robh a’ cheart neach sin deich no dusan mile am mach air muir an oidhche roimh sin na chathrais.”

A thaobh dòighean uachdranachd cha d’fhuair an Ceilteach a riamh cothrom taisbeanaidh do’n t-saoghal dé’n seorsa riaghlaidh a dheanadh e; ach tha sinn a’ comh-dhùnadh bho na ’s aithne dhuinn de ’n bheathalachd a bha ’n cleachdadh fo riaghladh nan righrean Ceilteach an Alba, na’m biodh iad air am fàgail doibh fein, gu ’m biodh aca an diugh suidheachadh a thaobh siobhaltachd agus riaghlaidh, a bhiodh ann an iomadh doigh dealaichte bho’n a ghné riaghlaidh a th’ againn, ged a tha i ro-mhaith, ach gidheadh a bhiodh na bu fhreagarraiche ris a mhór shluagh, agus a bheireadh barrachd soirbheachaidh thuca.

Tha an spiorad uaibhreach, an grad thuigse, an grinneas laimhe, am beathalachd, agus mar a ni iad iad-fein suas ri suidheachadh sam bith, is iomadh cliù-spéiseil eile ’tha orra gu nàdurrach, ìs gu modhanail, ’g an deanamh freagarrach air son àit àrd a ghabhail ann an cùisean cudthromach an t-saoghail. The e làn tràth dhoibh-san a tha ’sgriobhadh fo spiorad mì-ruin mu na Ceiltich so a ghabhail a steach, agus a thuigsinn nach ’eil nam feartan as àrda gu h-iomlan air an cuingealachadh riutha-san a tha ’g an ainmeachadh fein air Sasuinn. Ann a’ bhi sgriobhadh teist an fhìor Cheiltich coinnichidh sinn ri móran a bhios a’ cur duilgheadas oirnn, ach mar an ceudna, ri móran a tha na aobhar tlachd. Tha e misneachail, dìleas, seasmhach, modhail, spéiseil, mar gu ’m biodh na béusan sa ga leanmhuinn bho ’n àm sin a bha gach fine fo riaghladh am flath.

Tha ’n Ridire Iain Dalrimple ag radh gu ’bheil an Gaidheal stuama mar a tha e tréun, riaraichte leis a’ bheagan a bhairigeas Nadur air; gu ’n oibrich is gu ’m fuiling e gun ghearan; gu ’m biodh e cho mór ’na thàmailt le mi-mhodh, no mi-shuairceachd a’ nochdadh do neach eile ’sa bhiodh e dha an gìulan uaidhe. Air son tàmailt do fhine, is do a dhùthaich leigeadh e sios a bheatha gu h-ealamh air son an tàmailt sin a dhiòladh.

Tha Albannach eile ’sgriobhadh:—“Tha na Gaidheil, ris an abair cinneach as buirbe na iad féin “cinneach borb,” a’ nochdadh ’nan guilan, on leth a’ muigh, modhalachd chùirtean gun am fàilingean, agus ’nan uchd àrd speis do dh’onair gun a’ ghòraich a tha gu tric ceangailte rithe. Tha e stuama gun a bhi ladarn. Tha ’mhodhalachd ’sa dheadh oilean nàdurrach agus snasmhor, agus cha ’n ’eil mothachadh a bhi aige air an staid iosal ’san t-saoghal a’ lùghdachadh an spéis leis am beil e cur an cleachdadh na beusan as toinisgeile. Tuigscach is làn de spiorad rannsachaidh, tha a bhuadhan inntinn suidhichte air na cùisean air am miann leis beachdachadh; ullamh gu meas a chur air caoimhneas a nochdar dhà, agus fior thaingealachd a thaisbeanadh ’na lorg. Gidheadh so uile tha e saobh chràbhach, àrdanach, aithghearr ’na nàdur, is ullamh gu dioghaltas altrum. Tha so gu tric ’na aobhar air e ’bhi cho ealamh air pairt a ghabhail ann am buaireas. Tha a leithid de mhuinghinn aig ann fein, ’s na h-urad de dhearbhachd gu’m beil e ceart, gu h-àraid ann an gnothuichean creidimh, is gu ’m beil gu tric roinnean a’ tighinn an lorg so.”

Ged a fhuair iad ainm a bhi eas-onarach ann an linn nan creach, gidheadh ’sann a bha so ag éiridh bho chleachdaidhean borba nan linntean a dh’ fhalbh. Gu tric coidlidh an Gaidheal ’sa theaghlach san oidhche dhuirch an sàmhchair gun glas no claimhean ri ’dhorus, is tha e féin ’sa chuid cho sàbhailt is ged a bhiodh iad air an glasadh suas. Theireadh Blackie umpa, “an sluagh as uaisle a th’ air an talamh.”

Tha I. F. Caimbeul a’ sgriobhadh:—Gu ’n robh e ’n iomadh dùthaich anns na chuir e eòlas air an t-sluagh, ach gu ’n robh an turus ud (1859) a’ daingneachadh a’ bheachd a bh’aige:—“ ’S e beagan sluaigh do bheil urad de chiataibh; cha ’n ’eil iad ann as caomh leam


[TD 168]

[Leabhar X. Ceud Mìos an Fhogharaidh, 1915. Earrann 11.]

cho maith ri na Gaidheil,” arsa Caimbeul. “Tha coirichean gu leòr aca, ach tha uaisleachd nàdurrach comh-cheangailt riutha, tuigse gu rannsachadh a mach d’ fheumalachd, agus stuamachd a bhacas iad gun oilbheum a thoirt do choigreach. Mar as bochda a tha iad ’sann as ullamh a tha iad air son pairteachadh ri neach do ’n toir iad fasgadh. Ciod air bith an easbhuidh, cha do choinnich a riamh ùmaidlt no lùiriste rium ann am bothan Gaidhealach.”

Arsa Buchanan, “Tha uaislibh nan Eileanan a Siar gu tric air am foghlum an Oil-thighean na rioghachd. Thu cleamhnas pòsaidh no cairdeis air chor-éigin gu trice ’g an ceangal r’a cheile; agus cha ’n iadsan a mhàin ach tha ’n sluagh coitchionn cuideachd ann an dlùth dhaimh ’nan suidhichean fa leth.”

Gheibh sinn bho ’n Bhanuasal Grannda:—“Far a ’bheil inntinn cheart tha modhalachd, agus far a ’bheil e na chleachdadh aig daoine a bhi déiligeadh ri cach a cheile le spéis is stuamachd, tha iad a’ cur air chùl gach ni a tha ana-cneasda is mi-shnasail, agus mar so tha iad ’s an t-seadh as éifeachdaich a’ leasachadh dòighean oilein. Am measg dòighean sònraichte nan Gaidheal mhothaich mi do aon:—Cho beag suim ’sa chuireas iad anns na nithean blasda ’chuireas mi air bòrd. Ithidh an sealgair Gaidhealach le stamag ghéur ’s le stuamachd, ach shaoileadh e ’na mhì-chliù e gu nochdadh e mì-ghean air son an dinneir a bhi mì-thaitneach, no toileachas air son i bhi deadh bhlasd agus sòghail.”

B’e beachd sluagh na Galldachd air a’ Ghaidheal gu’m bu spuinneadair fiadhaich borb e, a’ labhairt cànain bhorb, ’sa còmhnuidh ann an ionadan dùbhlaidh, fàsail, do nach duraigadh, coigreach a dhol. Tha oran Eirionnach ag radh:

Carachd ’s treubhantas nan Greugach,
Cus pròisealachd o’n Roimh;
Tromsanaich slaodach Shasuinn;
Briodal ’s mais a’ Ghaidheil chòir.

Leughaidh sinn aig Freer a sgriobh eachdraidh nan Eileanan a Siar:—“Chaidh innse dhomh mu nighean an Tiriodh a fhuair a chiad duais aig a’ mhod san Oban. Lean a’ chaileag so air ionnsachadh gus an do choisinn i M.A. an Oil-thigh Ghlaschu. So mar a rinn an nighean Ghaidhealach, am feadh a tha an leithid an Sasuinn a’ dealbh dé mar a theicheas i bho ’dachaidh, is a gheibh i a bhi na <eng>Lady<gai>. Tha mi duilich gu ’bheil móran truailleadh air àit a ghabhail ’sa Ghaidhealtachd far a bheil nìonagan ag oidhirpeachadh air cleachdadh nan Sasunnach a’ leantuinn. Gidheadh am feadh ’s as urrainn mi a radh gu h-onarach nach faca mi a riamh Gaidheal nach robh uasal ’na dhòighean, féumaidh mi aideachadh gu ’m faca mi mnathan a bha ’gan sgeadachadh féin os ceann an suidheachaidh.

Bheirinn comhar eile air na Gaidheil—an t-saorsa iomlan a th’ aca bho eagal bàis. Their cuid, do nach aithne iad, gu ’bheil so ag éiridh bho na lean riutha de nadur allaidh an sinnsir, ach tha Stiùbhart Ghart, ag radh gu ’r h-ann bho spiorad àrdain, is bho ghràdh fine ’s dùthcha, agus air son a bhi dìleas do ’n a’ chleachdadh a bha ’n eachdraidh ag aithris, ann a bhi ceangal an àm ’tha lathair ris an àm a dh’ aom, a tha e’g éirigh; mar gu’m bu chòir dhoibh-san leigeil ris nach ’eil iad air dheireadh.

Co dhiùbh is Catlaigeach no Pròstanach an Ceilteach tha e gu nàdurrach cràbhach, ullamh gu aoradh, agus fo eagal Dé. Eadhon an saobh chràbhadh, na séunan a bhiodh iad a’ cleachdadh, agus sgéulan an dà-fhradhraic, tha ac’ uile buntanas ris a’ cheangal a th’ aig a’ bheatha so ris a’ bheatha ’tha ri teachd. Gus an latha diugh tha iad a’ leantuinn ri cleachdadh aoraidh mar a tha e air a spàrradh orra le ’n cinn iùil. Ach bho na ’s aithne dhuinn de bheachdan a’ Cheiltich, tha sinn a’ comh-dhùnadh gu ’bheil an creidimh làidir a th’ aig anns a’ bheatha th ’air thoiseach oirnn, na aobhar mór air a’ bheag suim a th’ aige do ’n bhàs. Tha mór dhéigh aig air a chorp a bhi sìnte ri duslach a chàirdean, mar so a’ nochdadh gu laidir ceangal nam Fineachan Gaidhealach r’a cheile.

Chionn gu ’bheil beachd Luchd-Rannsachaidh mu staid nan Croiteirean a nis air a gabhail a’ steach ann an Eachdraidh na dùthcha, faodaidh sinn a h-aithris:—’Sa bhliadhna 1882 thuirt iad mu’n chroiteir—Cha ’n ’eil a thigh ’ga fhàgail mi-shona, oir cha ’n’eil e ’gearain uime; cha’n’eil e ga dheanamh mi-bhéusach, oir tha e os ceann sluagh na dùthcha am béusalachd; cha ’n ’eil e ’ga dheanamh mi-fhallain, oir tha cuibhrionn neo-chumanta mór aige de bheathalachd ’s de laithean. Ged a tha coiteirean is croiteirean na Gaidhealtachd ainneamh an aireamh, tha iad ’nan luchd oibre ’s’nan luchd dùthcha ionmhiannaichte air son na h-impireachd gu h-iomlan. ’S an dòigh so bha ’n stochd air leth luachmhor. Le ’m bodhaigean fallain, an tuigse ghéur-chuiseach, an t-ionnsuchadh modhannail a tha iad a’ faotainn, tha iad gu sònraichte freagarrach air son leasachadh sluagh nam bailtean móra againn; oir gun a’ leithid sin de leasachadh fallain o’n dùthaich, tha sluagh nam bailtean a’ claonadh a’ thaobh fuil is béusan an lorg an suidheachaidh, an oibrichean mi-fhallain, is na tighean, ’s na cleachdaidhean ’sam beil iad beò. Cha bu chòir do’n dùthaich gu léir a bhi mi-shuimeil mu shluagh cruaidh-chuiseach, sgileir, tuigseach, siolmhor a bhi aca mar thobair ath-ùrachaidh beatha. Bhiodh e duilich an àite ’dheanamh suas le àl eile, co-ionnan riutha ann an comas agus ann an luach.

“Tha e eu-comasach,” arsa Diùc Earraghaidheal ’na Eachdraidh air “Alba mar a bha i,


[TD 169]

[Leabhar X. Ceud Mìos an Fhogharaidh, 1915. Earrann 11.]

’s mar a tha i,” cus molaidh a bhàireagadh air dìlseachd neo-thruaillidh Clannaibh nan Gaidheal, air son an dòigh anns na dhion a’ chuid bu bhochda dhiubh an aghaidh brìbean agus bagraidhean uachdranachd cumhachdach Shasuinn, am fògarrach riòghail a chuir na h-uiread de ’thim seachad ann an uamhan, ’san creagan an Eilein Sgìtheanaich. Cha ’n e a mhàin gu ’bheil fiòr bhàrdachd ann an so, ach tha fiòr bhéusachd ann cuideachd; agus tha so ’na earrann de chliù maireannach ’nar n-eachdraidh a tha ann an dòighean eile muladach agus borb. Ann an dòigh dhligheach tha so a’ cur urram neo-bhàsmhor ri cliù nan Ceilteach.

Tha Uiseart ’na sgriobhaidhean mu Mhontrose a ’toirt iomradh air cruadalas nan Gaidheal ann a bhi coinneachadh le foighidean na duilgheadasan móra a bh’ aca ann a bhi teicheadh roimh Bhaile am Peart. Fad thrì fichead mile Albannach (comh-ionnan ri ceithir fichead ’sa deich de mhiltean Sasunnach), bha iad gu tric an cath, gun stad air an astar, gun bhiadh, gun chodal, gun fois no ùrachadh. Eadar gu’n creid luchd àiteachaidh rioghachdan céin, agus an iarmad a thig an déigh so, no nach creid, cha ’n urrainn mi innse; ach tha mi cinnteach nach’eil mi cur sios ach na ’s aithne dhomh gu maith. Am measg saighdeirean gléusd agus urramach, an Sasuinn agus ’san Ghearmailt, agus ’san Fhraing, cha b’ ainneamh a chuala mi’n toiseach a bhi air a’ toirt do ’n turus dhoirbh so, air a’ bhuaidh chogaidh bu mhotha ’choìsinn Montrose.”

Bho Skene gheibh sinn:—“Bho sguir na cogaidhean is bho thainig sith am measg nam beann thainig adhartas iongantach air na Gaidheil; agus le fìrinn faodar a’ radh gu’r h-iad a nis an sluagh as cràbhaiche ’s as modhannail ann an Alba. Am measg sluagh borb is e bàrdachd a’ cheud doigh anns a’ bheil eachdraidh air a’ cumail air chuimhne. Bha ’n cleachdadh so gu sònraichte r’a fhaotainn ’sa Ghaidhealtachd.”

Bha Màrtain Màrtain air chuart ’sna h-eileanan-a-sior mu thimchioll 1695. Tha esan ag aithris gu ’n robh an luchd àiteachaidh an cumantas innleachdach ann am móran de ’n deantanasan; grad-thuigseach ’nan smuaintean; làmh-charach; agus móran diubh—firionn agus boirionn—comasach air bàrdachd a chur cruinn, gu’n nì bu treise na uisg an fhuarain. Tha mór dheigh ac air ceòl. “ ’Nuair a bha mi air taobh a siar Leodhais,” ars esan, “bha ochd fir dhiag ’san àite a chluicheadh air an fhidhill gun ionnsachadh fhaotainn o neach ’sam bith. Glé aoidheil ’nan nàdur; ealant air snàmh, leum, cruinn-leum,boghadaireachd,agus ’nan iasgairean tapaidh, gléusda. Iomraidh iad fad an latha air aran is uisg, is beagan snaoisean tombaca. Mu luchd àiteachaidh nan eileanan an cumantas their mi gu ’bheil iad, a thaobh doigh aoraidh is béusalachd, air thoiseach air miltean aig a ’bheil barrachd chothroman air iad fein a leasachadh anns na nithean so. Tha gliocas nadurrach comh-cheangailte riutha, agus tha eadhon an sluagh cumanta a’ taisbeanadh barrachd gliocais os ceann an staid no tha sluagh ’sam bith a chunnaic mi an dùthaich ’sam bith eile. Tha iomadh diubh a’ tionngainn fuinn a tha glé mheasail an ceann a deas na h-Alba, agus tha luchd ciùil ann an sin a’ toirt ainm ùr do na fuinn air son toirt air muinntir a chreidsinn gu ’r iad fhéin a chuir cruinn iad, ach cha dean sin a’ chùis. Tha ’m fonn ag aithris c’àit na dhealbhadh e. Chunnaic mi iomadh oidhirp de ’n t-seòrsa so. Tha cuid diubh glé ealant air dealbhan chraobh, eoin, fhiadh, chon, is mar sin air adhart, a shnaidheadh a mach á cnàimh, adhairc, fiodh, gun inneal ach sgian ghéur, bhiorach ’nan laimh. Tha spiorad bàrdachd aig móran diubh, agus cha ’n e mise a mhàin a tha de ’n bheachd gu ’bheil na h-òrain is na dàin a tha iad a’ cur cruinn, co-dhiubh comhionnan ann am maise ’s an luach ri bàrdachd sean no ùr a chuala mi riamh. Tha cuimhne làidir aca; chì iad astar mór. Tha mì-shonas am foghlum, agus cion cothrom conaltraidh ri cinnich rioghachdan céin a’ dùnadh a mach uapa cothroman air son na ceud-fathan a bhuilich nàdur orra a chur an cleachdadh, agus an deanamh maiseach. Air an laimh eile, tha an aineolas air dùbhailcean an t-saoghail na ’s follaisiche ’nam measg, na tha uile chomhairlean feallsanachd am measg nan Greugach. B’urrainn domh móran droch cleachdaidhean aithris air son nach ’eil ainm aca. Tha ’m biadh sìmplidh. Cha ’n fhaca mi neach ro-shultmhor ’nam measg, ni mò a chunnaic mi aon a bha bochd ann am pearsa.”

Ciad bliadhna an deigh so tha ’n t-Urramach Iain Lane Buchanan, a thug ochd bliadhna ’saothrachadh comh cheangailte ri Eaglais na h-Alba ’s na h-eileanan-a-siar, a ’toirt an aon teist ri Martain, air na Gaidheil a thaobh an cliù, ’s am feartan. Is mar an ceudna Mgr. Iain Nocs a chuir leabhar cruinn mu iasgach air taobh a siar na h-Alba; ach tha n’ as leòr sgriobhta aig an àm air dealbh nan Ceilteach an eachdraidh.


[TD 173]

[Leabhar X. Ceud Mìos an Fhogharaidh, 1915. Earrann 11.]

SEOMAR A’ CHOMUINN AN TIGH EIRIDINN TAOBH-CHOILLE.

Tha aobhar aig a’ Chomunn a bhi làn riaraichte leis an t-soirbheachadh a lean an oidhirp a rinn iad gu ’bhi a’ cruinneachadh airgid a chum seòmar a chur air leth airson saighdearan Gaidhealach anns an Tigh Eiridinn ùr a chaidh fhosgladh an Glaschu bho cheann ghoirid.

Tha a’ Chomhairle air an robh cùram a’ ghnothuich air a chur, a’ toirt taing shònraichte do mhéuran, agus do bhuill a’ Chomuinn, agus do na Comuinn eile a tha fo a sgéith, airson an dòigh fhialaidh anns an do chuidich iad leis an aobhar. Chuir a’ Chomhairle rompa gu’m féuchadh iad ri trì chiad punnd Sasunnach a chruinneachadh, ach ann an seachdain no dhà chaidh barrachd air a sin a chuir a steach chuca, agus tha tabhartasan a’ tighinn dha ’n ionnsuidh fhathast. Tha aca nis na bheir dhoibh còir air deich leapaichean anns an Tigh Eiridinn, agus tha na h-uile coltas gu ’m bi e ’nan comas deich eile ainmeachadh.*

Tha e ’na aobhar taingealachd, agus ’na aobhar uaill, a bhi a’ faicinn buill méuran, comuinn dhaimheil agus càirdean a’ Chomuinn Ghaidhealaich, a’ gabhail a leithid de churam mu thiomchioll staid an luchd-dùthcha a tha air an leòn anns a’ chogadh so, agus cho deònach air a bhi ’cuideachadh leòsan a tha frithealadh dhoibh a chum an aiseag air ais gu slàinte.

Tha sinn cinnteach gu’m bi e ’na bhuannachd agus ’na thairbhe do ar méuran agus ar comuinn gu ’n do rinn siad iad fein aithnichte ann an dòigh cho fialaidh, maitheasach, togarrach ris an iarrtas a chuireadh do an ionnsuidh, agus tha a’ Chomhairle a’ gabhail a’ chothruim so air am mór thaing agus an lán chomain a chuir an céill.


*Bho chaidh seo a sgriobhadh tha an t-suim ann an làmhan an ionmhasair air ruigsinn faisg air mìle punnd Sasunnach.


[TD 177]

[Leabhar X. Darna Mìos an Fhogharaidh, 1915. Earrann 12.]

A GHAIDHLIG AIR A H-UILINN FHATHAST.

Tha samhradh eile air dol seachad; tha ’m Foghar air teachd, ach tha ’Ghaidhlig air a h-uilinn fhathast. Na ’n robh sinn cinnteach gu ’m bheil cothrom na Feinne an dàn di ann an ùine ghoirid, cha bhiodh réusan a bhi gearain. Ach tha i ann an sud ’na ban-òglaich lagchuiseach ’na dùthaich fhéin, ag amharc gu tiamhaidh air an àl nuadh a tharmaich o’n dream a bha dìleas dhì-se—an dream sin a chuir dreach oirre le ’n cleachdaidhean, agus a chuir snas oirre le’m briathran eagnaidh ann am bàrdachd ìonmholta. Chaill i an earasaid, agus ’na h-àite chaidh còta cothlomaidh a thilgeil oirre, air chor agus nach ’eil e soirbh a dheanamh a mach co dhiùbh tha i comasach seasamh air a casan fhein, no iasad a thagairt o’n t-Sasunnach airson an deò a chumail innte. Tha eagal oirnn gu ’m bheil a chlann, ann an cuid a cheàrnan, air fás neo-shuimeil mu màthair. Dhi-chùimhnich iad seadh nam bliadhnachan a thréig, agus b’fhèairrd iad a bhi ’toirt fanear briathran an fhàidh a thaobh a luchd-dùthcha fhein:—“Seallaibh ris a’ charraig o’n do ghearradh a mach sibh.” Cha ’n fhaod e bhi gu ’n do chuir iad dìmeas air an t-sean bhroilleach, agus gu ’m feàrr leotha a bhi ’deòl a broilleach coigreach, no math dh’fhaoidte balagam bho chìch mu seach, gus an tig an t-àm an tràigh an t-sean chìoch! Cha do thogadh leanabh tlachdmhor riamh air a’ chleas seo

Gun a bhi ’leantuinn an t-samhlaidh na ’s fhaide, air eagal ’s gu ’n teid nithean troimh chéile, faodar a ràdh an ceartas, gun oilbheum a thoirt do neach sam bith, nach d’ rinn Gaidheil Albainn na dh’ fhaodadh iad mu ’n cànain. Na ’n robh annta an deicheamh cuid de ’n dealas a ghabh greim air na h-Eirionnaich, cha bhiodh a’ Ghaidhlig aig cùl na còmhla mar a tha i an diugh, agus ban’-choigreach ’san t-seòmar uachdrach. Ann a bhi ’roinn na coire eadar Gaidheal agus Sasunnach, ’s fhéudar dhuinn an roinn is motha fhàgail aig dorus a’ Ghaidheil fhein. Tha Gaidheil an diugh, mar tha móran eile, ann an geimhlean le cumhachdan is comhairlean de gach seòrsa—Bùird Sgoilean, Bùird Fhearainn, agus Bùird eile, ’s gur gann a ni iad a mach c’àite am bheil iad, a mach o chnaimh an rathaid mhóir. Tha na h-uile dad a bhuineas d’ an soirbheachadh fo chùraim chàich—an fheadhainn tha gléusadh na beairt-riaghlaidh, mór no beag i. An uair a tha mholltair deiseil, cha ’n ’eil ann ach iad fhein a thilgeadh innte, oir am fear a ni leabaidh dha fhein, cha ’n ’eil aig ach laidhe innte. Tha seo fior a thaobh cuid de Bhùird nan sgoilean—a chuid tha cearta-coma mu ’n Ghàidhlig. Tha ise, an dùile thruagh, air clar-ainm nam bochd. ’S gann gu ’n dùraicear dhi balagam uisge le criomag arain. A chionn ghoirid chuala sinn mu Bhòrd àraidh a bha stréup ris a chlàr-teagaisg a chur an ordugh a chum gu ’m faighte sgillinn no dhà, a bharrachd de <eng>“ghrant.”<gai> Bha h-uile fear mar gu ’m b’ eadh air a chorra biod, agus las a shùil-


[TD 178]

[Leabhar X. Darna Mìos an Fhogharaidh, 1915. Earrann 12.]

ean ’nuair a chualas gu ’n robh tuilleadh airgid an lorg a’ cheann-teagaisg ùir a bhatar am meas airidh air a’ chlàr. Cha chluinnt’ ach <eng>“Grant, Grant, Government Grant,”<gai> gun lideadh air an fhéum no mhi-fhéum a dheanadh an rud ùr do inntinn na cloinne. Ach ’nuair a chaidh fir-ionaid le ’m boineid ’nan dòrn a thagradh air son cànain na tìre, cha ’n fhaighte uibhir agus cùil di air a chlàr! Chuir uaislean a’ bhùird an ceill cho duilich ’sa bha iad, agus shìn gach peirceall ’nuair a fhuaireadh a mach nach robh <eng>“grant”<gai> ’na lorg. Plàigh air à <eng>“ghrant”<gai> ud a tha druideadh na còmhla gus an seo! Bial sios air an fheadhinn a tha ’g àicheadh do ’n Ghaidhlig a h-àite dligheach fhein air a’ chlàr-teagaisg!

’S e na h-Eirionnaich fhein na seòid. Cha’n’eil fhìos againn air an talamh ciamar a chaidh ac’ air Iain Sasunnach còir fhàsgadh, mu ’n d’fhuair iad còrr agus seachd mile deug punnd Sasunnach! A chuideachda mo ghràidh, nach ann a bhiodh an othail air Bùird nan sgoilean ’san Ghaidhealtachd na ’m faigheadh iad eadhoin dara leth seo! Rachadh an sguabach tarsuinn air a’ chlàr-teagaisg. Thilgte <eng<“fancy subjects”<gai> an dàrna taobh agus bheirte an truaghan aig taobh am muigh na còmhla a stigh, far am bu chòir di a bhi fada roimhe seo; oir dh’ fhàs i cho rìomhach le <eng>“grant.”<gai> Mo laochan an <eng>“grant!”<gai> ’S e an gille an t-airgiod. Ach nach muladach an nì e gu ’m biodh a’ Ghaidhlig an crochadh ri <eng>“grant”<gai> mar chungaidh leighis. A nis carson nach faigh a’ Ghaidhealtachd, a reir a farsuingeachd, suim chuimseach o stòras na Rìoghachd mar tha Eirinn a’ faotainn? Cha ’n-’eil air a’ cheist ach an aon fhreagairt—spiorad a choma-co-dhùibh, cion cnaimh-droma. A thuilleadh air seo, thugadh a chreidsinn air Gaidheil nach ’eil comas anns a Ghàidhlig an inntinn a bheòthachadh, agus a leasachadh, mar a ni cànainean eile, agus nach eil saibhreas èolais innte. Tha sinn uile buailteach air aoradh a dheanamh do eòlas, agus di-chùimhn’ a dheanamh air nam feartan a bhuincas do ’n fhìor oilean a shocraicheas an inntinn le meidh chothromach. Faodaidh neach a bhi air fhìor oileanachadh anns an t-seadh is àirde, gun mhóran eòlais, agus gheibhear eisimpleir gu tric am measg sean Ghaidheil ar latha. Am bheil rìoghachd air thalamh an diugh na ’s ionnsaichte na Ghearmailt? Am bheil rìoghachd ann a rinn a leithid de iodhal-aoraidh do dh’ Eòlas is ealaidhean? De rinn i dheth? Fuasgladh gach neach a’ cheist air a shon fhéin. Co dhiùbh ’thuigeas Buird-Sgoilean an t-eadar-dhealachadh tha eadar eòlas ann fhein agus am béus a shruthas bho oilean, cha dean sin diùbhras do fhirinn a’ ghnothuich. Tuigidh a’ mhuinntir a chaith a chuid is mò de ’m beatha ag oileanachadh chloinne a chùis, agus tha iad an còmhnuidh ’ga sparradh air an t-sluagh, eadhoin ged nach eil iad ach mar ghuth ag éubhach anns an fhàsach. Tha ’Ghàidhlig air a h-uilinn fo bhuaidh spioraid an ama. Mar sin tha féum gu ’m biodh Gaidheil air an ungadh le spiorad eile d’a taobh, mur a h-àill leo fàs mean-ar-mhean ann an ìomhaigh an t-Sasunnaich. Cia fhada a dh’ fheitheas sinn ris an àm anns an gabh Gaidheil mothuchadh cothromach mu ’n canain fhein, mar a tha cinnich eile na h-Eorpa a’ deanamh? An uair a bhios cùisean air an réiteachadh an deidh a’ chogaidh, agus na rìoghachdan is lugha ’gam faotainn fhéin an òrdugh, gheibh cànainean an aite fhéin; oir cuide ri cinneadas agus cràbhadh, ’se cànain an aon bhann is buadhmhoire a chum an ceangal r’a cheile. Fhuair cumhachdan na h-Eorpa a mach seo mar thà. Am fagar a’ Ghaidhealtachd leth-oireach? Chì sinn.

MÒID.

Na ’m biodh cùisean mar a b’ abhaist, b’ ann air a’ mhìos seo a bhiodh Mòd a’ Chomuinn cruinn anns an Oban. Ach cò bhiodh ri aighir no ceòl fo dhubhar sgàil a’ bhròin? Tha ’n Comunn Gaidhealach ’ga mheas ’na nì iomchuidh gu ’n obadh iad dad de ’n t seòrsa, ’nuair a tha na miltean de ’r luchd-dùthcha a’ fulang anns na claisean ’san Fhlandrais, agus anns an Tuirc. Cha chuireamaid a leithid de dh’ eas-urram air na seòid a bhi cruinneachadh mar seo. Chaidh cuid de bhuill a’ Chomuinn a dhìth cheana. Leig iad sios am beatha ann an slighe dleasdanais, agus cha choinnich sinn riutha air an taobh seo de ’n uaighe. ’S ann aig an càirdean, agus an luchd-daimh fhein a tha fios air a’ chràdh-cridhe a thainig an lorg seo, agus ’se ar guidhe gu ’m bi iad air a’ neartachadh leis an Spiorad a thig o’n Aìrd.

Mheas na h-Eirionnaich agus na Cuimrich gu ’m biodh e iomchuidh na Mòid aca fhein a chumail mar a b’àbhaist. A bheachd fhein do gach neach; cha toir sinn breith. Ach ged tha ’n t-àm anns am bheil sinn beò gàbhaidh, agus ged nach ’eil Mòd againn am bliadhna, cha bu choir sin a bhi ’na leisgeul air son cùis na Gaidhlig a thilgeadh, car tamuill, an dàrna taobh. Tha oidhchean fada geamhraidh romhainn, agus cha ’n ’eil e chum fallaineachd inntinn a bhi an còmhnuidh fo dhubhar neòil dhorcha de gach seòrsa, no ’bhi ’meòrachadh air cùisean tiamhaidh. Mar sin tha e iomchuidh gu leòr gu ’m biodh méuran a’ Chomuinn a cruinneachadh mar a dh’ fhaodas iad air son Gàidhlig a’ leughadh agus a’ sgriobhadh. Tha sinn a’ cluinntinn nach do dhi-chùimhnich ar fiùrain anns an Fhlandrais i; gu ’m bheil iad déidheil air a bhi ’ga léughadh ’s ’ga seinn ’nuair a gheibh iad cothrom. Air an son-san, matà, nach bu chòir dhuinn a’ cumail suas. Cò aig tha fios nach bi a’ chuid a thig air ais (gu ’n


[TD 179]

[Leabhar X. Darna Mìos an Fhogharaidh, 1915. Earrann 12.]

deònaich am Freasdal gu ’m bi an aireamh lìonmhor) na ’s deidheil’ oirre na bha iad riamh, do bhrìgh gu ’n d’ fhuair iad comh-fhurtachd innte, ’nuair a bha iad ri uchd a’ chunnairt.


[TD 185]

[Leabhar X. Darna Mìos an Fhogharaidh, 1915. Earrann 12.]

Theirear gu tric agus theirear le firinn nach faighear Sluagh an diugh air aghaidh an t-Saoghail, air cho beag foghluim, a labhras cho cothromach, agus a bheir uiread dearbhaidh air bhi faighinn fior thoilinntinn ann am maise cainnt ’us samhlaidh, ann am Bàrdachd ’s an Seanachas, ri Gaidheil na h-Alba.


[TD 189]

[Leabhar X. Darna Mìos an Fhogharaidh, 1915. Earrann 12.]

Cò nach cuala mar a shleamhnuich an t-Eireannach a’ theanga ri Clach-an-t-sodail; agus cò aige nach ’eil fios gu ’n do ghéuraich e i gu maith ’s gu ro mhaith ri Leac-na-fanoid.
