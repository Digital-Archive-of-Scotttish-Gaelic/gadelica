[TD 1]
[Leabhar XVII. Treasamh Mios an Fhoghair, 1921. Earrann 1.]

TUAIREAM NAN DAOINE GLICE

Bidh am Mòd a’ dol air adhart aig an àm ’sam bi an “Deò-Gréine” anns a’ bheairt-chlò. Air an aobhar sin chan urrainn sinn dad a ràdh mu dheidhinn gus an ath àireamh, an uair a sgioblaichear cùisean, agus a gheibh sinn cunntas air mar a chaidh leis. A réir mo bharail féin, agus a réir mar tha mi a’ cluinntinn, cha bhi e air deireadh air aon de nam Mòid a bha againn roimhe seo.

Am bitheantas tha daoine buailteach a bhi a’ deanamh fochaid air a’ mhuinntir a bhios a’ toirt tuaiream mu nithean, agus math dh’fhaoidte nach fhiach an tuaiream sin an còrr aig amannan. Ach thugamaid an aire gu bheil dà ghnè thuaiream ann. An tuaiream nach ’eil a’ struthadh o eòlas, no o chnuasachadh rianail. Chan ’eil innte ach faoineas gun bhun gun bhàrr. Is aithne dhuinn uile an luach a bu chòir a chur oirre-se. Tha a ghnè eile a’ sruthadh o inntinn iulmhor a tha an tòir air amas air an t-slighe cheirt a threòraicheas daoine gu fìrinn a’ ghnothuich. Air an aobhar sin, is fhiach an tuaiream sin, no an dealbh-inntinn ma’s e as feàrr leat, aire a thoirt di, oir is ann bhuaithe a ràinig am pobull air móran de’n eòlas a tha nise ’na fìrinn dhearbhta.

Is ann uidh air ’n uidh a thogar an caisteal, agus tha daoine foghluimte ar là a’ deanamh an fheuma a fhreagras do chùisean le bhi a’ gabhail suime de na barailean a thairgeadh le muinntir nan linntean a thréig. Gu tric tòisichidh na daoine foghluimte far an do stad an feadhainn a dh’fhalbh. Chan e gu bheil na barailean sin mu phuingean àraidh ’gan riarachadh gu h-iomlan, ach gu bheil iad mar gum b’eadh mar chlachan mìle an slighe an eòlais air a bheil iad féin a’ cuimseachadh. Anns an t-seadh seo tha iad mar oighreachan air saothair nan linntean a chaidh seachad. Air an aobhar sin, ged theirear tuaiream ris an t-saothair, tha an tuaiream stéidhichte air bunait o shruthas firinn aig a’ cheann thall.

Is iomadh innleachd fheumail a tha an saoghal an diugh a’ seilbheachadh troimh an t-slighe seo. Tha na daoine taghta anns gach linn a’ caitheamh am beatha ri spàirn a chum gu ruig iad ceann-uidhe na cùise. Tha an sluagh fo chomain nach beag do na sàr sgoilearan air an do bhuilich Nàdur comas inntinn neo-chumanta, agus a shaoirich ré am beatha a’ sgrùdadh ’s a’ bùrach mu nithean dìomhair gun lasachadh, gus mu dheireadh an d’ràinig iad air na bha ’nam beachd aig tùs an saothair. Is ann aca-san, an seadh àraidh, aig a bheil còir


[TD 2]

[Leabhar XVII. Treasamh Mios an Fhoghair, 1921. Earrann 1.]

air an toradh a mhealtuinn. Gun teagamh tha an toradh seo saor do’n t-saoghal gu léir. Nithear móran feum deth an iomadh dòigh, agus càrnaidh cuid saibhreas leis, ach, gu tric, bidh an neach a chaith a bheatha ga thoirt gu buil far an robh e roimhe – bochd!

O chionn ghoirid chruinnich Comunn ionnsaichte ris an abrar an Comunn Breatannach <eng>(British Association)<gai> an Dun-éideann, agus chaidh òraidean taitneach a liubhairt mu rudan nach eil soirbh a thuigsinn le daoine cumanta nach do ghabh riamh suim de na rudan sin. Cha ruig mi leas na cuspairean ainmeachadh, no dad a ràdh mun timcheall, eadhon ged bhiodh agam an comas inntinn a ghabhadh os làimh sin a dheanamh. Gidheadh faodar a ràdh gun fhochaid gu bheil na daoine glice fhathast ’san dorchadas an uair a theannas iad ri bhi a’ toirt tuaiream mu aois na talmhainn air a bheil sinne a chòmhnuidh. Bruidhnidh iad mu mhuileinean de bhliadhnachan cho réidh is a bhruidhneas iad mu bheagan sheachduinean. An uair a shaoileas iad gu bheil an àireamh seo ag amharc tuilleadh i mór, cha chuir e dragh ’sam bith orra beagan mhuileinean a thilgeadh a leth-taobh.

Thugadh aon cheist air lom leis an Ollamh Artur Keith a dh’ fhaodadh aire sluagh na h-Albann a ghlacadh, ma ’s e is gun gabh iad suim de leithid sin de phuing – Tùs nan Sgothach. Chuir an t-ollamh a mach a bheachd gu rianail, agus gu deas, ach cha d’aontaich cuid de a luchd-éisdeachd r’a bheachdan. Chan ’eil an dubh-cheist seo soirbh a socrachadh an uair a gheibh sinn barail aoin calg dhìreach an aghaidh barail aoin eile. O chionn fhada bhiodh daoine ainmeil a’ rannsachadh mu thùs nan Ceilteach, no ciod a ghnè dhaoine a bha anns na Cruithnich, no na Piocaich mar a their cuid. Tha ceist nam Piocach a’ toirt dùbhlain do na daoine glice fhathast, agus tha e coltach gum bi gus an còrd iad eatorra fhéin, ma chòrdas. Tha iad a feuchainn gach innleachd a chum na crìche sin. Gheibh sinn cuid a’ gabhail beachd air cumadh chlaignean, no na rudan a dh’fhàg muinntir an t-sean t-saoghail as an déidh, agus tre sin a tairgse barail air a’ stoc o’n d’thàinig daoine fiadhaich an ama.

Saoil ciod a theireadh Lachann nam Mogan còir mu na dubh-cheistean seo nan robh e ’san fheoil an diugh? Is gann a chreideas mi gun cuireadh iad móran dragha air. ’Na linn féin bha e làn chreidsinn gur ann fagus do ghàradh Eden a bha tuinneachadh nan Ceilteach agus gum bi a’ Ghàidhlig a bhatar a’ labhairt an sin! A reir beachd Lachainn fhuair iad cead-siubhail gu àitean eile, agus sgap iad feadh na h-àirde an ear, agus chum iad orra gus an do ruig iad Breatann, far an do chuir an Cuan Siar stad orra. Sin agad tuaiream Lachainn, agus is iomadh neach air an d’thug i gàire. A Ghàidhlig an gàradh Edein! Saoil an i a labhair an nathar an uair a bhuair i Eubh?

Ach a bhi a’ tionndadh gu tuaiream an Ollaimh Keith. Ma dh’fhaighnicheas sin cios e mathair-thìr nan Ceilteach tha sinn mu choinne dubh-cheist nach eil idir soirbh fhuasgladh. Tha ùghdaran, anns a bheil cuid a’ cur earbsa, a’ deanamh a mach gum b’e a mhàthair-thìr sin teis meadhon na t-Eòrpa, agus gun do sgap iad a mach feadh a’ chuid as mò de’n Eòrpa deas is tuath. Tha feadhainn eile ann nach creid lideadh de seo. Tha an t-Ollamh Keith de ’n bheachd gur ann o’n iar-thuath a shaoil iad, agus gum buin na Sgothaich an daimh do ’n ghnè dhaoine ris an abrar <eng>“Nordic”<gai>; is e sin gnè a bha chòmhnuidh air còrsachan na <eng>Baltic<gai>. Chan ’eil an luchd-àiteachaidh na Gàidhealtachd agus nan Eileanan, ars’ esan, ach meur de’n aon stoc ris na Lochlannaich <eng>(Scandinavians)<gai>. Mu aona mìle deug de bhliadhnaichean roimh linn Chriosda, cha robh a’ mhuir ris am b’abhaist daoine an Cuan Gearmailteach a chantuinn ann. Bu thalamh tioram a bha eadar Albainn agus Lochlann ’san àm ud, ged tha e an diugh am folach leis a’ mhuir. Uime sin bha e soirbh faoitinn a nall gu Albainn.

Chan eil teagamh nach ’eil sluagh Eileanan Siar na h-Albann measgaichte de fhuil Lochlannach, gu h-àraidh Leodhas agus an t-eilean Sgitheanach. B’fheàird iad sin. Tha an dearbhadh ri fhaicinn an ainmean móran àitean. Tha an cuspair a chuir Keith fa chomhair a’ Chomuinn Bhreatannaich farsuing agus deacair, agus cha tig e do mo leithid-sa a bha a’ toirt breith air. Is feàrr leam cnaimh an deasbuid fhàgail aig na daoine glice fhéin a tha bùrach mun chùis. Gheibh mo luchd-leughaidh beachdan an Ollaimh Keith air taobh duileige eile de ’n àireamh seo de ’n Deò-Ghréine.


[TD 17]

[Leabhar XVII. Ceud Mhìos a’ Gheamhraidh, 1921. Earrann 2.]

AM MOD.

Mar a their na Goill, thig crioch air a h-uile nì math. Gu dearbh bha Mòd Ghlaschu, am bliadhna, fìor mhath anns gach seadh. Bha an t-ullachadh a chaidh a dhèanamh a thaobh na coinne coimhlionta, air chor agus gun deach gnothuichean an eagaibh a chéile gu réidh, agus gu h-òrdail fo stiùradh a’ chléirich. Bha seòmraichean an Talla mhóir, ris an abrar Naomh Aindreas, farsuing, agus air leth freagarrach air son feum an luchd-éisdeachd.

Gus a seo, cha do chruinnich Mòd an Glaschu o chionn dheich bliadhna, uime sin bha e iomchuidh gun cùmte e am baile far a bheil mìltean de Ghàidheil a chòmhnuidh. Ma dh’fhairich iad ùrachadh spioraid ag iathadh orra aig seachdain a Mhòid, ma dh’fhairich iad osag nam beann a séideadh air an t-sean éibhleig, b’fhiach sin fein Mòd a chumail ’nam measg. Ach thugadh iad aire nach tig iad geàrr air an dleasnas a thaobh na Gàidhlige, agus nach paisg iad an làmhan gus an tig an ath Mhòd. Is e mo dhùrachd gun cum iad an éibhleag beò air sgàth na sean chànain a b’àbhaist daibh a bhi ’bruidhinn aig glùn a màthar. Bha là ann, agus chan fhada bh’uaithe sin, an uair nach cluinneadh tu ach magadh air Gàidhlig le cuid de na Goill. Ach tha car eile ri fhaicinn, an adhairc an daimh an diugh, a dh’aindeoin mar tha àireamh luchd labhairt na Gàidhlige a’ dol an lughad. An diugh tha Goill a’ fàs na ’s bàigheile do ’n Gàidhlig na b’àbhaist. Bidh mi a’ cluinntinn gu tric n h-uiread, an sud is an seo, nach urrainn lideadh de ar cànain a labhairt, ag ràdh gum bi e ’na chuis-nàire do na Gàidheil ma leigeas iad bàs leis a’ Ghàidhlig.

Bu tlachdmhor an sealladh e a bhi a’ faicinn òigridh air ùrlar an Talla mhóir a’ feitheamh air an uair gu dol an sàs a chum am buadhan a dhearbhadh. Bha dreach is fallaineachd nam beann air an gruaidhean, agus bha iad uasal ’nam gluasad agus ’nan giùlan, modhail agus deagh-bheusach. Is fìor thoigh leam fhéin a bhi ag éisdeachd ri seinn na cloinne. Tha na puncan aca cho glan is cho nàdurra ri ceilearadh nan eun. ’Nam bheachd fhein cha deach òrain Ghàidhlig a sheinn riamh na bu thlachdmhoire na chualas aig Mòd Ghlaschu am bliadhna. Tha alt ciuil a’ dol am feabhas o bhliadhna gu bliadhna, agus tha luchd farpuis a’ fàs na’s lìonmhore. B’fheàrr leam gum b’urrainn mi an ni ceudna a’ ràdh mu litreachas. Ged tha ceòl taiteach leinn uile, thugamaid fainear ’na thràth na tha a Ghàidhlig fhein a’ tagradh.


[TD 33]

[Leabhar XVII. An Dudlachd, 1921. Earrann 3.]

AM MOD A CHAIDH SEACHAD.

GAIDHLIG AGUS COR NA DUTHCHA AIG AN AM.

Chan ’eil ach aon bharail aig a’ chuid as lìonmhore de ’n t-sluagh mu ’n Mhòd a chaidh a chumail an Glaschu as t-fhoghar. Is e sin, nach d’thug aon de na Mòid a dh’ullaicheadh roimhe seo an àite sam bith barr air, agus is iomadh Mòd ciatach a bha againn. Cha duirt sin nach faighear grunnan beag leis an toigh a bhi ’ga ghriobhadh ’nan dòigh fein, ach sann tearc a tha iad. Chan ’eil teagamh nach dèan muinntir Lochabair agus na sgìrean mun cuairt an dìchioll a chum gum bi Mòd na h-ath bhliadhna airidh air dùthaich a bha cho ainmeil an Gàidhlig is an gaisge anns na linntean a dh’fhalbh. Nach ann do Bhaideanach dlùth ri Lochabar a bhuineadh Seumas MacMhuirich a chruinnich a’ bhàrdachd a tha air a h-ainmeachadh air Oisean. Uime sin tha e iomchuidh gun tigeadh Gàidheil an ceann a chéile aig Mòd an àite air a bheil a leithid de iomradh an eachdraidh nan Gàidheal.

Is cuirm thlachdmhor da rìreamh a bha againn aig Mòd Ghlaschu. Chan e mhàin gun robh àireamh mhór de Ghàidheil a làthair, ach bha roinn mhath de na Goill ’nam measg. Ach is ann a dh’éisdeachd a chiuil a thainig iadsan, agus fhuair iad riarachadh a chòrd riu. Tha na Goill air fàs fuathasach déidheil air a bhi a’ cluinntinn sean òrain Ghàidhealach, agus tha na h-uibhir dhiubh duilich nach tuig iad beagan Gàidhlig. Nach e a’ chuibhle a chuir an car dhith. Cha chluinnear magadh a nis air Galltachd mu ’n Ghàidhlig mar a b’àbhaist, mur a tachair thu ri siochairean gun mhodh, gun ionnsachadh. Is ann a tha roinn mhath de na Goill ag aontachadh gur i a’ Ghàidhlig priomh chainnt na h-Albann aig aon àm, agus air an aobhar sin gum bu chòr a cumail beò am measg an t-sluaigh fhathast. Ciod a their luchd àiteachaidh nan gleann mu thuath ri seo? Coigrich a’ mothachadh rud a tha Gàidheil a’ leigeil troimh na meòran le cion mothachaidh!

Thàinig nàdur de chlisgeadh oirnn o chionn ghoirid an uair a dh’fhoillsicheadh dhuinn an déidh sluagh na Rioghachd a bhi air an àireamh, mar a tha a’ Ghàidhlig a’ dol as am measg nan Gàidheal an Albainn. Ach tha reusan no dhà ri thoirt fainear mu sin. A dh’aon rud chaill na mìltean am beatha tre ’n chogadh mhór, agus b’fheudar do mhóran an dùthaich fhàgail o chionn deich bliadhna a chum agus gum faigheadh iad crannchur na b’fheàrr an dùthchannan céin na bha iad a’ faotainn an dùthaich am breith. Tha h-uile coslas ann gun teid an dùthaich, tuath


[TD 34]

[Leabhar XVII. An Dudlachd, 1921. Earrann 3.]

is deas a lomadh as t-earrach sa tighinn, an uair a bhios an aimsir freagarrach air son imrich, oir tha an t-ullachadh deiseil. Cia lion againn aig a bheil fios ciod e an àireamh shaighdearan maille ri an teaghlaichean a dh’fhàg Breatann o ’n àm a ghairmeadh fosadh còmhraig? A reir an iomraidh a chuireadh fa chomhair na Pàrlamaid o chionn mhios, chaidh tri fichead mìle air imrich gu Astralia, Canada, <eng>New Zealand<gai>, agus <eng>Africa<gai>. Chosd an t-aiseag £26 an t-aon – cuid aca £50. Gun teagamh tha a mhuinntir nach faigh seòl air car oibreach ro dheònach air a’ chothrom a ghabhail – cha ruith leò ach leum. Tha e soilleir gu bheil an tìr ’ga lomadh mean air mhean.

Chan eil neach a chumas suil fhurachail air na paipeirean naigheachd nach faic gu bheil ullachadh air a dheanamh cheana a chum a’ chuid as calma de ’n t-sluagh, agus gu h-àraidh na saighdearan a thàladh gu tìrean céin le cuideachadh airgid o ’n Rioghachd. Sin agad deireadh a’ ghealltanais a thugadh trì bliadhna roimh an diugh do ’n fheadhainn a thàr as an Fhraing le ’m beatha. Bha an tìr gu bhi air a dèanamh freagarrach do ghaisgich gu tàmh a ghabhail innte an déidh na h-iorghuill. A nis tha iorghuill de ghnè eile ’nar measg – a bhochduinn a thig o chion oibreach.

Math dh’fhaoidte gun abair neach eigin nach ’eil gnothuch aig seo ri Gàidhlig. Nach eil? Gu dearbh is ann aig a thà. Ciamar a gheibh a’ Ghàidhlig cothrom cinneis an dùthaich mur tig feabhas air crannchur an t-sluaigh? Tha dlùth cheangall eadar Gàidhlig is fearann, agus bha riamh. Olc no math e, tha an t-seann rian toinnte an gnè a’ Ghàidheil. Tha miann aig an t-sluagh, tuath no deas, air seilbh fhaotainn air beagan fearainn, ach tha iomadh bacadh anns an t-slighe, agus tha e coltach nach ann a lughad a bhios iad a’ dol.

Is aithne do na h-uile neach gum b’e cuibhrionn na Gàidhealtachd o chionn iomadh ginealach a bhochduinn. Cha ghabh e cleith. Tha bhochduinn a’ leantuinn ceàrnan dith fhathast, agus bithidh, gus an teid nithean a shocrachadh air dhòigh a bhios freagarrach do chor an t-sluaigh. Ciod e an car a bheir sin mun cuairt? ’Nam beachd fein ’se obair chunbhalach is fearann a’ ni e, agus ’sann aca as feàrr fios.

A nis am feadh ’sa bhios sinn a’ coireachadh luchd-àiteachaidh nan garbh-chrìoch is nan eileinean mu cho beag suim is a tha iad a’ gabhail do ’n cànain, bu chòr dhuinn a thoirt fainear, nach i Gàidhlig as faisge air an aigne, an uair a tha iad ’nan éiginn mu am beò-shlàinte. Chan ann a’ gabhail an leisgeil as is as a tha mi’ oir an déidh a h-uile rud dh’fhaodadh iad barrachd a dhèanamh as leth an cànain na rinn iad gus a seo.

Gabh beachd air cor ar tìre deas is tuath aig a cheart àm. Cha robh i riamh ’na leithid a chàs. Air Galltachd tha na mìltean a’ dol mun cuairt gun char ’ga dhèanamh, gun fhàrdach far an leag iad an cinn, agus gun fhios c’àite an coisinn iad sgillinn a chum greim bidh fhaotainn. B’fheudar do luchd-riaghlaidh na Rioghachd, maille ri luchd-riaghlaidh sgìrean, gnothuichean a ghabhail os laimh a chum an teasairginn. Tha malairt na Rioghachd air tuiteam gu ro iosal. Tha fios có is coireach, ach chan e mo ghnothuch-sa a bhi a’ càradh na coire air buidheann seach buidhinn. Tha prìsean is cìsean aig àirde neo-chumanta, agus chan ’eil fios cuin a gheibh sinn faochadh. Chan ioghnadh ma tà ged bhiodh an dùthaich fo imcheist is fo shiaradh inntinn.

Tha a’ Ghàidhealtachd a’ fulang mar àitean eile, ach chan ’eil cho searbh ris a Ghàlltachd. A dh’aon rud tha tighean seasgair blàth aca, ged nach ’eil iad ro ghrinn o’n taobh a muigh le’n tughadh odhar, agus chan ’eil am màl ro throm. Is sin sochair nach ’eil muinntir nam bailtean móra a tha air ar sàrachadh le màl nach teid aca air a phàigheadh. Ach tha Ghàidhealtachd an diugh air dhroch càradh mar chàch le prìsean àrda agus cion oibreach, agus uime sin gainne airgid a chum goireasan teaghlaich a cheannach. Is ann ris a’ mhin choirce a tha Gàidheil an earbsa air son lòn teaghlaich, agus chan ann ri grìleagan boga buntàta is criomag eisg gun annlann eile ’nan cois. Ach an diugh tha min còrr agus dà phrìs seach mar a b’àbhaist, oir tha faraidhean cho daor.

Nach ’eil e soilleir do neach a smaoinicheas mu ’n chùis gu bheil leas na Gàidhlig agus crannchur an t-sluaigh ceangailte r’a chèile? Leasaich sin an tomhas cuibheasach, agus gheibh a’ Ghàidhlig cothrom air a ceann a thogail na ’s àirde. Gun sin, cha tachair an soirbheach-


[TD 35]

[Leabhar XVII. An Dudlachd, 1921. Earrann 3.]

adh a bu mhiann leinn. Faodar a bhi a’ cumail cheilidhean is choinneamhan de gach gnè eadar Taigh Ghròta agus a’ chrìoch Shasunnaich, agus a’ seinn òrain gus am bi tùchadh oirnn, ach ’se aire a thoirt do chor an t-sluaigh a’ cheud cheum gu adhart na’s motha na thachair fhathast. A dh’aindheoin gach bacadh a bha ’san rathad, rinn an Comunn Gàidhealach obair ionmholta o chionn còrr agus dà bhliadhna, agus chan ’eil teagamh nach lean buil thairbheach i. Bu chòr do chàirdean na Gàidhlige sin a chumail an cuimhne, agus taic a chur ris a’ Chomunn anns gach dòigh. Ach, ars thusa, ciod e gnothach nan Ceilidhean ri cuspair cho mór ri crannchur an t-sluaigh. Is cùis e a bhuineas do’n Phàrlamaid. Ro cheart an aon seadh. Tha na ceilidhean a’ dèanamh obair eireachdail gun teagamh, agus cumadh iad orra anns an t-slighe as feàrr a fhreagras daibh, ach cha bu mhisd ar riaghlairean an stuigeadh leis na ceilidhean aig amannan a chum agus nach dichuimhnicheadh Pàrlamaid a dleasanas a thaobh roinn de ’n tìr mun robh i neo-shuimeil ro fhada.

A nis ciod e an leigheas a dh’fheumar cor na dùthcha? Chan ’eil ann ach an aon leigheas; obair, gniomhachas is malairt agus meadhanan siubhail. Ciamar a bheirear sin mun cuairt? Sin agad ceist nan ceistean. Tha i duilich a freagairt leam, gun eòlas air na tha fillte innte. Ach am beachd àireamh mhòr de ’n t-sluagh bhiodh e fìor iomachaidh a’ Ghàidhealtachd fhosgladh suas le bhi a’ dèanamh rathaidean is a’ cur an òrdugh meadhonan siubhail eile. Is seo dleasanas a bhuineas do ’n Rioghachd, agus chan ann do shluagh bochd. Tha daoine aig a bheil fios a’ cur an céill gu bheil mìltean acraichean fearainn air feadh na dùthcha ’nam boglaichean a bu chor a thiormachadh le claisean, agus an deanamh freagarrach a chum craobhagan òga a phlanntachadh, oir chaidh cus de choilltean na dùthcha a ghearradh o chionn beagan bliadhnachan. Tha móran de thalamh freagarrach fhathast còmhdaichte is frith-choille, crionaich, is preasan gun fheum a bu chor a ghlanadh as an rathad. Bheireadh seo obair fheumail do oinn mhath de ’n t-sluagh a tha fo chruaidh chàs an diugh. A rithist tha móran a dhith oirnn a chum iasgachd a leasachadh. Cho fada is a tha cuimhne agam, bha iasgairean a’ gearain o bhliadhna gu bliadhna mu ’n cor fein, agus am feum a bha air ceithichean is acarsaidean sàbhailte. Bu cho mhath dhaibh a bhi a’ gearain ri bodach na gealaich, oir cha d’rinneadh ach glè bheag air an son. Tha ceàird an éisg ro fheumail do ’n t-sluagh anns gach ceàrn, agus tha e ’na nì iongantach nach ’eilear a dhèanamh barrachd cuideachaidh do na h-iasgairean.

Mar a sgriobh mi iomadh uair anns an Deò-Ghréine, is ann air an òigridh a bu chòr dhuinn sùil a chumail a thaobh na Gàidhlig. Ma theid an oileanachadh mar bu chòr anns na sgoilean, chan eagal do ar cànain ged fhuair i droch bhuille aig an àm. Cha bhuille bàis i fhathast. Chan ’eil e neo-chomasach dhuinn an call a dhèanamh suas ma leigeas sinn ar n-inntinn ris a’ chùis. Biodh meuran a’ Chomuinn anns gach àite dìleas. Biodh iad air tùr na faire mun tachair dochann eile do ar cànain. Cumamaid suas a’ bhratach anns na sgoilean, a chum agus gum faic an òigridh gur fhiach a’ Ghàidhlig a h-ionnsachadh cho math ri Fraingis no cànain Eorpach eile.


[TD 36]

[Leabhar XVII. An Dudlachd, 1921. Earrann 3.]

EACHDRAIDH NA CANAIN GHAIDHLIG AGUS TUS LEASACHAIDH AN ALBAINN ROIMH 1600.

LE EACHANN MACDHUGHAIL, GLASCHU.

A’ Cheud Duais aig Mòd Ghlaschu, 1921.

“Aon teang cha’n eil ri coimeas ri’;
Am blas no fonn cha léir dhomh ì.
Gu’n d’labhradh i re iomadh linn,
An dàn ’s an ceol;
Am meas ro mhòr;
An  cùirt nam flaith ’s nan rìghrean còir
’S am briathraibh ceòlmhor bhàrda.”

Tha tùs rian-chàlachaidh a’ Ghàidheil, mar gach fine no sluagh eile air aghaidh saoghail, a’ dol cho fada air ais san aimsir chéin is nach ’eil crios-tomhais an laimh an fhir-eachdraidh a ruigeas air. Fathast cha do dh’fhiosraicheadh riaghailt gu a thomhas no a chomharrachadh a mach ciod an inmhe ris an còir toiseach a ràdh. Cha’n eil toiseach ann is cha robh, an eachdraidh sluaigh no ni eile fo’n ghréin, eadhon gus an ruigear bunaitean am bith thall an sud, cùl nan sgàil, far nach ruig sealladh na sùla air an diugh. Anns an aon dòigh is seadh, cha mhò a bhios crìoch air eachdraidh sluaigh, gun cinnich is an cinne-daonda uile a thilgeadh á bith.

An aon toiseach is aithne do ’n fhear-eachdraidh ’se an tùs-iomradh a tha osag na h-aimsir chéin ag aiseag chuige mu dheanadasan an ama sin a tha a’ tighinn fo aire. A thaobh Albann is nan Eileanan Breatannach an cumantas tha teachd nan Ròmanach am bitheantas air gabhail ris mar thoiseach ar n-eachdraidh. Faodaidh so a bhi ceart an aon seadh, cho fada is a tha eachdraidh sgrìobhta a’ tighinn fo ar n-aire, ach nach fada so bho ’n toiseach gun teagamh. Feumar meomhrachadh na’s fhaide air falbh na eachdraidh sgrìobhta. Tha comharaidhean eile ag éirigh suas na’s fhaide air ais cho math ri bhi na’s dlùithe do laimh na teachd nan Ròmanach nach faighear sgriobhta an eachdraidh ged a bhiodh i air a cur sìos na’s meana na tha i. Is e so saoghal an àrsair is cha’n eil e tearc gu a sgeul féin a liubhairt seachad.

Dhùisg frionas an aigne na gaoith an iar an la roimhe is ’na cònspaid rùisg i réis eile de’n bhaca ghainmhich ri aghaidh an t-siabain, is ciod a thug i ris aon uair eile nach faca sùil bho cheann nan iomad là? Iuchair bheag umha air a h-oibreachadh gu h-eagnaidh an sud, is an so sgeall de bheul poite crè air a cumadh gu snasmhor is sgrìob mar dhéis sràbhaig fheoir ri a h-oir. Tha iad agam thall an sud. Tha clach mhór air a leagail air ceithir postachan air a’ chnoc ud thall, is fa chomhair shios air a’ chòmhnard dà leac ’nan seasamh air an cinn san talamh. Cha ’n eil sgrìobhadh a’ toirt iomraidh orra so, ach tha an eachdraidh féin aca ri h-ìnnseadh dha-san a thuigeas. Sgeul air rian-chàlachadh nan slògh ud a dheilbh is a chuir gu feum an dara aon is a shuidhich iar am bonnaibh far am bheil iad an diugh fathast an fheadhainn eile. Agus cha’n eil an so ach aon doigh anns am bheil eachdraidh air a h-aithris a bhàrr air an fhocal sgrìobhta. Tha i ri a h-aithris an cleachdainn na tuatha, fearas-chuideachd is sean-fhocail, luinneagan is duanagan, saobh-chràbhadh, ainmean àitean, ar n-ainmean féin, gairm gach seorsa treud, eadhon na focail de am bheil ar cànain air a deanamh suas, seadh is ar bith is ar nàdur féin, is gach smuain a dh’éireas suas ’nar cré, ’nar cadal is ’nar dùisg! Gun teagamh cha ghabh am beachd mu dheireadh so a dh’ainmich mi cur am briathraibh is an tomhas, no dearbhadh a thoirt orra, ach có e an Gàidheal nach d’fhairich e ’na aigne féin.

Cho fada is a tha eachdraidh a’ toirt soillearachadh dhuinn, air do sgàil-bhrat na h-aimsir chéin a bhi air a togail bhàrr aghaidh nan dùthchannan so, mu’n àm san d’ìmich Criosd air thalamh bha an cinneadh Ceilteach an làn sheilbh an Albainn bho cheann gu ceann is bho thaobh gu taobh. Bha e so, faodar a ràdh, anns na h-Eileanan Breatannach air fad, is gu teachd nan Sacsonnach cha d’thainig mùthadh air a’ chùis. Bha gun teagamh gluasadan air tòiseachadh glé thràth eadar ceann a tuath na h-Eireann, is còrsachan siar na h-Albann, ach ged nach faodar an dearmad, cha robh an so ach imrich eadar-chinneadail, is mar shluagh Ceilteach le chéile, cha d’thug sin mór aomadh air fuil slòigh na h-Albann. Co dhiubh, is e so beachd dhaoine am bitheantas an diugh, is ged nach bu bheag an t-eadar-dhealachadh a bha eadar Sgotach is Cruithneach bu Cheiltich iad le chéile is mar sin b’aon chinneach iad.

Ach an ni mu nach ’eil fòghlumaich co-aontachail is ciod an co-chàirdeas no an t-eadar-dhealachadh a bha eadar teanga gach sluagh fa-leth de’n dithis. Bha an


[TD 37]

[Leabhar XVII. An Dudlachd, 1921. Earrann 3.]

t-atharrachadh ann; mur bitheadh car-son a bhiodh e feumail do Chalum Cille am focal naomh “eadar-theangachadh” do na Cruithnich faodar a ràdh, ach is e bun na cùise an e “eadar-theangachadh” uile gu léir a bha an seanachaidh a’ ciallachadh leis an fhocal a chuir e sìos. Is dòcha gur e “mìneachadh” a bu dlùithe air ciall an fhocail le sealltainn a stigh ann sa’ chùis. Is ceist i a réir coltais nach gabh cur an leth-thaobh le cinnt, ach co dhiubh air do na Sgotaich an creud cho math ri an teaghlach rìoghail a thoirt do Cheiltich Albann cha’n eil an teagamh is lugha nach b ’i an teangasan a thàinig ri ùine gu bhi ’na cainnt làthail do’n Eaglais is do inmhich na tìre. Mar sin faodar teachd nan Sgotach is gu h-àraidh linn Chaluim Chille a ghabhail mar thoiseach rian-chàlachaidh Cheilteach Albann. Tha mi an dùil gu’m bheil so iomchuidh am barrachd is aon dòigh. Thug teachd an Naomh Calum Cille, is dh’aobharaich e, an ùine cho beag an tuille mùthaidh air an dùthaich is sin gu a leas na thainig ri linn aon duine eile riamh bhuaithe sin gu so. Fhuair e i fo dhuibhre na Pàganachd; cha d’fhàg e i gus an do lasadh lòchran an t-soisgeil tuath is deas. Fhuair e i roinnte ’na h-aghaidh féin le claidheamh rùisgte anns gach cearn is aig gach treubh; cha robh i fathast ’na h-aon aig là a bhàis, ach b’ann le mór ghealltanas air an là sin a bhi a nis san amharc a dhùin e a shùil.

Cha’n fhaodar a chreidsinn gu’n robh an dùthaich roimh a là-san uile gu léir cho allabharra is a theagaisgear dhuinn le cuid de luchd eachdraidh, ach fathast bu mhór an t-adhartas a rinn i fo stiuradh Chaluim Chille chiùin. B’esan da rìreadh mór ghaisgeach rian-chàlachaidh nan Gàidheal; réitich e ionad na stéidh is leag e i air a bunait gu daingeann, cìnnteach, air los is gu ’n do sheas i gach dèachainn fad shè ceud bliadhna, is gu’m bheil a mór bhuaidh ri a faicinn gus an latha sam bheil sinne beo.

Bha e ’na chomas sin a dheanamh, ged tha, a chionn gu ’n robh feartan co-cheangailte ris a’ chinneach a rinn e comasach da a leagail: cha togar aitreibh air a’ ghainmhich air cho comasach is cho ealanta ’gam bi an clachair. Gun bonn-steidh de’n chruadhlaich a bhi shìos cha chuirear an lùchairt suas.

An linntean tràtha a h-eachdraidh gu ruig àm beachd an t-soisgeil bha Gàidheil na h-Albann ro aineolach is borb ’nan giulan. Cha do rinn àiteach an fhuinn fathast an t-aghartas a rinn e air a’ mhachair fo làmhan an co-bhràithrean na Ceiltich deas air Cluaidh is Forchu. Bha an dùthaich fathast an tomhas mór còmhdaichte le coille, is b’e sealg nam fiadh-bheathach prìomh cheird a’ Ghàidheil gu a theachd-an-tìr a chosnadh bho spògan nan sian. Bha e daonnan deas, is leig e a dhùthchasachd ris gu ro-chamharraichte gus an coigreach a thainig ’na fhochair a chur gu dhùbhlain is a thilgeadh air ais a rithist an taobh a thainig e. Bu leis féin a dhùthaich is bha e an geall air a nòsan féin a ghleidheadh innte. Is e sin toiseach is smior an rian-chàlachaidh, còir a’ choigrich air fearann a dhùthchais àicheadh, is co-bhonntachadh ’na aghaidh a chur dion air leac an teintein. Is e sin subhailc as àirde a fhuaras riamh anns a’ chinne-daonda, is ’nar ceud sealladh air Gàidheil Albann bha an t-subhailc sin gu h-àrd is gu measail air a togail fa chomhair an gnùis, is air a teagasg ’nam measg. Cha bu mhò a chuireadh dearmad innte ri linn na teachdaireachd ùir a chaidh a nis iomchar chuca an làmhan is am beusan Chaluim Chille is a chompanaich. Agus cha bu leisg no mì-shuim a dh’fhòghlum e dhoibh co-fhìllte ri a shoisgeul ùr, ach saoithir is sùrd, cùram is gnìomhachas, maille ri daondachd, irioslachd is mòraltachd.

Dh’fhòghlumadh na céirdean, àiteach-fuinn is tachras, cho math ri gnìomhan fearail a’ chatha, oir gun gach cuid dhiubh á laimh a chéile cha bu dùth do chinneach a bhi an geall air tighinn gu ìre àird am measg nan rìoghachd; is bha Calum Cille an geall air Alba a rùin a bhi àrd is measail an taobh siar na h-Eorpa. Thug e aire do fhòghlum litreachais. Bha e féin air ùr-thighinn á dachaidh an fhòghluim, á Eire, eadhon aon de a prìomh sgoilearan, is bha e an dàn do ’n t-solus a bha ’na laimh dealradh, cha ’n ann a mhàin air fad is leud na h-Albann, ach gu ruig Sasuinn, is eadhon cearnaibh iomallachd na h-Eorpa.

Cha’n eil e ’nar comas am meas is iomchaidh a chur air ceann Chaluim Chille. Thog e ainm nan Gàidheal, ainm na h-Albann is ainm nan Ceilteach gu h-àrd am measg nan cinneach. Dhearbh e ’na phearsa féin is am pearsa a luchd leanmhainn gu’n robh an rian-chàlachadh a shuidhich a an Eilean I comharraichte am measg nan slògh, is an geall ann na linntean ’na dhéidh air slòigh nan Eileanan Breatannach uile is na bha am faisg de ’n Eorpa a tharraing ’na luirg. Is dheanadh e sin mur bitheadh gluasadan ceacharra millteach a thog ceann is a chuir grabadh anns an obair. Tha mi a’ ciallachadh teachd


[TD 38]

[Leabhar XVII. An Dudlachd, 1921. Earrann 3.]

is tuairpeas nan Lochlannach. Beanar ris a’ chùis so na ’s fhaide air aghaidh.

B’e Calum Cille a thug a thùs-bhith do’n riaghailt a dh’aobharaich a leithid de aghartas do Albainn an déidh ama Nocs, nuair a bha sgoil air a suidheachadh anns gach sgìre, is tùs an fhòghluim air a thoirt gu dorus gach aoin, bochd is beairteach. B’e a rùn-san eaglais a bhi air a togail anns gach cearn san do theagaisg e focal Dhé, is fo sgàil na h-eaglais sin bha eolas litrichean a’ faotainn aghartais, is gu dlùth air a luirg, na h-ealainean fìnealta a’ faotainn am bith. Ré a’ chuid a b’fhearr de mhìle bliadhna an déidh ama Chaluim, is e manaich is pearsachan eaglais a tha a’ toirt dhuinn, gu beaganaich, eachdraidh no iomradh air bith a tha air fhàgail againn an sgrìobhadh, air tachartais chomharraichte air feadh na dùthcha.

Bha na Soisgeulan is leabhraichean eile anns a’ Bhìobull is a mach as ’gan ath-sgrìobhadh bho àm gu àm, ach cha bu leor an sgrìobhadh; bha an sgrìobhadh sin ri dheanamh cho fìnealta is a chuireadh peann sìos e no a cheadaicheadh faighidinn e. Ri ùine bha am manach a thug a bheatha seachad an seirbhis a Dhé is do a luchd-dùthcha ri fois a ghabhail bho obair ’sa chill cheudna san do shaoithrich e ré a bheatha. Duslach a ruith gu duslach, ach bha a’ chloch-chuimhne shnaighte air a cur suas os a cheann, ealain-fhìnealta eile is dearbh-phiuthar na te ud eile a dh’ainmicheadh. Tha na dh’fhàgadh againn mar eiseamplair orra le chéile ’nan ìoghnadh is ’nan aobhar molaidh do’n t-saoghal an diugh. Cha’n eil aobhar air aon seach a chéile dhiubh a tha ainmeil ’nar latha-ne a thoirt seachad: tha iad ainmeil uile. Cha’n eil fada bho’n a thog aon dhiubh a bhi air a cur air a h-aineol gu ruige Sasuinn dorran nach bu bheag am broillichean nan Albannach, dorran nach do thraoigh gus an d’fhàgadh i far am bu chòir dhi a bhi, – ’na dùthaich féin far an do thogadh suas air tùs i. Tha e air ìnnseadh le cinnt gu’n robh aig aon àm tri cheud is tri fichead crois-chlach de’n t-seorsa so ann an Eilean I a mhàin.

Na leigeamaid air di-chuimhne gur e riaghaltas Ceilteach is Gàidhealach a chuir Calum Cille mar so air bonn an Eilean I anns an t-seathamh linn. Na di-chuimhnicheamaid gur i a’ Ghàidhlig a bu theanga dha féin is do a luchd-leanmhainn, rìghrean is flaithean, is teanga Choinnich Mhic Ailpein an ceud phrionnsa a shuidh air righ-chathair aonaichte na h-Albann.

(R’a leantainn.)


[TD 49]

[Leabhar XVII. Treas Mìos a’ Gheamhraidh, 1922. Earrann 4.]

A’ BHLIADHNA UR.

Tha a’ Bhliadhna Ur ’na seasamh aig an ursainn a feitheamh ri cuireadh a thighinn a steach do’n bhlàths. Tha an t-seann tè anns na h-ospagan mu dheireadh is i a’ dèanamh deiseil a dhol an cuideachd chàich. Gu dearbh cha bhi duine ’ga h-ionndrainn. Is e mo ghuidhe nach bi an té tha tighinn a steach cho aingidh no cho neo-thruachanta ris an té tha nis a’ dol á sealladh.

Bha duine suimneil ’na là féin a chòmhnuidh anns a’ Ghearmailt mu thrì fichead bliadhna roimh an diugh – feallsanach agus bàrd. B’ainm da <eng>Heine<gai>, agus anns a bhliadhna 1842 is e mar a leanas a’ ghuidhe a chuir e mach am measg a chàirdean. “Tha mi a’ guidhe do chreutairean amaideach beagan gliocais, agus do na daoine glice rudeigin de spiorad na filidheachd, a chum gu fàs iad ceòlmhor. Tha mi a’ guidhe do na boireannaich an t-éideadh as rìomhaiche a ghabhas faighinn, agus do na fir móran foighidinn! Do na daoine saibhir, tha mi a’ guidhe cridhe comh-fhulangach, agus do na bochdan mìr de aran. Ach os cionn seo uile, tha mi a’ guidhe do’n t-sluagh uile fad na bliadhna seo, nach can iad de olc mu chach a chéile ach cho beag is as urrainn iad.”

Bha a’ bhliadhna tha nis air dol seachad neulach agus dorcha an iomadh seadh, làn de aimhreit de gach gnè. Cha ruig mi leas a dhearbhadh do mo luchd-leughaidh. Tha fios ac’ air cho math riumsa, gu h-àraidh a’ mheud ’sa bha fulang, agus a thà fathast, a chion cosnaidh, no gun dòigh air fhaotainn. Mur biodh gun d’thàinig cobhair o ionmhas na Rìoghachd maille ri cuideachadh o sgìrean is o shiorrachdan na dùthcha, chan ’eil fhios ciod a thachradh. Cha do sguir a’ chobhair sin fhathast, ach tiormaichidh an tobar là eigin. An uair a dh’fhàsas nithean air feadh na h-Eorpa na’s feàrr na tha iad an ceart uair, agus a chuirear rian air malairt am measg nan cinneach, thig faochadh. Guidheamaid gun tig sith do gach ceàrn, agus gun sìolaidh gach grùid gu grunnd, agus gun socraich daoine an inntinn air na nithean a bhuineas do dheagh bheus, maille ri soirbheachadh aimsireil. Na ’s lugha na sin, cha bhi cor an t-sluaigh ach neo-sheasmhach.


NA SEAN CHLEACHDAIDHEAN.

Anns na bailtean móra is toigh le Gàidheil a bhi a’ cruinneachadh mu dheireadh na bliadhna gu coinneamhan greadhnach, a chum gu nochd iad do’n t-saoghal an seann spiorad Gàidhealach; ’se sin seirc, agus coibhneas do an co-Ghàidheil nach d’thàinig air adhart ’nan caithe-beatha cho fortanach


[TD 50]

[Leabhar XVII. Treas Mìos a’ Gheamhraidh, 1922. Earrann 4.]

’sa bha dùil aca. Tha seo feumail an àm na h-airce. An uair a chruinnicheas iad aig a’ choinne bhliadhnail, taghaidh iad duine uasal Gàidhealach mar fhear-cathrach na h-oidhche, agus bheir e seachad òraid mu chuspair air bith a bhuineas do leas aimsireil na Gàidhealtachd.

B’e an Ridire R. MacLeoid, bràthair ceann-cinnidh nan Leodach an Dun Bheagain, a bha air ceann muinntir Eilean a’ Cheò o chionn mhìos, agus ghabh e cothrom a bhi labhairt mun eilean do’m buineadh e. Bha e ag caoidh gun deach na sean chleachdaidhean as. A nis ma smaoinicheas sinn air na h-atharraichean a thàinig mun cuairt o chionn leth-cheud bliadhna, ciamar a bhiodh a chaochladh ann? Tha muillnean an Dàin a sìor bhleith. Chaidh cuid de shean ghnàthsan as gun teagamh, ach cha mhisd an dùthaich sin an diugh. Gidheadh, bha cleachdaidhean taitneach, mar a bha na ceilidhean, anabarrach buannachail a chum oidhche fhada gheamhraidh a chur seachad an dòigh neo-chronail, agus gun ghò. Le teachd an t-saoghail nuaidh, mar a their daoine an diugh, thàinig car eile air lom, agus gu dearbh dh’fhaodadh a thuar a bhi na b’fheàrr. Ach cha dèan e math ’sam bith a bhi ag amharc as déidh an uisge a chaidh seachad. Cha ghabh na bliadhnachan a thréig an tàladh air ais.

Anns an t-sean aimsir b’e na tighean-céilidh a b’fheàrr na na tighean-sgoile gu inntinnean na h-oigridh a gheurachadh. Tha e na chuis ìoghnaidh le móran an diugh ciamar a bha e comasach do na Gàidheil, an uair nach robh sgriobhadh cho coitcheann ’sa tha e ’nar là-ne, cuimhne a chumail air sean bhàrdachd is sgeulachdan. Ach thoir fainear bhàrdachd is sgeulachdan. Ach thoir fainear car tiotain ciod a bhiodh a’ dol air adhart aig céilidh. B’e fear an taighe, mar bu chòir, ceann na cuideachd, agus an uair a dh’iarradh e air aon de na bha làthair sgeula innseadh, cha robh dol as ann. Dh’éisdeadh a’ chuideachd le tlachd, agus ged, math dh’fhaoidte, nach robh iad a’ toirt fainear, aig an àm, an teagasg fallain a bha fillte annta, bha na sgeulan làn de ghliocas. Bha iad a’ cur urram air na feartan a b’fheàrr am beatha an t-sluaigh mar tha fìrinn, onair, gaisge, uaislead, coibhneas is dìlseachd. Chan eil teagamh nach robh am buaidh fhein aig na sgeulan air inntinn nan Gàidheal. Càite am faigh sinn sgoil an diugh ’nar tìr a tha deanamh nas feàrr gu an inntinn a gheurachadh?

Ach cha b’e sgeulan a mhàin a bha ri a chluinntinn an tigh na céilidh. Bhiodh tomhaiseachain a’ dol mun cuairt, agus b’e sin an uair a thòisicheadh a’ spàirnn. Cha b’e a h-uile fear a bha cho geur is gun amaiseadh e air am fuasgladh. An sin thòisicheadh air aithris nan sean fhacal. Bha tlachd anabarrach aig an t-sluagh air na sean-fhacail. Is ann annta a gheibh sinn gliocas nan Gàidheal am beagan fhacail. Bha an teagasg air leth brìghmhor. Ach cha ruig mi leas a bhi a leudachadh air a phuing seo. Bhiodh òrain is ceòl ri an cluinntinn gu tric. Bhiodh an fhidheal air ghleus, agus aig amannan a’ phiob. Bhiodh feala-dhà siubhlach. An aon fhacal bha cridhealas neo-choireach ’san taigh fad na h-oidhche, gus an tarruingeadh fear eigin aire na cuideachd gun robh an grioglachan ag innseadh gun robh àm ann a bhi a’ dol mu thàmh.

Is e cleachdaidhean de’n t-seòrsa seo mun robh an Ridire uasal MacLeoid ag caoidh. Ciod an t-aobhar a chuir as daibh an tomhas mór? Tha a’ cheist farsuing, ged tha i soirbh a fuasgladh, ach chan ’eil àite agam an seo an dràsda ri sin a dheanamh. Tha na h-uibhir de Ghàidheil ar là comasach air an dìollaid a chur air a’ ghearran cheart. Thug an Ridire còir tarruing air ceist eile fhuasgladh. Is e sin an t-ionnsachadh a tha freagarrach do sgoilean na Gàidhealtachd. Chan ’eil mi ag aontachadh ris gach lideadh a thuirt e mun phuing seo. Ach chan eil àite agam a chum a bhi a leudachadh oirre. Tha i farsuing. Math dh’fhaoidte gu faigh mi cothrom aire a thoirt di an uine ghoirid. Thàinig atharrachadh eug-samhuil air beachdan nan Gàidheal o chionn dà fhichead bliadhna. Agus, a thaobh ionnsachaidh, aon uair is gun gabh iad amharus gun teid leth-bhreth a dhèanamh orra am measg sluaigh eile na h-Albann, tòisichidh an amhreit. Is ceist seo a tha ciogailteach ri shocrachadh. Tha Gàidheil ar là déigheil air inbhe, agus cha chuir e suas le bhi ’ga chumail air iomair dha fhein, am feadh ’sa chì e a luchd-eòlais a’ sealbhachadh cothroman air raointean as motha tairbhe. Gus am faigh an Gàidheal crannchur as fhiach an t-saothair na dhùthaich fein, is dìomhain a bhi ’ga earalachadh fantuinn innte.


“Faodaidh e bhith gur duine math thu, ach chan ’eil gnùis deagh dhuine ort,” mar thuirt Niall nam beann ris a’ chat.


[TD 54]

[Leabhar XVII. Treas Mìos a’ Gheamhraidh, 1922. Earrann 4.]

EACHDRAIDH NA CANAIN GHAIDHLIG AGUS TUS LEASACHAIDH CEILTICH AN ALBAINN ROIMH 1600.

LE EACHANN MAC DHUGHAILL.

II.

“Nuair dh’fhàs am pòr ud mór a bhos is thall,
Bha meas is prìs fo’n Ghàidhlig anns gach ball.
An teanga lìonmhor, bhrioghmhor, bhlasda, bhinn,
A’ chànain thartrach, lìobhta, ghasda ghrinn.
An cùirt nan rìgh tri mìle bliadhna ’s treall
Do bha i ’n tùs mu’n d’thog cainnt Dhùbh-Ghall ceann.

“Na diadhairean mór bu chliu ’s bu ghlòir do’n chléir,
’S ann leath gu tarbhach labhair iad briathra Dhé.
’S i labhair Pàdruig ’n Innis-fàil nan rìgh,
’S am faidhe caomh sin Calum naomh an I.
B’i b’oide-muint do luchd gach dùthch’ is teang,’
Chuir Gaill is Dubh-Ghaill uic an iùil ’s an clann,
Na Frangaich lìobht a lean gach tìr am beus,
O I nan deòraidh ghabh am fòghlum freumh.”

B’i a’ Ghàidhlig gun teagamh an <eng>Lingua Scotae<gai> anns na linntean sin, agus is i an da-rìreadh fathast ged a tha iad ann a thagras an tiodal sin do chànain an la-dé – Beurla Loudai is chinn a deas Albann.

Thug mi iomradh air gluasadan a chuir grabadh air an obair a chuir Calum Cille is na manaich air stéidh – teachd nan Lochlannach. Agus mu’n teidear na’s fhaide deanamaid stad beag gu beachdachadh air aon ni. Innsear dhuinn is creidear e le cuid de ar luchd-dùthcha shochairich gur ann bho na Teutonaich a fhuair na Gàidheil, is na Ceiltich an coitcheannas an uile rian-chàlachadh a bhuilicheadh riamh orra. Cha’n eil is cha robh an cinneach sin ann, ma bha e idir easgarra no bras-ìnntinneach nach fòghlumadh am beag no am mór bho gach sluagh ris am bitheadh a cho-chomunn bho àm gu àm. Mar sin cha ’n fhaodar àicheadh nach robh na Gàidheil anns gach lìnn deas gu gach deadh-ghnàth a dh’fhiosraich iad bho an coimhearsnaich a chur gu am feum féin a réir an tograidh. Ach ma ghabh an Gàidheal gu toileach thug e seachad gu fialaidh. B’ann le laimh gach teachdaire a sgaoil a mach á Eilean I is á Eirinn a fhuair Sacsonnaich is Anglaich cheann a tuath Shasuinn an ceud eolas is an ceud chàlachadh air dhoibh dùsgadh a buirbe na Pàganachd, a bha mar bhrat doilleir sgaoilte os ceann an t-saoghail Theutonaich uile gu léir anns na lìnntean tràtha so. B’ann ri linn an eilein bhig ud a bhi a’ brùchdadh de ’fhòghlum is de ’ionnsachadh chuca la laimh a chuid manach a bhuanaich is a ghleidh <eng>Northumbria<gai> an inmhe àrd a lean rithe cho fada mar a’ phrìomh aon de sheachdaimh Shasuinn.

Tha Art Compton-Rickett a’ beantainn ris a’ chùis so ’na leabhar fiosrachail mu Litreachas na Beurla, is ged is ann air bàrdachd Shasunnach a tha e a’ sgrìobhadh aig a’ cheart am so, theagamh nach biodh e a mach as an rathad a bhriathran a chur sìos an so: cuiream sìos iar mar a sgrìobh e féin iad, is anns a’ Bheurla mar a thainig sin bho a pheann.

<eng>“The earliest direct influence of the Celtic spirit (<gai>ars esan<eng>) may have been exercised on the Northumbrian school of poetry – Northumbria was Christianised in the seventh century by Irish missionaries. The great colleges and monasteries that flourished led to a wide diffusion of Celtic influence, an influence that has perhaps always been exercised indirectly rather than directly... A love of colour, and a feeling for nature and the strong personal note that bespeaks the Celt.”<gai>

Cha lugha na sin luaidh Mhata Arnold air a’ chuspair cheudna, ach cha ’n fheum sinn dol na’s fhaide an taobh sin an dràsda, oir is leor e a leigeil ris gu ’m bheil aithne aig na Sasunnaich fein a tha ag gabhail suim de’n


[TD 55]

[Leabhar XVII. Treas Mìos a’ Gheamhraidh, 1922. Earrann 4.]

chùis air a’ bhuaidh a bha aig co-chomunn an aithrichean ris na Ceiltich, orra féin is an rian-chàlachadh gu snas is grinneas a chur orra.

Ach a nis chaidh an obair mhór ris an do shaothraich Calum Cille re a bheatha is a luchd-leanmhainn ’na dhéidh ionnas a thilgeadh bun os ceann is a chathadh a bith; is co iad a bha air cheann na h-iomairt ach na Teutonaich cheudna. Thog na Lochlunnach a cheann air cladaichean na h-Albann. Cha bu chrois no rola a bha aige-san ’na laimh ach claidheamh is fuil, dòrn-leus is teine! O, cia lion leabhar prìseil, cia lion sgrìobhadh luachmhor, gun an leth-bhreac eile ’nan déidh a dh’ith lasair nan allabharrach á Tìr nan Teutonach anns gach iomad cìll a chuir iad ’nan smàl, is mar sin a tha gu bràth air an àicheadh air ar sùil. Cia lion clach eagnuidh a bhrist iad ’nam bloighdibh, cia lìon usgar de obair òir is mhiotailt a shlad is a ghoid iad; seadh, is cia lion ceann ciùin a leag iad gu làr is làmh shaoithreachail a chuir iad nan tosd bho an tuille de am fìnealtachd àghmhor a thoirt dhuinn! Is fathast sparrar oirnn olc air mhath gur iad na Teutonaich a thug dhuinn na tha againn de rian-chàlachadh.

Faodar na linntean a tha fo ar n-amharc aig an àm so a roinn ’nan tri earrannaibh, cha’n ann a chionn iad sin a bhi co-ionann am fad, oir cha’n eil iad an sin, ach a chionn gu ’m bheil tachartasan àraidh a’ seasamh a mach an eachdraidh na dùthcha mar nithean aig an robh mór bhuaidh air cùrsa na cànain gu ro-shònraichte. Dh’fhaodte a’ cheud ré a chomharachadh a mach bho theachd Chaluim Chille gu ruig pòsadh Chaluim III. (Ceann Mór) ris a’ bhan-fhlaith Shacsonnach; an ath aon bho theachd Mhairead gu ruige crìoch Tighearnais nan Eilean is linn an Ath-leasachaidh; agus an treasa aon a nuas bhuaithe sin, no a’ bhuaidh a bha aca sud le chéile air na linntean nan déidh.

Cha’n eil teagamh, mar a thugas fa-near mar tha, nach robh a’ Ghàidhlig mar chainnt Albannach air a togail gu inmhe cànain dhùthchail anns an t-seathamh linn. Cha’n eil fios an diugh ciod farsuingeachd nan cearnachan anns an robh i air a labhairt san àm sin; cha’n eil soilleireachd is cha bhi air ciod i cànain nan Cruithneach. Tha cuid am beachd gu ’m bu Ghàidhlig i; tha cuid cho dannarra ’sa bheachd gu ’m bu dlùithe i air a’ Chuimearaig; tha cuid a chumas a mach gu ’m bu theanga Theutonach i, is eadhon cuid eile nach buineadh i do aon seach aon dhiubh is gur ann a bha i de na teangannan ro-Cheilteachail is neo-Cheilteachail agus mar sin taobh a mach de’n bhuidheann Inns-Eorpach uile gu léir.

Cha dean e feum dol a steach air an argumaid sin an so, ged a bhiodh barrachd eolais air a’ chùis na tha againn. Biodh teanga nan Cruithneach Ceilteach no Teutonach, mu ’n deach móran ùine seachad b’i a’ Ghàidhlig cànain dhùthchail Albann uile gu leir, eadhon gu ruig a’ Chrìoch Shasunnach. Nuair a thainig Coinneach MacAilpein gu bhi ’na rìgh air Cruithne cho math ri Dail-Riada chuidich sin féin i gu sgaoileadh sear ged nach biodh saoithir nam manach idir air a caitheamh as a leth. Ri ùine dh’atharraicheadh ceann-bhaile is cùirt nan rìgh gu meadhon na dùthcha is bha a bhuaidh féin aig an tachartas sin an cur na Gàidhlig am farsuingeachd. Cha b’fhada a nis gus an do chuireadh Srath Chluaidh ri rìoghachd Albann is mur an robh a’ Ghàidhlig is aithne dhuinne mar Ghàidhlig anns a’ mhór-roinn sin roimh so, cha b’fhada gus an d’fhuair i làn chòir innte. Tha ainmean àitean na dùthcha is iomad ni eile a’ toirt dearbhaidh air a’ chuis so; is cìnnteach gur a dlùth eadhon air ar latha féin an latha sin beagan is ceud bliadhna air ais anns an do ghabh Gàidhlig Ghallaibh a Deas a turus as an tir an caochladh an t-seann-fhir mu dheireadh aig an robh i mar chainnt mhàthaireal.

Is e am beachd-san a rinn meomhrachadh anns a’ chùis gu ’n robh a’ Ghàidhlig aig àirde a treise an Albainn mu thoiseach is gu ruig meadhon na h-aona linn deug. Gabhamaid beachd air suidheachadh na dùthcha anns an àm sin. Bha Calum II. air a’ Chrùn is rìoghachd a bha air tighinn gu inmhe àird fo a stiuradh. Bha cheana mór-roinn shrath Chluaidh air a cur ri a rìoghachd is sin ag gabhail a steach earrainn mhóir de dhùthaich a tha an diugh air a cunntadh Sasunnach, eadhon cho fada deas ri ceann a tuath Siorramachd Lanca. Agus a nis mar thoradh air Blàr Charhaim dh’aisigeadh do riaghladh Ceilteach na h-airde tuath a’ mhór-roinn shaibhir bhiadhar Loudai, is còrsachan sear na dùthcha gu ruig Abhainn Tuaid. Na di-chuimhnicheamaid gur ann fo cheannardan Ceilteach, riaghladh Ceilteach, is rian chàlachadh Ceilteach a dh’éirich Albainn gu ruig an ìre so. Agus bha i an geall air an tuille adhartachd a dheanamh, is car-son nach deanadh. Bha i ’na seasamh air a bonnaibh féin. Bha gun teagamh rìoghachd cheannsgalach air taobh eile na crìche mu dheas oirre, le càlachadh eadar-dhealaichte an gnè is an cinneadh, ach ciod de sin? Nach robh aon eile air taobh thall a’


[TD 56]

[Leabhar XVII. Treas Mìos a’ Gheamhraidh, 1922. Earrann 4.]

chaoil de’n aon ghne ri Albainn féin, is i fathast le sùil ghorm dhaimheil mar a’ mhàthair ris an nighinn a’ dearcadh oirre gun phriobadh gun fhiamh roimh choigreach. Is bha aon eile nach robh ri a dearmad mu dheas oirre, is i fathast air a riaghladh Ceilteach féin, a’ Chuimrich, dachaidh nan seann Bhreatannach. Cha robh mar sin an rian-chàlachadh Ceilteach a bha ri fhaotainn am fad is am farsuing anns na h-Eileanan Breatannach, is gu sònraichte an Albainn gu blàth reachdmhor mi-ghealltanach air a’ phrìomh inmhe a chosnadh dha fhéin. Ach bha neul fo sgiort nan speur san ear-dheas. An toiseach cha bu mhò e na bas duine, ach dh’fhàs e is sgaoil e, gus mu dheireadh an do chòmhdaich e an speur is an do thilg e faileas aognaidh air an t-saoghal Cheilteach. Cha bu ni so ach teachd nan Nòrmanach.

(R’a leantainn.)


[TD 65]

[Leabhar XVII. Ceud Mhìos an Earraich, 1922. Earrann 5.]

SAOTHAIR A’ CHOMUINN.

Is e seo an t-ám de ’n bhliadhna anns am bi meuran a’ Chomuinn anns gach ceàrn a’ cruinneachadh a chum oidhchean fada a chur seachad le bhi a’ seinn òrain Ghàidhlig agus a’ cluich air innealan ciuil, no a bhi ag éisdeachd ri òraidean mu nithean a bhuineas do ’n Ghàidhealtachd. Cha b’urrainnear a bhi a’ cur seachad na h-ùine air mhodh a b’fheàrr na le céilidhean de ’n t-seòrsa. Is deagh chriochnachadh e air obair an là. Is neo-lochdach an cleachdadh a bhi a’ seinn no bhi ag éisdeachd ris na sean òrain a thu toileachadh do chridhe ar sinnsrean aig iomadh ám. Ruigidh e cridhe an fhìor Ghàidheil air mhodh nach ’eil comasach do thighean nan dealbhan anns na bailtean mòra a ruigsinn. Fàsaidh daoine sgith do dhealbhan a tha mar as trice amharusach ’nan aomadh, ach chan ionann sin is na h-òrain. Mairidh iadsan gu deireadh na crìche.

Cha do stad saothair a’ Chomuinn leis a’ Mhòd mu dheireadh. Cha bhiodh e ceart gun stadadh, no gum paisgeamaid ar làmhan gus an cuirear an ath Mhòd air chois. Air an aobhar sin thadhail an Cléireach agus Ceann-suidhe a’ Chomuinn air cuid de na meuran a chum am brosnachadh gu uchd an dìchill a dhèanamh air taobh ar cànain, agus tha sinn a’ cluinntinn gu bheil iad a dèanamh sin. Maille ri seo, chuir iad air chois meuran ùra an Eileanan Earra-Ghàidheal. Is ann ris na meuran a tha an Comunn a’ cur earbsa a chum gu lean soirbheachadh an saothair. Ma tha na meanglain ’nam meadhoin beatha do ’n chraoibh, is amhuil sin do mheuran a’ Chomuinn. Air an aobhar sin tha sinn an dòchas nach tig aon aca geàrr ’nan dleasnas gu h-àraidh air a bhliadhna tha nis air tòiseachadh. Is i a’ bhliadhna seo a dhearbhas rùn sluagh na Gàidhealtachd a thaobh na Gàidhlig; ’se sin r’a ràdh, co dhiùbh a gheibh i a h-àite fhéin anns na sgoilean no nach faigh.

As t-samhradh ’sa tighinn bidh an sluagh a’ taghadh buill a bhios freagarrach gu cùram a ghabhail do oilean na cloinne anns na sgoilean. Agus a réir an Achd tha e mar fhiachaibh air a’ chuideachd uasal a théid a thaghadh ullachadh a dhèanamh a chum gum faigh a’ chlann cothrom air Gàidhlig ionnsachadh ’nan duthaich fhéin – rud a tha nàdurra agus iomchuidh. Ma ni an sluagh suas an inntinn gum bi Gàidhlig air a teagasg anns na sgoilean, chan ’eil lideadh anns an Achd a bhacas iad. Ma bhios iad meagh-bhlàth mu’n chùis, gheibh naimhdean na Gàidhlig an raon dhaibh féin – a cheart rud ris a bheil an dùil. Is e dleasnas gach Gàidheil aig a bheil guth-taghaidh taic a chur ris an fheadhainn tha


[TD 66]

[Leabhar XVII. Ceud Mhìos an Earraich, 1922. Earrann 5.]

càirdeil do ’n Ghàidhlig, agus riùsan a mhàin. Na creideadh iad neach sam bith a bhios a’ cumail a mach gum bi eòlas air Gàidhlig na amladh do shoirbheachadh aimsireil an cloinne. Ged is toigh le cuid a bhi ag ràdh gum bi, cha deach a phuing riamh a dhearbhadh. Is neònach a’ rud a th’ann, Gàidheil a toirt géill do leithid a bhaothaireachd. Tha sinn an dòchas gum bi meuran a’ Chomuinn air feadh na dùthcha a’ dèanamh seo soilleir do’n t-sluagh roimh ám an taghaidh. An uair a thig an t-ám sin na’s dlùithe oirnn, feumaidh an Comunn saod a chur air fhéin, agus amharc as déidh gach sgìreachd cho fad is a théid aige.

Nan robh an dùthaich air a roinn ’na seanaidhean mar a rinn na h-eaglaisean, agus ceann-iuil freagarrach, le luchd-cuideachaidh, os cionn gach seanadh a chum an sluagh a threòrachadh air slighe dhùthchasach, bu mhór an tairbhe a leanadh an oidheirp. Dh’fheumadh an rian seo uine agus airgead. Ma dh’fhaoidte gum faigheadh an Comunn seòl air beagan airgid a chur air leth air son na h-obrach. Có ghabhas an dleasnas seo as laimh? Is fhiach e fhèachainn. Ach mur gabh e dèanamh aig an ám, dh’fhaodadh na meuran féin móran a dhèanamh air bheag cosdais. Chan urrainn ceann-suidhe a Chomuinn a bhi an còmhnuidh a siubhal sìos is suas air feadh na dùthcha. Tha e mar fhiachaibh air luchd-dreuchd eile a chuideachadh anns an obair, agus a làmhan a neartachadh. Tha an obair cudthromach, am bliadhna gu h-àraidh, agus feumar a h-uile meadhon ùisneachadh a chum gu lean buil a bhios tairbheach.

A nis a dh’aindeoin ’s na thubhairt mi, ’sann aig an t-sluagh féin tha iuchair na cùise. Ma tha iad lionta leis an fhìor spiorad Ghàidhealaich bidh a h-uile ni réidh. Ma thuit iad an staid cion-mothachaidh, is co math a’ bhratach a phasgadh. Ma chaidh an dalladh le sodal luchd na Beurla, chaill iad an ionannachd mar Ghàidheil. Saoil thu a bheil iad a tuigsinn na tha fillte an seo? Bu mhath leam a chreidsinn gu bheil. Biodh sin mar a dh’fhaodas e, tha dleasnas a’ Chomuinn soilleir, agus ’se sin a bhi a’ sparradh air na meuran an dleasnas fein anns a’ chùis, agus a bhi ag ath-bheòthachadh na muinntir tha air fàs fann agus caoin shuarach mu ’n ghnothuch. Cumamaid ar sùil air an òigridh oir san riùsan a tha ar dòchas fuaighte. Ma sheasas iadsan air taobh na Gàidhlig, agus ma thuigeas iad na tha fillte anns a’ chùis, bidh gach ni ceart.


[TD 70]

[Leabhar XVII. Ceud Mhìos an Earraich, 1922. Earrann 5.]

EACHRAIDH NA CANAIN GHAIDHLIG AGUS TUS LEASACHAIDH CEILTICH AN ALBAINN ROIMH 1600.

LE EACHANN MAC DHUGHAILL.

Bu bheag gnothach Albann ri co a bheireadh buaidh a mach air raon Hastings. Bu bheag nuair nach robh ach crùn tìre coigrich anns a’ gheall, ach bu mhór nuair a bha a nis rian-chàlachadh ùr ri stéidheachadh an Eilean Bhreatann, is, nì a bu dlùithe a bhean ri Albainn an toiseach, nuair a ghabh an teaghlach rìoghail a chaill, am faondradh is a rainig iad dorus Chaluim III., righ Ceilteach is Gàidhealach na h-Albann, is a phòs esan a’ bhan-fhlaith Mairearad. C’uime nach do eubh na beanntan ’nan cràdh, is nach do thaom na h-aibhnichean thairis ’nam bròn an latha a chuir Calum Ceanna-mhor a’ bhan-Sacsonnach ’na suidhe r’a thaobh air righ chathair Albann!

B’e teachd Mhairearad an ceann-aobhair a chuir gu ’n robh a’ Ghàidhlig air a cur an leth-taobh is gu ’n d’thainig a’ Bheurla-Shacsonnach gu bhi ag gabhail a h-àite mar theanga nan inmheach feadh na dùthcha. Dh’àraich i a clann san aon chreud chinneasail rithe féin. B’ann ri linn a mac Dhaibhidh seach aon de na thainig bhuaipe a bu mhotha thainig de aomadh air an t-seann rian, ach aon uair is gu ’n do thòisich an obair, lean i bho linn gu linn eadhon gu ruig an latha diugh. Gun teagamh cha b’i a’ Bheurla idir air an do chuireadh meas an toiseach ach Fraingis nan Nòrmanach, ach uair a thilgeadh a’ Ghàidhlig a thaobh aon uair, cha d’aisigeadh a seann inmhe dhi gu bràth tuille, is nuair a theann am meas a chuireadh air an Fhraingis Nòrmanaich ri caochladh b’i Beurla nan Sacsonnach a ghabh a h-àite. A chur na cùise ann an gearr fhoclan, thug rian an Nòrmanaich buaidh air feadh Bhreatann anns gach dòigh ach an cànain a’ mhàin: anns an aon seadh so gheill e do theanga an t-Sacsonnaich.

Cha robh suidheachadh na Beurla an Albainn ach gle iosal gu ruig an t-àm so a tha fo ar comhair. Ruigidh sinn cho dlùth oirnn ris a’ cheathramh linn-deug mu ’m


[TD 71]

[Leabhar XVII. Ceud Mhìos an Earraich, 1922. Earrann 5.]

faigh sinn ni de sgrìobhadh an teanga nan Gall taobh a stigh de a chrìochan. Is e Barbour faodar a ràdh a’ cheud fhear a tha cur ni de eireachdas air an teanga sin an litreachas. Feumar gun teagamh aideachadh nach eil fior litreachas Gàidhealach pailt roimh sin no eadhon iomad bliadhna ’na dhéidh, ach mar sgrìobhadh dùthchail tha Leabhar an Doire againn, tri cheud bliadhna na còrr roimh àm Bharbour. Agus feumar a thoirt fa-near gur e cleachdadh an ama sin, anns gach sgrìobhadh Gàidhlig a tha air sgeul, biodh e air a sgrìobhadh le Gàidheal Albannach no le Gàidheal Eireannach, cumail gu dlùth ris a’ mhodh Eireannach. Anns an dòigh so, mar a tha an t-Urr. Tòmas Mac Lachuinn a’ toirt fa-near, tha iomad sgrìobhadh Albannach sgrìobhta an Albainn is le Gaidheal Albannach a tha a chionn e bho fo dhreach Eireannach air gabhail ris mar sgriobhadh Eireannach a muigh is am mach.

Is e freumh is bun a’ ghnothaich a nuas gu ruig na linntean meadhonach, roimh àm an Ath-leasachaidh is gu sònraichte ri am Thighearnan nan Eilean a bhi aig àirde an inmhe, gu ’m b’aon teanga a’ Ghàidhlig Albannach is a’ Ghàidhlig Eireannach. Is tha e soilleir ri fhaicinn gur e a thachair ri linn na Beurla is nan ùr-nòsan a bhi air an tarraing a stigh mu dheas le Mairearad is na thainig ’na déidh, gur ann a bha a’ chuid sin de ’n dùthaich anns an robh a’ Ghàidhlig fathast ’na làn reachd is meas oirre a’ tarraing a h-aire na bu mhò is na bu mhò gu a dachaidh an Eirinn air taobh eile a’ chaoil. Is mór an co-chomunn a bha aig ceann a tuath Eireann is còrsachan siar na h-Albann bho linn Shomhairle gu ruig caochladh nam Morairean Dòmhnullach. Bha tinne no dha anns an t-slabhraidh a bha ’gan ceangal: bha an aon fhuil Cheilteach a’ breabadh ’nan cuislean, bha an aon chreud ’ga aidmheil leo, bha an aon strì aca a’ dion fearainn an dùthchais bho’n choigreach, is gu h-àraidh an aon chànain air am bilibh is a litreachas so-thuigsinneach do ’n dà shluagh fa leth.

Bha a’ chànain sin a’ teannadh ri call a meas aig cùirt is san talla an Albainn is air a cumhanglachadh ri iomallaibh na tìre, ach fathast cha robh i lag no anfhann, is cha do sheulaicheadh fòs gur i a’ Bheurla Shacsonnach a bha gu buaidh a thoirt a mach.

Is e sin matà suidheachadh na Gàidhlig bho linn Mhairearad gu ruig toiseach na cóigeamh linn deug; a dleas air àicheadh oirre aig cathair an rìgh, ach i fathast fallain reachdmhor mar chainnt na mór chuid de thuath na dùthcha taobh a mach de Loudai a mhàin.

B’i an teanga dhùthchail an àm Cogaidh Mhóir na Saorsa, is thog eadhon cuid de na Sasunnaich beagan fhocal dhi air feadh na dùthcha deas. Nuair a b’i cainnt mhàthaireal Bhochannan oide-fòghluim Sheumais VI. a rugadh is a dh’àraicheadh mar chóig mile deug do Bhaile Ghlascho anns an t-seathamh linn deug, do ’n Ollamh Mac Mhuirich a rugadh is a thogadh an Cill Chuithbeirt an deireadh na seachdamh linn-deug, is a bha clann thuathanach Fhìobha a’ dol gu ruig Loudai, a “dh’ionnsachadh Beurla” mu àm an aonaidh, is fheudar dhuinn a’ cheist fheoraich c’àite an robh Beurla air a labhairt gu cumanta idir leis a’ phobull taobh a mach mór roinn Loudai anns na linntean meadhonach.

Tha Eoin Elder a’ sgrìobhadh an toiseach na seathamh linn deug, is ag ràdh gu ’n robh ’na àmsan Gàidhlig air a labhairt an dara leth Albann, is an tuille chearnachan beagan bhliadhnachan roimh sin.

Thainig a nis atharraichean mora mu ’n cuairt. Thuit colbh nan Eileanach gu làr nuair a shìn am Morair Alasdair a chlaidheamh rùisgte, is e féin air a ghlùin do ’n Rìgh Seumas an Dun-éideann, is a nis a chuireadh moraireachd nan Eilean ri seilbh a’ Chrùin. Gu dlùth air a shàil so thainig an t-Ath-leasachadh, is bho nach bu làn-leasachadh e mar a bha an Fhéinn nuair a dh’fhàgadh air a h-uilinn i, “bu mhiosa dh’fhàg na fhuair.” Bha nis an cinneach Ceilteach air a sgoilteadh ’na dha bhloigh, atharrachadh creud air gach taobh de ’n Chuan Eireannach, is mar choinneal air a smàladh as chaidh stad air a’ cho-chomunn a bha gu so aig Gàidheil da thaobh a’ chaoil ri chéile.


[TD 81]

[Leabhar XVII. Dara Mìos an Earraich, 1922. Earrann 6.]

RI TAOBH AN TEALLAICH.

Tha cìocras nàdurra an cridheachan dhaoine air fois an dràsda ’sa rithisd, ma théid idir aca air am measg ùpraid an àma anns a bheil sinn beò. Chan ’eil an tàmh seo furasda a ghlacadh, gu h-àraidh am bailtean móra. Is e an tàmh a gheibhear air an dùthaich as freagarraiche; gun duine a cur dragh ort fhéin, no air na dealbhan a tha an inntinn a’ cruthachadh, agus math dh’fhaoidte, a tha a’ toirt toileachadh dhut aig an àm. Chan fhan am faileas fada, oir thig dealbhan eile ’na àite a réir mar a thogras an inntinn.

Is iongantach feartan na h-inntinne. Tha daoine fiosrach an diugh a sìor sgrùdadh mu timcheall, agus a’ faotainn a mach nithean mìorbhuileach an coimh-cheangal rithe. Tha an t-eòlas a’ fàs.

An uair a bhios tu ’nad shuidhe gu socair seasgair, is bràdhan math teine mu do choinne, do phìob thombaca air ghleus, agus faisg ort na goireasan eile air am bi mac an duine a’ cur feum a chum ’anmhuinneachd mhinic a leasachadh, nach ’eil e buailteach do ’n smuain ruith mar a thogras i, eadhoin ged bhiodh a chlach-mheallain a’ bragadaich air an uinneig, no na lòinneagan a’ tuiteam gu trom, agus a’ cur gach achadh is cnoc fo bhrat geal? Tha an t-sàmhchair a tha riaghladh mun cuairt maille ri do chor sona fhéin, ma thà thu sona, a dùsgadh rudan a bhà agus a thà eadar-fhillte an cùrsa do bheatha. Tha srian do mheanma lasaichte. Tha thu a ruith gun bhacadh, no gun iùl air do smuain. Is iomadh rud neònach air an gabh thu greim car tiotain gus an tig rud eile na ’s neònaiche ’na àite. Bheir eadhoin na cruthan a chì thu anns a’ ghrìosaich fhéin rudan mu choinne na h-inntinn nach saoil sinn. Is ann an uair sin a théid macmeanma air ghléus, agus math dh’fhaoidte a thòisicheas e air togail chaistealan anns an athar.

Ach cha lean duine toinisgeil air an t-slighe seo tuille as fada. Bu dhroch comharradh air a staid inntinn nan leanadh. Is fheàirrd an inntinn an t-srian a theannachadh, agus a cumail fo smachd aig àmannan àraidh a chum gum bi a’ mheidh ann an suidheachadh cothromach. Anns na làithean cunnartach a th’ againn an diugh, is iomadh rud a thig a staigh oirnn aig sàmhchair na h-uarach. Gabh rudeigin de mhothachadh air cor na dùthcha air fad is air leud – gu h-àraidh na bailtean móra. Tha subhailcean is deagh-bheus an t-sluaigh air criothnachadh fhaotainn troimh an ùprait a tha a’ riaghladh anns gach ceàrna. Tha cìsean ana-cneasda ’nan truimead an déidh daoine a chur an staid an-shocraich


[TD 82]

[Leabhar XVII. Dara Mìos an Earraich, 1922. Earrann 6.]

agus chunnartaich. A bharrachd air sin, tha meirlich a’ dol mun cuairt ’nar measg gun athadh, agus a’ sgrìobadh leò cuid chàich, chan ann a mhàin aig marbh na h-oidhche, mar a b’àbhaist daibh, ach aig àird a’ mheadhoin là! Tha iad cho ealanta ’nan droch-bheairt is nach ’eil e soirbh an glacadh. Cha mhotha leò beatha an comh-chreutairean na beatha coin. Is gann gun tog thu paipeir-naidheachd an diugh gun chrith fhaireachadh ’nad fheòil a’ leughadh mu mhort oillteil an àiteigin. Ciod is aobhar do na h-uamhasan leis a bheil sinn air ar cuartachadh? Their cuid “gaol an airgid, freumh gach uilc,” agus cuid eile na droch bheusan a dh’ionnsaich iad aig a’ Chogadh. Their an treas cuid cion obrach agus eagal an acrais. Is cinnteach gu bheil roinn de ’n fhìrinn anns na trì beachdan. Ach cha robh na meirlich ro dhéidheil air obair laghail riamh, nam faigheadh iad seòl a b’fheàrr a chòrdadh riu a chum beò-shlainte fhaotainn. Bha mìltean ri uchd cunnairt air raointean na Frainge nach do dhearbh iad fhéin a bhi nan dearg eucoraich mar a rinn na deamhnan mu bheil mi a’ sgrìobhadh.

Ged tha gainne agus cion obrach an ceàrnan de ’n Ghàidhealtachd, cha chualas fhathast gun d’thàinig na saighdearan gu staid cho ìosal ri crochairean nam bailtean móra. Gu ma fada a mhealas iad an teisteas. ’Nan dùthaich fhéin tha na Gàidheil a’ lùbadh do rian riaghailteach, agus a cleachdadh ùmhlachd do theagasg an t-Soisgeil. Ma thachras gun tuislich aon diubh anns an taobh deas, faodar a bhi cinnteach gu robh am buaireadh tuilleadh is trom. Bidh na deasaich a’ dèanamh spagluinn mu eòlas agus càllachadh nam bailtean-móra. Chan urrainnear àicheadh nach ’eil an t-eòlas sin òirdhearc, ged is ann am fagus do an truailleachd a tha e a’ togail a chinn; ach is feàrr a bhi a chòmhnuidh am bothan tughta le luachair is fraoch, fo sgàil nan creag, na bhi a tuineachadh am measg na gràisge a tha air an cròthadh an cùiltean oillteil Ghlaschu.

O chionn ghoirid chuir Easbuig de ’n Eaglais Shasunnaich an Canada beachd a mach gu robh barrachd sluaigh am Breatunn is a bha an dùthaich comasach air lòn a sholar aisde, agus mar sin gum b’fheàrr do dhaoine imrich a dhèanamh gu tìrean céin. Is fhada o ’n chualas goileam de ’n t-seòrsa seo, ged tha glinn is srathan ri am faicinn anns gach àite far an do thuinich tuath an àmannan eile, làn riaraichte le rian an àma sin. Ma gheibh sluagh na Gàidhealtachd cothrom freagarrach, cha bhi iad fada gun lòn a thogail daibh féin. Rinneadh roimhe seo e, agus an rud a rinneadh san àm sin, chan ’eil e do-dhèanta an diugh. Tha Albainn a thrì uiread ris an Olaind no <eng>Belgium<gai>. Tha a’ cheart uibhir de shluagh annta is a tha an Albainn, agus tha an tìr comasach air an sàsuchadh. C’arson nach faighte an aon chomas air a’ Ghàidhealtachd?

Tha mi toilichte a bhi a leughadh nach tuit tuagh Gheddes air saor-dhuais nam muinntir aosmhor ’nar tìr. Bu chulaidh-nàire e do ’n Rìoghachd nan tuiteadh.

Mun ruig mi ceann mo theadhrach, bu mhath leam a bhi a sparradh air mo luchd-dùthcha an dleasnas sòluimte tha mar fhiachaibh orra a ghabhail gu cridhe air an t-sèachdamh là de ’n ath mhìos. Is e sin gun amhairc iad gu math rompa mun toir iad guth-taghaidh do neach sam bith a bhios ag iarraidh àite fhaotainn mar bhall de ’n chuideachd ris an earbar riaghaltain a chur air chois a thaobh na sgoilean agus a’ Ghàidhlig. Tha rud no dhà ann fhathast a’ bagradh ar cànain a dh’aindheoin Achd Pàrlamaid, ach ’sann aig an t-sluagh fhéin a tha iuchair na cùise. Tha mi an dòchas gun cuir iad an car ceart innte a chum gum bi a’ Ghàidhlig saor o chunnart. Bithibh dìleas a chuideachadha, agus cuimhnichibh air an t-sliochd do ’m buin sibh. Thugaibh an aire nach atharraichear an coinnleir ás àite!


[TD 86]

[Leabhar XVII. Dara Mìos an Earraich, 1922. Earrann 6.]

EACHDRAIDH NA CANAIN GHAIDHLIG AGUS TUS LEASACHAIDH CEILTICH AN ALBAINN ROIMH 1600.

LE EACHANN MAC DHUGHAILL.

Theagamh gu’n robh ath-leasachadh feumail, ach an leasachadh a ràinig glinn is eileanan na Gàidhealtachd cha b’fhearr e na sgaradh an léir-sgrios. Bha corp fiabhrusach na dùthcha am feum leighis, ach cha b’e an leigheas cubhaidh a thilgeadh a mach rùisgte air sgàth an tuim. Is fearr fuine thana na bhi uile falamh: chaidh crìoch a nis air a’ bheagan fòghluim is theagaisg a bhi ri fhaotainn roimhe. Bha an tigh-ùrnuigh is an tigh-teagaisg, brònach is dìblidh ’gan robh iad, air am bristeadh sìos, is chaidh linn no dha seachad mu’n do ràinig an guth ciùin, caol a rithist gleanntan is cearnachan iomallach na Gàidhealtachd. Agus nuair a ràinig cha b’e teasairginn na cànain dhùthchail a bu mhò a bha a’ tighinn fa-near do na h-aoghairean.

B’ann san linn so a chaill a’ Ghàidhlig a h-ainm mar theanga dhùthchail na h-Albann, is a ghlacadh as leth na Beurla Thuathaich a còir-bhreith mar <eng>Lingua Scotae<gai> no <eng>“Scots Language”<gai> mar a theirte rithe. Bha a’ Ghàidhlig a nis air labhairt uimpe le dìmeas. An <eng>“Irishe Language”<gai> a theirte rithe, ged nach b’innisg sin an da rìreadh mur bitheadh gur ann le tàir is dimeas a bha e air a ràdh.

“Reic iad ’sa chùirt i air cainnt ùr o ’n dé,
Do thréig le tàir ’s bu nàr leo ’n cànain féin.”

Ach dorcha ’g am bi an oidhche is annamh uair nach eil reannag beag no mór ri a faicinn an dùil éiginn de chrom-àil na speur, is a tha reannag féin an speur na Gàidhlig anns an linn dhoilleir so. B’i so an linn anns an deach an leabhar ud a sgrìobhadh, Leabhar Liosmór – an aon chuimhneachan a dh’fhàg na linntean tràtha ud againn air Gàidhlig Albann mar a bha i air a labhairt san àm. Chuireadh an leabhar so ri chéile an toiseach na seathamh linn deug leis an Deathan Seumas Mac Griogair, is faodar a ràdh gur e a’ cheud leabhar,mar leabhar uile gu léir Gàidhealach is Albannach, a tha againn. Ach faodaidh litreachas dùthcha a bhi gle thomasach, agus is trice a tha na nach eil, ged nach biodh focal de sgriobhta, na air a chur an clò. Cha mhò na sin a tha Alba tearc de litreachas Gàidhlig ged nach d’fhuaras e anns na lìnntean tràtha so, co dhiubh nach eil e air sgeul an diugh air a chur sìos le peann air duilleig.

An da rìreadh buinidh iomad sreath is rann cho math is rosg, de na chuireadh an clò air feadh na h-ochdamh is na naoitheamh linn-deug do na linntean tràtha, is cia tràth co aige tha fios? Buinidh na sgeoil a cho-chruinnich Caimbeulach Ile is gach aon eile a bhàrr air de ’n t-seorsa cheudna do litreachas tràthail na h-Albann. Co a dh’àicheadhas a’ chòir cheudna do na linntean fada as, do sgeul Dheirdre mar a thug Mac Mhìcheil dhuinn i, no linntean tràthail na Criosdachd an Albainn do gach rann is gearr dhuan a thug an dìoghlamaiche ceudna dhuinn ’san leabhar <eng>“Carmina Gadelica.”<gai> Tha ar sean-fhocail is ar toimhseachain, ar rainn-collaine is ar duanagan-féille, roinn-aimsir na bliadhna is gearr-dhuain na sìde, a’ ruigheachd fada air ais do linntean tràtha ar n-eachdraidh.

Tha aos-làthachd an diugh air àicheadh air cuid de na dàin a bha air an cur an clò is air gabhail riu mar sheann bhàrdachd nuair a thaisbeanadh iad an toiseach. Tha e air a chreidsinn le cuid gur e MacCaluim e féin a sgriobh “Mordubh” is gur e Raoghnall Mac Dhòmhnuill a sgrìobh “Miann a’ Bhàird Aosda.” Ach gun ghnothach a ghabhail ris a’ cheist sin, co a dheilbh iad so, no “Oisean” mar a thug Mac Mhuirich dhuinn e, tha e làn dhearbhta gu ’n robh na ceudan sreath de ’n t-seorsa bàrdachd sin air meomhair na tuatha bho linn gu linn is gu ruig ar n-àm féin. Tha “Oran na Comhachaig” againn is cha ghabh a chòir féin àicheadh air, cho math ri rainn eile thall ’s a bhos. Mar an ceudna tha Brosnachadh-catha Mhic Mhuirich againn air latha Chath Gharbhaich. Cha bhàrdachd fhìnealta e sin gun teagamh ach fathast is litreachas e, is dearbhadh air dearr-lànachd na cànain ’na àm-san de Ghàidhlig thartach, bheothail, iol-fhuaimneach.

Bha Alba mi-fhortanach ’na suidheachadh. Bha nàmhaid bhorb a’ cur catha rithe bho’n tuath, le milleadh is creachadh a’ leantainn a luirg gach cearn anns an seasadh a chos. Bha nàmhaid ghuineach an-truacanta ’na taic mu dheas is cha robh a chreachadh no a léir-sgrios ni air deireadh nuair a bhristeadh e a steach an dòmhladas a shluaigh is ceannsachadh na tìre air a aire. B’e an t-iongantas na’m biodh litreachas air fhaotainn an taisgidh an àite air bith, is cha thàmailt nuair nach d’fhuaradh e.

Ach mur a d’fhuaras sgrìobhta i mar a thugas fa-near fhuaras ’na làn phailteas i air


[TD 87]

[Leabhar XVII. Dara Mìos an Earraich, 1922. Earrann 6.]

meomhair an t-sluaigh; dàin is òrain, ùr-sgeulan is sgeulachdan, tuath aithris is lùth sheanchais air nach d’thugadh bàrr. Faodar a chreidsinn gur e an cleachdadh no an riaghailt a bha fuaighte ri tùs-chreud na dùthcha so – an Druidheachd, gun nì idir de theagasg a sagartachd a chur an sgrìobhadh a neartaich aigne a’ Ghàidheil air chor is gu ’n robh e comasach dha a leithid de gach seorsa litreachais a chumail air chuimhne mar bheul-aithris. Agus cho fada air aghaidh ris na linntean tratha an déidh do ’n chreideamh Chrìosdaidh buaidh a thoirt a mach, bha cuimhne is meomhair air an gnàthachadh an tomhas a bha anabarrach, gu sònraichte le eagairibh na filidheachd. Bha an t-òg sgoilear ’na cheud thòiseachadh ri fichead dàn no fichead seanachas a bhi aige gu réidh air a mheomhair, is a leigeil ris an neart ìnntinn a dh’fheumadh a bhi aig an ollamh no am fillidh coilionta, bha làn eolas ri bhi aige air ceithir seòrsachan fa leth de bhàrdachd is òran mór no dàn ri bhi aige aon air aon mu choinneamh gach là anns a’ bhliadhna. A leigeil fhaicinn mar a bha beachdan de ’n t-seorsa a’ ruith a nuas feadh an t-sluaigh bho linn gu linn, dh’fhaotainn aithris gu ’n robh anns an sgìreachd do ’m buin mi fein, seann duine beo mu mheadhon na linn a chaidh seachad is bha òran air leth aige air cheann gach latha anns a’ bhliadhna, is bha e ’gan sìor aithris mar a thigeadh là gach aoin mu ’n cuairt a chum làn chuimhne a chumail orra.

Co-cheangailte ri bàrdachd bha ceol a’ siubhal ceum air cheum. Cha robh òran gun fhonn féin is cha robh fonn gun a rann. Bha a’ chlàrsach air a fòghlum mar an inneil chiuil nàiseanta an Gàidhealtachd Albann cho math ri Eirinn. Tha meas air a’ chlàrsaich mar inneil ciuil fhìnealta a’ ruith a nuas ’nar n-eachdraidh gu ruig glé dhlùth air an àm sam bheil sinn féin beò. Bha an clàrsair fo mheas aig an triath eadhon gus an do ghlais sgaradh an ath-leasachaidh oil-thighean na h-Eireann orra gu fòghlum annta. Thuit an sin an oighreachd a dhealaich ris a’ chlàrsach an tomhas àraidh air a’ phìob-mhóir inneil a tha mar an ceudna is ’na dòigh féin a’ riochdachadh rian-chàlachd a’ Ghàidheil air slighe a’ chiuil.

Is tric a tha e air a ràdh nach robh a’ bheag no nì idir de ghnìomhachas anns a’ Ghàidhealtachd roimh aonadh nan rìoghachd san t-seachdamh linn deug. Saoilear nach robh tighinn-a-stigh air a’ Ghàidheal ach “togail nan creach” is na bha e a’ deanamh air malairt a’ chruidh dhuibh air margaidhean na Galldachd is chinn a tuath Shasuinn. Is e mearachd mór a tha an so. Mar a thugas fa-near bha àiteach an fhuinn air a thogail gu àrd-inmhe co dhiubh cho tràth ri linn Chaluim Chille. Tha e air ìnnseadh gu ’n do thogadh creach aig aon àm mu mheadhon na seathamh linn deug an Gleann Urchardainn is còmhla ris na thogadh de threud, gu ’n do thogadh trì mìle bolla coirce is suas ri trì cheud-deug bolla corna. Cha robh e an comas nan creachadairean so fhaotainn gun an gleann a bhi air a làn-àiteach san àm sin. Bha ìm is càise air an cur gu margadh; bha malairt mhór an clòimh is an seicheannan, cho math ri clòth a bha air a dheilbh ’sa Ghàidhealtachd féin, eadar Albainn is Tir-mór na h-Eorpa. B’e Inbhirnis baile-puirt na Gàidhealtachd anns an àm so, is bha luingeis gus a’ mhalairt so a ghiulan air a h-aghaidh air an togail ’sa bhaile féin. Bha coille pailt is dlùth do laimh, agus cha robh dìth air fir oibreach bho ghearradh na coille anns a’ ghleann gus an cuirte an long air sàile. Anns a’ bhliadhna 1249 chaidh long a thogail am baile Inbhirnis air òrdugh Frangaich, Iarla Bhlois, is thug i e féin is a chòmhlan do Phalestin an àm Cogaidh nan Crois-cheatharnach. “Long iongantach,” tha an seanachaidh ag ràdh rithe.

Bha iarann air oibreachadh anns a’ Ghàidhealtachd cho tràth is nach eil eachdraidh a’ toirt sgeul air àm nach robh e ann. Bha claidheamhnan is armachd eile nan goibhnean Gàidhealach ainmeil, is co nach cuala iomradh air a’ “cheann Ileach.”

Tha mi a’ creidsinn gu ’n d’thug na Ceiltich barr air uile chinnich an t-saoghail an tionnsgnadh is an deilbh dhaithean. Bha iad mar shluagh déidheil air greadhnachas, is thug còmhdach is éideadh nàiseanta an dùthcha – am breacan, comas sgaoilidh do mhiann is do aigne a’ Ghàidheil Albannaich gu sònraichte an deilbh dhaithean annasach. Anns an t-seann aimsir ’sa Ghàidhealtachd b’ealain fhìnealta dhi féin tionnsgnadh is oibreachadh dhaithean.

Cha ’n fhaodar dearmad a dheanamh air an eolas fharsaing air leigheas a bha am measg nan Gàidheal mar shluagh. Cha robh gleann, clachan no sgìre gun mhnaoi sgileil, eolach; is ràinig ainm Chloinn Bheatha mar leighean eadhon taobh a mach de chrìochan na h-Albann féin.

Mar sin, ma tha rian-chàlachadh ag gabhail a stigh gach ni a chuireas an duine làmh ann gu a aghartachd féin no math a choimhearsnaich gu h-aimsireal no gu spioradail, is ar leam gu ’m bheil, cha robh Gàidheal na h-Albann easbhuidh an linntean


[TD 88]

[Leabhar XVII. Dara Mìos an Earraich, 1922. Earrann 6.]

tràtha a h-eachdraidh an cur air aghaidh math an t-saoghail. Mar an duine an coitcheannas ge air bith c’àite am faighear e, bha a shàrachadh féin aig a’ Ghàidheal. Bha e air uairean air a thilgeadh a mhàn, bha e eadhon a’ cromadh sìos ris an duslach, ach b’e a cheann-uidhe am binnein a b’àirde a bha san amharc. “Lean gu dlùth ri cliu do shinnsear,” is, “Cumhnich air na daoine bho ’n d’thàinig thu,” b’e sin a shuaicheantas, is ged a fhuair a’ Bheurla Shacsonnach is rian-chàlachd an Teutonaich gu ruig so an ceum toisich air a rian féin fathast cha do thréig a mhisneach e; is tha e an diugh féin deas gu ceum eile a thoirt, is a shùil a suas, maille ri a cho-bhràithrean Ceilteach air feadh an t-saoghail.

[A’ CHRIOCH.]


COMUNN <eng>NEWS.<gai>

COMUNN GAIDHEALACH EARBUSAIG. – Tha’n sean-fhacal ag ràdh gun tig crìoch air an t-saoghal; agus gu cinnteach is ann le ghnè sud de bhristeadh cridhe a chruinnich Comunn Earbusaig air an 30mh de’n Fhaoilteach an Caol Loch-aills’ a dh’fhàgail beannachd fhollaiseach, agus a chuir an céill an rùn do’n ceann-suidhe, Mghr. Daibhidh Urchadan, athair a’ Chomuinn, agus a dheagh bhean ghasda.

Bha Mghr. Fearchar Macrath anns a’ chathair, agus ann an Gàidhlig ghlan fhileanta, thug e teisteanas air gach iomadh buaidh a bha co-cheangailte ri nàdur nan càirdean a bha ’gam fàgail; gu h-àraid an dà chliù a dh’fhóghnas do neach sam bith: càirdeas dìleas blàth, agus sàr-mheas agus tomhas ro-mhór air an suaineadh mu ainmean na càraide so. Beiridh dùrachd feallsanachd, agus tuigidh leughadairean An Deò-Gréine, a leugh iomadh uair naigheachdan a phinn, am meas a th’aig Mhgr. Urchadan air cànain ar rùin.

Thugadh sporan airgid do Mhghr. Urchadan, agus prìne òir do bhean-uasal Urchadan mar chuimhneachain o’n Chomunn, agus mar chomharra air an dùrachd do’n taobh, nì a leig iomadh neach fhaicinn air a shon féin.

An déidh do na caileagan frithealadh do acras agus pathadh na cuideachd, chaidh na h-òrain is na sgeulachdan air bhonn; ’s bha i teannadh air na h-uairean beaga mu’n tug an còmhlan cratha-làimhe do an càirdean, is cuireadh cridheil air ais daibh do’n Comunn fhéin ’s do’n càirdean fhéin.


[TD 89]

[Leabhar XVII. Dara Mìos an Earraich, 1922. Earrann 6.]

“Tha tinn fodham, fodham, fodham,
Tha tinn fodham eirigh
Is fàgam lite thana phlucanach,
Bhios aca ’n tigh na h-eiginn.”

Sud mar a thuirt an t-Urr. Mgr. Lachlainn Mac Coinnich, Lochcarthonn, air dha a bhi a fàgail droch ionad-còmhnuidh.


[TD 97]

[Leabhar XVII. Treas Mìos an Earraich, 1922. Earrann 7.]

DLEASANNAS NA GAIDHEALTACHD AIG AN AM.

Is gnothuch cudthromach a tha ri aghaidh nan Gàidheal air a mhìos seo. Tha taghadh r’a dhèanamh air feadh na tìre a chum gun cuirear air leth cuideachd ris an earbar foghlum chloinne anns na sgoilean. A réir an Achd (1918) bidh e mar fhiachaibh orra ullachadh a dheanamh a thaobh teagasg na Gàidhlig, gu h-àraidh far an iarrar sin, agus tha mi an dòchas nach bi pàrantan an déidh làimhe anns a’ chùis.

Cluinnear na h-uiread de lethsgeulan o bheul luchd-tagraidh a bhios a feuchainn ri dearbhadh gu bheil an clàr-ionnsachaidh anns na sgoilean air a luchdachadh mar thà le nithean nach gabh cur an dara taobh a réir am beachd-san. Na creid lideadh de ’n t-seòrsa. Ma tha an long luchdaichte ro throm, tha e furasda earrann de na bhathar a thilgeadh thar na cliathach gun dochann ’sam bith do ’n chloinn. Is iomadh rud gun fheum a thatar a sparradh air chloinn an diugh, mar nach gabhadh na rudan sin seachnadh a chum an inntinn a gheurachadh, agus mar nach biodh comas an Gàidhlig a chum na crìche sin.

Ciod e am feum a ni criomagan neo-iomlan de chànainean mar tha Frangais, Laidionn is cànainean eile do ’n chuid as lìonmhoire de chloinn na tìre an là dh’fhàgas iad an sgoil, agus a dh’fheumas iad an aire a thoirt do nithean as freagarraiche do ’n crannchur agus do ’n gnè? Chan eil móran stà ann am beagan eòlais air cànainean coimheach, mur bheil aig neach san amharc gu bhi ’na mhinisteir no ’na mhaighstir-sgoile. Tha a’ Ghàidhlig cho éifeachdadh ri cànainean eile a chum an inntinn a bheathachadh.

B’i a’ Ghàidhlig cànain na h-Albann aig aon ám gus an d’fhuair an t-Sags-Bheurla làmh an uachdar, agus ged nach ruigear a leas a bhi an dùil gun tuit a’ bheurla-ghallda o’n inbhe aig a bheil i an diugh an Albainn, chan aobhar sin gum bàsaicheadh a’ Ghàidhlig. Chan eagal do ’n Bheurla, ged tha cuid de Ghàidheil cho socharach agus gu bheil iad a’ creidsinn a chaochladh. Cha chuir eòlas air Gàidhlig grabadh sam bith an rathad na Beurla. Tha e a’ cur iongantais air a’ chuid as foghluimte de na Goill féin, cho suarach is a tha móran de na Gàidheil air an cainnt mhàthrail.

Aig coinneamh àraidh an Inbhir-nis, o chionn ghoirid, thuirt Camhshronach Lochiall gu bheil a’ Ghàidhlig na ’s measaile an cuid de bhailtean an Sasunn, is air an taobh deas, an Canada agus an <eng>Africa<gai> mu


[TD 98]

[Leabhar XVII. Treas Mìos an Earraich, 1922. Earrann 7.]

dheas, na tha i ’na dùthaich féin an Albainn. Nach neònach an rud e gu feum Gàidheil dùthaich am breith fhàgail mus fairich iad am blàths a tha an cànain ag agradh? Chan eil agam fhin an teagamh as lugha, ma thionndaidheas na Gàidheil an cùlthaobh air cànain an athraichean, gun caill iad am bith air leth. Ma thachras sin, cha bhi am facal “Gàidheal” a’ ciallachadh anns an ám ri teachd ach sìochaire a chaill a chnàimh-droma le thoil féin, agus a chaidh a shlugadh suas an sruth coimheach. Nach bu chùis-mhaslaidh a leithid de shuidheachadh do shluadh a bha cho ainmeil an eachdraidh an t-saoghail? Ciod a their Gàidheil ri seo? An e an rùn a’ Ghàidhlig a thilgeadh an slochd na dì-chuimhne? Cha dhèanadh cinneadh uile san Roinn Eòrpa rud cho mì-cheutach.

Ghabh an Comunn Gàidhealach fàth air gach cothrom a bha ’nan comas a chum cùisean a shoilleireachadh do ’n t-sluagh, agus cha do sguir iad de ’n obair fhathast. Bha an Comunn ’na mheadhoin air a’ Ghàidhlig a chur fo dhìon Achd Pàrlamaid a chum gu faigheadh i a h-àite féin anns na sgoilean ri taobh chànainean eile. Nach bu mhór an gnìomh sin? A nis, ma ni Gàidheil an dleasnas aig an taghadh a bhios ri a dhèanamh air an t-seachdamh là de ’n mhìos seo, gheibh i a h-àite dligheach anns na sgoilean. Na tugadh neach sam bith anns a bheil fuil Ghàidhealach a’ bualadh ’na chuisle guth-taghaidh do urra nach téid an urras gu seas e gu daingeann air taobh na Gàidhlig. Na laigheadh daoine na ’s fhaide fo ’n dall-cheò a tha ag iathadh mun cuairt daibh, agus na tugadh iad àite do ’n dall-chreideamh a tha cho coitcheann ’nar measg. C’àrson nach nochdadh Gàidheil saod a thaobh an cànain eadhon ged a b’ann aig an aon uair deug?

Os cuimhne leam, bhiodh càirdean na Gàidhlig ag ràdh gun robh a’ Ghàidhealtachd roinnte ’na trì buidhnean mu ’n cheist. Tha i mar sin fhathast – aon bhuidheann a’ dol am meud, buidheann eile a’ dol an lughad, agus an treas té air udalan na lair-mhaide. Mu ’n dream a tha air fàs fuar, theirinn mar a thuirt Pòl ri Ceilteach na h-Asia: O Ghalàtianaiche amaideach, có chuir druidheachd oirbh ionnas gun do thréig sibh bhur ceud ghràdh! Tha e coltach gun robh na Galàtianaich luaineach ’nan gnè mun do labhair an t-abstol mar sud riu. Bu Cheiltich iad a bha bruidhinn meur de ’n chànain Cheilteach, mar dhual-chainnt, maille ri Greugais an áma.

A thaobh an dream a tha an staid na fuarachd, math dh’fhaoidte gun tuit an dall-bhrat bho an sùilean fhathast, ach thugadh iad an aire nach bi e ro anmoch. Is e an diugh an t-àm taitneach, is e an diugh là na slàinte do ’n Ghàidhlig. Tha móran fillte anns an taghadh a nitear air a mhìos seo. Nach mì-nàdurra e do neach a chùlthaobh a thionndadh air a shìnnsear agus géill a thoirt gu h-iomlan do chainnt choimhich. Thugamaid cothrom na Féinne do ar cànain mhilis fhéin.

Tha an fheadhainn a tha meagh-bhlàth ann an staid chunnartach. Ma fhuair spiorad a’ choma-co-dhiùbh greim orra, chan fheàrr iad na an dream a tha fuar. Chan eil eadar an dà bhuidheann ach gun deach an éibhleag ás a thaobh an aoin, agus gu bheil beòthachadh beag fhathast ri fhaicinn anns an té eile am measg na luaithre. Cuirte am bolg-séididh rithe gun fhios nach las i suas. A thaobh na muinntir anns a bheil teas-ghràdh do ar cànain, chan eil agam r’a ràdh ri leithid de chuideachd uasal ach buaidh is piseach leò. Is iad féin as airidh air cliù a mhaireas. Co-dhùnaidh mi mo bhriathran le rann no dhà a chaidh a dheilbh le Gàidheal dìleas leth chuid bliadhna air ais.

Ochan nan och! an caochladh truagh
Air tìr a thig ’s gach taobh mun cuairt,
Ma théid a cànain chaoin ’n a suain,
Le cion an t-sluaigh a labhras i.

Gach creag is sliabh, gach stùc is càrn,
Gach lag is cnonc, is slios is learg,
Gach glaic is tulaich, eas is allt,
Bidh iad gu dall is aineolach.

Gach coire dubh, gorm, liath, no glas,
Gach fireach àrd is aodann cas,
Gach achadh ’s raon is caochan bras,
Bidh iad neo-bhlasd mar Laidinn daibh.

Gach rudha is àird, gach màm is maol,
Gach lochan sàil, gach tràigh is caol,
Gach acarsaid is cala saors’
Bha ’n cainnt ro chaoin an aithrichean.

Chan aithne a chainnt, ’s cha tuig a fuaim,
Bho nì no àit a tha mun cuairt,
Oir reic am pàrantan, mo thruaigh,
Iad uile le ’n uaill ’s le ’n amaideachd.


[TD 113]

[Leabhar XVII. Ceud Mhìos an t-Samhraidh, 1922. Earrann 8.]

AS DEIDH AN TAGHAIDH.

Tha strì an taghaidh a nis air dol seachad, agus tha fiughair agam nach dì-chuimhnich a’ chuideachd a chaidh a chur air leth gu cùram a ghabhail de oileanachadh na cloinne an sgoilean Gàidhealach an dleasannas a tha mar fhiachaibh orra ’nan dreuchd. Is e sin ullachadh a dheanamh a chum gum faigh a’ Ghàidhlig an cothrom as còir dhith anns gach sgìreachd. An cuid de cheàrnan de ’n dùthaich, a réir is mar tha mi a’ cluinntinn. tha luchd-teagaisg na Gàidhlige gann, agus aig a’ cheart ám, chan eil e soirbh an uireasbhuidh a leasachadh.

Ach mar tha an seanfhacal ag ràdh, is ann uidh air n-uidhe a thogar an caisteal. Mar tha cùisean an dràsda, chan ’eil againn ach an gàradh a thogail leis na clachan a th’againn. Am beagan ùine, math dh’fhaoidte gum bi luchd-foghluim a tha comasach air Gàidhlig a bhruidhinn cheana, deas gu a teagasg mar bu chòir. Cha dean an comas sin a mhàin an gnothuch; feumaidh am fear-teagaisg eòlas cuibheasach a bhi aige air litreachas na Gàidhlig, a gnàth-rian, agus na riaghailtean a gheibhear ann an leabhar-taibse, no an <eng>Grammar<gai>, mar a theirear am Beurla, chum seòladh a thoirt do chloinn air a mhodh cheart gu a sgrìobhadh le snas, agus saor o mhearachdan. Bidh cothrom aig sgoilearan Gàidhlig air seo fhaotainn ’san Oban agus an Inbhir-nis toiseach an fhoghair ’sa tighinn, agus tha dòchas againn gun gabh iad an cothrom sin.

A réir an iomraidh a chithear anns an Deò-Ghréine air a mhìos a chaidh, rinn siorrachd Inbhir-nis agus Earra-ghàidheal an dleasannas cho fada sa rachadh aca air ré nan trì bliadhna mu dheireadh. Ach a thaobh Siorrachd Rois, Dùthaich Mhic-aoidh, agus Siorrachd Pheairt, dh’fhaodadh cùisean a bhi na b ’fheàrr, nan robh an “t-Ughdarras” air barrachd suime a ghabhail. Chan ’eil dùthaich an Albainn anns am faighear Gàidhlig cho coitchionn ri taobh an iar Rois. Tha i cho beò sa bha i riamh o cheann gu ceann de Leodhas. Bheir na Leodhasaich an aire dha sin. Tha Dùthaich Mhic-aoidh a’ dùsgadh ás a chlò cadail a thuit oirre o chionn bhliadhnachan. Bhiodh e ’na chulaidh-mhaslaidh do ’n t-sluagh na measadh iad cainnt Rob Dhuinn mar rud gun fhiù Airson Pheairt dheth, chan eil agam r’a ràdh ach gu bheil am prìomh bhaile féin fo bhuaidh nan Gall ann an tomhas mór, air chor agus nach ’eil aig an t-sluagh ach an t-ainm a bhi Gàidhealach. Ach an ceàrnan iomallach na sgìreachd, tha Ghàidhlig a’ togail a cinn a chionn gu bheil roinn de’n t-sluagh fhathast dìleas do a taobh. Mur cum muinntir sgìreachd iad


[TD 114]

[Leabhar XVII. Ceud Mhìos an t-Samhraidh, 1922. Earrann 8.]

féin suas a’ Ghàidhlig is dìomhain obair luchd-dreuchd an Ughdarrais.

Mar tha cùisean a nis, is e dleasannas meuran a’ Chomuinn air feadh na tìre a bhi ’sparradh air buill an Ughdarrais gach ullachadh a tha nan comas a dheanamh as leth ar cànain. Chan e mhàin sin, ach a bhi ’sparradh air an t-sluagh, a tha cho màirnealach is cho neo-spioradail a thaobh an cànain, an dleasannas a mheas iad mar rud suarach tuilleadh as fada. Nan deanadh iad seo, dh’fhaodamaid a ghabhail mar ìobairt-réite air son am fàillinnean. Agus an earalas gun tigeadh iad gu bhi nis ag amharc air nithean air mhodh as cubhaidhe na b’àbhaist, cumadh meuran a’ Chomuinn a’ cheist fo an comhair air gach cothrom. Cha dean a chaochladh feum.


[TD 129]

[Leabhar XVII. Dara Mìos an t-Samhraidh, 1922. Earrann 9.]

FEIDH AGUS FRITHEAN.

Is beathach uasal am Fiadh. Bha e air a mheas le ar n-athraichean mar sin bho linn na Féinne. Tha na seann sgeulachdan ag ìnnseadh dhuinn mu ’n ghreadhnachas agus mu na cuirmean a bha comh-cheangailte ri faghaidean na Féinne. Anns na linntean ud, cha robh laghannah no riaghailtean ’gam bacadh, mar a th’againn an diugh.

Gun teagamh, bha riaghailtean seilge air chois an ceann deas Bhreatann, ach cho robh éifeachd no ùghdarras aca air a Ghàidhealtachd, ma ràinig iad na crìochan sin idir. Beagan bhliadhnachan an déidh linn Chuil-lodair thainig car eile an adharc an daimh. Gus a sin, bha na Gàidheil a’ dol air adhart fo an cuid riaghailtean fhéin. Dh’fhaodamaid a ràdh gun robh iad ’nan lagh dhoibh féin, chan e a mhàin a thaobh seilge, ach a thaobh gach nì a bhuineadh do ’m beò-shlàinte, agus gach nì a bha iad a’ meas freagarrach do an cor. Ach cha b’urrainn sin mairsinn. An ùine gheàrr thuit iad ge b’oil leo fo an rian Fhiùdalach – rian nach do chaill a ghreim orra an tomhas fhathast.

Chan fhaicear air cliathach beinne beathach ceithir-chasach na ’s bòidhche, no aon as lùghmhoire ceum na fiadh, an uair a bhios e a tarruing ris an aonach le cheann cabrach rìoghail. Mhothaich Donnchadh Bàn Mac-an-t-Saoir do sin, agus dhùisg a mheanmna gu bhi seinn mu thicheall anns an òran shnasmhor ud, “Moladh Beinn Dóbhrain.” Tha cuid ’nar measg de ’n bharail gum bu chòr na féidh a sgiùrsadh á Alba gu tur, a chionn gu bheil iad a’ lìonadh àitean a dh’fhaodadh a bhi fo chrodh is fo chaoraich a chum feum an t-sluaigh. Chan ’eil an seo ach dara leth na fìrinne, oir air na monaidhean àrda, cha chinn crodh no caoraich. Feumar na frìthean fhàgail aig an fhiadh fhéin. Tha fios gu bheil féidh millteach air arbhar nan croitearan, ma gheibh iad cothrom air briseadh a mach ás na frìthean sìos gu na machraichean. B’àbhaist daibh a bhi ’dèanamh sin an uair a bhuaileadh an t-acras iad, no an uair a thigeadh a’ cheud chur sneachda, deireadh an fhoghair no toiseach a gheamhraidh. Bha seo na aobhar gearain am measg an t-sluaigh. Cha b’iongnadh e, an uair a chìte na cruachan arbhair ’sa’ mhaduinn air an tolladh le féidh. Gun teagamh, feumaidh na creutairean ruaig a thoirt do ’n ìosal a chum greim bìdh fhaotainn. Ach cha bu chòr sin a bhi air cosdais an duine bhochd. Nam faighteadh seòl air an cumail taobh a stigh an crìochan féin, cha bhiodh aobhar gearain ann. Buinidh an dleasannas seo do na h-uachdarain a tha ’faotainn màil air an son o bhliadhna gu bliadhna.


[TD 130]

[Leabhar XVII. Dara Mìos an t-Samhraidh, 1922. Earrann 9.]

Is ann o chionn beagan is leth-cheud bliadhna a thòisich an sluagh air a bhi ag gearain mu’n chall a bha féidh a’ dèanamh an cuid de cheàrnan, le bhi ag ionaltradh an àitean a bha freagarrach a chum stoc chaorach is chruidh a thogail. B’fheudar do luchd-riaghlaidh suim a ghabhail de ’n chùis, agus oidheirp a thoirt air gnothuichean a shocrachadh mar bu chòir. Chuireadh Comunn Rannsachaidh no dhà air bhonn bho ’n bhliadhna 1892, agus chaidh an Comunn mu dheireadh a shuidheachadh o chionn trì bliadhna, le ùghdarras an gnothuch a’ sgrùdadh cho fada ’sa rachadh aca air. Ghairm iad sgaoth de fhianuisean mu ’n chùis, agus thug iad seachad am beachdan. Tha breith a Chomuinn Rannsachaidh a nis air a’ cur a mach gu follaiseach fa chomhair an t-sluaigh. Ma leughas sinn an comh-dhùnadh gus an d’thàinig iad, gheibh sinn eòlas mu rud no dhà nach b’aithne dhuinn roimhe. Tha iad ag ìnnseadh dhuinn nach robh màl ri iarraidh air sealgairean roimh’n bhliadhna 1800. Bha màil coitcheann mu ’n bhliadhna 1860, agus tha a chùis mar sin fhathast. Roimhe seo bha na h-uachdarain gann de airgead, agus b’fheudar seòl air chor-eigin a dheilbh a chum a’ ghainne a sheachnadh. Anns a bhliadhna 1892 bha 2,472,133 acraichean fearainn fo fhéidh, agus ann an 1912 bha 3,584,966 acraichean fòdhpa; gu inbhe bheag an cóigeamh cuid de Albainn. Ré ám a chogaidh, chaidh 5500 de chrodh, agus 59,000 de chaoraich a shaodachadh gu frìthean nam fiadh. An diugh gheibhear annta 65,760 eadar chrodh is chaorach. Tha an Comunn Rannsachaidh a’ cur sìos am beachd mu na h-uiread de nithibh eile, agus a’ tairgse comhairle mun timcheall. Is fhiach iad ar n-aire a ghlacadh.


[TD 131]

[Leabhar XVII. Dara Mìos an t-Samhraidh, 1922. Earrann 9.]

CUILM NAM FLATH.

DEALBH-CHLUICH AIR SON CHLOINNE.

(A cheud duais aig Mòd 1920.)

GNIOMHAICHEAN NA CLUICHE:

Gàidheal Mac Dìleas, Flath na h-Albann.
Dealas Mac Dùthchail, Comhairliche.
Brosgal Mac Dìomhain, Comhairliche.
Gàidhlig Nic Albann, Ban-fhlaith dùthchail.
Beurla Nic Gaill, Ban-fhlaith fhuadain.
Dìlseag Nic Dùthchail, Ban-chomhairliche is piuthar do Dhealas.
Beadrag Nic Leom, Ban-chomhairliche an dlùth-chàirdeas ri Brosgal.
Teachdaire, is feadhainn eile.

A’ Cheud Shealladh.

An t-àite: An lùchairt is am baile rìoghail.

Seòmar anns an lùchairt.

(Gàidheal Mac Dìleas air éideadh ’san deise Ghàidhealach, is mar fhlath dùthchail, na shuidhe aig bòrd is e fo mhulad. Tha gnog air a chluinntinn ’san dorus. “Fosgail is thig a steach,” tha e ag ràdh; is fosglar an dorus. Thig teachdaire-frithealaidh a steach is litir aige. Fosglaidh Gàidheal i; leughaidh e i, is cromaidh e a cheann an trom smaointinn car tacan. “Gairm an luchd-comhairle a steach,” their e an sin, is falbhaidh an teachdaire. Thig an luchd-comhairle a steach.)

Gaidheal – Tha mi an dùil gu ’m biodh e freagarrach dhomh ìnnseadh dhuibh uile mar mo chompanaich is mo luchd-comhairle gu bheil mi an déidh teachdaireachd ro-shònraichte fhaotainn an so an ceart-uair.

Comhairliche – Ciod so, ciod so, teachdaireachd shònraichte! Feumaidh gur e gnothach anabarrach a tha ann ’nuair a tha a’ leithid de imcheist oirbh ri a linn.

Gàidheal – Is e so an teachdaireachd, is faodaidh aon air bith agaibh a leughadh air a shon féin. Co dhiubh is e brìgh na cùise gu bheil Cuilm Mhór nan Cinneach ri a cumail gun dàil mar anns an aimsir chéin, is tha meas air a chur oirbh uile an diugh is ormsa leibh. Tha cuireadh fial air a thoirt dhòmhsa mar bhur flath dùthchail gu bhi an làthair aig a’ chuilm.

Brosgal – Is gnothach ro shònraichte a tha an sin da rìreadh; ach car-son a chuireadh e iongantas oirnn Gàidheal Mac Dìleas a bha air a chuireadh chuice, is e fo mhór


[TD 132]

[Leabhar XVII. Dara Mìos an t-Samhraidh, 1922. Earrann 9.]

mheas an Tir Eorpa uile. Có a nis a tha ri bhi an làthair no ciod a tha sinn uile ri dheanamh?

Gàidheal – Tha móran is aithne dhuinn uile ri bhi ann, is gu leoir air nach ’eil eòlas againn. Tha ar dlùth chàirdean féin Milidh Mac Fòdhla is Manain Mac Cuainghil ri bhi ann; tha dà Mhac Bhreatainn, Cuimeara is a bhràthair Còrna ri bhi ann is mar an ceudna an dlùth charaid Breatannach Mac Thìr-Frainge.

Brosgal – Agus tha fios gu ’m bi Sagsfhear Mac Anglaich, Frang Mac Goll is flaithean uasal Eòrpach eile ann. Bidh cuilm againn da rìreadh!

Gàidheal – Tha nis gach aon fhlath dùthchail a théid gu ruig a’ chuilm so ri còmhlan uasal a bhi ’na chuideachd, is dhiùbh so dha maighdean-phàirt ri bhi ri a ghualainn féin a ghnàth ré uile làithean na cuilme. Agus an latha mu dheireadh tha gach maighdean-phàirt air an cuirear an t-urram sin, ri bhi air a crùnadh mar bhan-fhlath an làthair na cuideachd uile gu léir.

Dealas – Is nì ro shònraichte sin; feumaidh ar flath-na maighdean-phàirt a bhi leis a chuireas urram air féin is air a dhùthaich.

Brosgal – Feumaidh, agus tha mi an dùil gu bheil e mar fhiachaibh oirrne ar deadh chomhairle a thoirt do ar flath uasal gu sin a dheanamh.

Gàidheal – Is e sin féin ris am biodh mo dhùil. Tha mi earbsach asaibh is tha mi am beachd éisdeachd a thoirt dhuibh. Feumar freagairt do ’n teachdaireachd so a chur air cheann an rathaid leis cho beag dàil is a ghabhas deanamh.

Eisdidh mi ri bhur comhairle an so féin aig an àm so am màireach, is cuirear fiosan gu ruig uile ainnearan ar rùin le an còmhlan tighinn an so mar an ceudna, is gun dàil taghar ar maighdean-phàirt. A Bhrosgail, eubh a steach an teachdaire-fritheil.

(Thig an teachdaire a steach is sìnear dha fios an riochd litreach.)

Falbhaidh an teachdaire a mach.

Gaidheal – Slàn leibh matà gus an t-àm so am màireach.

Comhairlichean – Slàn leibh, slàn leibh (is fàgaidh iad an seòmar).

Brat a nuas.

An Dàra Sealladh.

An t-àite: Grianan dlùth do ’n bhaile. Cailean uasal a’ bhaile cruinn.

Beadrag – Cuiridh mi geall nach cuala sìbh an sgeul a tha air fonn an diugh. Tha mise an déidh gach fiosrachadh fhaotainn bho m’ dheadh charaid, Brosgal Mac Dìomhain a tha bho cheann iomad latha an comhairle an Fhlaith Gàidheal Mac Dìleas. Tha e dìreach an ceart uair an déidh tighinn a mach as an lùchairt.

Uile – Ciod a th ’ann, ciod i idir an sgeul?

Beadrag – Tha gu bheil Gàidheal a’ falbh gun dàil gu cuilm mhór is gu bheil e ri còmhlan de chailean uasal a dhùthcha a thoirt leis, is aon té dhiubh ri bhi air a crùnadh mar mhaighdean-phàirt is mar bhan-fhlath. Tha comhairle ri bhi cruinn am màireach is tha sinne mar an ceudna –

(Thig an teachdaire an làthair is sìnidh e litir do Bheadrag.)

Beadrag (An déidh an litir fhosgladh is a leughadh) – Mar a bha mi ag ìnnseadh dhuibh, tha an dearbhadh an so. Tha sinn uile ri bhi an làthair, an lùchairt an Fhlaith, aig meadhon là am màireach, is maighdean-phàirt ri bhi air an taghadh gun an còrr dàil.

Brat a nuas.

Fo-Shealladh.

(Beurla Nic Gaill is Beadrag còmhla.)

Beadrag – Feumaidh sinn a bhi smearail, is Gàidheal Mac Dìleas mar gach flath eile a ribeadh is fhaotainn air ar taobh.

Beurla – Chan fhaod sinn dearmad a dheanamh air nì.

Beadrag – Feumaidh tu bhi ’na do làn-éideadh am maireach. Cho math ri d’earradh féin a bhi ort tha e do-sheachainte dhuit gun t-uile iasadan as gach tìr a thoirt am follais. Faodar eadhon ged nach bi sinn ’g a innseadh cur ruinn féin de chuid Gàidhlig Nic Albann féin le atharrachadh beag a thoirt as.

Beurla – Gun teagamh, aon uair is gu ’m faigh mise umam iad uile, chan ’eil fo ’n ghréin a bheir fa-near nach buin iad dhomh féin. Co dhiùbh ge air bith có bhios ann no as, feumar Gàidhlig Nic Albann a chumail air chùl na cuideachd.

Beadrag – Feumaidh, Feumaidh!

Brat a nuas.

Fo-Shealladh Eile.

(Gàidhlig Nic Albann is Dìlseag còmhla.)

Dìlseag – Feumaidh sinn a bhi air ar faicill. Tha Beurla Nic Gaill is Beadrag an dùil gu ’n glac iad Gàidheal Mac Dìleas beò slàn, ach chan fhaod sinne leigeil leo sin a dheanamh.

Gàidhlig – Matà a Dhìlseag a bha riamh dìleas dhomh, faodaidh gur i Beurla Nic Gaill féin is fearr do Ghàidheal a thoirt leis. Tha fios nach eil mise cho deas an cuideachd


[TD 133]

[Leabhar XVII. Dara Mìos an t-Samhraidh, 1922. Earrann 9.]

is a bu mhath le flath urramach mar tha Gàidheal Mac Dhìleas mi a bhi.

Dìlseag – Chan eil a chionn nach d’fhuair thu an cothrom uair air bith a bha a’ chuideachd ann, co-dhiubh ri mo chuimhne-sa; ach gheibh thu an cothrom an dràsd no cha mhise Dìlseag.

Gàidhlig – Cha bu chaomh leam thu a dhèanadh ni a chuireadh gruaim air aon neach.

Dìlseag – Fàg thusa agamsa a’ chùis, gruaim ann no as. Is ann a bhiodh an t-aobhar gruaim ann na ’m biodh an té fhuadain air a crùnadh is ise a bha gu dligheach a’ tagar a còireach air a dùnadh a mach.

Gàidhlig – Matà slàn leat gus am màireach.

Dìlseag – Slàn leat is cum suas do mhisneach

Brat a nuas.

An Treas Sealladh.

An t-àite: Lùchairt an Fhlaith.

(An còmhlan uile, comhairlichean is mnathan uasal, an làthair an seòmar mór na lùchairt. Beurla Nic Gaill air a làn éideadh ’na h-uile rìomhadh ’na suidhe gu dàna, dalma, an sreath-thoisich na cuideachd, bad as gach uile thìr no teanga oirre, cho math ri a h-éideadh Teutach fein. Tha Gàidhlig Nic Albann air a cur uimpe gu sìmplidh suairc ’na h-earradh snasmhor féin is am breacan a dùthcha, boineid ghorm le ite fìr-eoin innte air a ceann is i féin gu modhail sìobhalta air a h-àite a ghabhail leth-char ri cùl na cuideachd. Tha Gàidheal Mac Dìleas a’ tighinn a steach.)

Gàidheal – Tha e a’ toirt mór shòlas dhomh bhur faicinn uile cruinn an làthair. Tha sibh eòlach air aobhar a’ chruinneachaidh so is bu mhath leam a nis bhur comhairle-se fhaotainn. Tha ainnearan grinn an so ach tuigear nach ’eil, a chionn aobhair no dhà, ach an dithis a mhàin as am faodar maighdean-phàirt a thaghadh. Is iad sin a’ chailean ghrinn is ar seann eòlach Gàidhlig Nic Albann, agus a’ chailean fhòghlumte fhiosrach Beurla Nic Gaill. Co dhiùbh a tha ri falbh mar mhaighdean-phàirt, is e sin a’ cheist.

Brosgal – Tha mise an dùil gur e amaideas do nach gabh leisgeul faotainn a bhiodh ann do neach sam bith comhairleachadh do ar flath Gàidhlig Nic Albann a thoirt leis do ’n chuilm iomraitich so. Faodaidh e bhi ceart gu leoir an aon dòigh gun Gàidhlig bhochd a chur buileach air chùil uile gu léir, ach thréig là a maise i, is tha a h-éideadh, an diugh, a mach a cleachdadh. Beurla Nic Gaill, sin agaibh companach bhur flath, is companach a bheir meas air an cuideachd air bith do an téid i.

Beadrag – Ma cheadaichear dhòmh-sa facal a ràdh chuirinn m ’aonta ri mo dheadh charaid, Brosgal. Chan eil fios c ’uin a bha Gàidhlig Nic Albann aig cuilm is chan ’eil eòlas aice air dol an t-saoghail so an diugh. Is i Beurla a dh’fheumar a chur air falbh mar mhaighdean-phàirt té – a tha eòlach air cuideachd is tha cuideachd eòlach oirre.

Beurla – Chan ’eil mise an gaol air sibh a dhol a chònsachadh mu ’n cuairt ormsa. ’Nuair a thòisicheas cònsachadh thoirear am follais am bitheantas nithean nach caomh leinn éisdeachd riutha. Co dhiùbh tha mi an dùil gu bheil Gàidheal Mac Dìleas tùrail gu leoir gu a thuigsinn ciod an taobh dhe air a bheil a sheilbh a’ laighe. Mu ’n teid e gu cuilm nan cinneach feumaidh a sporan a bhi glè làn. Chan ’eil a phòca féin ach falamh, agus is cìnnteach mi nach eil sporan ro phailt aig a sheann eòlach, no bhiodh a h-éideadh na ’s feàrr na tha e. Tha sporan gun taing agamsa is mo ghnìomhan aghartach féin a’ sìor chur ann domh.

Dealas – Tha mi a’ tuigsinn, a thaobh na cuilm so, gu bheil iomad flath a’ caochladh chinneach ri bhi an làthair.

Gàidheal – Tha sin fìor a Dhealais.

Dealas – Is cinnteach gu ’m bi Sagsfhear Mac Anglaich ann agus is docha gu ’m bi Beurla Nic Theutoin, bana-charaid do Bheurla Nic Gaill ma ’s math mo bheachd, leis mar mhaighdean-phàirt.

Gàidheal – Is cìnnteach gu ’m bì.

Dealas – Is dòcha gu ’m bi Cuimreag ann mar mhaighdean-phàirt le Cuimeara Mac Breatannaich.

Gàidheal – Gun teagamh is ann ris a sin a bhios dùil againn.

Dealas – Agus ar leam gu ’n d’thubhairt sibh an dé gu bheil Milidh Mac Fòdhla ri bhi ann: is dearbhte mi gu ’m bi bana-charaid ar màldaig rìoghail féin Gàidhlig Nic Eireann leis.

Gàidheal – Chan eil mi a’ cur an teagamh is lugha ann.

Dealas – Agus có a bu chòir a bhi le Gàidheal Mac Dìleas aig a’ chuilm? An i Beurla Nic Gaill air an d’fhuair e eòlas an dé – Beurla Nic Gaill a ghoid a còir bhuaipe-se do ’m bu chòir i, ’s gun i ’na h-umhail; Beurla Nic Gaill, comharadh an fhir-fhuadain ’nar dùthaich; Beurla Nic Gaill, ar dearbhadh do gach sluagh fo ’n ghréin gu ’n do chaill sinn ar bith mar chinneach is nach Gàidheal sinn na ’s mò?


[TD 134]

[Leabhar XVII. Dara Mìos an t-Samhraidh, 1922. Earrann 9.]

A Ghàidheil Mhic Dhìleas, tha t-ainm féin a’ dearbhadh gu ’n tagh thu mar do mhaighdean-phàirt Gàidhlig Nic Albann. Tha a’ chailean uasal sin a bhi leat air cuilm ’ga d’chomharachadh a mach mar fhlaith cinnich fa leth, cinneach aos-làthach, cinnich uasal. B’ise companach deas a’ Ghàidheil dhìleis gach ceum a thug e bho thùs a làithean. A bheil esan a’ dol ’ga tréigsinn-sa an diugh ’nuair a bu chòir dha a dlùthachadh ris mar as mò an cunnart a tha ag iathadh mu ’n cuairt oirre?

Cha tréig mar sin Gàidheal Mac Dìleas, tha mise an dùil, a mhaighdean dhìleas féin.

Dìlseag – Thogainnse mo ghuth is chuirinn m’aonta ris na thubhairt mo dheadh bhràthair Dealas.

Beadrag – Cha tuigear aon fhacal de na their Nic Albann ged a rachadh i gu cuilm.

Dìlseag – Matà iadsan nach tuig i fòghlumadh iad a teanga! Agus a bheil thusa a’ dol a bhacadh do Ghreugais Nic Helas is a leithidean eile a dhol ann a chionn nach tuig thu féin i?

Beadrag – O, is e <eng>classic<gai> a tha an Greugais Nic –

(Gàidheal Mac Dìleas ag éirigh.)

Gàidheal – Tha mi an ioma-theagamh is fo throm chùram ciod a bu chòir dhomh a dheanamh. Na ’m faodainn dà mhaighdean-phàirt a thoirt leam cha bhithinn ’na leithid de chàs: cha bhithinn an càs idir, ach a h-aon a mhàin, O, gu ’m fòireadh an rath féin orm!

Gabhaibh an ulla rium a chàirdean gus an dean mi suas m’ìnntinn. Aon air bith a tha a’ fàgail an t-seòmair na rachadh e fada air falbh, ach na fàgadh Gàidhlig Nic Albann no Beurla Nic Gaill mo làthair an ceart uair.

Dìlseag (Gu beag ri a companaich féin) – Tha am Freasdal féin ’gar seòladh is a’ dèanamh na slighe réidh dhuinn. Falbhaidh sinn a mach.

(Falbhaidh iad. Mar an ceudna fàgaidh an còrr de ’n chuideachd an seòmar ach Gàidhlig Nic Albann is Beurla Nic Gaill a mhàin.)

Gàidheal (Le a làmh fo a leth-cheann is e fo sprochd) – Am Fortan féin a bhi ’gam sheòladh, is a’ comharachadh a mach mo dhleasdanais dhomh a nis!

(Cluinnear an sin mar gu ’m biodh ceòl is seinn bhinn a’ tighinn bho thaobh a mach an t-seòmair. Tha an fhuaim a’ cinntinn an neart is mu dheireadh le àrd-chaithream tha Dìlseag a’ tighinn a steach is a companaich uile gu léir air a sàil is iad a’ seinn an òrain “Suas leis a’ Ghàidhlig” le dealas is dian-thogar.)

(Mar a tha an t-òran a’ dol air aghaidh bho rann gu rann tha Gàidheal a’ togail a ghnùis an àird – tha e ag éirigh ’na sheasamh le fiamh gàire – tha e a’ teannadh an taobh a tha Gàidhlig Nic Albann ’na suidhe le ceumaibh socrach, stàiteil – tha e ’ga gabhail na ghlacaibh is ’ga pògadh. Tha Beurla Nic Gaill ag éirigh a mach le ruais. Tha an còmhlan uile gu léir a’ tighinn a steach.)

Gàidheal (A’ togail a ghuth an àird) – A chàirdean is a luchd-dùthcha, tha mi air m’ìnntinn a shocrachadh a thaobh na cùise so. Is i Gàidhlig Nic Albann a tha ri falbh leam gu cuilm nan cinneach, gu Cuilm nan Flath, mar mo mhaighdean-phàirt.

Dealas – Crùnaidh sinn i eadhon mu ’m falbh i idir mar shamhla air a’ chrùn òir a théid air a ceann latha cuilme nam flath.

Dìlseag – An crùn a dh’fhigh mo làmhan féin air cheann a’ ghnothaich. (Thig i am fagus le ròs-choron á blàth-lios na lùchairt. Cuiridh i an coron air ceann Gàidhlig.) C’uime nach cuireadh Dìlseag air do cheann e.

(Seinnidh an còmhlan uile, is eadhon Beurla Nic Gaill a nis ’nam measg, séisd an òrain “Suas leis a’ Ghàidhlig.”

Leigear a nuas am brat.

EACHANN MAC DHUGHAILL.


[TD 145]

[Leabhar XVII. Treas Mìos an t-Samhraidh, 1922. Earrann 10.]

BEACHD AGUS RADHAN NAN GAIDHEAL MU NA SIANTAN.

Is beachd choitcheann e am measg dhaoine fiosrach gun robh na sean Ghàidheil ’nan sluagh geur chuiseach agus seadhail. Faodar seo a dhearbhadh le bhi ag gabhail mothuchaidh air an gnàth-fhocail, agus na ràdhan brìghmhor a chuir iad a mach air feadh an criochan féin. Mar an robh an eòlas air móran nithibh cho farsuing ’sa bhuilich am Freasdal air daoine a bha a’ tuineachadh an criochan eile, agus cuartaichte le cothroman a chaidh a chleith orrasan, rinn iad na dh’fhaodadh iad anns an t-suidheachadh a thachair do’n crannchur a bhith. Dheothail iad eòlas anns an sgoil ud a tha an còmhnuidh fosgailte agus saor do na h-uile – sgoil nàduir.

Air an druideadh taobh a stigh an criochan féin, agus mar sin taobh a muigh buaidh an leasachaidh a bha an comh-chreutairean a’ mealtuinn, thionndaidh iad an aire agus am buadhan ri aghaidh nàduir mar a bha sin air fhoillseachadh am beanntan, an uillt is anns a’ mhuir. Bha an Cruinne-cé ’na thoimhseachan dhaibh, a bha ’gan sàruchadh ré am beatha gun dùil ri fuasgladh. A bheil e ’na iognadh ged bhiodh iad mar bu trice fo imcheist? Gheibh sinn eisimpleir air an cor inntinn anns na ràdhan a dheilbh iad o ám gu ám, beachdan grinn a mhair troimh na linntean gus an là an diugh.

Ach am measg gach iongnadh a ghlac an aire, is e diomhaireachd nan speuran a lion iad le h-urram le h-uamhas agus le annas neo-chumanta – a’ ghrian, a’ ghealach, na reultan, na neoil, agus na siantan. Chan iongnadh ged bhiodh pàganaich ag aoradh do’n ghréin is do na ghlealaich am feadh ’s a bha solus an eòlais air a chleith orra. Bha éirigh agus laidhe gréine, cho math ri atharrachadh na gealaich do-thuigsinn leo. A thaobh nan siantan rinn iad laghannan dhaibh féin, agus mur ’eil na ràdhan a dheilbh iad mu’n t-sìde is mu’n aimsir air an creidsinn gu h-iomlan le daoine an diugh, chan urrainnear àicheadh nach ’eil iad, a’ nochdadh mothuchaidh a tha air leth geur. Bha iad a làn chreidsinn gu robh buaidh shònraichte aig a’ ghealaich air sìde. Ged nach ’eil sin ach faoineas no saobh-chreidimh, tha móran eadhon ’nar là fhéin ag altrum a’ bheachd, a dh’aindheoin gach dearbhadh a thug speuradairean is feallsanaich ainmeil dhuinn nach ’eil buaidh as lugha aig a’ ghealaich air na siantan.

Chan e Gàidheil a mhàin a chuir a mach ràdhan mu’n ghealaich, agus a buaidh air na siantan. Bha na sean Ghreugaich ris a’ cheart obair, agus có an cinneach a bu ghlice na iadsan aig aon ám? Chan ’eil e eu-coltach nach do sgap na ràdhan sin air feadh thìrean eile gus mu dheireadh an d’ràinig iad còrsachan Bhreatann agus Eirinn. Bha na


[TD 146]

[Leabhar XVII. Treas Mìos an t-Samhraidh, 1922. Earrann 10.]

Greugaich a’ creidsinn an diathan a bha a’ gabhail gnothuich ris na siantan maille ris na diathan a bha a’ riaghladh an crannchuir. Uime sin bha an sluagh ag aoradh dhaibh. Tha sean Ghreugach do’m b’ainm Lucian ag innseadh dhuinn ’na leabhar (Leabhar nan Còmhraidhean) sgeul mu dhithis a bha ’guidhe gun tigeadh sìde freagarrach do’m bàrr. Bha aon ag guidhe gu dìan gu leanadh tiormachd gus am faigheadh e toradh a shaorach a chur fo dhion. Bha am fear eile ag guidhe a’ cheart cho dian gun tuiteadh uisge trom, eagal gun rachadh an càl a dholaidh ’na ghàradh! Ach bha an Dia ris an robh iad ag guidhe cho bodhar ris a’ chloich as an deach a ìomhaigh a glearradh. Cha robh cuibhlichean na Cruinne a’ dol a chur car tuaitheal dhiùbh a chum miann neach ’sam bith a shàsachadh. Tha móran creideis air a thoirt fhathast mu’n rabhadh a tha an roth a chithear timcheall air a’ ghealaich a’ toirt dhuinn an uair a tha stoirm am fagus. Ach tha am Frangach ainmeil ud, Flammarion, a dèanamh a mach nach ruigear a leas géill ’sam bith a thoirt da sin, a chionn nach ’eil ann ach saobh chreideamh. Tha cuid an ceàrnaibh de Shasuinn a’ creidsin gun sgiùrs a’ ghealach làn na neoil air falbh, agus gur droch comharra e ma thug mùthadh air a’ ghealaich air Di-Dòmhnaich no Di-Sathuirne. Tha suim a’ ghnothuich air a chur an céill leis an rann a leanas:–

<eng>“The moon and the weather
May change together;
But the change of the moon
Does not change the weather.”<gai>

Chuala sin uile mu ghealach na Féill Muire a bhios cho feumail, their cuid, a chum an coirce abuchadh, agus gealach mhór bhuidhe na Feill Micheil a bhiodh na meadhoin air an arbhar fhaotainn cruinn. Is e seo saobh chreideamh eile nach do chaill a bhuaidh fhathast air Gall no Gàidheal.

Bhiodh ar seanairean a’ creidsinn gun do chur am Freasdal feartan àraidh, no nàdur do thùr, anns na h-ainmhidhean a chum sanas a thoirt duinn ’nan gluasad roimh laimh air gach atharrachadh a thig air na siantan. Tha Focal na fìrinne ag ràdh “gur aithne do’n chorra-bhàin anns an athar a h-ám féin, do’n choluman, do’n chorra-mhonaidh, agus do’n ghobhlan-gaoithe ám an teachd.” Theireadh na seann daoine gu bheil na h-ainmhidhean mar luchd teagaisg dhuinn air comharra gach aimsir, nan robh de mhothuchadh againn a ghabhadh beachd aig a’ ghrìde a tha annta gu nàdurra, mar gum biodh iad air a stiùradh le reuson is tuigse. A réir mar a gheibh sinn o leabhraichean (faic an “Gàidheal,” 1873) bha iad a’ creidsinn an uair a chìte ra h-ialtagan ri lìonmhor, agus ag itealaich an sud ’san seo na b’fhaide ùine na bu ghnàth leo, gum biodh an ath là grianach. Ach na faicte iad ag gabhail fasgaidh anns na tuill, agus an cosaibh nan creag, ag eigheach agus ag gearain, gum biodh side fluich am fagus. Bheireadh a chailleach-oidhche sanas dhaibh mu mhùthadh aimsir le bhi a’ sgreadail is ag ulfhartaich; agus an uair a bhiodh na feannagan a’ ròcail na bu chruaidhe na b’ àbhaist, agus ag itealaich mar gum biodh iad air bhoil am measg a chéile, bha deagh aimsir a’ dol a thòisicheadh gun dàil. Ach an uair a chìte na tunnagan, agus na geoidh, a sìor dhol fodha ’san uisge, agus ag éirigh gu grad, fhaoidte fiughair a bhi againn ri sìde fliuch. Am beachd nan seanairean, bha na h-eoin-uisge ’nan deagh fhàidhean air sìde. Uime sìn, deir iadsan, bu chòr suim a ghabhail do na rabhaidhean a tha iad a’ toirt dhuinn, Bheir eadhon na cearcan fhéin, ged tha iad cho neo-mhothuchail nan dòigh, an uair a chì thu iad gan aonagraich féin ’san duslach, agus a’ cladhach gu domhain, sanas dhuinn nach’ eil an t-uisge fada as. Faodar dùil a bhi ri droch aimsir an uair a chithear an gòbhlan-gaoithe a’ sgiapadh gu luath air uachdar an uisge, ach ma dh’éireas e gu h-àrd anns an iarmailt, gur manadh seo air uair thioram. A rithis ma bhios meallaibh de na meanbh-chuileagan ag cruinneachadh aig beul an anmoich, agus a dol mun cuairt gun lasachadh bi dùil ri sìde tioram. Faodar a bhi cinnteach gum bi aimsir fhiadhaich, fhluich ann ma bhios na losgannan a’ rùchdail, agus a’ tighinn a mach as na tuill ’san fheasgar. Mar an ceudna an uair a bhiodh na daolagan a’ snàgadh gun fhois an nunn ’san nall, an t-seilcheag agus am famh a’ strì, cha bhiodh an t-uisge  fada o laimh. Nam biodh na caoraich a’ cruinneachadh aig cùl nan gàraidhean, a meilich, agus a’ tionndadh an earbuill ris a’ ghaóith, theirte gun tigeadh gaoth is uisge.

Bhiodh na h-iasgairean ag gabhail beachd, chan e air na neóil a mhàin agus an iarmailt uile ach mar an ceudna air gluasad nan eunlaith, agus is iomadh rud neònach do’n robh iad, agus a tha iad eadhon an diugh, a’ toirt creideis. Tha na h-iasgairean anns gach ceàrn de’n rìoghachd ainmeil air son an saobh-chreidibh. Tha sean-fhacal ag ràdh nach ann am Bòd uile a tha an t-olc. Faodar a ràdh mu ar dùthaich fhéin nach ann air a’ Ghàidhealtachd a tha saobh-chreidibh a mhàin. Tha móran deth am measg nan Sasunnach, gu h-àraidh anns na ceàrnan an iar-dheas. Ge bith am beachd a ghabhas


[TD 147]

[Leabhar XVII. Treas Mìos an t-Samhraidh, 1922. Earrann 10.]

muinntir ar latha mu chor inntinn nan sean Ghàidheal, saoilidh mi nach àicheidh sinn gun robh cuibhrionn de shonas nàdurra aca nach eil aig daoine an diugh, a dh’aindheoin na h-ìre gus an d’thainig ionnsachadh agus eòlas de gach seòrsa. A dh’aon rud cha robh iad nan cabhaig mar a chì sinn an sluagh ’nar linn fhéin. Air an aobhar sin bha ùine aca gu bhi a’ mothuchadh air rudan de nach gabh sluagh ar latha ach beag suim.


[TD 161]

[Leabhar XVII. Ceud Mhìos an Fhoghair, 1922. Earrann 11.]

AN SAMHRADH.

“Cha robh Samhradh riamh gun ghrian;”

“Bi gu subhach, geamnaidh, moch-thràthach as t-samhradh.”

Is ann air a’ mhìos a tha nis air dol seachad a bhios móran a’ roghnachadh foiseadh oibre fhaotainn anns na bailtean mu dheas a chum a bhi a’ dol a choimhead air an luchd-daimh, agus càirdean eile. Chan ’eil teagamh nach toir seo úrachadh inntinn is cuirp dhaibh. A bhi aon uair eile ’nan suidhe timcheall na sean chagailte, far am b’àbhaist dhaibh a bhi ’mireadh anns na laithean sona a thréig. Nach bi sin ’na aobhar toileachaidh, ged nach maireadh e ach aon seachduin. Agus a rithist, nach mór am faochadh e a bhi fad’ air falbh a ùpraid nam bailtean móra le an cabhsairean cruaidh, agus a bhi ag amharc air sléibhtean, cnuic, is uillt, agus na coilltean a b’ aithne dhaibh mun deachaidh an tàladh chun a’ bhaile mhóir a chosnadh beò-shlàinte ann am fallus an gnùise. An uair a thig an t-àm, cha chuir gaoth no uisge, na eadhon fàisneachd Martuinn a’ Bhuilg <eng>(St. Swithin’s Day)<gai> bacadh ’nan ceum, no lughdachadh air an dòchas. Théid spiorad aighearach na h-òige os cionn sin, agus cuiridh e an ruaig air dubhachas. Guma fada a mhaireas an spiorad sin.

Théid a chuid a ràinig àirde meadhoin là am beatha, maille ris an fheadhainn a tha a’ dlùthachadh ri deireadh an réise, air ais fo bhuaidh smaointean eile nach tuig an òigridh, ma dh’fhaoidte fhathast, an uair a chì iad an t-seann làrach air an deachaidh an àrach. Ged tha iad a’ togail teaghlaich air Galltachd, bu mhiann leo am feasgar a chaitheamh far an do chaith iad a’ mhaduinn, nam biodh cùisean freagarrach. Ciod air bith àite air thalamh anns am bi an Gàidheal a’ tuineachadh, chan fhaigh e cuidhte de’n chìocras sin a tha ’na ghnè. Leanaidh an ionndrain ris air cho saibhir ’s gum ni a chrannchur saoghalta an tìr chéin.

“Is tric mu cuimhneach air tìr mo dhùthcha,
Air tìr nam beanntan ’s nan gleanntan ùrar;
Air tìr nan sgàraichean àrda rùisgte,
Nan creagan corrach, ’s nan lochan dùbhghorm.”

Tha sinn a nis air dealachadh ris an t-samhradh le mhaise shònraichte. Bha earrann mhath dheth fuar neulach, ach a dh’aindeoin sin bha cinneas anabarrach ri fhaicinn. B’ainneamh aimsir anns am faicte duilleach nan craobh cho pailt no cho àillidh snuadh. B’ainneamh a chìte na coilltean sgeadachte cho rìomhach le an trusgan uaine. Am bliadhna bha an sgitheach saibhir am blàth, geal is dearg. Is toigh le daoine a bhi ’cumail a mach gur e sin manadh air geamhradh fuar, ach cha ruigear a leas a bhi cho socharach agus géill a thoirt do’n ràdh, eadhon ged thachradh do’n gheamhradh a bhi na b’fhuaire na b’àbhaist.


[TD 162]

[Leabhar XVII. Ceud Mhìos an Fhoghair, 1922. Earrann 11.]

Tha móran ’nar measg nach bi a’ gabhail suim de na tha fillte an tràithean na bliadhna. Is neònach an rud sin, an uair a bheir sinn fa-near an t-ionmhas nàdurra a tha gach tràth a’ foillseachadh do’n t-sùil aig a bheil léirsinn àraidh air a shon. Faodar a ràdh gu bheil dà ghnè léirsinn ann. Chan fhaic an t-amhlair ann am flùran meanbh, air cho boidheach ’s gum bi e, ach luibh air nach fhiach beachd a ghabhail a bharrachd air bileag fheòir. Tha inntinn an greim aig nithean a bhuineas do a chrannchur saogalta. Ach gabh beachd air an neach aig a bheìl an inntinn léirsinneach a bhios ’ga aomadh gu bhi an comh-chomunn ri Nàdur. Gabhaidh esan tlachd ann a bhi ’meòrachadh air maise Nàduir, air grinnead is ciatachd a’ chruthachaidh, agus subhachas inntinn a tharruing o sin. Mothaichidh e air gach flùran maoth le léirsinn a chaidh a chleith air an amhlair. Anns an òg mhaduinn amhaircidh e la aiteas, agus aoibhneas air gach faillean ùrail is flùran dosrach luchdaichte le driùchd a tha a deàrrsadh an solus na gréine le dath a tha eu-comasach do innleachd dhaoine a dhèanamh. Ma bhois an aimsir ciuin tha tosdachd a’ cruthachaidh ’ga lìonadh le sunnd, is gean, is subhachas. Tha an cuan mór fhein ’na laidh aig fois, gun ghruaim; cho sàmhach is ged a bhiodh e air iarnaigeadh. Mar a sgrìobh N. MacLeoid, am Bard Sgitheanach “tha fois agus sìth aig tuinn na mara, cho mìn a teannadh ri tràigh.” Sheinn e mu mhaduinn shamhraidh mar a leanas:–

“Tha eunlaith na coill a’ seinn le caithream
Air roinn nam meanganan òg,
Toirt moladh do’n Tì thug dhuinn gach beannachd
’S a dhìon troimh ’n ghaillinn iad beò.

Gach doir agus bruach le ’n tuar cho fallan
’S an gruag air lasadh mar òr;
Fo shileadh an driùchd tha smùid na meala
Cho cùbhraidh bho anail nan ròs.”

Gabh thairis air cliathach beinne agus mothaich do na badanan fraoich a tha sgeadachadh nam beann le culaidh rìomhach.

“Nach maiseach na glinn ’s gach nì gun ainis
A’ cinntinn thairis mu’n bhlàr.”

An rannan ciatach sheinn na baird Ghallda gu tric mu thràithean na bliadhna. Ghabh iad beachd air nàdur air mhodh nach d’thainig a stigh air na sean bhaird Ghàidhealach. B’fheàrr a chòrdadh e ris na baird Ghàidhealach a bhi a’ deilbh marbh-rannan – móran diùbh rannan breige. Gidheadh bha iad snasail an cainnt ’s an cumadh, mar a tha na luinneagan gaoil anns a bheil sinn uile a’ gabhail a leithid de thlachd fhathast. Ach faic an “Sàr obair nam Bàrd Gàidhealach,” cho comasach ’s a sgrìobh Eoghan Mac Lachlainn, Donnchadh Bàn, Mac Mhaighstir Alasdair, agus Uilleam Ros mu thràithean na bliadhna. Dhearbh iad nach robh iad aineolach air an teagasg a bhuilicheas Nadur air gach neach as airidh air sin.


[TD 169]

[Leabhar XVII. Ceud Mhìos an Fhoghair, 1922. Earrann 11.]

TROMA-LIGHE CHALUIM THAILLEAR.

LE DONNCHADH MAC IAIN.

Druim-an-torrain, Ile.

Fhuair an t-òran a leanas a’ cheud duais, aig Mòd, 1911.

AIR FONN:—“Tha mo leannan air an rathad, Cairistiona Chaimbeul.”

Calum taillear, ’Thaigh a’ bhealaich, cha b’e an gaisgeach faoin e,
Cha robh air thalamh fear cho ealamh a ghearradh casag chaol ris.
Ach ’measg nam beannachdan bh’air Calum bha mearachdan ri’m faotainn,
’S b’e sin, a dh’aindeoin bean no balach gu’n ghabhadh e an daorach.

Thuirt a’ chailleach ’s i ’g a garadh, latha gaillionn faoilteach,
“Thig an latha sin, a Chalum, ’s bithidh an rabhadh daor dhuit,
“Faic an fhalaisg anns an Earrach; nach stad ma mhaireas fraoch dhi,
“Ach ’nuair ’ruigeas ise ’n abhuinn, dol thairis oirr’ cha’n. fhaod i.”

“Marbhphaisg orb fhein! ” thuirt Calum, “na bi labhairt faoineis,
“Cha chaisg earailean mo phathadh, ’s cha toir mi feairt air saobhadh,
“Tha Cailean Fada, Chùl a’ bhaile, an traths a’ crathadh aodaich,
“Is theid mi mar ris oidhche Challuinn, ’s gabhaidh mi an daorach.


[TD 170]

[Leabhar XVII. Ceud Mhìos an Fhoghair, 1922. Earrann 11.]

Sheas an tàillear mar bu ghnàth ’s cha d’ dhearmad e na bòidean, 
Ghnàthaich e’nàisinn mar a b’àbhaist rud nach àicheadh mi air móran.
’S air feasgair àraidh thilg e’n t-snathad bhuaith ’s chuir e’n còta mór air,
’S le earradh Chailein, ’s bata daraich, thug e suas ’n aird mhóir air.

’Nis bha ’ghealach thar a’ bhealaich ’cur faileas air na lòintean
Is bha Mactalla ás gach bearradh ag aithris a chuid òrain,
Is e leum gu lùthmhor ealamh thar ath-ghoirid na mòintich,
’S ’nuair a rainig esan Cùl a’ bhaile bha gàirdeachas ro-mhor ann.

’N àm suidhe sios thuirt Cailean: “Air do bharrachd eòlais,
“Mu ’n cuairt gu luath an t-slige-chreachain, ’s cha charaid dhomh nach òladh.”
Eadar naigheachdan mu mhanaidh, ’s greis a’ gabhail òrain,
Theich an uair air sgéith na cabhaig, ’s thainig ám nam bòcan.

Bha seachd gealaich anns an athar, is adharc air gach aon diubh,
’Nuair thug Calum aghaidh ’dhachaidh, ’s eallach air gach taobh dheth: 
’S le cùr nan car dheth thug e thairis, ’s thachair lagan fraoich air:
Shuidh e tamall a tharruing anail is chaidil e—mo laochan!

’S thar leis gun d’imich e troi’ fhearann a’ bha gu leir fodh chraobhan,
’S thachair air-san duine fearail—coltas druidh no aosdan.
Bha falt a’ chinn cho geal ri canach, no ri òlann caora,
Thainig fiamh-ghàire air ris an tàillear, ’s labhair e gu saodar.

Le fàilte bhàigheil shìn e ’lamh dha: “Cia mar tha thu ’laochain?
Tha thu gleidheadh na Calluinn mar a b-àbhaist anns a’ bhaile daonnan,
Fear do thàlann bhi ’n a thàillear: cùis mhulaid mhóir is chaoineadh,
“Gabh le bàta, theirig thairis, ’s thig thu dhachaidh ’s maoin leat!”

Bha bàta carrach air a chladach ’s i aig cala daonnan.
Bha gach aisean dhi air sgagadh, ’s bha gach sgar air faoisgneadh,
Dh’fhabh Calum ’s e na chadal, is thug e peallan fraoich leis
’S rinn e ’tearradh uile thairis, ’s cha b’e an salann saor e.

’Sann sin ’bha ’chaithream feadh a’ bhaile, caismeachd agus glaodhaich,
’S gaisgeach fearail Taigh a’ bhealaich ’s e cur brath air daoine,
A’ fasdadh bhalach a rachadh thairis a chàrnadh suas a’ mhaoin dha.
Bha gach cailleach air a’ mealladh, ’s bha gach caile ’n gaol air!

’N ám dhaibh tarruing ’mach bho’n fhearann thainig móran dhaoine.
’S ghlaoidh a’ chailleach, “An cluinn thu, ’Chaluim, tha mise nis am aonar,
“Tha mhuir ag éiridh suas ’n a meallan, ’s gu cinnteach ni i ao-dìon
“ ’S air sgàth na dh’fhag thu ’n Taigh a’ bhealaich
Na dì-chuimhnich an taoman.”

’Dol seachad carraig Phort na Cathrach thainig plathadh gaoith’ air,
“ ’Nis sibh fhearaibh, bithibh ealamh, càraibh rithe h-aodach.
“Ged dh’eireadh tuinn a suas ’n an steallan leigibh ris a’ mhaol i,
“Tha coltas frasan air an athair, ’s cha ’n ’eil a’ Mheall àird aobhach.”

A dol troi’ chamus Phol na h-eala chaidh am bàt’ air faondradh,
Chaidh an crann ’n a lùb ’s ’n a chamag, ’s theich na raimh ’s an taoman,
Thainig tonn cho mór ri Canna a thug sgailleag anns an taobh dì,
’S chaidh am bàta ás an t-sealladh a cheart cho grad ri faochag.

Rinn Calum treun a chulaidh-mhaitheis a shàbhaladh a dhaoine
Ach bha mi-fhortan an dàn dhaibh, ’s cha robh stàth ’bhi caoineadh,
Dh’éirich Muc-mhara mhór mu choinneamh, ’s i comhdaichte le gaoisid,
’S thug i sùil ’bha tàireil air an tàillear, is labhair i an t-aoir seò—

“A Chaluim ghrànnda chaidh a’ d’ dhralaig leis mar ghabh thu’n daorach,
“Cha do ghabh thu comhairle bean no balach, ’s bha ’chailleach tric air t-aodann,
“Cha deach caisgeadh riamh air m’ iota bho ’n sgeith mi ’m Fàidhe Ionah
’S ged nach ’eil thu mór no reamhar carson nach deanainn baoid dhiot.

“Gu’m faic thu tuille Taigh a’ bhealaich cha ruig thu leas ’bhi saoilsinn.
“An ùine bhig cha bhi thu ’maireann, cha ’n ’eil maitheanas r’ a fhaotainn,
“Théid thu leam air chuairt na mara, ’s thu cnàmh gu brath am chaolain,”
’S an sin an gradaig ghlàm i Calum ’s chagainn i na craos e.


[TD 171]

[Leabhar XVII. Ceud Mhìos an Fhoghair, 1922. Earrann 11.]

Thuig an tàillear ’n sin an sanas ’s e fàd bho chladh a dhaoine,
’S le neart na h-osbaig dheireannaich ’s ann thug e’n aona ghlaodh ás,
’S dhuisg e ’s gearran Sheumais Asabais a’ saltairt air a ladhran,
Is cuileagan gu farumach a spaisdearachd air aodann.

Dh’ eirich e fo amharus ’s e ’g amharc air gach taobh dheth,
Ged ’bha e air fannachadh, air a shùilean thug e blaomadh,
Bha Taigh a’ bhealaich thall mu choinneimh ’s fhuair a chridhe faochadh,
Is dhanns’ e air a’ mhaduinn ud le aighear air na raointean.

’Nis ’nuair a bhios na balaich an Taigh a’ bhealaich ’s iad air cheilidh,
Ag éisdeachd ris a’ ghaillionn an taobh a muigh a séideadh.
Thig mac-na-brach’ an cuimhne Chaluim, agus gàbhadh cuan na h-Eireann,
’S bheir e bòidean ùr fo’ anail, gu bràth nach gabh e deur dheth.


[TD 177]

[Leabhar XVII. Dara Mìos an Fhoghair, 1922. Earrann 12.]

DOMHNALL MAC-A-PHI.

Is fuar an diugh an làmh a sgrìobh a’ cheud roinn de ’n Deo Ghreine air a’ mhios so chaidh. Tha Domhnull Mac a Phì ’na luidhe ann an cladh Chuimir-nan-allt, gle fhaisg air an Tigh Sgoil far an do theagaisg e còrr agus da fhichead bliadhna; agus tha sinne, a chairdean anns a’ Chomunn, ag ionndrain a làthaireachd agus a chomhradh suairc. Is ioma coinneamh air an do chuir e loinn agus aoibh, agus is ioma turus fada a chaidh seachad mar sheal ’na chuideachd, oir b’esan an sgeulaiche taitneach agus an seanachaidh fiosrach.

Cha robh ar caraid, nach maireann, saor o chràdh cuim bho ’n a leag am fuachd ri leathad e aig Mòd Dhuneideann o chionn tri bliadhna. Is ioma uair a chàin e trannsaichean farsuing, fuara Tallachan Dhun-eideann, agus bha aobhar aig air, oir, a réir a bharail fein, b’ann an sin a fhuair e a’ ghuin a dh’fhàg an diugh An Deo Gréine gun fhear-deasachaidh.

Nam biodh fios aig leughadaran nan Leabhrain Sgoile agus a’ mhiosachan so air trian de na bha e a’ fulang an ám an uidheamachadh agus an sgrìobhadh bhiodh e ’na ionghnadh le gum b’urrainn dha inntinn a shochrachadh no peann a laimhseachadh idir. Ach b’e so a’ ghne duine a bha ’nar caraid. Ni air bith a ghabhadh e os laimh dheanadh e gu math agus gu ro-mhath e – cha mhór a dheanadh idir cho math – agus cha b’i an eas-shlainte no an ciurram faoin a chuireadh grabadh air a rùn agus a ghealladh a ghiulan am mach. B’e dleasnas a cheann-iùil agus b’e a rùn a bhi dìleas.

Ré nam miosan mu dheireadh de a shaoghal rinn an cadal, ach beag, a thréigsinn buileach, agus rinn so, maille ris a’ chràdh a bha e a’ fulang, ’na dhuine aosda e ged a bha inntinn agus aigne cho togarrach ’sa bha iad riamh.

Chuir e fios dùrachdadh thugam mi bhi cinnteach tighinn a choimhead air gu robh toil mhór aige m ’fhaicinn agus rinn mi sin. Seachdain roimh a bhàs bha sinn a’ conaltradh ri chéile mar a b’àbhaist agus bu mhiann leis fios fhaotainn air mo chuspair airson An Deo Gréine, oir gheall mi fois a thoirt dha airson mios no dha. Bu bheag a shaoil aon de ’n dithis gu robh ceann-aobhar mo chuspair-sa fa chomhar mo shùla agus gu robh, ann an cùrsa Naduir, snàithean caol a bheatha-san a’ tighinn gu ceann-crìch. Deich laithean an déidh sin bha Domhnull, a mhac, aig dara ceann na ciste agus mise aig a’ cheann eile ’ga thasgadh anns an uaigh. Chuir mi ann an ainm buill a’ Chomuinn blàth-fhleasg de fhraoch agus de fhlùran eile a dh’ionnsaigh an tighe agus sgrìobh mi na briathran a leanas mar chomharradh:

“Mar chuimhneachan gràidh air ar


[TD 178]

[Leabhar XVII. Dara Mìos an Fhoghair, 1922. Earrann 12.]

caraid dìleas agus ar co-oibriche dealasach ann an cùis na Gàidhlig. – Bho Bhuill a’ Chomuinn Ghàidhealaich.”

Cha do smuainich mi air aig an ám ach b’ann air Badan Fraoich a sgrìobh e fhéin aon de na h-earrannan a b’fhearr a sgrìobh e riamh.

Bha móran chairdean aig Domhnull Mac-a-Phì anns a’ Chomunn aig an robh meas air fhein mar dhuine treibhdhireach agus mar charaid earbsach agus, mar an ceudna, airson nan oibrichean a rinn e cho coimhlionta. Bu duine blàth-chridheach, gràdhach e; duine fòghluimte ann am móran chànainean, fiosrach ann an eachdraidh agus ann an litreachas.

A bhàrr air gach subhailc a dh’fhaodar ainmeachadh bha a spéis do ’n eilean anns an do rugadh e. Bu taitneach leis tachairt air neach a mhuinntir an Eilean Sgitheanaich oir bha fuil uasal a’ Ghàidheil a’ ruith gu réidh ’na chuislibh. Bha, mar gum b’eadh, gaoir tarruing na mara ri cladaichean Ròaig a ghnath ’na chluasan agus boltrach cùbhraidh fraoch is blàthan Eilean a ghràidh ’na chuinneinibh.

Ré da bhliadhna dheug bha Mgr. Mac-an-Phì ’na fhear-deasachaidh air an leabhran so agus sgrìobh e móran earrannan de rogha rosg, gu h-àraidh an ám a’ chogaidh. Cho fada ’sa bhios leabhar-lann no aite tasgaidh leabhraichean ’nar rioghachd bidh cuimhne air Domhnull Mac-a-Phì. Tha a dhileab do na linntean a thig anns na Leabhrain Sgoile ged, mo chreach, nach fhaca e fein crioch air an t-aon mu dheireadh dhiubh.

Tha sinn ’ga ionndrain airson na h-oibre a bha e a’ deanamh agus tha sinn gu h-àraidh ’ga ionndrain airson luach a chòmhraidh agus a dhìlseachd mar cho-Ghàidheal.

“Dh’iadh ceò nan stùc mu eudann Chuilinn,
Is sheinn ’bhean-shith a tòrman mulaid,
Gorm shuilean ciùin ’san Dùn a’ sileadh
O’n thriall thu uainn ’s nach till thu tuille.”

NIALL.


[TD 187]

[Leabhar XVII. Dara Mìos an Fhoghair, 1922. Earrann 12.]

COMHRADH.

EADAR DOMHNULL MOR AGUS CAILEAN TAILLEAR.

LE IAIN MACCORMAIG, GLASCHO.

(A’ Cheud Duais aig Mòd Ghlascho, 1921.)

Domhnull (a’ teachd a steach) – Co tha gleidheadh an tighe so an nochd?

An Taillear (’na shuidhe a’ fuaigheal) – Tha na chuireadh a mach thusa co-dhiu, cho mór is ’ga bheil thu, ’s ged a tha an sean-fhacal ag radh:–

“Cha duine tàillear
’S cha duine dhà dhiubh;
Chuireadh fitheach ri creig
Dà fhichead ’sa dhà dhiubh.”

Ciod e do bharail air a sin? Ach co-dhiu nach beag a leigeas tu leas fharraid co a tha gleidheadh an tighe an uair a thig thu do thigh tàillear? Nach fhaod thu bhi gle chinnteach gu ’m bi an tàillear a stigh co-dhiu. Chan ionann is thusa ’s do sheorsa a dh’fhaodas an dùthaich a shiubhal aon uair is gu ’n tuit an oidhche; ach ma theid mise sgrìob do thigh mo choimhearsnaich saoilidh mi gu ’m bi a h-uile fear ’san dùthaich air a thogail leis na feannagan le cion aodaich mu ’n tig ceann seachduinn. Faodaidh gach duine an dùthaich a shiubhal ach feumaidh mise suidhe air a’ bhòrd-dhubh so gus am bi mi’m chruiplich cho mhór ris an each Ghallda a cheannaich Eoghan Bàn bho ’n Eirionnach mhór a bha a’ cruinneachadh nan craicionn an uiridh.

Domhnall – Agus nach blàth seasgar air a’ bhòrd-dhubh thu, a Chailein, faisg air a’ ghealbhan far nach tig a’ chlach-mheallain na ’s fhaisg ort na sgailc a thoirt air an uinneig laimh riut, is far nach leig thu leas arm as truime na snàthaid a’ laimhseachadh. Chan ionann is mise, a dh’fheumas dol gu m’chruachain ’sa chladach fheamann a chumail do sheorsa-sa ’san casan paisgte fodhpa air bòrd seasgar fiodha.

An Taillear – Nach e sin fhéin a doigh air <eng>production<gai> a dheanamh, mu ’n dubhairt am maighsteir-sgoil e. Nach math gu bheil thu dìcheallach a thoirt toraidh as a’ ghrunnd an deidh an droch bhiadhaidh a bh’oirnn an ám a’ chogaidh. Leòra! is iad tri rudan as mò a dh’fheuch rium riamh – aran-dubh a’ chogaidh, ìm Eoghain mharsanta agus pìobaireachd Eachainn Bhàin. A thaobh an arain ’san ime tha a’ chùis na ’s fhearr, ach tha pìobaireachd Eachainn ’nar taice fhathast, agus bithidh cho fhad ’sa theid aige air gaothaire a chuir ’na phluic, no na spuirean chròg ud a chuir air tuill sionnsair, gus a bheil na cearcan is na tunnagan an deidh gràin a ghabhail air an gogail ’s air an ràcail féin. Ach c’uin a chunnaic thu paipeir, a Dhomhnuill? Cia mar a tha cùisean an t-saoghail a’ dol a nis?

Domhnall – An dà fhuair mi paipeir an diugh fhéin bho Iain mo mhac, ’s chan ’eil cùisean a’ sealltuinn gu ro mhath idir.

An Taillear – Seadh, a Dhomhnuill.

Domhnull – Tha mi-chòrdadh anabarrach feadh an t-saoghail; ach am facas falaisg mhór riamh nach biodh smùdan thall ’sa bhos ’na làraich ioma la an deidh a cur as.

An Taillear – Nach ana-ceart a nis an rud, a Dhomhnuill, gum biodh a leithid de chumhachd aig aon neach ’sam bith is gun rachadh aige air an t-saoghal gu léir a chuir troimhe chéile uair air bith a shanntaicheadh e, mar a rinn an <eng>Ceasar<gai>. Agus an deidh ’s gu léir cha robh ann ach an gealtair. B’esan am famhair an uair a bha gnothuichean a’ dol leis. Cleas Dhùghaill Ruaidh a bha ’sa Bhlàr Bhuidhe, mharbhadh e samhanaich gus an rachadh tionndadh air? Ach bha Dùghall na b’fhearr nan <eng>Ceasar<gai>. Sheasadh Dùghall air an làraich air am bitheadh e ged a chailleadh e blàr. Ach cha b’e sin do ghealtair mór na h-Eòrpa. An uair a chunnaic e gu robh a dhruim ri talamh chaidh e am fasgadh na h-Olaind, direach mar a b’àbhaist do ’n chu ghlas aig Eoghan Cìobair a dheanamh an uair a gheibheadh e a ghiollachd aig banais-chon. Theicheadh e do ’n Bhaile Mheadhonach far an d’fhuair e a thogail. Air an amhuil cheudna an <eng>Ceasar<gai>, is tha a nis cleas Bodach na Gealaich air, a’ cur seachad na h-uine a’ gearradh chraobh. Ach saoil thusa, a Dhomhnuill, am beir iad am feasd air?

Domhnull – Tha eagal orm nach beir. Fhuair e do thigh na dìdinn, is faodaidh e glaodhaich mar a bhitheamaid a’ deanamh ’nar balaich an uair a dhìreamaid gu mullach na Creige Móire–

“Tha mi air mo bhaile mór,
Is feuch co chuireas as mi?”

An Taillear – Nach b ’e mo shaighdear e! An uair a chunnaic e gu robh an ruaig ’na dheidh dh’fhàg e a chuid ’sa chuideachd an sud gun uiread ’sa radh. “Chan ’eil aig gach duine ach a bhi toirt sgairbh a creagan dha fhéin.” Am balgair. Ach stad ort, a Dhomhnuill, a bheil guth air an fheadhainn eile, na <eng>War Criminals<gai>, mun d’thuirt Eoghan Bàn e.


[TD 188]

[Leabhar XVII. Dara Mìos an Fhoghair, 1922. Earrann 12.]

Domhnull – Thàtar a’ cur riutha co-dhiu agus a’ gealltainn deuchainn a chur orra, ach tha iad gu math màirneulach mun chùis, agus cleas na caillich a bha a’ tochras an t-snàtha, a’ tarruing na h-ùine cho math ’sa dh’fhaodas iad, am beachd, air a’ cheann mu dheireadh, gum faigh iad as. Tha a h-uile leisgeil ’ga ghabhail a tharruing na h-ùine. Do chleas féin, a Chailein, do na h-uile fear do ’m bi thu a’ deanamh aodaich, ha, ha!

An Taillear – Gun chiataibh ort, a Bhulgaria mhosaich, an ann ’gam choimeas-sa ris na biastan a tha thu? Am bheil cuimhn’ agad an fheirg a ghabh Seònaid a’ Chùbair an latha a bha i féin agus bean a’ ghreusaiche a’ trod mu na cearcan, ’san uair a thuirt bean a’ ghreusaiche “Bulgaria” rithe, ha! ha! Dh’ionnsaich sinn a’ leithid de dh’ainmeannan annasach an ám a’ chogaidh. Ach aig an ám cheudna, a Dhomhnuill, faodaidh tusa a bhi bruidhinn, ach is beag a tha fios agus ciod iad àmhghairean tàilleir. Bidh mise air uairean agus ged a rachadh agam air fuaigheal le m’làmhan is le m’chasan cha b’urrainn domh an sluagh a riarachadh. A leòra, cha b’urrainn ged a bhiodh snàthad an glaic gach òrdaig-mhóir agam, ’s mi ’gam chluich fhéin air a’ bhòrd-dubh so mar gum biodh partan tuathal air a dhruim. Cha bhi ach mo shùil air an uinneig agus an uair a chi mi duine a’ tighinn cha bhi ach an rud a bhios agam a thilgeil bhuam agus cuid an fhir a bhios a’ tighinn a ghabhail, ha! hà! Tha cleas buachaille an tairbh orm, a’ toirt oidheirp air a h-uile maighsteir a th’orm a thoileachadh. Tha direach, a Dhomhnuill, mi féin agus buachaille an tairbh cho mi-fhortanach ris an Ard-riaghladh féin, an Gobharmaid, mun d’thuirt Eoghan Bàn e. Tha sinn ’nar gillean aig a h-uile fear, ’sa h-uile fear a’ faotuinn a choire féin duinn. “Cha bu mhath leam gum bi mhi an Gobharmaid,” ars Eoghan. “Chan fhada dh’fhagar it’ innte.” Ach nam biodh e ’na thàillear chitheadh e nach biodh a shuidheachadh dad na b ’fhearr. Ach, a Domhnuill, bho ’n tha thu ’nad dheagh sgoilear, agus a’ leughadh nam paipeirean daonnan, an innis thu dhomh ciod e tha <eng>“Squandermania”<gai> a’ ciallachadh? Tha mi a’ tuigsinn gu bheil móran mu dhéidhinn anns na paipeirean an dràsda.

Domhnull – Ha! Hà! a Chailein! Nach breagh am facal! Tha <eng>“Squandermania”<gai> a’ ciallachadh, ana-cosguis, no mar a dh’fhaodas mi a radh, struidhealachd; a’ taomadh am mach airgid gun fheum, gun réuson. Nach tric a chunnaic thu an seorsa ruid sin ann ad choimhearsnachd – mi-stuamachd ann an laimhseachadh airgid. Thàtar a’ tagair gu bheil an Ard-riaghladh, no an Gobharmaid, mun d’thuirt thu féin e, a’ cumail mhìltean am postachan gun fheum agus a’ cur cosguis air an rioghachd – ormsa agus ortsa, mar gum b’eadh – agus gum bi an fheadhainn sin a th’air an sailleadh gu math ’nan cultaice do ’n Ard-riaghladh a rithis an ám taghaidh. Am bheil thu a’ tuigsinn?

An Taillear – A hà! Tha mi a’ tuigsinn a nis, agus is e an rud a tha thu ag radh as coltaiche na beachd a chuala mi fhathast. Leòrsa! bha cònnsachadh air <eng>“Squandermania”<gai> san tigh so an oidhche roimhe nach cualas riamh na bu ghéire am measg bhan mu aois sean mhaighdinn a bhiodh a’ dol a phòsadh. Chuireadh Dùghall Seònaid ’nar n-amhaichean air fad gur e ainm air seorsa ùr de bhuntàta a bh’ann. Chuireadh Niall Mór roimhe, an dubh ’san donn, gur ann a th’ann seorsa de ghalar a bhios a’ tighinn air eich, a chionn gun cuala esan an gobhainn Gallda ag radh gum b’e <eng>“Squandermania”<gai> a thug bàs an eich ghlais aig Tormod na Cachlaidh. Ach is e an rud a tha thusa ag radh, a Dhomhnuill, as coltaiche. Is e direach <eng>“Squandermania”<gai> a th’ann a bhi a’ toirt seachad iallan fada le leathrach fir eile, mar a rinn Iain Buidhe air Fear a’ Ghlinne. Chan ’eil teagamh nach e <eng>“Squandermania”<gai> Iain Bhuidhe a bhrist Fear a’ Ghlinne. Moire! Chan ioghnadh idir ged a bhios uiread de pheasain ag iarraidh do ’n Pharlamaid, ’s gun fear dhiubh ach airson uisge a tharruing g’a mhuileann fein.

Domhnull – Sin mar a tha, a Chailein, agus tha ’n aimhreit air shiubhal an uair a thoisicheas iadsan nach d’fhuair sgillinn troimh <eng>“Squandermania”<gai> air gearan, mar a tha thu féin is mise.

An Taillear – Tha thu aige, a Dhomhnuill, ach am bitheamaid le cheile a’ faotuinn sìneadh math an drasd ’sa rithis, chan abramaid aon fhacal ach a bhi cho tosdach ris an fheadhainn a tha ’nan sineadh ’sa chladh ud thall.

Domhnull – Nach ann mar sin a tha. Ach de “chan urrainn an cù cam a bhi thall ’sa bhos,” agus leis a sin tha an iorghuill air a bonn. Nach ’eil a rithis Achd Ur nan Sgoilean ’na cloich mhuilinn mu ’r n-amhaichean ged a tha e feumail.

An Taillear – Seadh, a Dhomhnuill, ciod e uime?

Domhnull – Tha uime gur gann a théid againn air ar cinn a thogail gun dàil le cìsean. Chan eagal nach ’eil e iomchuidh cothrom


[TD 189]

[Leabhar XVII. Dara Mìos an Fhoghair, 1922. Earrann 12.]

fòghluim a thoirt do ’n òigridh, ach tha mi am beachd gu bheil e gle bheag tuilleadh ’sa chòir a bhi a’ toirt orra fuireach anns an sgoil ann an seadh gus am bi iad a suas ri seachd bliadhna deug a dh’aois.

An Taillear – Seachd bliadhna deug a dh ’aois! A Shiorraim ’sa Righ! Nach ioma fear is té a bha pòsda aig an aois sin. Ma leanas an ruith air an ruaig chan fhada gus an cluinn sinn fear-eiginn a bhi air a thoirt air beulaobh an t-Siorraim a chionn nach ’eil e a’ cumail na mnatha ’san sgoil. An cuala duine riamh a’ leithid de bhlaomasdaireachd? Seachd bliadhna deug! Mise, mise ’n diugh!

Domhnull – Is e sin ma tha sinn a’ tuigsinn an Achd.

An Taillear – Tuigsinn ann no as, tha sinn a’ tuigsinn gu bheil seachd bliadhna deug a dh’aois mum fag balach an sgoil mi-chiatach.

Domhnull – Thig an gnothuch trom oirnn gun teagamh, ach nach breagh an rud an sluagh a bhi air am fòghlum?

An Taillear – Is breagh gun teagamh agus is math, ach chunnaic mi riamh “gur a miosa nan t-uireasbhuidh tuilleadh ’sa chòir.” Tha am fòghlum an deidh cuid de ’n òigridh fhagail cho pròiseil cheana is nach fhada gheibh thu duine a chuireas a làmh an obair shalaich idir.

Domhnull – Agus nach gasda gun teid aig neach air aran làthail a chosnadh le làmhan glana.

An Taillear – Is gasda, gasda, a Dhomhnuill, ach tha measarachd anns a h-uile rud. Ciod e am feum a tha an Laidionn, an Gréigis no an Eabhra a dhol a threabhadh do dh’Achadh a’ Charragh no a dh’iasgach ghiomach gu Sgeir an t-Saothaich? An innis thu sin dhomh?

Domhnull – Ach, a Chailein, cha leig duine aig am bi am fòghlum sin a leas làmh a chuir an crann no air ràmh, ach am peann a ghlacadh.

An Taillear – Nach e seo a nis an gnothuch. Nach ann air a sin a tha mi a’ tighinn. Tha thu a’ faicinn, a Dhomhnuill, tha bunaitean na rioghachd air an dearbh-stéidheachadh air obair làmh – obair làmh anns a h-uile seadh. Ach ma tha an sluagh air fad a’ dol a bhi ’nan dotairean, ’nam fir-lagha is ’nam ministeirean, co, a nis, a tha a’ dol a dh’obair? Chan urrainn fear a’ phinn aon sgriob a chuir air paipeir gus am bi fear na piocaid ag obair greis an toiseach. Am bheil thu a’ faicinn?

Domhnull – Gle cheart, a Chailein. Ged a bha mi an aghaidh nan cìsean bha mi air taobh an fhòghluim, ach cha do sheall mi idir ’san rathad sin air a’ chùis. Chan urrainn do na buill a tha sinn a’ cur do ’n Phàrlamaid gin de an geallaidhean a ghleidheadh agus feumaidh iad rud-eiginn a dheanamh ged a b’e cron fhéin e.

An Taillear – Neo-ar-thaing mur a geall iad, agus creidear iad a h-uile h-uair a thig iad an ám taghaidh, ged a bhios fios againn gun d’thug iad an car asainn a h-uile h-uair roimhe sin. Tha an sluagh, a Dhomhnuill, coltach ris an each odhar agad fhéin an uair a theid thu a bhreith air do’n mhonadh. Bidh tu agus boineid fhalamh ann ad laimh agus tu a’ glaodhaich, “pruisoth”! “pruisoth”! “pruisoth”! Tha an t-each bochd ’nad chòmhdhail ’na ruith, is fiughair aige ri làn beòil de shiol; agus is ann an uair a bhios e agad air dhosan a chi e gun deach an car a thoirt as. Sin agad, a Dhomhnuill, mar a tha an fheadhainn a bhios ag iarraidh do ’n Phàrlamaid. Tha cleas a’ chait orra, a’ deanamh crònan doibh féin, agus cleas an eich uidhre féin oirnne, creididh sinn iad a h-uile h-uair a thig iad.

Domhnull – Tha thu ceart ann an seadh, a Chailein, ach–

An Taillear – Tha mi ceart anns a h-uile seadh.

Domhnull – Is e bha mi a’ dol a radh gu bheil e gle fhurasda coire fhaotuinn do neach an ughdarras ge b’e air cho math is gum bi a rùn. Seall thu, ma ’s e am ministear fhéin e, mur ’eil an sluagh a’ tighinn am mach do ’n eaglais thàtar a tagair a’ mhinisteir; ach ma theid a h-uile duine do ’n eaglais cho tric ris a’ mhinistear cha bhi aite suidhe falamh innte Dòmhnach ’sa bhliadhna. Buinidh dleasnas do ’n dà thaobh.

An Taillear – Ceart agus ro-cheart, a Dhomhnuill, ged nach buin an dà rud d ’a cheile, ach nan rachamaid air an amhuil cheudna air fad do ’n Phàrlamaid bhiodh gach ni a bhuineadh do ’n rioghachd tur a réir ar miann. Nam biodh a’ chùis mar sin nach fad o ’n bha am fearann air a roinn, ha! ha! ’Dhomhnuill!

Domhnull – Faodaidh sin a bhi, ach mar tha fios agadsa, agus aig a h-uile tàillear, tha e eu-comasach an sluagh uile a riarachadh, ach air a shon sin ’s air fad, is ioma ath-leasachadh math a tha a’ Phàrlamaid a’ deanamh, ged a tha iad a’ tighinn gle throm air cuid. Nach gasda an rud “Achd an Dìon Shlàinte”?

An Taillear – An e sin an t-Achd so nach leig thu leas an dotair a phaigheadh? ’S e na tha mise a’ faicinn anns an Achd sin ged bhithinn ri uchd bàis nach tig an dotair g’am


[TD 190]

[Leabhar XVII. Dara Mìos an Fhoghair, 1922. Earrann 12.]

fhaicinn gus an togair e féin, agus an uair a thig e tha mi an dara cuid na ’s fhearr no marbh. Sin na chi mise an Achd – an Achd – an rud a thuirt thu fhein, a Dhomhnuill.

Domhnull – Achd an “Dìon Shlàinte.”

An Taillear – Seadh, theid mise cho fileanta ris a’ Bheurla fhein ’sa theid mi ris na facail mhóra agadsa, a Dhomhnuill. Ach stad so ort. An cuala tu ciod i a’ chàin a dh’fheumas na Gearmailtich a phaigheadh? Tha mi an dochas gun tig orra taobh cearr an treasbagan a thionndadh am mach. Nam b’ann air an làimh-san a bha ’n tarruing chan fhagadh iad cearc a’ gogail air dùnan am Breatunn.

Domhnull – An dà bha mi a’ leughadh an diugh fhéin gu bheilear a’ dol a bhi gu math cruaidh orra.

An Taillear – Gasda. Tha mo chead aca – seadh, a Dhomhnuill?

Domhnull – Tha coltach leamsa gu bheil aca ri aona mile deug agus trì cheud muillion punnd Sasunnach a phaigheadh!

An Taillear – Aona mile deug agus trì cheud muillion punnd Sasunnach! Ciod e uiread ’sa tha sin, a Dhomhnuill?

Domhnull – An da chan ioghnadh idir thu ’ga fharraid. Tha e gle fhurasda an t-suim a chuir an sgriobhadh mar a ni iad air a’ chunntas mhìltean a tha eadar an talamh agus a’ ghealaich, ach is e rud eile th’ann a ghabhail a steach. Mar choimeas, tha iad ag radh nam biodh na buinn air an cur oir ri oir gun rachadh iad trì uairean mun cuairt an t-saoghail.

An Taillear – Saoil nach b’e an crios e, a Dhomhnuill! Bheir sin rud beag de ’n uabhar asda.

Domhnull – Thainig sin asda cheana. Tha iad gle shuairce an diugh, ach ’s ann gus am faigh iad beagan air an aghaidh.

An Taillear – Tha iad direach, a Dhomhnuill, coltach ri móran eile is aithne dhuinn seachduinn roimh ’n Chomanachadh, ach mar dhaoine eile seachduinn ’na dheidh. Ach ged a bhiodh an aodainn cho fada ri aodann Mhurchaidh a’ phoca an uair a bhios e féin ’s na cailleachan a’ cònnsachadh mu phrìs an t-snàth, cha leiginn òirleach leis na biastan.

Domhnull – Tha mi leat an sin, ach am bheil thu a’ toirt an aire ciod e a tha thu a’ deanamh?

An Taillear – O! Fheara ’sa dhaoine! Is ann a tha mi an deidh clò glas an dotair fhuaigheal ri clò gorm Iain Mhóir! Sin agan ciod e a rinn càin nan Gearmailteach orm. Tha mi’n deidh briogais Iain Mhóir a dheanamh coltach ri bàta Mhic Iain Ghiorr, taobh dhith dubh is taobh dhith bàn. Ha! ha! Nach bu ghasda shealladh Iain Mór a’ dol do ’n eaglais Di-dòmhnaich is e cho breac-stiallach ri tarbh Gallda Mhagsall. Ha! hà! A Dhomhnuill!

Domhnull – Tha an t-ám agamsa falbh gu dearbh, agus leigeil leat dol air t’aghaidh le t’obair an sàmhchair, air neo bidh tu ’gam thagar airson cuid nan coimhearsnach fhuaigheal ri chéile.

An Taillear – Ho, hó! ’Dhomhnuill! Ach feuch nach bi thu fada gun tighinn a rithis. Chan fhaigh mi naidheachan an t-saoghail ceart no cothromach ach an uair a thig thu fhéin. Nach cuala tu cheana an dìol a chaidh a dheanamh air <eng>“Squandermania”<gai> aig cuid de m’luchd céilidh.

Domhnull – Mar a theab thu féin a dheanamh air briogais Iain Mhóir, a Chailein. Oidhche mhath leat matà.

An Taillear – Mar sin leatsa, is feuch gun tig thu an uair a gheibh thu an ath phaipeir ged a bhiodh e mìos a dh’aois. Slàn leat.

(A’ Chrìoch.)
