[TD 1]

[Leabhar VI. Treas Mios an Fhoghair, 1910. Earrann 1.]

COMUINN GHAIDHEALACH.

Air a’ mhìos so am baile ’s an dùthaich tha na Comuinn Ghaidhealach a’ dol an gréim obair a’ gheamhraidh. Tha àm us àite coinneachaidh air an socrachadh, agus tha cuspairean freagarrach air an deasachadh airson eòlais agus fearas-chuideachd; tha sgoiltean Gaidhlig air an cur air bonn anns gach ceàrn far am bheil Gaidheil a chòmhnuidh, agus mar sin tha cothrom aig na Gaidheil, sean us òg, tuilleadh eòlais fhaotainn air cànain, litreachas agus eachdraidh an dùthcha féin. Tha na sgoiltean feasgair agus na coinneamhan Gaidhealach a tha nis cho lìonmhor air feadh na dùthcha a fosgladh suas cothroman a chum eolas a mheudachadh nach robh idir ann ré nan lìnntean a dh-fhalbh.

Cha ’n urrainnear a smaointeachadh dòigh a’s fearr agus a’s buannachdaile feasgar fada geamhraidh a chur seachad na bhi ’gabhail fàth air na sochairean sin a tha fosgailte do gach neach. Do ’n òigridh gu sònraichte, tha e mar fhiachaibh orra gach cothrom a ghlacadh a chum iad féin làn-uidheamachadh airson obair am beatha. Tha cothroman aig an làimh nach robh aig an sìnnsearan—glacadh iad na cothroman sin gu dian, dùrachdach nuair a tha iad fosgailte dhaibh, agus an òige air an taobh. Faiceadh agus tuigeadh iad—agus biodh so air a sparradh orra le am pàrantan—gu ’n ann a mhàin le dìchioll ’us sìor-bhuanachas air toir eolais, is urrainnear feothas no àrdachd ann an dreuchd sam bith a ruigheachd.

Anns an t-seadh so bu mhiann leinn gu ’m biodh an òigridh Ghaidhealach a’ dol an co-bhoinn le na Comuinn agus na sgoiltean Gaidhlig a tha fagus dhaibh, agus gu ’m biodh gach misneach air a thoirt dhaibh cuid agus pàirt a ghabhail ann an cùisean nan Comunn. Tha e nadurra agus riasanta gu ’m biodh an òigridh Ghaidhealach air an stiùradh gu bhi a’ gabhail tlachd anns na cùisean sin a bhuineas d’ an dùthaich, agus gu ’m bi iad air an teagasg spéis agus gràdh a bhia ca do gach nì co-cheangailte ri tìr am breith. Thigeadh e, ma tà, do luchd-riaghlaidh nan Comunn Gaidhealach a bhi cleachdadh gach meadhon ’nan comas gu bhi ’gabhail a staigh ’nam measg a’ mhuinntir òga, a chum ’s gu ’m bi iad air an oileineachadh ann an cànain, eachdraidh, agus cleachdan an dùthcha féin.


AM FOGHARADH.

Tha an latha nis a’ giorrachadh gu luath, tha deireadh an fhogharaidh aig làimh, agus thatar a dlùthachadh air oir a’ gheamhraidh. Bha an aimsir caochlaideach gu leòir aig toiseach an fhogharaidh, agus bha na dùilean—gaoth ’us uisge—a’ bagradh léir-sgrios


[TD 2]

[Leabhar VI. Treas Mios an Fhoghair, 1910. Earrann 1.]

a thoirt air toradh an fhearainn. Dh-fhuilingeadh calldach mór an cuid chearnan d’ an dùthaich, chionn chaidh móran millidh a dheanadh air cinneas an fhearainn le uisgeachan ’us tuiltean troma a bhrùehd a mach thar an claisean agus a ghiulain léir-sgrios ’nan lorg. Ach air teachd a’ mhìos mheadhonaich thainig atharrachadh air na dùilean; sgapadh na neòil dhubha, dhorcha air falbh, theich gruaimean nan speur, agus thainig teas ’us tiormachd ’nan àite. Chuir gnùis fhialaidh, chaoimhneil na gréine aoibhneas agus subhachas air aghaidh an t-saoghail, tha chruitheachd uile ri gàirdeachas, agus tha na h-achaidhean arbhair a tilgeadh dhiù an tromadais, agus a’ togail an ceann fo chumhachd a blàiths. Tha am barr òr-bhuidhe a’ toirt cuiridh do ’n bhuanaiche, tha an tuathanach le sùrd ’us ùinich a’ deasachadh innealan an fhogharaidh, agus a’ gairm air a chuid sheirbheiseach thun an achaidh-bhuana. Tha na h-eich air an cur ’s a’ chuing; tha an t-inneal-gearraidh le fead agus srann a’ cur ri leathad an arbhair; tha na h-eòin-sheilg a bha faotainn fasgaidh ’us fàrdaiche anns a’ choirce le sgread a’ gabhail nan iteag thun àite a’s tearuinte; tha lìonmhorachd làmh a’ frithealadh do ’n bhuanaiche—cuid a’ tional, cuid a’ ceangal, agus cuid a’ cur nan sguab air bonn. Is àite aoibhneach, cridheil an t-achadh-buana—cha ’n ’eil leisg no lunndaireachd an sin, ach gach aon a’ deanadh a chuid gu toradh an fhearainn a chruinneachadh.

Thainig a nis an deireadh-buana, agus tha an tuathanach a’ cur na h-iodhlainn an òrdugh airson gabhail a staigh nan sguab. Tha an aimsir fàbharach, tha an t-arbhar caoin, cruaidh; agus tha an cur-a-staigh air tòiseachadh. Tha na h-achaidhean lom, agus tha an iodhlann làn—gach mulan dìonach, tearuinte fo thubha ’s ròpa.


[TD 3]

[Leabhar VI. Treas Mios an Fhoghair, 1910. Earrann 1.]

BARDACHD DHONNACHAIDH BHAIN IS MHIC MHAIGHSTIR ALASDAIR AIR AN COIMEAS RI’ CHEILE.

LEIS AN URRAMACH GILLEASPUIG MACDHOMHNUILL, CILLTARLATAIDH.

II.

Ged a thachair do Dhonnachadh Bàn a bhì an arm Righ Deòrsa anns a Bhlàr so, cha ’n ’eil e coltach gu ’n robh aigne gle laidir air an taobh sin. Coltach ris na bàird uile bha Donnachadh fo chorruich ’nuair a bha ’n deise Ghaidhealach air a toirmeasg, agus ann an “Oran na Briogais” tha e tionndadh gu tur an aghaidh luchd-riaghlaidh na dùthcha a dh’ orduich Achd Righ agus Parlamaid cho ain-tighearnail ris an lagh so. So mar a tha am bàrd a bha cogadh air taobh Righ Deòrsa ann am bliadhna Thearlaich ag radh—

“S o tha na briogais liath ghlas
Am bliadhna cur mulaid oirnn,
’S e ’n rud nach fhacas riamh oirnn
’S nach miann leinn a chumail oirnn,
’S na ’m bith’maid uile dìleas
Do ’n righ bha toirt cuireadh dhuinn
Cha ’n fhaicte sinn gu dìlinn
A strìochdadh do ’n chulaidh so.”

Tha “Oran na Briogais” a’ leigeil fhaicinn c’ aite ’n robh cridhe bhàird.

Mur an robh Blàr na h-Eaglaise Brice agus an lagh a thug am féileadh bho na Gaidheil nan cuspairean gus spiorad na bàrdachd a dhùsgadh gu mór bhuaidh agus dealas ann an Donnachadh Bàn cha b’ ann mar sin a bha a thaobh Alasdair. Dh’ éirich oighre a Chinn Chinnidh—Raonull Og Mac-’ic-Ailein—le oighre nan Stiubhartach agus bho thoiseach gu deireadh thilg Alasdair e féin le dùrachd a chaidh thar tomhais ann an cuisean a Phrionnsa. Eadhon mu ’n d’ thainig Tearlach idir a nall thar chuan ghlac Alasdair a chlàrsach agus sheinn e gu fonnmhor a chliù mar oighre dligheach a’ chrùin. Anns an “Oran do na Finneachan Gaidheal ach” tha e sealltuinn thairis air na tonnan dùbh-ghorm gu teachd Thearlaich oig Stiùbhard—

“Lion deoch slàinte Thearlaich,
A mheirlich stràic a chuach,
B’ i sud an ioc-slaint àluinn
Dh’ ath-bheothaicheadh mo chàileachd
Ged a bhiodh am bàs orm
Gun neart gun àdh gun tuar
A Righ nan dùl a chur do chabhlach
Oirnn thar sàl le luath ’s.”

Bha Alasdair aig an am so ’na Mhaighistear Sgoile Sgìreachd Eilein Fhionnain—ach cha bu luaithe thainig an sgeul gu ’n robh am Prionnsa air tir an duthaich Chlann Raonuill, na thilg e air falbh cat nan naoidh earball—dh’ fhàg e ’n sgoil fo churam Raonuill, a mhac, agus ghabh e lom is direach far an robh bratach rioghail Thearlaich a’ crathadh ann an soirbheas nam beann, le chlaidheamh ’s le chruit-chiùil—

“Moch ’s a’ mhaduinn ’s mi dusgadh
’S mór mo shunnd ’s mo cheòl gàire,
’Nuair a chuala mi ’m Prionnsa
Thigh’nn a dhuthaich Chlann Raonuill.”

Bha feachd Thearlaich air a sgapadh air monadh Chulfhodair, ach bha am bàrd fada mn ’n do chaill e ’dhòchas gu ’n tilleadh am Prionnsa rithist gus a chòraichean a thoirt a mach. ’Nuair nach faodadh e moladh Thearlaich a thogail gu follaiseach shéinn


[TD 4]

[Leabhar VI. Treas Mios an Fhoghair, 1910. Earrann 1.]

e chliù fo shamhla òigh air an robh gach mais’ agus àilleachd a chunnacas riamh air mnaoi.

“A Mhórag cheutach a chiùil dualaich
Gur h-e do luaigh a th’ air m’ aire
’S ma dh’ imich thu null thar chuain oirnn
Gu ma luath a thig thu thairis
’S cuimhnich thoir leat bannal ghruagach,
Luaidheas an clo ruadh gu daingean.”

Gun a bhi dol a stigh ni ’s faide anns an taobh so de bhàrdachd Alasdair tha e soilleir gu ’n do dh’ fhàg cogadh Thearlaich dileab a tha ro luachmhor aig litreachas na Gaidhealtachd, anns na h-orain a rinn am bàrd so gu bhi brosnachadh a luchd-dùthcha anns an aobhar do ’n d’ thug e spéis cho mór.

A tionndadh a nis gu bàrdachd Dhonnachaidh Bhain tha sinn a’ faicinn gu ’n robh a’ ghairm no an dreuchd a bha e leantuinn—’se sin mar fhorsair do Iarla Bhraidh-Albainn—fàbharach gu bhi dùsgadh smuaintean agus aignidhean a’ bhàird. Anns a cheud earrann de bheatha chuir e seachad móran de aimsir a mach am measg oirdheirceas a’ chruthachaidh agus gu h-àraidh ann a’ bhi gabhail beachd air gach nì a bha co-cheangailte ri fiadhach nam beann. Ma thug cogadh Thearlaich cothrom do chumhachdan bàrdail Alasdair, fhuair Donnachadh Bàn deachdadh agus àrdachadh inntinn bho shiubhal na frithe. Cha robh h-aon de na bàird Ghaidhealach a sheinn mu ’n bheinn sheilg air dhoigh ni ’s ceolmhoire na rinn esan. Thilg e sgèimh is maise air Beinn Dòrain agus air Coire Cheathaich, air na daimh dhonna agus na h-eildean a bha ’g an tathaich nach teirig ’s nach teid air dì-chuimhn fhad ’s a bhios a Ghaidhlig air a labhairt ann an tir nam beann. Chuir e ùidh neo-chumanta ann a fiadh-bheathaichean na frithe. Ged a bha na sleibhtean agus na coireachan ’s an do chaith e iomadh la, le ’n trusgan àillidh nan iomadh dath, le ’m blàthan boidheach ’s le ’m fàileidhean cùbhraidh, maiseach agus ion-ghraidh; ged a bha ’n t-urram thar gach beinn aig Beinn Dorain, ’s ged a bha Coire-Cheathaich tlachd-mhor os cionn gach ionad fàsail—bha iad a tarruing am mach aignidhean a’ bhàird gu h-àraidh mar ionadan far a faicte’ comunn aotrom na frithe ag imeachd troimh ghlinn agus ghlacaibh le ceumaibh siùbhlach neo-airtneulach. Bha eadhon an gunna, an t-inneal bàis, leis an tric ’n do thilg e fear cabrach nam frithe, air a mholadh ann a rannaibh neo-bhàsmhor. Thug e Nic Coiseam mar ainm air a’ ghunna—b’i a cheud ghaol agus bu bhrònach là an dealachaidh—

“ ’Nuair chaidh mi do Ghleann Lochaidh
’S a cheannaich mi Nic Coiseam,
’S mise nach robh gòrach
’Nuair chuir mi ’n t-òr ’g a fuasgladh.
Thug mi Choire-Cheathaich thu
’N uair bha mi féin a’ tathaich ann,
’S tric a chuir mi luidhe leat
Na daimh ’s na h-àighean ruadha.”

(Ri leantuinn.)
