[TD 37]

[Leabhar VI. Darna Mìos a’ Gheamhraidh, 1910. Earrann 3.]

OBAIR A THA ROMHAINN.

Cha luaithe chaidh Mòd na bliadhna so seachad na tha luchd-riaghlaidh a’ Chomuinn Ghaidhealaich an gréim na h-obaire airson bliadhna eile. Tha obair a’ Chomuinn mór agus farsuing, agus thatar a greimeachadh gu durachdach air cùisean a tha buintinn gu dlùth ri math na Gaidhealtachd. Tha móran chùisean r’ an réiteachadh, r’ an socrachadh ’us r’ an cur air dòigh, agus cha deachaidh seachduin seachad o àm a’ Mhòid gus a nis nach do choinnich gach roinn de ’n Chomhairle-riaghlaidh a chum obair a’ Chomuinn a chur air aghaidh. Bho àm gu àm, agus bho thoiseach bliadhna gu a deireadh, tha móran uine agus saothrach air a thoirt gu sunndach, fialaidh le luchd-dreuchda a’ Chomuinn a chum na crìche sin. Tha gach oidheirp dhligheach air a chleachdadh gu bhi ’dealbh a mach agus a cleachduinn nam meadhonan a’s fhearr agus a’s freagarraiche chum rùntan a’ Chomuinn a choimhlionadh. Am measg oibrean eile tha oidheirpean sònraichte air an cleachdadh airson foghlum nan oigridh Ghaidhealach a dheanadh ni ’s éifeachdaiche agus ni ’s coimhlionta. Tha an Comunn ’n an earalas gu ’m bheil iomadh cnap-starraidh ’s an rathad, ach tha iad a’ cur rompa gu ’m bi teagasg na Gaidhlig anns na sgoiltean Gaidhealach air a chur air bonn ni ’s coimhlionta na bha e roimhe so. Tha iad dearbh-chinnteach gu ’n còir fòghlum na cloinne tòiseach leis a’ chànain is aithne dhaibh ma bhios an oilein slàn, fallain; agus cha deanar dearmad air na meadhonan a chleachdadh gus na rùntan sin a choimhlionadh.

Tha an t-àm a tarruing dlùth anns am bi buill-riaghlaidh nan sgoiltean air an taghadh, agus tha e iomchuidh gu ’m bi còirichean na Gaidhlig air an cur gu soilleir fa chomhair an luchd-iarraidh. Tha am modh-taghaidh a nis air atharrachadh—tha e ni ’s farsuinge na bha e, agus tha còir-taghaidh an t-sluaigh air a mheudachadh fo ’n riaghladh ùr. Mar so tha cothroman nan Gaidheal ni ’s fhearr agus ni ’s motha gu bhi cleachdadh an comas-taghaidh, agus tha e mar fhiachadh air gach Gaidheal, agus ’na dhleasdanas sònraichte, gu ’n cleachd e a chòir ann a bhi ’toirt a ghuth’ agus a chuideachaidh do ’n luchd-iarraidh a tha bàigheil ris a’ Ghaidhlig agus a bheir gealladh gu ’m faigh i àite cothromach mar chuspair ann an cùrsa-teagaisg nan sgoiltean.

An uine ghoirid bi’, an Comunn Gaidhealach a’ deanadh gairme air sluagh na Gaidhealtachd airson an cumhachd agus an cuideachaidh as leth teagasg na Gaidhlig anns na sgoiltean, agus tha sinn an dòchas gu ’n cuir na Gaidheil ann an ùghdarras aig àm taghaidh a’ mhuinntir sin a tha da-


[TD 38]

[Leabhar VI. Darna Mìos a’ Gheamhraidh, 1910. Earrann 3.]

rìreadh air taobh na Gaidhlig. Mar chuspair-oileineachaidh, mar chànain a rinn eachdraidh agus aig am bheil eachdraidh urramach, mar chànain a chum suas a ceann ré nan linntean fada a chaidh seachad a dh-aindeoin gach ionnsuidh a thugadh oirre, mar chànain a tha beò, foghainteach, agis air a bruidhinn le mìltean aig an taigh ’us thairis, is cinnteach gur airidh a’ Ghaidhlig a h-àite féin air clàr-teagaisg nan sgoiltean Gaidhealach.


BARDACHD DHONNACHAIDH BHAIN IS MHIC MHAIGHSTIR ALASDAIR AIR AN COIMEAS RI’ CHEILE.

LEIS AN URRAMACH GILLEASPUIG MACDHOMHNUILL, CILLTARLATAIDH.

III.

An deigh do Dhonnachadh iomadh bliadhna chur seachad mar fhorsair ann an Coire-Cheathaich ’s am Beinn Dòrain, bha e tri bliadhna ann a’ feachd-dion Bhraidh-Albainn, agus tri bliadhna as a dheigh sin chaidh e dh’ fhuireach an Duneideann far an robh e seachd bliadhna ann a’ freiceadan a’ bhaile. ’S ann a thaobh a’ chaochlaidh a thainig air a shuidheachadh ’nuair a leig e seachad fiadhach nam beann agus Nic Coiseam, agus a ghlac e greim air a mhusg


[TD 39]

[Leabhar VI. Darna Mìos a’ Gheamhraidh, 1910. Earrann 3.]

ann a’ seirbhis baile Dhuneidean a rinn e ’n t-oran a tha toiseachadh,

“ ’S iomadh car a dh’ fhaodas
Tigh’nn air na fearaibh.”

B’ fheudar dealachadh ri Nic Coiseam a sheann bhan-charaid—ach ma ’s fior fhnair e comhfhurtachd. Thubhairt Caiptein Caimbeul a bha ’n geard a’ bhaile ris a bhàrd—

“Gu ’m b’ aithne dha bantrach
An aite falaich
’S gu ’n deanadh e àird
Air a cur am charaibh.
Rinn e mar a b’ àbhaist
Cho maith ’s a ghealladh
Thug e dhomh air laimh i
’S am paigheadh ma’ ri, 
’S ge b’e bhios a feorach
An taobh bha ’naire,
Their iad rithe Seonaid
’S b’e Deorsa Seanair.”

Tha e seinn gu h-aotrom aighearrach mu ’n atharrachadh a thainig air a chrannchur ’nuair a dhealaich e ris an t-seann ghunna-seilg aguis a fhuair e am musg na aite,

“Leig mi dhiom Nic Coiseam
Ged tha i maireann,
’S leig mi na daimh chròcach
An taobh bha ’n aire,
Ιs thaobh mi ris an òg-mhnaoi
’S ann leam nach aithreach,
Cha ’n ’eil mi gun stòras
O’n phos mi ’n ainnir.”

Gidheadh tha dearbhadh againn gu ’n robh e na aobhar mulaid agus bròin d’ a chridhe a bhi dealachadh ris na beanntan agus na gleanntan a b’aithne dha. Tha “Cead deireannach nam beann” a cur thairis le smuaintean tiamhaidh, muladach, ann a bhi fagail duthaich a bhreith agus gu h-araidh na h-aiteachan am biodh e siubhal a gharbhlaich,

“ ’Nuair bhiodh a’ ghrian ag eirigh
’S nuair bhiodh na feidh ’san langanaich.”

’Nuair a thionndaidheas sinn a rithist bho Dhonnachadh gu Alasdair cha ’n ’eil sinn a’ faicinn gu ’n robh móran buaidh aig a dhreuchd no ghairm air a bhardachd cho fad’ ’s a bha e na Mhaighistear Sgoile. Gun teagamh tha bardachd Mhic Mhaighistir Alasdair a’ leigeil fhaicinn gu’n d’ fhuair e ard-fhoghlum, gu ’n robh am fiosrachadh sin aige a tha teachd bho leabhraichean, eachdraidh na Greige agus na Roimhe agus nan diathan agus nam ban-diàthan d’ an robh muinntir nan dùthchanna sin a’ toirt aoraidh. Tha na h-ainmean Phoebus, Bhenus. Mars, Eolus, Neptune, agus feadhain eile air an craobh-sgaoileadh air feadh bardachd Alasdair. Cha ’n ’eil mi ’g radh co dhiùbh tha gus nach ’eil na nithean sin a’ cur maise no chaochladh air obair nam bàrd ach tha e feumail ann a bhi samhlachadh saothair nam bard r’a chéile gu’n toireamaid fanear an t-eadar dhealachaidh so a tha eatorra. Cha ’n ’eil bàrdachd Dhonnachaidh Bhain a’ nochdadh gu’n robh e riamh ann a’ sgoil sam bith ach ann a’ sgoil nàduir. Tha sinn a’ tachairt ri “Cupid” uair no dha ach cha robh sin ach air sgàth an fhasain.

’N uair a bheir sinn fainear buaidhean bàrdail na dithis so bho leth a stigh agus gun ghuth air na h-aobharan bho ’n leth a mach a bha buintinn riutha tha iad a’ tigh’nn ni ’s dluithe d’a chéile mar dhaoine air ’n do thuirling spiorad na bàrdachd. Aig toiseach na h-ochdamh linn deug araon ’s a Ghalldach agus anns a’ Ghaidhealtachd bha bàrdachd a’ gabhail cumadh sonruichte. Bha na bàird a’ cur an smuaintean anns an aon dealbh. Bha iad eagnaidh, innleachdach, ealanta gun mhóran doimhneachd no farsuingeachd, a’ leantuinn eisimpleir nam bàrd ainmeil mar a bha Pope agus Dryden a fhuair cliù air son soilleireachd agus geur labhairt nan rann a chuir iad r’a chéile, gun a bhi sealltuinn idir ri nadur araon anns a’ chruthachadh bho ’n leth a mach no ann an cridhe ’n duine bho ’n leth a steach air son brìgh no deachdadh bàrdachd. Ach anns an ochdamh linn deug agus gu h-araidh an dara leth thainig spiorad ùr a steach do na bàird agus bha iad air an gluasad gu bhi faicinn agus a’ cluinntinn ann a nadur fior mhathair altrum nam bàrd—teachdaireachd do ’n cridheachan a bha làn airidh air eisdeachd. Cha ’n ’eil fhios daonnan co as a tha spiorad na bàrdachd a teachd no c’ aite bheil e dol agus shéid an anail urar so air na bàird gun fhios doibh féin ’g an togail air sgiathan an ath-leasachaidh bhàrdail so suas gus an stùc a b’ àirde air Parnassus.

Ma dh’ fhaighneachdar a cheisd có am bàrd dhe ’n dithis bu mhodha agus a b’ àirde cumhachdan cha ’n ’eil an fhreagairt gle fhurasda toirt seachad. Bha iad eadar-dhealaichte, bha an dara h-aon a’ toirt barr ann an aon doigh agus am fear eile air dhoigh air leth. Ann a’ fior neart, air leth bho ghibhtean eile, a theagamh gu feumar Alasdair a chur anns a cheud àite. Cha do chuir aon de na bàird Ghaidhealach, o chionn da chiad bliadhna, bàrdachd ri chéile ata anns a’ h-uile seadh cho cumhachdach ri


[TD 40]

[Leabhar VI. Darna Mìos a’ Gheamhraidh, 1910. Earrann 3.]

“Sgiobaireachd Chlann Raonuill.” Chaidh Alasdair a thogail air Cladach Oirir-Ghaidheal—bha e eolach air marachd am measg eileinean a’ chuain an Iar, agus dhe ’n eolas sin dhealbh e ’n Dan cuain so. Co dhiùbh bha na speuran soilleir no bha iad fo ghruaim, co dhiubh bha na gaothan air an ceangal agus air an cumail tosdach ’nan ionadan taimh, no bha saorsa aca gu séideadh ’nan làn neart; co dhiùbh bha an fhairge air a dùsgadh gu corruich agus a bha na stuadhan a’ bristeadh nan cobhar geal air creagan cruaidh a’ chladaich, no bha i tosdach seimh, ciuin le feàth nan eun, bha Alasdair lan choimhlionta gu bhi ’ga innse’ ann am bàrdachd gun mheang. Rinn e so anns a’ ‘Sgiobaireachd.’ Bha a’ bhirlinn, an iurach aluinn aighearrach air a h-uidheamachadh le gach goireas; bha an sgiobadh uile air an taghadh gun uireasbhuidh gun dith; chuir iad a toiseach ri muir ’s a h-aghaidh ri tìr agus thog iad na siuil bhaidealach ri aghaidh nan crann mu eiridh na greine latha Feill Brìde, a’ togail a mach o bhun Loch Aineart ann an Uidhist a’ Chinn-a-deas. Bha na dùilean a bagairt gu ’m biodh an turus cuain cunnartach, caithriseach, agus sgith—

“Grian a faoisgneadh gu h-òrbhuidh as a mogull
Chinn na speuran gu dubhaidh dòite lan de dh’ oglachd
Dh’ fhas i tonn-ghorm, tiugh, tàr lachdunn, odhar, iargalt,
Chinn gach dath bhiodh ann am breacan air an iarmailt
Fada cruaidh ’san aird an Iar orr’ stoirm r’a coltas
’S neoil shiubhlach aig gaoith ’gan riasladh fuaradh frois orr.”

Ma tha Alasdair cumhachdach ann an dàn na Birlinn cha ’n ’eil e air dheireadh ann a bhi moladh duthaich a bhreith air talamh tioram. Tha sinn a’ faicinn so ann a’ moladh na Mor-thir far an deachaigh a bhreith agus àrach. An gràdh a bheir mac d’a mhathair, an gradh a bheir fleasgach d’a leannan thug Alasdair do ’n Mhor-thir. Cha robh sgeimh no grinneas, cha robh maise no oirdheirceas ann an duthaich riamh nach faca suil a’ bhàird na dhuthaich féin. Mar gu ’m biodh i beo, le a cridhe bualadh, a suil a’ lasadh, agus a cluas a claistneachd; mar gu ’m b’ òigh i air a’ deanamh riomhach le iomadh neamhnuid agus seud luachmhor, tha Alasdair a togail spas a ghuth agus a’ cur fàilt orra

“Fàilt ort fein a Mhor-thir bhoidheach
Anns an og-mhios Bhealltuinn.
A choill gu h-uile fo làn duilleich
’S i ’na culaidh bainnse.
Mor-thir ghlan nam bradan tarra-gheal
’S airgiodach ’cur lann air:
’S alluinn a beanntan ’s a strathan
’S eibhinn dath a gleanntan;
Seillein ruadha diogladh chluaran
’S mil ’ga buain le dranndan.”

Mur a bheil “Allt an t-Siucair” air thoiscach air “Moladh na Mor-thir” cha ’n ’eil e dad air ais. Anns an Oran sin tha saoghal naduir na mhìle snuadh, na iomadh pong agus fonn; ann an torman allt, ann an ceileireadh eun, ann an dathan agus ann am failidhean cubhraidh nan raon air a thoirt gu soilleir gu inntinnean luchd eisdeachd agus luchd-leughaidh—

“A’ dol thar Allt an t-Siucair
S a’ mhaduinn chùbhraidh chéit
Am paidearan geal dlù chnap
De ’n driuchd ghorm air an fheur
Bha richard ’s robin brù-dhearg
A seinn ’s fear dhiubh na bheus
Goic-moit air air cuthag chùl-ghorm
S “gug-gug” aic air a’ ghéig.

Bha smeorach a’ cur smùid dhi
Air bacan cuil le fein,
An dreadhann donn gu surdail
’S a rifeid-chiuil na bheul,
Am breacan beith is lùb air
’S e gleusadh lugh a theud,
An coileach dubh ri durdail
’S a’chearc ri tùchan fein.”

(Ri leantuinn.)

