[TD 73]

[Leabhar VI. Ceud Mìos an Earraich, 1911. Earrann 5.]

BARDACHD DHONNACHAIDH BHAIN IS MHIC MHAIGHSTIR ALASDAIR AIR AN COIMEAS RI’ CHEILE.

LEIS AN URRAMACH GILLEASPUIG MACDHOMHNUILL, CILLTARLATAIDH.

V.

Tha earrann chudthromach de dh’ oibre nam bard so nach do dh’ fhag mi àite ’s an oraid gu bhi ’g a mineachadh agus a leudachadh orra, agus se sin na h-orain ghaoil. Cha ’n ’eil iad so cho lionmhor ann an oibre Alasdair ’s a tha iad ann am bàrdachd Dhonnachaidh Bhàin. Tha dhà de dh’ orain Alasdair a dh’ fhaodar ainmeachadh ’s an earrann so ’se sin “Banarach dhonn a’ chruidh” agus “Moladh Moraig.” Mar bhàrdachd tha an dà oran sin anabarrach comasach. Tha “Moladh Moraig” gu h-àraidh ann an neart agus oirdheirceas airidh a bhi air ainmeachadh ri taobh nan dàn is iomraitiche a rinn mac Mhr Alasdair. Ach mar orain gaoil cha ’n ’eil e lan choimhlionta. Tha e dh’easbhuidh an treibhdhireis, na caomhalachd agus an dirichead a bhuineas do’n t-seorsa bardachd so. Tha Orain gaoil Alasdair cho làn de dheas-chainnt de dh’ fhileantachd agus de mhac meanma a’ bhaird ’s gu bheil sinn a dì-chuimhneachadh a chuspair d’ an d’ rinneadh an dàn. ’S e mo bheachd anns an doigh so gu’n d’ thug Donnachadh Bàn barr air Alasdair. Tha blàths, sèimheachd agus carthannas ann an orain gaoil Mhic-an-t-Saoir nach buin do bhardachd an Domhnullaich. Tha iad a tigh’nn a mach cha ’n e mhain o inntinn ’s o mhac meanma ach direach o dhoimhneachd a chridhe. Cha ’n fhaodar àicheadh nach ’eil na sreathan a leanas bardail agus snasmhor—

“ ’S truagh gun mi ’s a choill ’nuair bha Mòrag ann,
Thilgeadhmaid na croinn co bu bhoidhch’ againn,
Inghean a’ chùil duinn, air a bheil a loinn,
Bhi ’maid air ar broinn feadh na ròsanan;
Bhreugamaid sinn-fhìn, Mireag air ar blion,
A’ buain shobhrach mìn bhuidh nan còsagan;
Theannamaid ri strì, ’s thaghlamaid ’s an fhrith
’S chailleamaid sinn fhin feadh na sròineagan.”

Bho thoiseach gu deireadh tha Moladh Moraig a nochdadh cumhachdan inntinn a tha ainneamh. Gidheadh ’se mo bharail gu bheil oran Dhonnachaidh Bhàin d’a chéile a’ coimhlionadh, cha ’n e mhain a thaobh cumhachdan na h-inntinn ach mar an ceudna thaobh faireachduinnean a’ chridhe, agus aignidhean an anma, lionmhoireachd nan smuaintean a tha deanamh suas fior oran gaoil. Far a bheil a h-uile rann air a lìonadh leis na faireachduinnean is cliùitiche cha’n’eil e furasda aon a thaghadh a measg chàich, ach foghnaidh an t-aon a leanas—

“ ’S e b’ fhasan leat riamh
Bhi ciallach banail,
Ri gnìomh ’s ri ceanal mna-uaills’;
Gu pairteach, bàigheal,
Blàth gun choire,

Gur ghiomh, gun ghoinne, gun chruas;
Gu deirceach, daonntach,
Faoilidh, farrasd,
Ri daoine fanna, bochd, truagh;
Is tha mi le d’ sheòl
An dòchas ro-mhath
Gur lòn do d’ anam do dhuais.”

Dh’ fhaotainn roimh bhi tarruing gu crich a bhi toirt fanear agus a samhlachadh nan aoirean a bha air an deanamh leis na baird so, cha cheadaich uine agus cha ’n ’eil ait’ agam gus ceartas a thoirt do ’n earrann so de ’m bardachd. Mar is trice ’s iad na h-aoirean seorsa bardachd is neo-airidhe air moladh de dh’ obair nam bard Gaidhealach, agus ’se mo bharail féin nach ’eil cliù araon Alasdair no Dhonnachaidh Bhain air a mheudachadh no air ardachadh leis na h-aoirean a rinn iad.

Ann a’ bhi a’ samhlachadh oibre an dithis bhàrd r’a chéile a thaobh mar a dh’eadar-theangaich iad nadur gu coitchionn ’se mo cho-dhunadh gu’n robh Alasdair air thoiseach air Donnachadh Bàn ann a’ fior chumhachd mac meanma agus ann an ealantachd gu bhi tarruing cruthachaidh nuaidh a mach a brollach naduir. Air a’ laimh eile ’n uair a sheallas sinn air Donnachadh Bàn mar bhàrd frithe agus seilg tha sinn ’ga chluinntinn a seinn cho ceolmhor agus air mhodh cho maiseach agus gur a’ gann nach faod sinn a chàradh taobh ri taobh comhlath ri Prionnsa nam bard Gaidhealach—Alasdair Domhnullach féin. Tha e air dheireadh air, ach cha ’n ’eil an t-asdar fada. A thaobh nan Oran gaoil ’se mo bheachd—cumhachdach ’s mar a sheinn Alasdair mu bhòichead na banaraich agus mu mhaise Moraig—gu bheil na h-orain gaoil a rinn Donnachadh Bàn—gu h-àraidh an t-oran do Mhairi Bhàn Og—a’ toirt bàrr air saothair Alasdair anns na buadhan sin a bhuineas do ’n t-seorsa


[TD 74]

[Leabhar VI. Ceud Mìos an Earraich, 1911. Earrann 5.]

bàrdachd so. Is mòr an t-sochair do na Gaidheil gu ’n do dh’ fhag na baird so dileab cho luachmhor aig an luchd dùthcha ris na dàin mhilis cheòlmhor bhuadhmhor a sheinn iad ’nan latha ’s nan linn. Bha iad eadar-dhealaichte ann am buadhan ach ’s airidh iad le chéile air cliù neo-bhàsmhor, agus is cinnteach mi, fhad sa chiaras feasgar ’s a ruitheas sruth le slios, nach bi iad air an di-chuimhneachadh ann an Tìr nam beann ’s nan gleann ’s nan gaisgeach.

A’ CHRIOCH.
