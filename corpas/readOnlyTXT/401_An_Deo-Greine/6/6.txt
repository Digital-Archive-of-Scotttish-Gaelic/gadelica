[TD 85]

[Leabhar VI. Mìos Meadhonach an Earraich, 1911. Earrann 6.]

TEAGASG NA GAIDHLIG ANNS NA SGOILEAN GAIDHEALACH.

DO SHLUAGH NA GAIDHEALTACHD.

Tha An Comunn Gaidhealach a’ cur a mach air a’ mhìos so na Gairm-fhollaisich a leanas do shluagh na Gaidhealtachd, a chum ’s gu ’n dean iad brath-ghabhalach airson taghadh luchd-riaghlaidh nan sgoilean; agus tha sinn an dòchas gu ’n leugh iad gu cùramach na beachdan a tha air an cur sìos an so, agus gu ’n dean iad spairn na daoine a tha fàbharach do theagasg na Gaidhlig a chur ann an ùghdarras.

“Tha àm-taghaidh luchd-riaghlaidh nan sgoilean a’ tarruing dlùth, agus tha An Comunn Gaidhealach ag iarraidh a bhi toirt fa chomhair an t-sluaigh Ghaidhealaich nan cothroman a bhitheas aca air teagasg na Gaidhlig a chur air suidheachadh a’s cothromaiche anns na sgoilean. Tha am modh-taghaidh a nis air atharrachadh—tha e ni ’s farsuinge na bha e—agus airson na ceud uaire tha còir-thaghaidh an t-sluaigh air a meudachadh, agus tha cothrom ’us cumhachd aig a’ mhór-chuid a’ chóir sin a chleachdadh, agus an seòrsa dhaoine a chuireas iad ann an ùghdarras a shònrachrachadh. A chum ’s gu ’m faigh a’ Ghaidhlig a h-àite fhéin ann an cùrsa-teagaisg nan sgoilean, tha e gu sònraichte feumail agus iomchuidh gu ’n taghar daoine mar luchd-riaghlaidh a bhitheas bàigheil ris a’ Ghaidhlig, agus a bheir gealladh diongmhalta, ma thaghar iad gus an dreuchd sin, gu ’n dean iad na tha ’n an comas gu teagasg na Gaidhlig a chur air aghaidh anns na sgoilean. Na tugadh an luchd-taghaidh guth no cuideachadh do neach-iarraidh sam bith nach toir dearbh chinnteachd gu ’m bheil esan no ise air taobh na Gaidhlig.

Cha ’n ’eil doigh a’s fhearr is urrainnear cànain dùthcha a chumail suas na bhi ’g a bruidhinn; agus ann a bhi teagasg na cloinne anns a’ chànain a’s fhearr a thuigeas iad thatar a gabhail na doigh a’s nadurra agus a’s riasanta gu bhi leagail bunait air an togar suas modh-foghluim a bhitheas seasmhach agus buannachdail dhaibh ré am beatha.

Air an là ’n diugh tha móran nithean a’ cath an aghaidh na Gaidhlig mar chànain bheò, agus tha e soilleir do gach neach a bheachdaicheas air a’ chùis gu ’m feum a’ chlann Ghaidhealach a bhi air an teagasg ann an cànain an dùthcha agus spéis a ghabhail dhi, a chum gu ’m bi aca fòghlum coimhlionta, agus gu ’n cumar beò i mar chànain an t-sluaigh. Ach mur deanar sin, tha latha agus linn na Gaidhlig a’ tarruing


[TD 86]

[Leabhar VI. Mìos Meadhonach an Earraich, 1911. Earrann 6.]

gu crìch. Is cinnteach nach ’eil Gaidheal ann, is airidh air an ainm, a leigeadh d’ a chànain dol an ana-cleachdadh gun làmh a thogail g’ a dìon.

Is i a’ Ghaidhlig gu sònraichte a tha ’g ar comharrachadh a mach mar Ghaidheil agus mar chinneach air leth; agus an cuir na Gaidheil dì-meas, no an dean iad dearmad, air dìleab cho luachmhor? Chleachd ar n-athraichean i ’n a làn iomlanachd agus ghabh iad tlachd innte; shìn iad i gu slàn, fallain d’ an sliochd mar dhìleab is còir a dhìon agus altrum; agus an diugh tha an guth a’ ruith a nuas bho na lìnntean—“BITHIBH DILEAS D’ UR CANAIN—DILEAS D’ UR DUTHAICH.”

Ma ’s àill le na Gaidheil an dìleab-chànain a dh-fhàgadh aca a chumail beò, coimhlionta, tha a’ chungaidh-leighis ’n an lamhan fhéin—tha e ’n an comas beatha agus cumhachd a thoirt dhi—cleachdadh iad na meadhonan, agus tha beatha na Gaidhlig air a deanamh seasmhach agus cinnteach. Tha e, uime sin, ’na dhleasdanas sònraichte do gach Gaidheal a tha an diugh ag àiteachadh na Gaidhealtachd, agus aig am bheil comas, a chòir-thaghaidh a chleachdadh air taobh na Gaidhlig a chum ’s gu ’m faigh i àite dligheach air clàr-teagaisg nan sgoilean.

Tha cumhachd aig an luchd-riaghlaidh ullachadh a dheanamh airson cuspair-teagaisg sam bith, ma choimhlionas iad an cùrsa-teagaisg a tha air a chomharrachadh a mach le Reachd-oilein na Rioghachd, agus mar sin, tha e fosgailte dhaibh àite cothromach a thoirt do ’n Ghaidhlig. Cha ’n ’eil leisgeal sam bith aca dearmad a dheanamh air teagasg na Gaidhlig.

Anns gach ceàrna de ’n Ghaidhealtachd far am bruidhnear a’ Ghaidhlig is còir gu’m bitheadh luchd-teagaisg Gaidhlig anns na sgoilean; agus anns na ceàrnan far nach ’eil i air a bruidhinn gu coitchionn, is còir gu’m bi meadhonan-teagaisg air an ullachadh, ma ’s e toil nam pàrantan gu ’m bi i air a teagasg d’ an cloinn. Ann a bhi taghadh luchd-teagaisg airson nan sgoilean Gaidhealach tha e iomchuidh gu ’n dean luchd-riaghlaidh roghainn de luchd-labhairt Gaidhlig, ma mheasar iad freagarrach air dhoighean eile.

Is iad sin cuid de na puingean is còir do ’n luchd-taghaidh a chur ris an luchd-iarraidh, agus faigheadh iad gealladh uapa gu ’n cuidich iad aobhar na Gaidhlig ma chuirear an ùghdarras iad.

Mar chuspair-oileineachaidh agus mar mheadhon-cuideachaidh ann am fòghlum eile, seasaidh a’ Ghaidhlig taobh ri taobh le cànain sam bith. Mar chànain a tha brìgh-mhor, reachdmhor, ceòlmhor; mar chànain a tha ann an cleachdadh làitheil aig mìltean d’ ar luchd-dùthcha am fad ’s am fagus; mar chànain a tha sgriobhte gu domhain air cridheachan an t-sluaigh; mar chànain a ruigeas cridhe a’ Ghaidheil mar nach dean cànain eile, tha ’Ghaidhlig airidh air a bhi ’ga dìon ’s ’ga h-altrum. Bhitheadh e ’na thàmailt shiorruidh do na Gaidheil an dùthchas a chall mar chinneach le dearmad a dheanadh air a’ chànain sin a bha ceangailte suas le banntan teanna ’n am beatha ’s ’n an eachdraidh ré nan lìnntean a dh-fhalbh gus an là ’n diugh.

Thigeadh e, mata, do gach Gaidheal anns am bheil srad de ’n t-seann spiorad, a chumhachd agus a chuideaehadh a thoirt as leth cothroim agus ceartais do’n Ghaidhlig.”


[TD 92]

[Leabhar VI. Mìos Meadhonach an Earraich, 1911. Earrann 6.]

A’ RUITH NAN GRUAGACH.

LE DONNACHADH MACNAOIMHEAN, CILLCHAMAIG, ILE.

Oran ùr abhachdach Gaidhlig, air a chur ri fonn beothail Gaidhlig.

Aig Mòd 1910 roinneadh a’ cheud duais eadar an t-òran so agus an t-òran “An t-Suiridh Thubaisteach,’ a chuir sinn an clò air a’ mhìos a chaidh seachad.

AIR FONN—

“Hugaibh air Nighean Bonn nam Meall-shùill.”

SEISD—

Stadaidh mi do ruith nan cailein
Cha ’n ’eil stà ann bhi ’gam mealladh,
Stadaidh mi do ruith nan cailean.

Air oidhche dhomhsa ruith nan gruagach,
Gaoth is gaillionn fuar o’n tuath ann,
Fhuair mi allaban is cruadal,
Mo dhroch ruaigeadh leis na madaibh.

Bha Gilleaspuig féin ’s e comhl’ rium,
Thogadh sinn le chéile o’r n-òige,
Bha sinn tric mar sin a còrdadh,
’S daonnan comhla ruith nan cailean.

’N uair a rainig sinn an t àite,
’S an robh Anna agus Màiri,
Bha sinn ann an dochas laidir,
Gaol ’gar fagail dàn am barail.


[TD 93]

[Leabhar VI. Mìos Meadhonach an Earraich, 1911. Earrann 6.]

Ach cha b’ fhada mhair an dochas,
Thainig madadh mór n’ar comhdhail,
Bha droch thuchanaich ’na sgòrnan,
Bha e cheart cho mór ri gamhuinn.

’Shùilean anns an dorcha baoisgeadh,
Cha bu charaid maith ’s an oidhch ’e,
O’n bha coltas air bha oillteil,
’S cha b’e caoimhneas a bh’ air aire.

N’ uair a thainig sinn car teann air,
Sheas mo laochan ’s chuir e greann air,
’S cha robh trocair anns an am dhuinn,
Cha robh ann ach bhi ’n ar n’-amhaich.

Thug e leum gu bhi ’n am sgòrnan,
Thug mi thairis bàrr mo bhroig’ dha,
Thug mi buille goirt ’s an t-sròn da.
Thug e nuallan mór is sgal as.

Sin ’s ann thòisich neart na tuasaid,
Sinn ga iomain le deagh chuaille,
Rinn am baile uile gluasad,
Dhùisg an sluagh a bha ’nan cadal.

Thoisich tunnagan air ràchdail,
Theann na mucan féin ri rànaich,
Chuala mis fear ag raitinn,
Tha na mearlaich mu ’n bhaile.

Cha robh duine, bean no paisde,
Nach robh mach a ruith nam meirleach,
Cha robh madadh anns an aite,
Nach robh dian air sàil nam balach.

Le meud cabhaig agus caoirneig,
Sud Gilleaspuig anns an dùnan,
Foidhe sìos gu ruig a shùilean.
Chaidh mo laochan as an t-sealladh.

Thill mi féin gu grad ga rùrach,
Mi ga rannsachadh ’s an dùnan,
’S ann bha fallas fliuch air m’ aodann,
’S ann le spairn a shlaod mi as e.

N’ uair a fhuair e as a chruadal,
Thuirt e ruim “Thoir dhomh do chuaille,
’S fagaidh mi na coin gun ghluasad,
Cha teid iad do’n ruaig le cabhaig.

Thainig madadh, thainig sgaoth dhiu,
Thòisch ’Leaspuig air an smùideadh.
Fear diù nach do dh’ fhag e crùbach,
Chuir e’n t-sùil as leis a chabar.

Theich mi féin le meud na nàire.
Chuir mi teine ’s smuid fo m’ shàiltean,
’N uair a leum mi thar a ghàradh,
’S ann air druim eich bhàin le Calum.

Thug e leum as, mach a bha e,
Aig an fhortan tha fios c’ aite,
Ghreimich mise le greim bais air,
Chionn ’s nach robh mi dàn’s a’ mharcachd.

Thug e aghaidh air an aonach,
Thar nan dìgean gearradh shùrdaig,
Dol troimh ’n choille, shracadh m’ aodach,
’S shabhail m’ aodann gun a gearradh.

Thainig tuanalaich n’ am cheann-sa,
Thilg mo laochan thar a dhruim mi,
’S ann a dh’ fhaodas mi bhi taingeil,
Nach deach’ mi a cnaimh na h-amhaich.

Dh’ eirich mi ’s mi suaghadh m’ aodainn,
’S mi mar fhear bhiodh air an daoraich,
Bheirinn féin mo chuid ’n t-saoghal,
Nan robh mise dluth do m’ dhachaidh.

’N uair a thog mi ris a bhraigh,
’S mi air bheagan sunnd chum gàire,
Thachair rium am fear a dh’ fhàg mi,
Trang a smaladh air na madaidh.

Thuirt e ruim “cho fhad ’s is buan mi,
Cha teid mise ruith nan gruagach,
’S iomadh allaban a fhuair mi,
Thug an uair so ’m bàrr air fad’ orr’.

Dh’ fhag sinn oidhche mhaith le chéile,
Thug gach fear a dhachaidh féin air,
Sin agadsa crioch mo sgeula,
’S mar a dh’ eirich do na balaich.

