[TD 189]

[Leabhar I. Mios Meadhonach an Fhoghair, 1906. Earrann 12.]

EADARAINN FHIN.

THA am Mòd a’ teannadh ruinn. Tha sinn an dòchas gu’m bheil mòran de ar càirdean air feadh na Gàidhealtachd ag ullachadh air son a bhi lathair. Tha an t-Oban ’na bhaile breagha, agus ’s maith is fhiach e céilidh. Tha am Mòd fhéin a’ sàs ann an obair cho cudthromach ’s gur h-ioghnadh ma tha fior Ghàidheal an àite sam bith leis nach maith a bhi làthair gu làmh chuidich a thoirt. Comhla ris an sin bidh féisd againn air ceòl ’s air sgialachd a chuireas spionnadh nuadh anns gach cridhe. A thuilleadh air an sin uile tha dùil againn gu’m bi a’ bhana-phrionns’ Louise, Ban-Diùc Earraghaidheal, air ar ceann, oir is i is Ban-Uachdaran air a’ Chomunn Ghàidhealach am bliadhna. Theid call ort mar a bi thu ann.

Tha sinn a’ tuigsinn gu’m bheil mòran air an ainmean a chur a steach ag innse gu’m bheil iad a’ gabhail pàirt anns a’ chòmh-stri ach an coisinn iad an duais. Dh’ fhiach mòran an uraidh, ach tha sinn a’ tuigsinn gu’m bi barrachd a’ fiachainn am bliadhna. Bidh am Mòd ’na shuidhe fad trì là, bho’n t-seathamh là fichead gus an ochdamh là fichead de mhios <eng>September<gai>.

Tha aon rud bu mhaith leinn a chur fa chomhair ar comh-Ghàidheil a bhitheas a lathair. Bu mhaith leinn gu’n gabhadh iad bòid nach labhair iad Beurla ri neach a thuigeas Gàidhlig fhad ’s a bhitheas iad aig a’ Mhòd. Ma ni iad sin gheabh a’ Ghàidhlig togail nach d’ fhuair i fhathast. Bidh mòran a làthair a tha ’g ionnsachadh na Gàidhlig, agus cha bheag an cuideachadh ’s an toileachadh dhaibh gu’n cluinn iad i air a bruidhinn. Bidh coigrich ann, ’s cha bheag a nàire dhuinn ma ’s e an sgiala bheir iad leo gu’n robh iad aig coinneamh muinntir a tha eudmhor air son a’ Ghàidhlig a chumail beò, ach gur ann glé choma bha iad fhéin mu bruidhinn.

Tha an t-àireamh-sa a’ criochnachadh a’ cheud leabhar de’n Deo-Ghréine. Tha sinn an comain gach neach a chuidich sinn le ’m peann no le sporan. An uair a shuidheas Comhairle a’ Chomuinn anns an Oban cuiridh iad an cinn ri chéile ach dé mar ’s urrainn iad an ath leabhar a dheanamh na’s fhearr no am fear-sa. ’S e deagh fhàidh a b’ urrainn innse dhuinn de ’n comhdhùnadh gus an tig a’ Chomhairl, ach faodaidh sinn a bhi cinnteach, ma ghabhas e deanamh, gu’n téid am Pàipeir air adhart le spionnadh ’s le sùgradh. Deanadh ar luchd-leughaidh cinnteach dhuinn gu’m bheil iad ’g a iarraidh, agus deanadh iad an dichioll air an t-àireamh a tha ’g a ghabhail a chur an lionmhorachd, agus théid sinn an urras gu’m bi Pàipeir againn is fhiach an t-saothair. Na’n cuireadh a’ h-uile neach a tha ’g a fhaighinn ainm fhéin, agus còignear eile as ur, a steach, agus prìs na bliadhna fa chomhair gach ainm, bhitheadh sinn air neor-thaing fear na nach. Tha Gàidheil na h-Eireann a’ cumail dà Phàipeir air adhart, an Claidheamh Soluis, a tha tighinn a mach uair ’s an t-seachduin, agus Irisleabhar na Gàidhilge, a tha tighinn a mach uair ’s a’ mhios. Cha bheag an tàmailt


[TD 190]

[Leabhar I. Mios Meadhonach an Fhoghair, 1906. Earrann 12.]

dhuinne mar a cum sinn beò beothail aon Phàipeir miosail.

Bha Oireachtas mòr aig Connradh na Gaidhilge a’m B’la Cliath air an Liunasdal-sa. Thug an t-Uachdaran aca, Douglas de Hide, a bharail gu’m b’e Oireachtas bu shoirbheachail a bh’ aca fhathast. Fhuair teachdairean a, Chomuinn Ghaidhealaich fàilte chridheil bho’n Uachdaran agus bho’n Oireachtas gu léir. Bha e soilleir gu leòr gu’m b’ fhaisge uilinn no dorn, gu’n robh càirdeas agus bràithreachas gun ghò, eadar Gaidheil na h-Eireann ’s Gàidheil na h-Alba. Cha di-chuimhnich na teachdairean an ceilidh air an Oireachtas, no an t-eòlas maith a chuir iad air càirdean ann an Eirinn.

Tha e ’na aobhar misnich dhuinn an t-atharrachadh a tha air tighinn an coimhcheangal ri foghluim na Gàidhlig. Cha’n’eil fada bho bha sinn ann an còmhradh duin’ uasal a thuirt ruinn gu’n robh e air a bhacadh dhasan, an uair a bha e ’na bhalach, cha’n e mhàin fiachainn ri Gàidhlig ionnsachadh, ach a bhi far am biodh Gàidhlig air a bruidhinn. A dh’ aindeon sin, air dha fas ’na ghille, dh’ ionnsaich e i, agus tha thlachd innte agus bidh.

Dh’ fhalbh an là sin. Tha daoine uasal a nis thall ’s a bhos air feadh na tire ag ionnsachadh na Gàidhlig, agus a’ deanamh adhartas ciatach innte. Tha sinn a’ creidsinn gu’m bheil feadhainn ann a rinn an dichioll air an cuid Gàidhlig a leigeil air di-chuimhn’ gus am biodh iad am measg nan uaisil; ach tha là an dioghaltais air tighinn. Tha na h-uaisil a nis a’ tionndadh ris a’ Ghàidhlig, agus meas mòr aca air a bhi ’n cuideachd luchd-labhairt na seana chanain. Ach na bròin ud—chaill iad an Gàidhlig ’s cha d’ fhuair iad am measg nan uaisil. ’S nach sinn tha coma!


[TD 192]

[Leabhar I. Mios Meadhonach an Fhoghair 1906. Earrann 12.]

TURUS EOGHAIN BHAIN DO’N ROINN EORPA.

LE CATRIONA WHYTE GRANND.

AN FHAIRGE CHLOICHE

AIR dhuinn ar leòir amhairc a dheanamh air an iomlan, dh’ fhàg sinn an seòmar soillseach, thill sinn do’n trannsa dhoilleir, agus ghabh sinn air adhart. “C’ àit’ am bheil na carbadan anns an d’ thubhairt sibh gu’n robh sinn ri tilleadh?” dh’ fheòraich Peigi de’n mheinneadair a bh’ air deireadh, oir b’e a b’ fhaisge dhi. Rinn e snodha gàire, ’s bha gàire ’s an t-sùil aige, air dha an fhreagairt a thoirt: “Dean foighidinn beagan; thig na feunadairean an deagh àm.”

An ùine ghoirid thàinig sinn gu ceann na slighe. Air thoiseach oirnn bha sloc domhain. An àite staidhir bha sleamhnachan gu teurnadh air. Bha’n sleamhnachan air a dheanamh de fhiodh. Bha e cho aimh-leathann ri fàradh; ach, an àite rongais, bha treasa maide air a leagadh a sìos am meadhon, agus, mar ùrlar, gus na trì maidean a chumail ’n an àite gu diongmhalta, bha maidean beaga tarsuing, air an taobh gu h-ìosal. Bha ròpa air gach taobh gu greim a dheanamh air leis na làmhan anns an dol a sìos.

Shuidh a’ cheud mheinneadair air an rong mheadhoin, le cas air gach taobh air an ùrlar fhiodha. Thug e air Dòmhnull dol air a cheart seòl air a chùlaibh, agus greim daingeann a ghabhail air amhach a’ chòta le aon làimh. Shuidh mise air cùlaibh Dhòmhnuill, a’ gabhail greim air a chòtasan. Shuidh an sin Ciorstan, agus air a cùlaibh-sa bha Màisi. B’ann a nis a bha feum aca air na h-aparain leathair. Chuir iad na h-aparain fodhpa, air an rong mheadhoin, agus shuidh iad orra. Bha ’n rong cho sleamhain, le ùis, ri eigh, no gloinne. Bha Peigi air tì suidhe air cùlaibh Màisi; ach shìn an sean mheinneadair, a bha cho càirdeil rithe, a ghàirdean am mach g’a bacadh.

“Théid thusa sìos leamsa,” ars esan, le gàire ’s an t-sùil. “Cha’n fhaod tuilleadh ’s a’ chòir dol sìos còmhla; dh’ fhaodadh sin a bhi cunnartach.” Air dha so a ràdh sheas Peigi gu h-ùmhal air a h-ais.

Shleamhnaich sinn a sìos gu socair, athais-


[TD 193]

[Leabhar I. Mios Meadhonach an Fhoghair 1906. Earrann 12.]

each, seach eagal a chur air Ciorstan; agus ruig sinn an t-iochdar gu tèaruinte. Air dhuinn uile faighinn a rithis gu ar casan, rinn am meinneadair againne glaodh ris an fhear a bha gu h-àrd gu’n robh an rathad réidh. “Seadh!” fhreagair am fear eile, “thig sinn am prioba!”

Sheas sinn mu’n cuairt aig cas an t-sleamhnachain le fiughair ri Peigi fhaicinn a’ teurnadh cho socair ’s a rinn sinn fhéin; ach mu’n gann a thog sinn ar sùilean—deis-dé!—bha i aig ar casan.

Chum an sean mheinneadair air a h-ais i a dh’ aon obair; agus thàinig e leatha cho grad agus ged a thuiteadh iad as na speuran. Chaidh a’ choinneal aice ás, agus cha mhòr nach do stad a h-anail le luathas an t-sleamhnachaidh; ach, an uair a thàinig sinn uile mach le glag gàire, ghàir i fhéin cho cridheil ruinne.

“Cha b’ urrainn domh thuigsinn,” ars i, “c ’arson a thuirt an duine, dà uair thairis, an robh mi cinnteach gu’n robh greim diongmhalta agam air a chòta. An droch stic esan!”

Bha sinn a nis air ùrlar a b’ ìsle, 300 troidh bho sholus latha. Ris an làimh dheis bha dà shloc fharsuing, às an deachaidh an salann a chladhach. Bha’n sloc a bu lugha 50 troidh air doimhnead; an aon eile 60 troidh. Air ar beulaibh, beagan shlatan uainn, bha bruach creagach ag éirigh mar bhalla. Fo’n chreig, a’ ruith a nunn ás an t-sealladh foidhpe, bha cearcall de choinnlean, mar chrios rionnagan, a’ lasadh suas oir lochain shàile. Thug so tomhas éiginn duinn air meudachd an lochain. Chaidh sinn chun ceadha beag, agus ghabh sinn a stigh do bhàt’ an aiseig.

Cha’n’eil e comasach dealbh a thoirt dhaibhsan nach fac a leithid, air cho dubh ’s a tha coslas uisge far nach ’eil leus idir de sholus latha. Bha sinn a’ seòladh mar air loch duibh. Ged a bha na coinnlean a’ tilgeadh soluis fhann air, cha d’ rinn iad ach an dùibhre ’dheanamh na b’ fhollaisiche.

Dh’ amhairc mi suas. Os ar ceann bha sgaoilte speur creige, cho ìosal gu’n do chuir mi suas mo làmh gu beantainn ris. Cha d’ éirich grian no gealach riamh air; ni mò rinn sgiath eòin itealaich thairis air. Cha do thilg iasgair riamh a lìon ’s an lochan so, gu iasg a ghlacadh. Thum mi mo làmh anns an t-sàile, agus dh’ fheuch mi e air bàrr na teanga. Bha e gu math na bu shailte na sàile a’ chuain.

Dh’ innis an sean mheinneadair gu’n robh feadain air an leagadh eadar an lochan so agus na bailtean uile mu’n cuairt, gu astar ceud mìle. Mar so, an teis-meadhon tìr-mòr na Roinn Eòrpa, bha e comasach do mhuinntir nam bailtean iad féin fhailceadh an sàile. Mar so bha ionmhas dìomhair nan sléibhtean a’ craobh-sgaoileadh slàinte agus neirt air son a chinnidh-dhaonna.

Air dhuinn taobh thall an aiseig a ruigheachd, agus faighinn air tìr aon uair eile, dh’ fharraid Peigi:

“An ann an so a tha na carbadan?”

“’S ann dìreach an so a tha iad,” fhreagair an sean mheinneadair. “Ach ’s e ’cheud rud na coinnlean a thrusadh; cha bhi feum tuilleadh orra.”

Air so a ràdh, thug e na coinnleirean uainn, agus chuir e iad a leth-taobh, air sgeilp ’s a chreig.

Thugadh am follais, an sin, furm fada, caol. Bha e air a dheanamh de aon rong mìn fiodha, le cathair dà-làimh aig gach ceann deth. Bha’n dithis ag amharc an aon rathad. Bha cuibheall bheag air gach cas de na cathraichean, agus bha stiùir air a’ chathair-mhòir air thoiseach. Thug sinn an aire gu’n robh slighe aimh-leathann iaruinn air a leagadh air an rathad. Chaidh na cuibhleachan a chur mar a bu chòir, air na slatan iaruinn. Shuidh a’ cheud mheinneadair air a’ chathair thoisich, agus ghlac e’n stiùir. Mharcaich Dòmhnull air an fhurm, air a chùlaibh, agus ghabh e greim daingeann air cùl na cathrach. Chaidh mis’ air a chùlaibh-san, agus ghlac mi e mu’n mheadhon. Thàinig an sin Ciorstan agus na caileagan, aon ma seach, a’ gabhail greim air meadhon na té air thoiseach oirre. An sin shuidh an sean mheinneadair air a’ chathair aig an deireadh.

“A nis,” ars e, “air na chunnaic sibh riamh na caraichibh làmh no cas; ach cumaibh an làmhan glaiste mu chéile; ma ghluaiseas sibh eang, cha’n abair mise ciod a thachras ma thuiteas sibh dheth.”

Shéid e ás a choinneal agus air falbh ghabh sinn ’n ar sgrìob, le luathas na gaoithe, ’s le dairirich gun chiall, troimh an trannsa dhubh, dhorcha. Thigeadh fead an so, agus sgread an sud an uair a bha sinn a’ ruidhleadh seachad air na fosglaidhean ’s a chreig.

Faodar bruidhinn mu chleas nam buidseach, a’ dol troimh ’n adhar air sguabaich; ach, gun fhacal bréige, bha sinn cho fad’ air adhart riù, a’ marcachd air furm air an t-seòl so. Ciod a theireadh muinntir an Tairbeirt na’m faigheadh iad sealladh dhinn air sgéith ’s an earradh so!

Chuala mi Ciorstan a’ feuchainn glaodh a dheanamh rium; ach aon smid cha b’ urrainn domh ’thuigsinn. Bha eagal mo chridh’ orm gu’m feuchadh i ri gluasad air an dreòl, agus chuir mi aon làmh air mo chùlaibh gu greim a chumail oirre. Ghlaodh mi cho àrd ’s a bh’ agam: “Na caraich air na chunna tu riamh!” Ach ’s gann a bha’m facal as mo bhilean an uair a leum sinn am mach às an duibhre gu soillse geal meadhon latha, agus leum sinn air


[TD 194]

[Leabhar I. Mios Meadhonach an Fhoghair 1906. Earrann 12.]

an ath tharruing, le cabhaig na nàire bhàrr ar steud-each lom.

“Eoghain!” arsa Ciorstan, “Na biodh a chridh’ agad innseadh do mhuinntir an Tairbeirt gu’n do chuir sinn dhinn an cleas so. Cha robh mi idir toileach an t-aodach so ’chur orm.”

“Tha mi deagh chreidsinn ma gheibh iad fios air gu’n toirear an làthair an t-seisein thu;” fhreagair mi. 

“Ma tà,” arsa Dòmhnull, “ma ni iad sin ’s urrainn dòmhsa fianuis a thoirt a’d aghaidh, ’s bidh tu air do mhaslachadh.” Is mhaoidh e oirre le ’dhòrn.

Thug Ciorstan sealladh grad ’na aodann; dhùin i a beul, agus lean i Peigi agus Màisi do’n tighean air taobh thall an lòin.

Deich mionaidean ’na dhéigh sin bha sinn ’s a charbad ’n ar n-uidheam féin, air an rathad gu Loch-an-Rìgh.

LOCH-AN-RIGH.

Ràinig sinn Loch-an-Rìgh mu dhà-uair-dheug. Am feadh a bha muinntir an tigh-òsda ’g ullachadh tràth bìdh dhuinn, chaidh gille leinn, le bàt’ iomram gu ar toirt gu ceann eile ’n loch. Cha ’n ’eil an loch tuilleadh na sè mìle air fad; ach tha na beanntan air gach taobh dheth cho brèagha gu’m bheil e ainmeil mar an lochan is bòidhche ’s a Ghearmailt.

Bha beinn air an aon taobh mar bhalla corrach ag éirigh gu àirde 6000 troidh. Air an taobh eile bha bruthaichean feurach, le doireachan tana, am measg am faicteadh na féidh ag ionaltradh. Bha ’n taobh so 4000 air àirde. B’ ann air an làimh dheis dhinn a bha na bruachan corrach. Bha druim, astar uainn, air an robh coille ghiubhais. Na bu dlùithe bha meall maiseach creige a’ tilgeadh sgàile thruim air an loch, agus a’ folach na gréine uainn.

Chuir an gille mach am bàta, agus chum e fo’n dùbhra fhionnar cho fada ’s a b’ urrainn da. Bha Màisi ’n toiseach a’ bhàta, a’ tarruing a làimh troimh ’n uisge. Thilg si i féin air ais, a chum a cheud phlathadh de’n ghréin a ghlacadh air dhuinn a bhi ’fàgail sgàil na creige. Thàinig glaodh as a bilean a thug oirnn uile tionndadh an rathad a bha ise ’g amharc. Air an druim, a bha nis ach beag os ar ceann, bha ’choille ghiubhais a’ boillsgeadh mar a’ ghrian a bh’ air a cùlaibh. Sheas gach craobh am mach air a cruth-atharrachadh gu solus fìorghlan. Cha robh de dhuirche ann an craoibh dhiùbh ach mar shnàithne caol, no mar chùl sgéine a’ ruith a suas an stoc; na geuga soillseach a’ gluasad a suas ’s a nuas fo oiteig shèimh.

Bha’n sealladh òirdheirc na bu choltaiche ri taisbean nèamhaidh na ri ni bhiodh fiughair aig duin’ fhaicinn air thalamh. Cha chuala mi riamh iomradh air a leithid; mar sin thàinig an sealladh orm gun fhios; ach an déigh dhuinn dol seachad air an àite ás am faiceamaid a’ choille fo leithid de shoillse, agus a ghabh na craobhan an dath ’s an coslas coitcheann, dh’ innis na caileagan duinn gu’n do leugh iad na h-uile rud m’a dhéighinn ann an leabhar a sgrìobh Iain Ruskin, agus a thuilleadh air sin, nach robh crann anns a’ choille a ghabhadh an cruth-atharrachadh ceudna, ach a mhàin an giubhas. Cha dì-chuimhnich mi gu bràth an sealladh glòrmhor. Lìon e ar sùil uibhir gur gann a thug sinn an aire do na féidh, no do na bruthaichean air an robh iad.

Thill sinn an deagh àm air son na dìnneir; agus an déigh iasg ùr agus buntàta, agus cearc ròiste, le peasair, fhaighinn, chum sinn air adhart air ar slighe; ged a thilg ar turus do’n mheinn beagan air ar n-ais sinn.

B’ ann a suas am monadh a bha’n rathad a’ dol. Thàinig an oidhche; ach bha sinn fathast gun cheann ar turuis a ruigheachd. Dh’ éirich a’ ghealach os ceann nan giubhas a bha tiugh m’ ar timchioll air gach taobh. Bha e àillidh amharc a sìos air doimhne dubh-uaine na coille fodhainn, agus a suas air a’ ghealaich làin a’ snàmh thairis air barraibh nan crann rìoghail, a bha còrr agus 120 troidh air àirde; seadh, bha cuid diubh eadar 140 agus 150 troidh.

Bha sinn a’ fàs acrach an uair a tharruing an carbadair a suas aig tigh geal, air mullach uchdain, le gualann a’ mhonaidh ag éirigh air a chùlaibh. Ghabh e trì gu leth uairean an uaireadair, a’ dìreadh gun sgur, gus an tigh-òsda so a ruigheachd.

Chuir e faobhar air ar càil tighinn cho fada troimh àile glan fionnar na beinne, agus bha sinn tàingeil cupan teth <eng>tea<gai> fhaotainn gun dàil. Bha sinn mar an ceudna taingeil na bh’ againn de bhreacain a chàrnadh thairis oirnn an déigh dol a laidhe, oir bha smior anns an osaig a thàinig a stigh air na h-uinneagan.

Cha robh brat air na h-ùrlair, ach bha iad cho glan ri bòrd; cha robh pàipear air na ballachan ach bha iad cho geal ’s a dheanadh aol iad. ’S an àite fhuar, lom, ghlan so, cha bu luaithe bha ar ceann ris an adhart na thuit sinn ’n ar suain chadail.

AN STEALLAIRE.

Chaidil mi tuilleadh ’s fada ’s a’ mhaduinn, agus an uair a dhùisg mi cha robh Dòmhnull aig mo thaobh. Chaidh mi ’n uidheam, agus thog mi orm gu sealladh a ghabhail air an dùthaich gus an tigeadh àm braiceis.

Dhìrich mi frith-rathad a bha treòrachadh gu oir bearraidh chais. Os mo cheann bha stùcan liath na beinne ’g éirigh ás na neòil. Fodham bha na coillteam troimh ’n d’ thàinig sinn air an oidhche chaidh seachad, a lìnndeachadh a’ choire mu’n cuairt. Làimh rium bha allt


[TD 195]

[Leabhar I. Mios Meadhonach an Fhoghair 1906. Earrann 12.]

a’ leum car fichead troidh a sìos do’n choire. Troimh sgàile nan giubhas bha, fada shìos, fosgladh anns am facar steallaire a’ tuiteam le toirm a lìon an coire le fuaim bhinn.

Bha mi ’dearcadh air an t-sealladh so le tlachd an uair a thàinig Màisi, agus a sheas i làimh rium.

“Am faca sibh Peigi?” dh’ fheòraich i.

“Ma tà cha’n fhaca: ’bheil i air chall?” arsa mise.

“Dh’ fhalbh i mach dìreach air dhomh dùsgadh, agus shaoil leam gu’m faighinn i’n àit’-éiginn dlùth làimh.”

“A cheart ni a thachair riumsa ’thaobh Dhòmhnuill. Bidh iad air falbh a’ sràidimeachd; ach cò aig tha fios c’ àite!”

“Tiugainnibh,” arsa Màisi, “agus théid sinne sràid leinn fhéin; cha bhi ’m biadh deas fad leth-uair fhathast; rachamaid sìos chun an steallaire sin!” agus thug Màisi tarruing air mo làimh.

Bha ’m frith-rathad a’ teurnadh a’ bhruthaich chun na coille. Chaidh sinn a sìos an leathad; Màisi làn toil-inntinn leis na flùragan bòidheach de nach fac i ’n leithid riamh gus a nis. Bha aon diùbh de ghuirme cho trom, agus de chumadh cho àluinn gu’n d’ thàinig na deòir ’n a sùilean gorm féin ag amharc air. Bha e air lìth an speur an uair is guirme e. Bha foghnnan an sin air nach robh fad òirlich’ de chas. Bha e suas gus an amhach anns an talamh. B’ ann le m’ sgian a gheàrr mi ’n ceann deth, o mheasg nan duilleagan sgaoilte eadar e ’s an làr. Bha Màisi mar gu’n d’ fhuair i cùnnradh anns gach blàth ùr a choinnich i.

Bha sinn a’ dlùthachadh ris an Steallaire, agus thug sinn sùil troimh na geugan tiugha an rathad a bha e. Bha ceó ag éirigh ás an amar anns an robh e tuiteam, agus bha ’fhuaim cho àrd gu’m b’ fheudar ar guth a thogail an labhairt r’a chéile. Troimh ’n cheò chunnaic sinn gu’n robh cuideiginn air an àite ruigheachd air thoiseach oirnn.

“’S iad Dòmhnull is Peigi a th’ ann!” arsa Màisi.

“’S iad a th’ ann gu dearbh!” arsa mise, ’g amharc air a’ chàraid a bha trang a’ bruidhinn; ise ’n a suidhe air stoc craoibhe bh’ air tuiteam; esan a’ leigeadh a thaic ri craoibh làimh rithe.

Thug sinn an aire d’ a chéile aig an aon àm. Dh’ éirich Peigi, ’s thàinig i ’n a leum ’n ar còmhail.

“Seadh gu dearbh! Is gasda theich sibh as an rathad,” arsa mise, a’ tighinn air adhart.

“Seadh gu dearbh!” fhreagair Dòmhnull, agus nach gasda ’thàinig sibhse air ar lorg! Fhuair sibh a mach an t-slighe cheudna!”

Sheas sinn càraid mhionaidean aig bruaich an t-sruith, a’ gabhail a stigh àilleachd an àite; an sin thionndaidh sinn a dhìreadh an uchdain chun ar braiceis. Chaidh na caileagan gu h-eutrom air thoiseach oirnn, mar dhà eilid a suas ri taobh na beinne.

“’Eoghain!” arsa Dòmhnull a’ tionndadh ’s ag amharc orm eadar an dà shùil, “tha rud-éiginn agam ri ràdh riut, agus tha mi’n dòchas nach diùlt thu éisdeachd rium. Bha e’m bheachd, air dhomh tilleadh gu’m dhùthaich, bean a thaghadh o mheasg nan caileagan Gàidhealach. Mur ’eil dad agads’ am aghaidh, cha ruig mi leas feitheamh gus an téid mi dhachaidh. Air na h-uile dòigh air an gabhar i, cha’n’eil aon, tha leam, is freagarraiche no is gaolaiche na do nighean fhéin.”

“Stad! Stad!” arsa mise, “Na rach na’s fhaide. Cha’n’eil dad agam a’d aghaidh mar dhuine; ach tha leam gu’m bheil Mairearad tuilleadh ’s òg air son duine thàinig gu d’ inbhe-sa. Cuimhnich gu’n robh thu fhéin ’s mise ’s an sgoil còmhla.”

“Bha; ach tha fhios agad gu’m bheil mi còrr agus deich bliadhna na ’s òige na thusa, agus gu’n do phòs thu glé ghoirid an déigh dhomh ’n dùthaich fhàgail. Cha’n’eil mi ’m ghiullan, cinnteach gu leòir; ach mur ’eil dad aice-se ’m aghaidh, an tilg thusa cnap-starra ’s an rathad?”

“Cha’n’eil fhios agam gu ro mhath ciod a their mi!”

“Eisd riumsa,” arsa Dòmhnull a rithis, “Tha fios agam gur ni mòr a tha mi ’g iarraidh ort; ach smuaintich air an aoibhneas a bheireadh e dhòmhsa do nigheansa fhaighinn! Nighean mo charaid; caileag Ghàidhealach, ás a’ bhail’ againn fhéin. Bhiodh boirionnach ’s am bith eile,—ciod air bith cho math ’s a dh’ fhaodadh i ’bhi,—mar choireach dhomh a nis, an déigh an spéis a th’ agam do Pheigi.”

Bha sinn air an tigh a ruigheachd; mar sin cha robh tuilleadh cothrom air bruidhinn mu’n chùis aig an àm; ach ’s e ’thàinig ás, gu’m faca mi gu’n robh taobh blàth aig Mairearad ri’m shean charaid. Shocruich sinn nach biodh ceangal eatorra gus am biodh Dòmhnull greis aig an tigh. Mur tachradh e air té bu docha leis, dh’ aontaicheadh a mathair agus mise gu’n tilleadh i leis do’n dùthaich chéin a bha nis dha mar dhachaidh.

Goirid ’n a dhéigh sin thill sinn dachaidh do’n Tairbeart; oir cha robh fonn air Ciorstan no ormsa dol na b’ fhaide. Bha e goirt oirnn ar caileag a chall.

Tha greis uaith sin. Air son Dhòmhnuill dheth, cha do chòrd nighean eile ris ach a’ cheud té air an do leag e ’shùil. Cha robh atharrach air ach strìochdadh, agus Mairearad a thoirt suas dha, a chionn cha b’ fhiù leatha gille ’s a’ bhaile làimh ri Dòmhnull.

Tha mi’n dòchas nach do sgithich mi sibh leis a’ chuid mu dheireadh so do’m naigheachd;


[TD 196]

[Leabhar I. Mios Meadhonach an Fhoghair 1906. Earrann 12.]

ach faiceadh sibhse, cha’n’eil uair a chuimhnicheas mi air meinn an t-salainn nach tig na thachair air an ath mhaduinn an déigh fhaicinn, air ais a’m inntinn mar gu’m b’ann an dé a bha e.

Eadar aon ni agus ni eile, fhuair Ciorstan is mise air ar turus na dh’ fhoghnas dhuinn an iomadh latha so.

Ghléidh Ciorstan di fhéin gus an latha ’n diugh an seòrs’ uidheam ’s an deachaidh i troimh Mheinn an t-Salainn, air eagal, na’n rachadh an naigheachd am beul mnathan an Tairbeirt, gu’n toirteadh air beulaibh an t-seisein i.

A’ chrìoch.


[TD 197]

[Leabhar I. Mios Meadhonach an Fhoghair 1906. Earrann 12.]

<eng>GAELIC TECHNICAL TERMS.

<gai>Aithearnach<eng>, idem; land ploughed for a second crop, M‘L. & D.

<gai>Raghar, radhar<eng>, an arable field not in tillage; in Perthshire it appears to mean sometimes grazing ground enclosed between the arable land and the open moor.

<gai>Glasach<eng>, lea-land; <gai>fiadhair<eng>, idem.

<gai>Glasra, glasradh, glasrach<eng>, idem.

<gai>Glas-mhagh, glas-ghort<eng>, idem.

<gai>Fearann-bàn<eng>, idem; fallow-ground.

<gai>Bàn<eng>, fallow ground.

<gai>Banbh, banbhan<eng>, land unploughed for a year.

<gai>Sean-talamh<eng>, a fallow field, land long unploughed, ‘old lea.’

<gai>Glasraich<eng>, convert into meadows or pasture land, lay under grass.

Terms descriptive of the physical appearance or character of land fill an important place in pastoral life but are too numerous to enumerate and differentiate here. Those applicable to flat or comparatively flat grassy ground must suffice.

<gai>Blàr<eng>, a field, ‘spot.’

<gai>Dail<eng>, a ‘haugh,’ low-lying level land by a stream.

<gai>Faiche<eng>, a green, a field.

<gai>Feòran<eng>, a green, green land by a stream.

<gai>Glasanach<eng>, a grassy plain.

<gai>Magh<eng>, a field, a plain.

<gai>Miad, miadan, miadar<eng>, a meadow, grassy plain, mead.

<gai>Mìn-fheur<eng>, a meadow, soft or smooth grass.

<gai>Réidhlean<eng>, a green, a level plain.

<gai>Ailean, cluain, lèana, lòn, lunndan<eng> (Perthshire), grassy holm, a green, a meadow; primarily, oozy or marshy ground. Cluain, however, is often if not indeed always applied to sloping land. <gai>Lòn<eng> goes through all the gradationsof meaning, mud, morass, marsh, meadow, lawn, and in certain districts also means a sluggish brook such as often flows through marshy ground. 

CULTIVATION.

<gai>Crannarachd<eng>, ploughing, art of ploughing, Perthshire.

<gai>Treabh<eng>, delve, plough; till with spade or plough.

<gai>Aitich<eng>, idem; occupy, inhabit.

<gai>Ruamhair<eng>, dig, delve; <gai>brutaich<eng>, idem.

<gai>Bùraich<eng>, dig lightly, irregularly.

<gai>Brucaich<eng>, dig, turn ground irregularly or imperfectly.

<gai>Bruid, bruidich, bruidlich<eng>, dig, stir up ground by a sort of digging or prodding.


[TD 198]

[Leabhar I. Mios Meadhonach an Fhoghair 1906. Earrann 12.]

<gai>Cladhaich, tochail, ceachail<eng>, dig, trench, excavate.

<gai>Ar, crann<eng>, to plough, till.

<gai>Dearg<eng>, make red, turn the soil, plough, delve.

<gai>Dearg, talamh-dearg<eng>, ploughed land.

<gai>Gort-threabhadh<eng>, a ploughing.

<gai>Eilgheadh<eng>, a first ploughing that requires to be followed by a second to prepare the land for seed; levelling a fiield for sowing; fallow ground. Ploughing the stubble, West Rossshire, etc.

<gai>Ar meadhonach<eng>, second ploughing, Islay.

<gai>Bàn<eng>, left hand side of a furrow.

<gai>Dearg<eng>, red, or right hand side.

<gai>Gruaidh<eng>, edge of a furrow.

<gai>Sgrìob<eng>, a furrow in ploughing.

<gai>Clais<eng>, furrow between tilled ridges.

<gai>Iomair, imir<eng>, a ridge of tilled land.

<gai>Feannag, màg<eng>, idem; the kind of ridge called a lazy-bed.

<gai>Gead<eng>, idem; ridge in a croft, West Rossshire.

<gai>Putag<eng>, small ridge.

<gai>Ceann-iomaire<eng>, head-ridge.

<gai>Ceann-mhàg, ceannag<eng>, idem.

<gai>Bonnchart<eng>, a balk, land between two ridges.

<gai>Balc, bailc<eng>, a balk, boundary; ridge of earth between two furrows.

<gai>Cnocaid<eng>, a land-mark, boundary, balk.

<gai>Cnaimh-crìche<eng>, idem.
<gai>Puta-fuaraidh<eng>, first sod or spadeful of a furrow in delving; also called <gai>ceap-fuaraidh<eng>, both West Ross-shire.
