[TD 1]

[Leabhar I. An deicheamh mìos 1, 1905. Earrann 1.]

THOG SINN AN DEO-GHREINE RI CRANN.

Is iomadh uair, tha sinn a’ creidsinn, a chaidh na facail sin aithris an talla an tréith is am both a’ cheatharnaich, nuair a bhiodh an t-aos-dàna a’ leigeil uaidh nan dàn sin a tha toirt iomraidh air àgh is mi-àgh na Féinne anns na linntean o chian, nuair, ma ’s fìor, a bha na Gaidheil ’nan sluagh cumhachdach, fo mheas aca féin agus allail am beachd nan cinneach mu ’n cuairt. Ach is beag a bha an triath is an ceatharnach is an t-aos-dàna ud an dùil gu ’n togteadh a rithis an Deo-ghréine ri crann anns an naodhamh ceud deug is a cóig. Ach ’s ann mar sin a thà. Tha an triath air ar tréigsinn; tha an ceatharnach mi-mhisneachail; tha an t-aos-dàna, ach gann, balbh; ach co aige tha fios, nuair a sgaoilear a rithis ’sa ghaoith a’ bhratach gheal—stròicte ’s mar a tha i—nach tig farum am measg nan cnàmhan tioram, agus nach seas an triath is an ceatharnach is an t-aos-dana, taobh ri taobh, an taice a croinn, a chum a chumail réidh dìreach agus a ghiùlan gu buaidh. Co aige tha fios? Mur eil fios againn an tràth so, bithidh fios againn gun dàil.

Có thusa tha ’san éisdeachd, agus boinne-fola Ghaidhealach ’nad cridhe, is urrainn seasamh gu dìomhain anns an latha so, le do shùil air an làr, do làmhan ’nad phòca, do chasan ’sa pholl, am feadh a tha dìlsean do chinnidh a’ streap ris an t-slighe chais a tha treòrachadh gu aigne meanmnach agus buaidhean foghainteach a dh’ aiseag do ’n t-sluagh d’ am buin thu? Ma ’s fèarr leat gun a bhi triall gualainn ri gualainn ’nan cuideachd air an rathad so tha garbh, is gun do làmh a chur leò anns an obair chruaidh ionmholta so a tha fo iùl aca, is ùmaidh gun toirt thu agus ion air bhi ’nad bhall magaidh aig caraid is aig eas-caraid do chinnidh. Ma ’s fèarr leat sud: Truis; am mach ort; tha sinn réidh is thu!

Ach ma ’s Gaidheal a th’ annad a tha mothachail air mi-aghartachd do chinnidh agus gur léir dhuit gur sruth tha tràghadh iad, gur barrach tha seargadh iad, gur crodh tha dol an dìosgadh iad, gur treabhachas tha dol fàs iad, agus gur maith leat an sruth sin a bhi lìonadh, am barrach sin a bhi ùrar, an crodh sin a bhi toirt bainne, is an treabhachas sin a bhi fo bhàrr, teann ruinne. Triall far am faic thu an Deo-ghréine air a togail ri crann.

Ar leinn gu ’n cluinn sinn Ao-dòchasach a’ cànran gu ’m bheil e tuilleadh ’s anmoch air son ar bratach a thogail; gu ’m bheil a’ ghrian a’ cromadh air sléibhtean nan Gaidheal; is gu ’m bheil an Deo-ghréine a th’ ann ’na crith-sholus fann, a tha sìoladh troimh neul-bhrat a tha ’ga còmhdach ’s a’ bagairt a falach gu tur. Tha còrr is ceud bliadhna o na thòisich an cànran sin; is tha triall na gréine air sléibhtean nan Gaidheal fòs; is mur eil an Deo-ghréine, a thaobh nan neul duaichnidh


[TD 2]

[Leabhar I. An deicheamh mìos 1, 1905. Earrann 1.]

shuas, cho brèagha, boillsgeach ’s a dh’ fhaodadh i bhi, tha fios gu ’m bheil gaothan nan uamhan ’nan dùisg ’s a’ borbnachadh; is ma dh’ éireas gu ’m brùchd iad a mach, co their nach cuir iad mar sgaoil na neòil a tha eadar sinne is ar grian.

Co iad na neòil so tha cur dall-bhrait air an t-solus, is a tha cumail air ais fàs is toradh is abuchadh an treabhachas nan Gaidheal? So iad na neòil: aineolas air eachdraidh is ealain is litreachas an cinnidh féin; déigh air àbhaistean—gu h-àraidh droch àbhaistean—nan coigreach; tograidhean baotha tha lagachadh spionnadh cuim, dealas cridhe is géiread inntinn; foill-labhairt nan coimheach; bòilich na muinntir dhùthchasaich; doilleireachd air a sìol-chur leis an dream a fhuair foghlum; tràillealachd air altrum leis na maithean. Co iad na gaothan is urrainn an dall-bhrat so a dh’ fhuadachadh? So iad na gaothan: eòlas air eachdraidh is air ealain is air litreachas a’ chinnidh d’ am buin iad; déigh air deagh àbhaistean an sinnsir; measarrachd an cainnt ’s an cleachdadh; faicill roimh ’n mhiodalaiche lìomhaidh a tha ’g iarraidh an ribeadh is an cumail ’na ghàradh càil féin; spiorad na saorsa is na neo-eismeileachd; diongmhaltas, fosgarrachd is fiùghantas. Sud iad na subhailcean a bheir fo mheas a rithis sluagh na Gaidhealtachd, an da chuid ’nam beachd féin is am beachd a’ choigrich.

Roimh theachd nan gaothan ud thog sinn ar crann, an dùil gu ’m faicear an aithghearr iad a’ cleasachd mu ’n t-sròl againne—an Deo-ghréine—’s i a’ tàladh sùilean ar cinnidh o amaideachd gu gliocas.


[TD 3]

[Leabhar I. An deicheamh mìos 1, 1905. Earrann 1.]

A’ GHAIDHEALTACHD.

CIOD è is Gaidhealtachd ann? An e roinn a dh’ Alba a tha innte? Seadh, agus barrachd air e sin. Tha iomadh ni eile ann a tha toinnte ris a’ Ghaidhealtachd: iomadh ni mion agus garbh; buaidhean air leth, fo mheas mòr aig na cinnich Eòrpach eile; buill-shinnsearachd a bha ruith air an t-sluagh o ’n tàinig sinn. Tha suidheachadh ar breacain féin innte, agus dualchasan eile nach tuig coigreach. Tha feartan agus càiltean inntinn air nach ruig cainnt, agus, seachd àraidh, mothachadh mùirneach agus gràdh cridhe air siubhal an fhacail.

Is leis an rìgh rìoghachd; agus is leis a’ Ghaidheal a’ Ghaidhealtachd. Co chunnaic riamh rìoghachd le sealladh a shùl? Cha mhò chunnacas le sùil riamh a’ Ghaidhealtachd sin a tha fo aire agam. Agus ’s e sud a’ Ghaidhealtachd a tha mi a’ togail dhuit: comunn is co-chomunn, ceatharnachd fhoghainteach, cur-le-chéile agus càirdeas. Agus, ciod e is bun do ’n chàirdeas so? Tha, Cànain. Cha Ghaidheal neach gun Ghàidhlig. Cha Ghaidhealtachd tìr gun Ghaidheil. Far am bheil a’ Ghàidhlig ’na làn ghreim: sin dùthaich nan Gaidheal. Thoir thusa sùil ann an cuid a dh’ àitean. Abair gur e Canada a th’ ann, agus an earrann sin dith anns nach cluinn thu facal ach Fraingis; agus gach re dhuine a thachaireas ort, tha ainm Gaidhealach air; agus cumaidh e am mach dhuit gur e Gaidheal a th’ ann féin agus nach Frangach idir a th’ ann, agus e gun fhacal Gàidhlig no Beurla ’na cheann. Agus a luchd-daimh a rugadh ’sa Ghaidhealtachd, cha ’n ’eil aige dhaibh ach gleadhar Frangach; agus na briathran a chanas e, ’nan sgoileam gun seadh aca. Dà charaid a’ bruidhinn ri chéile, ’s gun chomh-luadar ann: cha bhràithrean na ’s mò iad, ach luchd-togail Bhabeil do ’n dual dol am mi-bhàigh d’ a chéile. Aon uair is gu ’n tig bèarna-cànain eadar bràithrean, beannachd leis a’ bhràithreachas.

C’ ar son a leanamaid as déigh a h-uile cànain ùr a thig oirnn? Is e comharradh an dearg amadain teannadh ri toileachadh na h-uile. Co is neònaiche Gaidheal Frangach no Gaidheal Sasunnach!

Coinnichidh na h-Eireannaich ann an Tìr-an-airgid: ciod e is ceangal ’s is comh-thional daibh? Cànain. Gearmailtich, ge b’e co an t-àite ’s am bi iad, agus iad a’ bruidhinn na cànain a th’ aca féin mar shluagh air leth—

<eng>Und Gott in himmel lieder singt—<gai>

sin far am bheil a’ Ghearmailt. Ach far an caill iad an cànain féin, caillear iadsan cuideachd, agus sgaoilear air a’ Ghearmailt. Is ionann car mar a dh’ éireas do na Gaidheil. Cha ’n ’eil dol as bhuaidh. Ma threigeas sinne cànain-ceangail ar càirdeis, cha bhuan càirdeas duinn. Bithidh sinn dol ’nar Sasunnaich a chuid ’s a chuid, gus mu dheireadh is orra a shloinnear sinn; agus cha bhi mòran taoibh no cuim do’n Ghaidhealtachd againn tuilleadh, ach uiread ’s a tha aig na Sasunnaich. B’e ’n t-aobhar pròis duinn sin!

Ach mo dhìobhail! A’ mhòr-chuid de na Gaidheil a th’ ann an Albainn, cha tuig iad mar a tha. Agus an ni nach tuig iad, cha chuir iad meas air. Tha a’ bhuil: gu ’m bheil iad a’ call dùthchais is dualchais. Cha ’n aithnich duine dhiubh a bhràthair. Ge math le càch aobhair a’ phaisg-shlat, is fèarr leò-san sgapte iad. “Ciod e am feum a tha air co-chomunn mur cuir e salann air a’ chàl duinn,” ars iadsan. An cruinne-cé ’s a chuid mhìorbhuilean, na chì iad bhuapa, is na th’ ann gu léir, is beag am meas orra sud, ach


[TD 4]

[Leabhar I. An deicheamh mìos 1, 1905. Earrann 1.]

trusadh òir is airgid daibh féin. Fosglamaid ar sùilean agus beireamaid breith agus rannsaicheamaid air gach taobh dhinn; thigeamaid beò anns an dòigh a dh’ òrduich Dia dhuinn. Is iomadh rud a rinn Esan seach òr.

Olc no math ar brògan féin, is iad is fèarr duinne; agus có an cinneach eile do ’m freagradh iad? Co eile a chaitheadh gu dòigheil iad? Is marbh fear na h-eismeileachd. Fanadh na Gaidheil ’nan Gaidheil a dh’ aindeoin co theireadh e.

Tha e duilich a bhi smaointeachadh gu cothromach anns a’ Bheurla—gu h-àraidh do na Sasunnaich. Far am bi dà fhacal air an aon fhuaim ach air atharrach céill, bithidh mearachd; agus is iomadach sin ’sa Bheurla. Ach tha na ’s miosa na sin anns a’ Bheurla. Tha iomadh facal innte agus shaoileadh tu gu ’m b’e aobhar am bith a bhi cleith céill. Mar sin, nuair a labhras fear-iùil na Pàrlamaid a bheachd air leasachadh cìse na rìoghachd bithidh an dàrna fear cinnteach gu ’m bheil e air a thaobh-san agus am fear eile cinnteach gu ’m bheil e air an taobh aige-san, ged is calg-dhìreach an aghaidh a chéile a tha am beachdan air a’ chuspair sin. Tha iomadh “thuirt” agus “thairt” an tigh na Pàrlamaid—fìor thigh na Beurla agus nam mearachdan. Innsidh cànain suidheachadh inntinn duine agus dhaoine. Ma bhitheas a’ chànain troimh chéile, bi cinnteach gu ’m bheil an inntinn mar sin cuideachd. Bithidh an dàrna fear a’ foighneachd air fios agus am fear eile ’ga fhreagairt de thuiteamas, no a’ cur clòdh na fìrinn air tula-bhréig. Ach nochdaidh a’ chànain againne an fhìrinn a dh’ aindeoin, agus thig a’ bhreug am mach ’na dearg-bhréig ge b’e clòdh a shaoilear a chur oirre.

A fhìor-mhuinntir a’ chinnidh Ghaidhealaich, seasamaid ar càsan ’s ar còirichean féin. Is dall duine ann an cùil fir eile; ach is dàna theid duine air a chuid féin; agus is àrd ceann an fhéidh ’sa chreachann. Dèanamaid leas na còrach duinn féin, do ’r clann ’nar déigh ’s do ’r dùthaich: agus cha ’n i ar dùthaich is lugha a tha ag agairt còir oirnn. An diugh tha i na ’s feumaile air bàigh agus cuideachadh na bha i ri linn Uallais agus Bruis.

AGUS AN DEO-GHREINE?

“Nuair chluinneas na Gaidheil
Fuaim do dhearbh-chaismeachd,
Theid iad gu neo-chearbach
Fo do dhealbh-brataich.”

A bhratach gheal nan Gaidheal, air aghart is buaidh-làrach leat!

I. D. MAC AOIDH.


Is ioma teine beag a bheothaichear.
Is ioma teine mòr a chaidh as.


[TD 10]

[Leabhar I. An deicheamh mìos 1, 1905. Earrann 1.]

NA CUNNARTAN A THA ’BAGRADH NA GAIDHLIG

’S a maoidheadh a labhairt a chur air cùl; na meadhonan a tha ri ’n gnàthachadh gu a cumail beò; agus dleasnas nan Gàidheal d’ a taobh aig an àm so.

LE CATRIONA W. GRANND.

THA peathraichean aosda na Gàidhlig marbh o cheann fada. Chaochail té dhiu, an Sanscrit, o cheann dà mhìle bliadhna.

Am bheil sinne, Gàidheil na h-Alba, dol a leigeadh leis a’ Ghàidhlig dol a dhìth? Am bheil i ri bhi air a tasgadh suas ann an leabhraichean fuara, agus air a cunntas am measg nan cumhachdach a dh’ eug? No ’m bheil i ri mairsinn beò le òige nam beann a tha gach bliadhna air an ath-nuadhachadh tre anail an Earraich le beatha ùir, agus a tha an diugh cho maiseach, sgeadaichte ’nan trusganan rìoghail, ’s a bha iad fo shùil a’ cheud Ghàidheil a chuir a chas air an fhraoch? Tha ’n t-àm againn ar maol-snèimh a thilgeadh air cùl, agus trusadh ris mu ’m bi e tuilleadh ’s anmoch; oir, mur dean sinn sin gu h-ealamh, gheibh ar sean mhàthair bàs. Ma gheibh, coiricheamaid sinn féin. Cha dean ach an sàr-dha-rìreadh an gnothuch ’sa chùis, a chionn cha ’n i idir a’ cheisd an so: “Ciod iad na cunnartan a tha bagradh na Gàidhlig,” ach “Ciod iad na cunnartan a tha ’g éirigh m’ ar timchioll féin mar shìol nan Gàidheal, agus, mar mhuir-làn mu sgeir, a’ maoidheadh ar sguabadh bhàrr an domhain mar Ghàidheil Albannach, air leth bho chinnich eile na talmhainn.”

’S i a’ cheisd: Am bheil, no nach ’eil sinn dol a mhùchadh a’ GHAIDHEIL an taobh stigh dhinn? Am bheil, no nach ’eil sinn, tre chall na Gàidhlig, dol a chur cùil ri ar sean eachdraidh, agus ris an aon mheadhon tre ’m bheil e comasach co-chomunn a bhi againn leis na gaisgich o ’n d’ thàinig sinn? Am bheil no nach ’eil sinn ’dol a thoirt suas gu pleòisgeach ar còir-bhreith anns a’ Ghàidhealtachd?

An uair a gheibh a’ Ghàidhlig bàs falbhaidh na nithean sin uile a chum suas ar dùthchasachd. Cha ’n ann leatha féin a dh’ eugas i. Biodh sin air a chumail fa chomhair sùil gach fìor Ghàidheil.

Ciod, iad, matà, na Cunnartan a tha ’bagradh na Gàidhlig? Chaidh cuid diubh ainmeachadh cheana. Cuireamaid iad ’nan òrdugh ’nar làthair gu an cur gu dùbhlan. Amhairceamaid orra an clàr an aodainn; feuchamaid an gabh ìnnleachd dealbh gu buaidh fhaotainn thairis orra, agus sin gu h-ealamh. ’S fheudar dol gu bun a’ ghnothuich. ’S i ’Bheurla a’ cheud nàmhaid a bheirear am follais. Tha dìreach mu thimchioll mìle bliadhna o ’n a dh’ fhuadaich a’ Bheurla a’ Ghàidhlig á cùirt rìoghail Albann. B’ e ’n t-ath rud, a cur ás na Mòdan, gu sònruichte ’sa Ghalldachd. Gus an àm sin bha cùisean na rìoghachd air an réiteachadh an Gàidhlig. B’ ann innte bha ’n soisgeul air a shearmoineachadh. Mar sin faodar a thuigsinn cho drùighteach ’s a bha ’n caochladh an uair a chaidh a gearradh ás, agus a druideadh suas an tìr nam beann. Dh’ oibrich an caochladh so air dòigh eile. Air do ’n Ghàidhlig tighinn gu bhi ’na cainnt aig an t-sluagh chumanta a mhàin, stad a cinneas. Ciod air bith an ni ùr a rachadh a chur air chois; ciod air bith an reachd, no an t-inneal, no an t-annas a thigeadh a steach am measg dhaoine, cha robh ainm air a chur air ’sa Ghàidhlig. Cha b’ urrainnear labhairt mu dheighinn, oir b’ iad a’ Bheurla, an Fhraingis, ’s an Laidionn a bh’ air an ùisneachadh le luchd-fòghluim.

Gus an latha ’n diugh tha so mar so, a chionn nach ’eil ar luchd-fòghluim, no ar n-uaislean a’ cleachduinn a labhairt; cha ’n ’eil an dragh air a ghabhail na facail ùra chur an Gàidhlig, a tha air an cùinneadh ás a’ Ghréigis ’s an Laidionn, agus a tha air an gabhail a stigh anns gach cànain ’san Roinn Eòrpa, gach aon fa leth a réir a ghnè-dòigh ’s a riaghailt féin. Tha an dìth-cinneis so ’na


[TD 11]

[Leabhar I. An deicheamh mìos 1, 1905. Earrann 1.]

bhacadh mòr air labhairt na Gàidhlig. Co-meud againn, aig coinneachadh dhuinn air an t-sràid, a b’ urrainn bruidhinn gu glan, neo-sgàthach air malairt-airgid; air na mòdan; air marsantachd, no eadhon air ni cho cumanta ris na goireasan beaga a tha co-cheangailte ri inneal-fuaghil ar mnathan! Tuigear, gun mhìneachadh air bith, an dochann a tha so a’ deanamh air labhairt na Gàidhlig.

Ach gu dol air ais—’S gann a ruigear leas iongantas a ghabhail air an ath ionnsuidh a thugadh gu a’ Ghàidhlig a mhùchadh. Anns a’ bhliadhna 1616, ri linn Sheumais an 6mh, thug Comhairle na rìoghachd òrdugh gu ’n robh na h-uaislean Gàidhealach ris gach leanabh a thàinig gu inbhe naoi bliadhna dh’ aois a chur gu sgoil ’sa Ghalldachd. Ann féin bha an t-òrdugh maith, ann an tomhas mòr. Ach éisdibh ris an aobhar a thugadh air a shon, agus air a’ pheanas a leagadh air an neach nach rachadh d’a réir. Dh’ aidich na triathan gu saor gu ’n robh e ’nam beachd cur ás gu buileach do ’n Ghàidhlig, oir, a réir am barail-san, b’ i màthair-aobhair gach iorghuill a bha ’g éirigh ’sa Ghàidhealtachd, agus ’s i bu choireach gu ’n robh iadsan a bha ’ga bruidhinn, reasgach, mì-mhodhail. Mur toireadh iad feairt air an òrdugh, bha ’n leanabh ri còir-bhreith oighreachd ’aithrichean a chall. Gabhaibh beachd. ’S ann aig a’ Ghàidhlig shnasda ghrinn a tha choire gu ’m bheil sinn cho neo-shuairce, cho reasgach, cho fad’ air ais seach na Goill! Cha deachaidh am beachd so air chùl gu buileach fathast, mar a dh’ fhaodainn a leigeadh ris duibh, ach nach fhiach e ’n t-saothair. ’S e rud is duilghe leam gu ’m bheil cìleagan ’nar measg féin a tha gabhail ris, ’s a’ dealbh an caithe-beatha d’a réir.

Uair éiginn an déigh an òrduigh ud chaidh Comunn nan sgoilean Gàidhealach a chur air bonn. Bha iad air an dealbh, an tomhas mòr, a réir nan sgoilean Gallda, ach dh’ fhaoidteadh nach robh atharrach air sin. Rinn iad feum; agus cha bu chòir a dhì-chuimhneachadh gu ’m b’ ann aig an àm sin a chuireadh 3000 Bìobull á Eirinn a dh’ ionnsuidh Gàidheil na h-Alba, a chionn nach robh na Sgriobturan aca ’nan cànain féin. Agus b’ e easbuig Sasunnach a dh’ eadar-theangaich am Bìobull dhaibh-san. Tha so a’ leigeadh ris duinne ciod a ghabhas deanamh, far am bheil an toil ann.

An sin thàinig Eirigh Bliadhna Theàrlaich, a’ toirt caochlaidhean mòra ’na cois, a thilg bun os ceann sean chaithe-beatha nan Gàidheal gu buileach. Thùirling na caochlaidhean sin—cha b’ ann gu mall aon an déigh aoin, ach mar ruadh-thuil—’nam meallan sgriosail, a’ bàthadh fo ’n dìlinn gach ni Ghàidhealaich aig an robh de chridhe a cheann a thogail.

Thòisich an sin fuadach nan Gàidheal. Seadh, dh’ fhalbh iad féin, cuid diubh d’ an toil, air imrich-cuain. Ann an ùine ghlé bhig chaidh mu 30,000 diubh do thìrean céin. Bha an croibhtean air an tionndadh gu fearainn mhòra chaorach. An sin thàinig gu crìch, tre ar triathan féin, an ni a mhaoidh ban-rìgh àraidh, ’na feirg, air Albainn; chaidh ar dùthaich a thionndadh gu frìth seilg—gu h-àraidh a’ Ghàidhealtachd. Tha na Gàidheil a th’ air fuireach ’san tìr mar fhuigheal, ’nan seirbhisich,—ann an tomhas mòr—do dhuine ’sam bith aig am bheil sporan làn.

Tha nis sgoilean Beurla a mhàin bho cheann gu ceann de ’n tìr. Tha iad uile fo ’n aon riaghailt. Tha cuid de na maighstirean-sgoile Gallda a’ peanasachadh na cloinne air son gach facail Ghàidhlig a their iad ’san sgoil. Tha a’ chuid is modha de ’n chlann a’ sgur de bhruidhinn na Gàidhlig an uair a thòisicheas iad air dol do ’n sgoil. Tha nàir orra a labhairt. Tha iad am bitheantas, a’ toirt freagraidh am Beurla ri ceisd a théid a chur riù an Gàidhlig. A thuilleadh air so, tha iad fad fionn an latha ’san sgoil, agus tha, mar an ceudna, leasain aca ri ionnsuchadh aig an tigh. Ciod a tha ’nan comas ach am beagan Gàidhlig a chual’ iad ’nan òige a chall, an uair a tha a’ Bheurla air a dinneadh annta gun sgur!

Gu cinnteach ’s i a’ Bheurla nàmhaid is modha an aghaidh ri ’m bheil aig a’ Ghàidhlig ri cathachadh.

Mòr ged a bha na caochlaidhean a thàinig air a’ Ghaidhealtachd ri linn Bliadhna Theàrlaich, agus a bha ciùrrail do ’n Ghàidhlig, gidheadh, cha robh iad ach faoin seach iadsan a tha air tighinn air Breatunn gu h-iomlan, agus air an t-saoghal air fad anns an dà linn mu dheireadh so. Tha ’n t-each-iaruinn, agus an dealanach air sréin aig a’ chinne-dhaonna. Théidear gu iomallan an domhain na’s usa an diugh na rachamaid roimhe so á Ionbhar-nis do Lunnainn. Is urrainn duinn bruidhinn ri chéile gu socair aig astar ceud mìle. Théid fios do Astralia á Lunnainn ann an dà mhionaid an uaireadair. Tha, mar so, cur is gabhail eadar gach uile chinneach, agus gach eadar-dhealachadh a bha eatorra a’ leaghadh gu bras air falbh. Tha so air atharrachadh mòr a thoirt air spiorad na h-aimsir. Cha ’n fhiù ach nithean mòra. Tha co-fharpais dhian air éirigh anns gach malairt a chuireas neach a làmh ris. Tha uibhir de ruith ann, air ais ’s air adhart, gu ’m bheil mì-fhois air ar glacadh. Cha ’n ’eil ùine aig duine gu suim a ghabhail de na nithean a chumadh sinn teò-chridheach, ciùin, fosgailteach; oir feumar gach ni a bhacadh duine o chosnadh airgid, a shaltairt fo chasan.

“O,” deir ar muinntir òg, “tha fòghlum na Gàidhlig tuilleadh ’s draghail! Ciod am feum a th’ innte! O, seadh, is Gàidheil sinn, agus,


[TD 12]

[Leabhar I. An deicheamh mìos 1, 1905. Earrann 1.]

cinnteach gu leòir, bu ghasda Gàidhlig a labhairt, na ’n robh sin comasach; ach cuin a tha ùin’ againn dol rithe! Nach suaicheantas gu leòir am breacan, a’ phìob, agus na h-òrain a tha air an cumail suas ’nar cuideachdan, far am faigh sinn beagan sòlais!” Agus mar sin a sìos. Cha ghabh an òigridh aig an àm a tha ’n làthair gnothuch ri ni nach eil furasda, no nach eil co-cheangailte ri fearas-chuideachd.

Tha a’ mhì-shocair so, an gaol air toileachas-inntinn, air call a thoirt oirnn is modha eadhon na call na Gàidhlig. ’S e sin call an seann dìorrais agus na smioralachd a bha ’nar n-aithrichean ann am buidhinn cuspair mhaith air bith air an robh cridhe no inntinn an geall. Thuirt mi gur i a’ Bheurla an nàmhaid a bu mhodha bh’ aig a’ Ghàidhlig; ach is miosa ’n t-eascaraid so, oir tha e ’n taobh stigh dhinn; agus is cruaidh an ionnsuidh a dh’ fheumar a thoirt mu ’m faighear buaidh air.

Tha droch stic eile ’nar measg; ’s e sin dìth-aonachd. Tha mi ’n dòchas gu ’n teid a spadadh air a’ cheud bhuille. Cha tèid againn air dad idir gus an tilgear ás ar meadhon e an comhair a chinn. Seallaibh féin mar a bhios sinn a’ liodairt a chéile anns a’ phàipear-naigheachd mu ni, iomadh uair, cho faoin ri facal. Ma tha sinn ri teannadh ris a’ Ghàidhlig a chumail beò, ’s e a’ cheud ni agus an ni deireannach gu ’m bitheamaid aointe ri chéile mar aon duine. Tha mi fiosrach na ’n coinnicheadh dithis air bith dhiubh-san a tha sapaid anns na paipearan, aig céilidh, no co-chruinneachadh Gàidhealach, gu ’m biodh iad càirdeil suairceil ri cheile aig a’ cheud phlathadh. Mar sin tha mi guidhe oirbh gun dàil, ar n-airm-chogaidh a thionndadh an aghaidh an nàmhaid choitchinn, agus sgur de ’bhi caitheamh ur neirt ann am faoin-chleasan nach fiù.

Tha aon ni eile a dh’ fhaodar ainmeachadh, a tha toirt air ar clann a bhi suarach mu labhairt na Gàidhlig. ’S e sin eadar-phòsadh nan Gàidheal le Goill, is le Sasunnaich. An uair a tha so a’ gabhail àite, mar is bitheanta, tha a’ Ghàidhlig air a cur an cùil ás an rathad. B’ aithne dhomh aon chàraid de ’n t-seòrsa so. Chum an dithis ri ’n cànain fa leth, gun smid riamh a labhairt de chànain a chéile. An uair a theireadh a’ bhean diog ’sa Ghàidhlig, fhreagradh an duine ’sa Bheurla. Bu Ghoill, ann an tomhas mòr, a’ chlann. Bha càraid eile greis astair uapa sin. Bha ’n duine Gallda, ach dh’ ionnsuich e a’ Ghàidhlig gu pongail. Cha robh aon d’ a theaghlach lìonmhor nach robh ’nan sgoileirean matha anns an dà chànain. Cha ’n ’eil sin a’ tachairt cho bitheanta, ach leigidh e ris gu ’n gabh e deanamh. Cha ’n fhaod an ni so a bhi air a chur sìos mar nàmhaid, ged a thacas e ar sean chainnt. Is cùis chigilteach i, a dh’ fhàgar ri réiteachadh leòsan a th’ air an amaladh innte. Cha ’n ’eil còir againn dol na ’s fhaide na a cur sìos mar aon de na nithean a tha ’g oibreachadh an aghaidh na Gàidhlig.

Is iad sin uile na h-eascairdean is sònruichte, o ’n leth am muigh, agus o’n leth a stigh, a tha ’g oibreachadh an aghaidh na Gàidhlig. ’S iad a thug na Gàidheil, an dùthaich agus an cànain a dh’ ionnsuidh an t-suidheachaidh anns am bheil iad an diugh.

R’ a leantainn.

Choisinn na beachdan a tha sgrìobhte shuas, a’ cheud duais aig Mòd 1904; agus chaidh am foillseachadh an so aig an àm so air iarrtas Comuinn Ghaidhealaich Ghrianaig.






