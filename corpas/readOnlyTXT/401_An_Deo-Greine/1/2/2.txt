[TD 17]

[Leabhar I. An aona mìos dheug 1, 1905. Earrann 2.]

LUCHD-LABHAIRT NA GAIDHLIG.

AIG Mòd Ionbhar-pheabharain thubhairt Probhaist a’ bhaile, is e cur fàilte air na bha ’n làthair, gu’m bu chubhaidh d ’on Mhòd a chumail an àrd-bhaile Siorramachdan Rois agus Chrombaidh, anns an lìonmhoire luchd-gnàthachadh na Gàidhlig na tha iad an siorramachd Ghaidhealaich eile. Is fìor uile gu léir sin. Ach is fìor, aig a’ cheart àm, nach bu chubhaidh do mhuinntir nan siorramachdan sin nach d’ fhuair an Comunn Gaidhleach–agus, troimh ’n chomunn, a’ Ghàidhlig—mòran cuideachaidh bhuapa air feadh nan ceithir bliadhna deug a bha ’n comunn air a bhonn. Cha robh buill a’ chomuinn lìonmhor as na siorramachdan sin; cha robh luchd-farpuis lìonmhor gus an d’ thàinig muinntir Phuill-iù agus Steòrnabhaigh air aghaidh o chionn ghoirid; agus aig a’ Mhod mu dheireadh, ged a bha e aig na dorsan aca, mar gu ’m b’ ann, cha bu lìonmhor luchd-farpuis as na siorramachdan sin—a’ cumail am mach na muinntir cheudna. Le sin fo ’r n-aire ged is fìor gu’m bheil luchd-labhairt na Gàidhlig lìonmhor an siorramachdan Rois agus Chrombaidh, cha ’n fhaodar a ràdh gu’m bheil a’ chànain beothail, no gu’m bheil a luchd-labhairt dian gu a cumail air a cois, anns na crìochan sin.

Cios is aobhar da so?

Thugamaid beachd air a’ Ghaidhealtachd air fad. Is fìor e, agus is iongantach e gur beag àireamh na muinntir sin a tha teòm air a’ Ghaidhlig a labhairt, a tha càirdeil do ’n Chomunn Ghaidhealach, no a tha toirt laimh-chuideachaidh ’s an obair a tha fo iùl aca, no an obair air bith de ’n t-seòrsa cheudna a bhios air a cur air a h-aghaidh le feadhainn eile.

So na tha sinne a’ deanamh dheth. Far an ealamh ri cainnt na daoine, is tric leisg ri leughadh iad; agus seachd leisg ri sgrìobhadh iad. Far an leisg ri leughadh iad, gheibhear dall ri cor na cànain iad. Cha léir dhoibh-san nach leugh gu’m bheil feum ann air oidhirp a chum a’ chànain a chumail buan; agus idir, idir, cha ’n eil guth aca air a h-àrdachadh troimh ’n aon mheadhon leis am faodar sin a dheanamh: leughadh is sgrìobhadh., So mar a labhras iad: tha mise comasach air a’ Ghàidhlig a labhairt gu glan; tha do Ghàidhlig-sa tuisleach. Is fìor Ghaidheal mise; is diùid thusa. Tha iad so car coltach ri mòran diubhsan a chuireas suas am feileadh beag ’s am breacan. Amhaircidh iad le tàir air luchd na briogais; is air falbh gabhaidh iad làn uaill is meud-mhòir, is gun aca, gu tric, ’nan cridheachdan ach smùr is ’nan inntinnean ach gaoth. ’S e tha coireach air a shon so: gu’m bheil mòran a’ teachd beò ’s a’ mairsinn beò air an sgàth fèin. Ma gheibheas iad cothrom air spaidsearachd tacan air àrd-ùrlar air choireiginn, is coma leò ciod a thachras do luchd an ùrlair ìosail. Tha e ’na shocair ’s ’na thoileachas inntinn daibh gu ’m bheil iad na’s àirde is na ’s uaisle na cuideiginn. Cha chuir e dragh orra idir cia meud a tha na’s àirde is


[TD 18]

[Leabhar I. An aona mìos dheug 1, 1905. Earrann 2.]

na ’s uaisle na iad féin. Cha bhi iad ’gam faicinn: bithidh iad cho dian a’ sealltainn sìos orra-san a tha suidhe fodhpa. Caillidh iad beachd air an cor féin. Agus, ’s e thachras gu’n tig an coimheach geur-inntinneach; seallaidh e a stigh annta is trompa; ionnsuichidh e an cridheachan gus an tuig e am ball far an laige iad; agus, an ceann ùine, bithidh iad fo gheasaibh aige. Siod mar thachras do’n Ghaidheal a bhios sàsaichte le bhi labhairt a chànain, a mhàin, no le bhi cur suas na deise Gaidhealaich, a mhàin, agus a shaoileas gu’n dean sin an gnothuch is gur smior a’ Ghaidheil e air a cheann sin.

Tha e ’na aobhar uaill do neach aig an robh a’ Ghàidhlig o leanabachd gu’n do chuir e rithe le bhi ag ionnsachadh a leughadh is a sgrìobhadh. Tha e ’na aobhar uaill is àirde na sin ma rinn e sin gun a’ Ghàidhlig a bhi aige ’na òige. Ach cha léir dhuinn gu’m bheil e ’na aobhar uaill do neach air bith gu’n d’ ionnsuich e a’ chànain a labhras e mar dh’ ionnsuich a’ bhò a gnòsdaich: gun oidhirp gun dragh. Math dh’ fhaoidteadh gu’m bu chòir e bhi ’na chomfhurtachd dha; ach cha ’n eil aobhar uaill ann.

Ag amharc air a’ chùis a th’ againn fo ’r n-aire anns an dòigh sin, cha ’n eil e ’na aobhar uaill gu ’m bheil tuilleadh luchd-labhairt na Gàidhlig an siorramachdan Rois agus Chrombaidh na an siorramachd Ghaidhealaich eile, am feadh ’s is fìor gu ’m bheil luchd-leughadh is sgrìobhadh na Gàidhlig, is luchd-obair air son na Gàidhlig na ’s gainne na tha iad an cèarnaibh eile a dh’ fhaodamaid ainmeachadh.

Ach thàinig am Mòd gu Ionbhar-pheabharain, agus ma ni na Rosaich is na Crombaich an ni ceart, cha ’n fhada gus am bi sgeul ùr r’ a innseadh orra. Cha ’n e a mhàin gu’m faodar a ràdh gu’m bheil luchd-labhairt na Gàidhlig lìonmhor, ach gu’m bheil luchd-leughaidh is sgrìobhaidh is luchd-obair air son na Gàidhlig mòran na ’s lìonmhoire na tha iad an siorramachd eile. Ciod a chuireadh bacadh orra ach an leisg is amharus-inntinn? Is aobhair uaill da-rìreadh iad sin! Mur b’ iad an leisg is amharus-inntinn cha robh tràill riamh ’san t-saoghal. Am fear nach téid mu obair a dheòin, thig an là ’san téid dh’ aindeoin. Air falbh an leisg is an t-amharus, ma tà. Teannadh muinntir nan siorramachdan sin ri ionnsachadh leughadh is sgrìobhadh an cànain; ceannaicheadh iad leabhraichean Gàidhlig; ionnsaicheadh iad ceòl binn an dùthcha; cuireadh iad air chois Comuinn Ghaidhealach mar a rinneach o chionn ghoirid an Ionbhar-pheabharain. An sin bithidh fìor aobhar uaill aca; cha ’n ann as lìonmhoireachd nam fìor-Ghaidheal a tha ’nan siorramachdan féin ach as lìonmhoireachd nan Gaidheal a th’ anns an t-saoghal gu léir. Ionnsuicheadh iad tràth nach e cliù sgìre no siorramachd a th’ aca ri àrdachadh, ach cliù nan Gaidheal; agus nach eil dòigh air thalamh a chum cliù an cinnidh a chur am meud ach le bhi airidh iad féin air cliù o dhaoine eile.


[TD 36]

[Leabhar I. An aona mìos dheug 1, 1905. Earrann 2.]

NA CUNNARTAN A THA ’BAGRADH NA GAIDHLIG

’S a maoidheadh a labhairt a chur air cùl; na meadhonan a tha ri ’n gnàthachadh gu a cumail beò; agus dleasnas nan Gàidheal d’ a taobh aig an àm so.

LE CATRIONA W. GRANND.

EARRANN II.

CIOD iad, a nis, na Meadhonan a tha ri chleachdadh a chum a’ Ghàidhlig a chumail beò? ’S e sin ri ràdh: Ciod iad na meadhonan a tha ’n Comunn Gàidhealach so ri ghnàthachadh gu gràdh agus dealas fhadadh far am bheil dìth-toil agus maol-snèimh fuar a’ rìoghachadh; ciamar a thatar ri dlùth-aonachd a thoirt mu ’n cuairt ’nam measg-san a tha cheana toileach; agus ciamar a tha iadsan a théid aonadh, ri cath agus buadhachadh an aghaidh nan cumhachdan a tha ’gar cuartachadh?

’S i ’n aon chùis a dh’ fhaodar a thagradh aig an àm so, an làthair dream a tha meagh-bhlàth, gu ’m bheil ar seasmhachd mar shluagh, ar còir an dùthaich ar sinnsir, agus ar cànain anns a’ gheall còmhla. Cha ghabh sgaradh cur eatorra gun bheatha an iomlain a chur an cunnart.

Theirinn a rithis gur e ’cheud ni feumail aonadh a thoirt mu ’n cuairt ’nar measg uile. Cha ghabh obair deanamh an da-rìreadh gus am bi sinn, aon uair eile, air ar geinneadh ri chéile mar aon shluagh. Tàirngeamaid, an toiseach, na h-éibhleagan beòtha ri chéile; théid againn an sin air càch a tha caoin-shuarach an tràth so, a chàrnadh thairis orra sin, agus gabhaidh an teine gu sùrdail. Is àm so anns am bheil co-bhoinn de iomadh ghnè is seòrsa a’ gabhail àite. C’ar son nach biodh co-bhann mhòr air a deanamh eadar na Comuinn-fhòghlum Ghàidhealach?

Tha Comunn ann gu sealltainn ás déigh an


[TD 37]

[Leabhar I. An aona mìos dheug 1, 1905. Earrann 2.]

fhearainn. Tha gu leòir de Chomuinn ann gu cumail air adhart ar cleasan. Biodh a roinn féin de’n obair air fhàgail an earbsa ris gach comunn fa leth, le ar sùil air an aon bhall cuimse, agus thugamaid làmh ar co-chomunn d’ a chéile. Ach am feadh a tha Comunn an fhearainn a’ labhairt ann an tomhas ri miann seilbh, agus Comunn nan cleas a’ tarraing muinntir aig am bheil a mhiann a bhi rìomhach, aighearach, eutrom, tha ’n Comunn fòghluim a’ labhairt riù-san aig am bheil na cuspairean is àirde fa chomhair na sùla. ’S iad nithean an duine an leth a stigh ris am bheil e a’ labhairt. Mar sin, tha ’n tuilleadh feum air a’ ghnè chuideachaidh agus neirt a gheibhear a mhàin tre’n chò-bhoinn.

Tha Comuinn Ghàidhealach de’n ghnè so an Lunnainn, an Dun-éideann, an Dùn-dé, agus iomadh àite eile air feadh na rìoghachd; agus tha iad uile air an làimh féin, ged a tha an rùn air an aon ni, ann an aon seadh no seadh eile.

Cha bhiodh fiughair againn gu ’n deanadh iad an obair no an riaghailtean a mhùthadh, a chionn bhiodh e iomchuidh dol a réir feum na muinntir am measg am bheil iad; ach dh’ iarramaid gu’m biodh co-chomunn eatorra, agus gu’m biodh meadhon air a dhealbh gu an comhairle a chur ri chéile mu iomadh cùis co-cheangailte ri ’n saothair.

Tha comuinn bheaga sgìreachdail ag éirigh thall ’s a bhos mar mheanglain de ’n Chomunn Ghàidhealach so. Tha gluasad am measg nan Gàidheal a tha leigeadh ris nach eil gaol ar dùthcha fathast air dol ás; tha ’n t-àm fàbharach gu, air a chuid is lugha, feuchainn co-bhann a chur air chois.

Fuilingibh dhomh bruidhinn gu saor; fuilingibh dhomh an sealladh so-mhiannaichte a tha fosgladh fa ’m chomhair a chur m’ ur coinneamh: Comunn-fòghlum Gàidhealach anns gach siorramachd de’n Ghàidhealtachd, le Comuinn sgìreachdail co-cheangailte riu, ag obair a stigh an làmhan a chéile. Co-bhann eadar na h-àrd-chomuinn agus comuinn nam bailtean. Aon choinneamh mhòr bhliadhnail,—mar am Mòd—far an rachadh obair na bliadhna fheuchainn; agus obair na h-ath bhliadhna shocrachadh; far an cuireadh na comuinn uile an comhairle ri chéile mu cheisd air bith a bheanas do theagasg agus ionnsachadh na Gàidhlig; mu fhòghlum Gàidhealach air gach taobh air an gabh sealltuinn air. Pàipear-naigheachd Gàidhlig mìosail, a bheir do na comuinn fa leth, beaga is mòra, agus dhuinn uile, sgeul air a chéile; fios air obair shònruichte gach comuinn; naigheachd nan Comunn Eireannach, Breatannach, etc., agus sealladh farsuing air fòghlum air bith a bhiodh feumail dhuinn mar Ghàidheil. Cha’n iad seann sgeòil a chaidh ìnnseadh dhuinn fichead uair thairis a tha ’dhìth oirnn, ach nithean beòtha—biodh iad sean no òg—a bheanas do bheatha nan Gàidheal air an là-’n-diugh.

Tha gnothuichean cudthromach a’ feitheamh ris a’ cho-bhoinn so. Tha iomadh facal a’ dol à cleachduinn; tha iomadh gnè dhòigh air rud a ràdh a’ dol air chùl; tha iomadh ainm àite a chaillear gu sìorruidh mur teid aon éiginn g’an trusadh, ’s an cur sìos an òrdugh. Mar a thuirt mi cheana, tha facail ùra ri chùinneadh a chum cothrom labhairt ’sa Ghàidhlig a thoirt duinn air ni ’sam bith a ghabhas bruidhinn no sgrìobhadh ann an cànain eile. Bheirinn eisimpleir no dhà de na facail chumanta air nach eil ainm an Gàidhlig, ach bhiodh e ás an rathad ann an òraid de’n t-seòrsa so. Cluinnidh sinn m’ a dhéighinn anns a’ phàipear Ghàidhlig. Tha, mar an ceudna, sean sgrìobhaidhean Gàidhlig a tha sgapte an ionadan-tasgaidh leabhraichean, a tha ’feitheamh cuideiginn le teas-ghràdh d’a dhùthaich ’na chridhe, a bheir a chuid, a bhuaidhean-inntinn, agus ’ùine gu an leughadh, agus am mìneachadh. ’S iad sgrìobhaidhean de’n t-seòrsa so, còmhla ri seanachas nan daoine sin ’nar measg a chleachd a’ Ghàidhlig a mhàin a labhairt, a ni seasamh mar dhealbh coimhlionta do na facail ùra a dh’fhaodar ullachadh dhuinn, ri tìm.

An dean sinn sinn féin a chuideachadh anns na nithean sin, no am feith sinn gus an éirich Gearmailteach còir suas, aig am bheil gaol do fhòghlum air a sgàth féin, agus a chuireas gu nàire sinn tre chur an gnìomh dhuinn rud nach eil sinn murrach air, a chionn gu’m bheil sinn tuilleadh’s leisg, no tuilleadh’s cruaidh gu teannadh ris! Na bitheadh e mar so.

Cuireadh Rùn-cléireach a’ Chomuinn Ghàidhealaich so cuireadh a dh’ ionnsuidh nan Comunn-fòghluim Gàidhealeach eíle, gu co-bhann a dheanamh le chéile. Cuireadh e eisimpleir leis, de’n òraid a gheibh an duais, a chum gu’n tuig iad gu soilleir ciod a tha dhìth oirnn. Tuigeadh iad nach e airgead a tha ar sùil ann, no atharrachadh riaghailtean, ach a mhàin gu’m bitheamaid a’ neartachadh agus a’ còmhnadh a chéile tre aonadh ’nar n-aon chorp le mòran bhall, air ar lìonadh le aon spiorad, agus ag oibreachadh chun na h-aoin chrìche: fòghlum Gàidhealach agus Gàidhlig a chumail beò gu sìorruidh. Cuireamaid an cuireadh ceudna a dh’ ionnsuidh gach comuinn de’n aon seòrsa ruinn air feadh thìrean Bhreatuinn anns na h-uile cèarn de’n t-saoghal. Tha òrain, sean eachdraidhean, agus iomadh ni eile air imrich a dheanamh le ar dream a dh’ fhàg an t-seann-dachaidh, nithean nach eil a nis ri amas orra


[TD 38]

[Leabhar I. An aona mìos dheug 1, 1905. Earrann 2.]

aig an tigh. Chuireadh e blàthas agus treòir ann ar cuislean an fhuil ùr so a thighinn a stigh annta. Neartaicheadh e ar bràithrean agus sinn féin dlùthachadh ri aon a chéile. ’S ann ris a’ chridhe gu h-àraidh a tha a’ chùis so a’ labhairt, ri cridheachan nan Gàidheal Albannach, fir agus mnathan. Cha deanar dad idir gus an gluaisear an toil tre’n chridhe, agus an sin théid againn air rud air bith a chuireas sinn ar làmh ris. MA’S TOIL LEINN mairidh a’ Ghàidhlig beò, ùraichear a h-òige mar òige na h-iolaire.

(R’ a leantainn).

