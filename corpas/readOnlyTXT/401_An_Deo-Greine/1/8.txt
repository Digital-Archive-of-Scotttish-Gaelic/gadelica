[TD 129]

[Leabhar I. Bealtuinn, 1906. Earrann 8.]

ATH-BHEOTHACHADH NA GÀIDHLIG

C’ ARSON a bhitheas sinn ag radh ’ath-bheothachadh’ mu’n Ghàidhlig? Cha robh i marbh no leth-mharbh, ’s cha mho tha tuar a’ bhàis air a h-aghaidh. Their daoine gu’m bheil i bàsachadh ’s nach gabh i cumail beò. Cha toir sinn urram fàidhean dhaibh air son sin. Tha deireadh an t-saoghail a’ tighinn, ach cha’n ann am bliadhna. Tha feallsanaich ag innseadh dhuinn gu’m bheil a’ ghrian a’ fàs fuar, agus gu’n tig an là anns am bi i cho fuar ris a’ ghealaich. Cha’n’eil teagamh nach ’eil an fhirinn aca, ach bheir i maise is glòir air foghar no dhà fhathast ma’s tachair sin. Bàsaichidh a’ Ghàidhlig, ach c’uin? Tha sinn cinnteach gu’n cuir an saoghal car no dhà dheth ma’n tachair sin, oir is deimhin gur e bàsachadh an rud mu dheireadh a ni i.

Tha mu dhà mhìle bliadhna bho thòisich a’ Ghàidhlig a’ bàsachadh anns na h-eileanan Breatunnach, ’s cha’n ’eil i marbh fhathast. Anns an ùin sin thainig is dh’ fhalbh, an taobh stigh de ar criochan, trì no ceithir de chànanan cumhachdach eile. Am fear a b’ fhaide sheas aca, cha do sheas e ach mu chùig no sea de chiadan bliadhna, gus an d’ fhuair e bàs. Tha lorg spàgan an Lochlannaich bho chladach gu cladach air feadh na Gàidhealtachd. Tha chànan air a sgideadh air fheadh gach baile is monadh, gach eilean is sgeir. Gidheadh ’s fhada an t-saoghail bho thug am fear ud a chasan leis, ’s bho chaidh a chànan air di-chuimhn’, ach tha Ghàidhig cho “beò ’s ged nach pòsadh i riamh.”

Bho chionn iomadh bliadhna nis tha daoine mòra ’s daoine foghluimte ri faotainn a mach cho luachmhor ’s tha Ghàidhlig, ’s tha iad a’ cur meas oirre dha réir. Tha daoine foghluimte ’g a h-ionnsachadh anns a’ Ghearmailt, anns an Fhraing, agus ann an iomadh cearnaidh eile. Tha àireamh chiatach de dh’ uaislean, tighearnan ’s ban-tighearnan-fearainn, air feadh Alba a tha ’g a h-ionnsachadh, agus a’ gabhail tlachd innte. Tha mòran am measg an t-sluaigh a tha nis airson gu’m bi i aca, ged nach biodh ann ach a bhi anns an fhasain. Tha Inbhirnis air éiridh ’s i fhéin a sgeadachadh ’na h-eudach sgiamhach a thaobh na cuise-sa. Tha còrr maith is dà chiad sgoileir cruinn aice a h-uile seachduin ag ionnsachadh ar cànan. Agus ’n uair a dhùisgeas Inbhirnis cha’n ann ri bruadar a gheibhear Inbhirpheotharain, na Baile Dhùthaich, no idir “Steòrnabhagh mhòr a’ Chaisteil.” ’S ioghnadh leinn mur a cluinn sinn ann an ùin nach bi fada Steornabhagh a’ toirt cunntas rioghail oirre fhéin ann an cath na Gàidhlig.

Bha farmad a riamh aig Glaschu ri Dunéideann, ’s e sin, an seorsa farmaid a ni treabhadh. Bha Cathair Ghàidhlig againn ann an Ard-Oilthigh Dhunéideann bho chionn iomadh


[TD 130]

[Leabhar I. Bealtuinn, 1906. Earrann 8.]

bliadhna. Bha sin againn, agus an deadh Ghàidheal ’g a lionadh—“gu’m bu fada beò e ’s ceò as a thigh,” pailteas mharagan air a bhòrd agus Mac a’ Leisdeir ’g a sàbhadh. Ach a nis tha naidheachd air a thighinn thugainn gu’m bheil ar deadh charaid, an t-Urramach Seoras Henderson, air a shuidheachadh ann an Caithir Ghàidhlig ann an Ard-Oilthigh Ghlaschu. Cha b’ urrainn na b’ fheàrr. Gu’m meal e naidheachd ’s gu’n caith e chaithir! Fhad ’s a bhitheas esan beò slan cha bhi Ghàidhlig gun charaid.

