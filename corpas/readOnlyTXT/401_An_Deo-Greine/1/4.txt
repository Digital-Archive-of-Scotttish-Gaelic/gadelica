[TD 57]

[Leabhar I. A’ cheud mhìos 1, 1906. Earrann 4.]

URRAM DO ’N OLLAMH BLACKIE NACH MAIREANN.

THA e air a ràdh le mòran fìrinn gur iomadh rud a chì ’s a chluinneas fear an t-saoghail fhada. Ach, ged fhuair an t-Ollamh Blackie saoghal maith fada, agus ged is iomadh rud a chunnaic is a chual’ e, tha mi ’sa bheachd nach cual e riamh iomradh air an onoir so a chaidh a chur air féin.

Bha mi uair de m’ shaoghal, nuair a bha mi gu maith na b’ òige na tha mi ’n diugh, ag obair ann an àite leth-oireach ’san Eilean Mhuileach. Bha mi fuireach le sean bhoirionnach chòir aig an robh bàigh shònruichte do ’n Ghàidhlig agus do gach ni Gaidhealach. Ged bha i ’san àm so thairis air deich agus ceithir fichead bliadhna dh’ aois, bha i cho sunndach, aighearach ’s a chunnaic mi riamh. Is iomadh oidhche a rachadh i fhéin agus mise a dhannsadh air an ùrlar chreadha, gun duine beò maille ruinn, greis ma seach againn air port-à-beul, gus am biodhmaid claoidhte.

Ach, gu mo sgeul. Bha mi anns an àm so a’ faotainn paipeir bhig á Glascho uair ’san t-seachdain, anns an robh daonnan dealbh fir no fir-eiginn air an robh daoine am bitheantas eòlach. Cha robh mi fhéin a’ gabhail a’ bheag de shuim de na dealbhan; ach mhothaich mi gu ’n robh an t-seana-bhean ’gan gleidheil agus ’gan càradh a suas air ballachan a’ chitsein a bha “gealaicht’ le aol.” A chum a’ bharrachd urram a chur air an dealbh a chòrdadh rithe, chuireadh i iteag circe os a cheann air a’ bhalla; agus an dealbh nach còrdadh rithe, ged gheibheadh e àite am measg chàich, cha ’n fhaigheadh e iteag.

Mu dheireadh, thàinig dealbh an Ollaimh Blackie am mach; ach ged fhuair e àite am measg chàich, cha deachaidh urram ’sam bith a chur air; is coltach nach do chòrd aogas rithe. Coma leibh na co dhiù, bha oidhche an sin a thàinig bean-eòlais a steach air chéilidh; agus thuirt ise, ’s i gabhail beachd air na dealbhan: “Is e ’n t-Ollamh Blackie a tha agaibh an so.”. “Is e,” thuirt mi fhéin. “An e siod fear mòr na Gàidhlig?” thuirt Anna. “Is e,” thuirt mise. “O rìgh! ’s gun iteag idir ’na cheann,” thuirt ise.

Cha robh tuilleadh air e sin ach sin fhéin aig an àm; ach, nuair a thàinig mise gu m’ lòn-maidne an là-arn-a’-mhàireach, co thachair orm ’san dorus ach an coileach bochd, ’s e coimhead glé mhuladach, agus cha robh ioghnadh ann; cha robh aon iteag ’na earball; bha a h-uile h-aon diubh gu àrd air a’ bhalla bràigh ceann Blackie.

A nis, ged is faoin an sgeul a thug mi seachad—agus tha mi creidsinn gu ’m bi a’ bharrachd a ni gàire-fochaid air na ni gàire-molaidh air—b’ ann le dùrachd cridhe agus deòthas anama dh’ fheuch am boirionnach bochd so, ’na dòigh féin, ri urram a chur air an fhear a rinn na rinn e as leth cànain a


[TD 58]

[Leabhar I. A’ cheud mhìos 1, 1906. Earrann 4.]

gràidh; agus, leis gach urram agus stòldachd, theirinn: Rinn i na dh’ fhaodadh i.

Agus sibhse leis an àill a’ Ghàidhlig a bhi buan, cumaibh a ghnàth ’s gun tàmh An Deo-ghréine ri crann, agus air na chunnaic sibh riamh na leigibh gu làr i, agus—co aige tha fios—’s maith dh’ fhaoidteadh gu ’m bi earball coilich a’ feitheamh air cuid agaibh an àiteiginn.

A’ CHOILLE BHEAG.


[TD 60]

[Leabhar I. A’ cheud mhìos 1, 1906. Earrann 4.]

DA LITIR GHAIDHLIG.

AN so tha sinn a’ cur nan litrichean leis an do choisneadh a’ cheud is an dara duais an aon de na comh-fharpuisean a chaidh a chur air bonn as leth an aois-òig aig Mod 1905. Tha iad an so gun leasachadh air bith air a dheanamh orra, ach dìreach mar a dh’ fhàg iad làmhan nan sgrìobhadairean òga. Is le Eachann Mac Gille Moire á Stafainn ’san Eilean Sgitheanach, a’ cheud té; agus le Eideard Labhraidh, á Poll-iù, an dara té.

LA IASGAICH.

Eilean-a-cheò.
An ceathramh là fichead do mhios deirinneach an t-samhraidh.

Mo charaid ionmhuinn,

Focal no dha mu fheasgar cridheal iasgaich a chuir mi seachad. Bha e mar a leanas. “Gu dearbh Eachuinn be’n tàm e”; cha ’n eil bata aig a chladach nach eil air chionn fada, agus sinne an so fhathast gu’n ghuth na iomradh air falbh.”

“Tìde gu leor a Dhomhnuill”; cha ’n eil e fhathast ach ochd uairean agus cha chreid mi nach robh e naoi an raoir mas d-thug sinn ceann a stigh do ’n bhata.”

“Cha choir dhuit a bhi deanamh earbsa a


[TD 61]

[Leabhar I. A’ cheud mhìos 1, 1906. Earrann 4.]

sin an comhnuidh Eachuinn—ach sud Eoghainn air falbh agus ’s fhearr dhuinne bhi deanamh as a dheigh.”

Cha b’ fhada gus an d-rug sinn air Eoghainn, agus ann an ùine ghoirid bha sinn air astar fo dhà ràmh dhionnsuidh ionad an iasgaich. Bha na bàtaichean uile gu dichiollach ag iasgach ’nuair a rainig sinn, ach cha robh iad a deanamh am biadh dheth. Chuir sinn na slatan a mach gun dàil, agus a cheart cho luath sa bhuail an t-siol aig Domhnull annsa mhuir ghabh smalag mhor oirre.

“Nach eil sin a nis a Dhomhnuill, mar gum biodh a daigneachadh an sean-fhocal a tha ’g radh “cha robh air dheireadh nach biodh air thoiseach,” arsa mise. “Cha ’n e sin an sean-fhocal a tha fo’m chomhair an drasd” arsa Domhnull ach “se luathair is fhaisge mhaille” “oir leis a chabhaig tha ’n acain-iasgaich agam air dol troimh cheile.”

“Sudaibh le bhur baoth-shugradh agus thoiribh an aire air bhur n iasgach” ars Eoghainn ’se slaodadh a stigh liùth mhor bha ’n imis a thoirt a mach air a mhuir.

Ach bha ’n anmoch a nis am fagus oir bha ghrian air dol fodha na maise, agus na sgòthan mar gum biodh, gha cuideachadh gu ait a fois. Sguir an iasgach, agus bha sinn a dol a dheanamh air an dachaidh ’n uair a thubhairt Eoghainn “S fhearr dhuinn a bhalachaibh fantuinn ris an iasgach-maidne oir bithidh an siol maradh nis freagaraiche.” Bha mi fhein ’us Domhnull gle leisg a chionn ’s nach robh greim againn a dhitheadh sinn, ach co dhiu dh’ aontaich sinn le Eoghainn.

Bha oiteag bheag air a ghaoth, agus mar sin smaointich sinn a dhol do bhothag iasgairean bhradan a bha laimh ruinn gus am biodh àm iasgaich ann. ’S ann mar sin a rinn sinn. Bha na h-iasgairean nan cadal aig an àm agus bha srann aig aon aca shaoladh tu a bheireadh a nuas an tigh air bhur muin. Bha cuideachd eile comhla ruinn, ach cha robh iad cho stòlda ruinne oir bha iad a rùrach a sid sa so feuch am faigheadh iad greim a dhitheadh iad.

Dh’ fhalbh sinne ann an camhanaich an làth agus fhuair sinn do dhiasg na reachadh againn air a mharbhadh. ’Nuair a bha sinn a tilleadh thachair a bhuidheann eile oirnn a falbh an uair sin—ach robh anmoch. Thill iad cho luath sa bhaca ’nuair a chunnaic iad sinne, agus rinn sinne gaire fochaid riu.

Bha e nis mu thimchioll air tri uairean agus bha righ nan speur a bagairt air éirigh. Bha neul liath-ghorm na speur ag atharrachadh. Chitear rughadh fann a dusgadh ’s an ard an Ear. Bha ailleachd òr bhuidh a direadh nan speur. Ghabh na neoil shuas dath an òr is deirge dreach. Suas ghabh i air siubhal an aigh ann an gloir co dealrach agus solus co boillsgeil snach eil e’n comus do shuil naduir amharc oire. Mur tha Bard fhein ag radh.

’S aoibhinn do shiubhal a sholuis aigh
A sgaoiles le d’ dhreach gach doinionn
’S is maiseach do chleachd an oir
A snam siar ’s do dhoigh ri pilleadh.

Sin agad cunntas goirid air an fheasgar iasgaich.

Is mise, do charaid dìleas
“Mactalla.”

LlTIR AIR A’ MHUIR

Mo charaid ionmhuinn

Bha e ann am ruin sgriobhadh a d’ ionnsuidh mu ’n mhuir agus beagan nithe ’thoirt fainear mu gach feum a th’ innte do ’n t-saoghal gu leir.

Tha e coitchionn ann a bhi labhairt mu’n mhuir a bhi ’ga ’meas mar “fhasach de uisgeachan” ach an àite i bhi mar sin ’s an a tha i mar mheadhon air a bhi ’cumail an t-saoghal o bhi na fhasaich neo-thorraich; na ’n rachadh a’ mhuir a thoirt air falbh bhasaicheadh gach ainmhidh th’ air sliabh; bhiodh gach coill’ air seargadh, s gach luibh’ uaine air crionadh.

Mar an ceudna tha an t-uisge cho neo-sheachanta do gach seorsa beatha ’s a tha an t-athar a tha mu ’r timchioll: oir a dh’ easbhuidh uisge cha bhiodh rian beathachaidh aig ni sam bith anns am bheil beatha.

’S e a’ mhuir tobair beatha, slainte, agus urachaidh an t-saoghal; oir tha i a cur suas de uisge gus na neoil a cheart uibhir ’s a tha de amhnaichean mora a’ sruthadh d a h-ionnsuidh agus ged tha uisge na mara cho sailte gidheadh tha e tuiteam na fhrasaibh ùra, milis air an talamh gu bhi toirt air gach luibh ’us craobh fas chum math gach creutair; mar so tha a’ mhuir a’ toirt dhuinn an fhoghair ged nach urrainear a’ radh gu ’m bheil foghar aice ’n a h-uchd.

Tha a’ mhuir a deanamh dhuinn beartais ged a bhiodh sinn milltibh air falbh o a crich, ’s ged nach d’ amhairc sinn riabh air a tonnan luaineach, no ged nach d’ eisd sinn r’ a toirm bithbhuan; seadh ged a bhiodh sinn mar so air falbh am feasd as a sealladh, gidheadh tha i ag amharc oirnn anns gach luibh tha fas ’n ’ar liosaibh ’s ann an eudann ait ar cloinne.

A bharr air so uile ’se an fhairge an t-aon mheadhon glanaidh a’s iomlain a th’ ann: da h-ionnsuidh tha gach gaoith’ shalaich air am fuadach gu bhi air an glanadh ’s air an tumadh; an sin gabhaidh iad fois ’nuair a tha iad sgith; gu bhi ’g eiridh a ris a dh’ urachadh ’s a glanadh na talmhainn.

’S e an fhairge mar an ceudna a tha cur air an aghaidh gach gne obair a tha feumail do’n duine ach a bhiodh neo-chomasach dha mur be cumhachd na mara. Is mise do

Charaid dileas,

Am Fiùran.



