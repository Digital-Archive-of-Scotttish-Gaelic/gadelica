[TD 144]

[Leabhar I. Mios Meadhonach an T-Shamradh, 1906. Earrann 9.]

IAIN SMITH, BARD IARSHIADAIR, UIGE.

A MEASG bàird Leodhais air fad dleasaidh Iain Smith nach maireann an t-àite ’s àirde. Rugadh e ann an Iarshiadar, an sgìr Uige, ’sa bhliadhna 1848. B’e athair, Padruig Smith, am fear aig an robh tuathanachas Iarshiadair aig an àm. Bha e na dhuine gleusda tuigseach, agus na dheadh bhàrd cuideachd, agus tha sinn a’ creidsinn mar sin, gur h-ann bho dhualachas a fhuair Iain a mhac an gibht bàrdachd a bh’ aige. Fhuair Iain Smith toiseach fhòghluim ann an sgoil bheag Chrùlibhíg. Bha e geur gu ionnsachadh mar is tric leosan a tha ’nam bàird a bhi, ged a bha ’n spiorad so fhathast falaicht’ ann.

Aig ochd bliadhna deug a dh’ aois chaidh e Steornabhagh do’n sgoil. Bha e’n sin dà bhliadhna. B’e dhlùth-chompanach agus a charaid re an da bhliadhna sin—an t-Urr. Domhnull Macneacail, a tha na mhinisteir an Dalibrig, ’n Uidhist-a-Deas.

Tha e coltach gur h-ann mu’n àm so a thoisich spiorad na bàrdachd ri e féin fhoillseachadh ann an toiseach. Bha nàbaidh àraidh aige da’m b’ ainm Calum Smith. Rinn Calum rud-eigin air nach do chòrd ris, agus ’s ann a theann am bàrd ri aoireadh. Tha’n aoir anabarrach sgaiteach, deas-bhriathrach, agus b’ fhurasd’ aithneachadh gu’n robh laithean mòra bardachd a feitheamh air a neach a rinn i. ’N deigh dha sgoil Steornabhaigh fhàgail, chaidh e do Oil-thigh Dhunéideann a dh’ fhoghlum airson na dotaireachd. Bha so mu thimchioll na bliadhna 1870. Re a chuairt anns an Oil-thigh dh’ oibrich e gu cruaidh. Bha deadh cheann aige, ach bha e air a chumail air ais le cion nan sochairean mòra sin a bhi aige na òige, bh’ aig na foghlumaichean sin bh’ air an ionnsachadh ann an sgoilean mòra ’n taoibh-deas. Fad na’n cuig bliadhna bha e ann an Dunéideann, cha robh e aig an tigh ach dà uair, a’ sealltuinn nach b’ ann diomhain a bha e cur seachad ùine. Cha’n fhaicte ro thric diomhain e, agus ’s iomadh


[TD 145]

[Leabhar I. Mios Meadhonach an T-Shamradh, 1906. Earrann 9.]

uair a thuirt a chompanaich ris nach seasadh a bhodhaig ris mur gabhadh e tàmh, agus mur d’ thoireadh e aire d’a shlàinte. Mar a thubhairt b’ fhiar, bhrist air a shlainte ann an ceann nan cuig bliadhna. Rinn tuilleadh ’s a chòir do dh’ ionnsachadh an gnothach air. Thromaich air cho mòr ’s gu’m b’ fheudar dà Dunéideann fhàgail agus ’fhoghlum thoirt thairis. Thòisich pian na thaobh agus bha e cur a mach na fala. Cha robh e fhéin a’ gabhail ris cho dona ’s a bha e, agus mar sin cha robh e toirt an aire bu chòrr dha air fhein. Thàinig e dhachaidh do dh’ Iarshiadar, aite ’bhreith agus àraich, agus ged a bha e breoite tinn, thuige ’s uaith’ a sior chaitheamh, agus a dol sios le bochdainn, chuir e seachad seachd bliadhna fada ’n sin mu’n do bhàsaich e. Bha sin timchioll air a bhliadhn’ ùir 1881, aig tri-bliadhn’ deug thar fhichead a dh’ aois, air a bhriseadh sios ann an toiseach a latha ’nuair a bha’ ghrian fhathast ann an aird na’n speur. Na’n robh Iain Smith air sìneadh saoghail fhaighinn bha e air cliu oibreachadh a mach dha fhéin araon mar lighiche agus mar bhàrd, agus ged nach d’ fhuair e cothrom dol troimh ’n fhoghlum uile ’s iomadh duine an ’sgìre do’n d’ rinn e feum le ’bhi toirt sgil agus seòlaidh aig àm trioblaid. Bha eòlas math aige air cùisean lighiche mar a bha e, agus na’n robh e air a chùmhnadh, tha sinn cinnteach gu’m biodh Dr. Smith á Iarshiadar ainmeil anns a Ghaidhealtachd air fad.

Rinn e an t-òran a leanas air dha cuairt a thoirt do’n àiridh.

AN SAMHRADH.

Tha ’n samhradh cridheil eibhinn ann.
Tha tlus ’us blàths’ na’n speuran ann.
Tha gathan grinn na gréine,
Air na speuran ’cur dreach òir orr’

Fonn:—
Eiribh rachamaid do ’n ghleann,
’S gu faic sinn ann na caileagan.
Eiribh rachamaid do’n ghleann,
’S gu faic sinn ann na h-òighean.

Bidh crodh is buair ’s treudan ann,
Mar dh’ òrduich Righ na speuran dhuinn.
Chaidh crioch air uaill na ’n eucorach,
A nis bho cheusadh Dòmhnull.

Na beanntan boidheach gaolach ud,
O! marbhaisg air na daoine sin,
Le’m b’ àill gu ’m biodh na h-aonaichean,
Fo aolach damh na cròice.

B’e fleasgach amh neo-threubhach e,
A bhiodh gu righinn éislinneach.
Aig baile ’s tlàth na’n eibhlean air,
Nach sireadh ’eimh na h-òige.

Tha gruagaichean cho lionmhor ann,
Le gruagan dualach sniomhanach.
Cò ’shealladh air an sgiomh a th’ orr’,
Nach miannaicheadh am pòsadh.

A mhaise ’bhuilich nadur orr’
Cha b’usgraichean’s cha b’fhàinnichean,
’S cha b iomhaigh bréid na tàileasgan,
Mar tha aig luchd na pròise.

Bu ghoirid cuairt na h-oidhche leinn,
Gu ’n deanadh latha soillseachadh,
Ri leannanachd ’s ri coimhnealachd,
’S gur fada thall bha bròn uainn.

J.N. M.

AN FHEILL.

CHAIDH Domhnull a chéilidh air Alasdair an oidhche roimhe. Bha Domhnull mar a tha mòran eile, ri ’g altrum beachdan faoine mu luach a chainnt mhàtharail. Shìn Alasdair is e fhéin air còmhradh mu’n chùis, agus so mar a chriochnaich iad:

Alasdair—Tha ’chùis mar sin eadhoin gus an latha diugh nach fhaod a’ chlann Gàidhlig a bhruidhinn anns a’ sgoil; ach a’s e rùn a’ Chomuinn Ghaidhealaich nach bi i ann mòran na’s fhaide. Bha iad cheana ’n am meadhon


[TD 146]

[Leabhar I. Mios Meadhonach an T-Shamradh, 1906. Earrann 9.]

air Ard Bhord an Fhoghluim a ghealltainn deich puinnd Shasunnach ’s a bhliadhna do gach Bord sgoil m’a choinneamh gach maighstirs-goil a tha ’teagasg Gàidhlig. Fhuair iad mar an ceudna a’ chànain air a h-aideach mar chuspair dligheach aig gach ceasnachadh. Tha ’n am beachd mòran tuillidh is so a dheanamh fhathasd air son na seann chànain. Ach, tha cosgais nach beag ceangailte ri saothair a’ Chomuinn; agus a’s ann a chum airgid a chruinneachadh a tha’n Fhéill ri ’gleidheadh an ath-bhliadhna. ’S e còir gach Gàidheal aig am bheil meas air fhéin, air a shinnsrean agus air a dhuthaich gach cuideachadh a tha’n a chomas a dheanamh leis an Fhéill.

DOMHNULL—Tha mi ’cur mo lan aonta ris gach smid a tha thu ’g radh. Tha mi cur romham gu’n cuir mi, ’n ath bhliadhna, leth a’s na chuireas mi de airgead anns an tombaca air adhart ’chum na Feille. Ni mi sin co dhiubh, aig a’ chuid a’s lugha!


[TD 154]

[Leabhar I. Mios Meadhonach an T-Shamradh, 1906. Earrann 9.]

MOD DHUNEIDEANN.

BHA Mòd ciatach aca ann an Dunéideann air an t-seachduin a chàidh. Bha e air a chur air chois leis an <eng>Celtic Union<gai>, agus gu dearbh faodaidh iad moit a bhi orra air son cho eireachdail ’s a rinn iad. Thàinig mu’n cuairt air dà fhichead air adhart a ghabhail pàirt anns a’ ghleachd, a dh’ fheuchainn cò choisinneadh an duais. Bha duaisean air an tairgseadh air son a bhi ealant ann a’ sgriobhadh na Gàidhlig; agus a bhi air thoiseach ann an comas a labhairt; agus ann an comas a séinn.

Bha iad air an ceasnachadh eadar meadhon-la is feasgar le daoine geur-chuiseach agus comasach, mar a tha Mr Watson, à Innbhirnis, agus Mr M‘Rury, ministeir na h-eaglais steidhichte ann a’ Sniosairt.

Bha Céilidh ann a rìs feasgar, agus thàinig mòran sluaigh thige. Bha na duaisean ri ’n toirt seachad aig a’ chéilidh. Rinn Nic ’ille Mhicheil uasal an gniomh sin gu snasail, agus ’s ann dhith fhéin bu dual. Bha làthair anns a’ chuideachd càirdean uasal a thàinig a chéilidh as a’ bhaile ud thall—Calum Macphatharlain còir, agus Fionn caomh ’s a nighean, agus feadhan eile. Cha ’n ann anns a h’ uile poll mònadh a thachradh caigeann coltach ris an dithis ud agus am Bàrd cridheil faoillidh—Niall MacLeoid oirnn. Bha iad air a’ chéilidh ud, agus buidheann eile cuideachd de bhalaich ’s de nigheanan cho eireachdail air a h-uile dòigh ’s a chitheadh tu air cabhsair.

Bha dòigh no dhà cur-seachad ’s dibhearsoinn air a’ chéilidh—seinn òran, comhlabhairt, oraidean agus a’ leithid sin. Ach bithidh an céilidh ainmeil gu h-àraidh air son feala-dhà sonraichte a bha aig a’ chuideachd. ’S e <eng>tableaux<gai> a chanadh na Frangaich ris—’s e sin air eadar theangachadh riochdachadh. Bha caob no dhà air a ghabhail as a’ sgialachd eireachdail ud a thug Mac ’ille mhicheil dhuinn air Deirdre—agus feadhainn a dol ann a’ riochd na seann laoch ’s a’ sealltuinn dhuinn fa chomhair ar sùl direach mar a thachair a réir na sgeoil.

Chaidh a rìs buidheann eile ann a’ riochd agus sheall iad do’n chuideachd mar a fhuair Diarmad am ball-seirc bho’n t-sithich. Agus riochdaireachd agus cluich eile mar sin. Bha gach ni cho poncail air a dheanamh ’s gu’n robh a’ chuideachd gu léir anabarrach riaraichte leis na chunnaic ’s leis na chuala iad. Bidh fadachd orra gus an tig àm air son céilidh eile mar sud.

