[TD 129]

[Leabhar V. Darna Mìos an t-Samhraidh, 1910. Earrann 9.]

RIGH IMHEAR A SEACHD NACH MAIREANN.

GOIRID roimh mheadhon-oidhche air an 6mh là d’an mhìos a tha seachad chaidh Teachdair a’ Bhàis a steach do ’n lùchairt rioghail, thilg e a sgàile thar seòmar an Rìgh, agus ghairmeadh g’a shuaimhneas Rìgh Imhear a Seachd. Ged nach robh slàinte an Righ cho math goirid roimh so, cha robh idir dùil gu’n robh a chrìoch cho dluth; agus nuair a chualas air tràth-mhaduinn an ath là an sgeula muladach—“Tha an Rìgh marbh!” bha cridhe sluagh Bhreatuinn anns gach ceàrn d’an t-saoghal air a leagail sìos, agus air a lìonadh le mulad ’us bròn. Gu h-obann thainig an gairm, agus gu h-obann bha ’n rìoghachd uile gu tùrsach, trom, a’ caoidh bàs an Rìgh. Agus cha ’n e ’phobull fhèin a mhàin a tha caoidh a’ challdaich a tha an rìoghachd a nis a’ fulang, ach tha slòighean eile air feadh an domhain a’ co-pàirteachadh ’n ar bròn.

Tha bàs Rìgh Imhear a Seachd gu cinnteach ’na chall mhór do ’n dùthaich, agus ’na bheàrn nach bi furasd a lìonadh. Ré na naoidh bliadhna a rioghaich e, cha robh Rìgh eile a chaith Crùn Bhreatuinn a choisinn dha fhéin gràdh agus dìlseachd a shluaigh agus cliù an t-saoghail, mar a rinn esan. Dh-fhàg a mhathair rìoghail a chaidh roimhe eisimpleir mhath agus ion-mholta ’n a déigh, agus lean esan gu dlùth ’n a ceuman-riaghlaidh.

Thainig an Rìgh tuilleadh an taice an t-sluaigh na thainig a mhathair bheannaichte, agus mar sin bha barrachd eolais aige-san air cleachdan ’us modhannan a shluaigh, agus bha a cho-fhaireachdain n’a bu dluithe, chionn bha e daonnan a’ gabhail tlachd a bhi ’n am measg agus a bhi gabhail cuid ’us pàirt ’n an gnàthachaidh.

Ann am briathran iomraideach a labhair e nuair a ghabh e air bóidean a dhreuchd-riaghlaidh, thubhairt e, cho fada ’s a tharruingeadh e anail na beatha, gu ’n leanadh e an ceuman a mhàthar, agus gu ’n oibricheadh e airson math agus sonas a shluaigh.

Tha ’air a ràdh gu’m b’e na briathran mu dheireadh a labhair e “Choimhlion mi mo dhleasdanas.” Ciod tuilleadh a b’urrainn neach a dheanadh? Gu ’n d’ rinn Rìgh Imhear a Seachd a dhleasdanas, gu ’n do choimhlion e na geallaidhean sin ’n an làn iomlanachd, agus gu ’n do chaith e a bheatha mar Rìgh airson math agus sonas a rìoghachd, tha dearbhadh cinnteach aig an t-saoghal.



[TD 130]

[Leabhar V. Darna Mìos an t-Samhraidh, 1910. Earrann 9.]

’Na dhuine sìtheil e-fhéin, bha e comharraichte mar fhear-gleidheadh ’us mar fhear-deanadh na sìthe eadar a rioghachd fhéin ’us rioghachdan eile; ’na dhuine caoimhneil, iochdmhor, truacanta, aig an robh co-fhaireachdain bheò r’a phobull fhéin, agus a ghabh tlachd ’n an sonas ’us ’n an soirbheas, tharruing e g’a dh-ionnsuidh gràdh, dìlseachd agus urram gach neach; ’na dhuine comasach, beachdail, buadhach, tréibhdhireach, choisinn e cliù ’us mór-mheas thìrean eile.

Neo-choltach ri rìghrean a chaidh roimhe de ’n ainm cheudna, a tha cliùiteach an eachdraidh mar luchd-cogaidh, bi’ ainm Rìgh Imhear a Seachd air a ghiùlan a sìos gus na ginealaich ri teachd air clàraibh eachdraidh an t-saoghail mar “Fhear-deanadh-na Sithe”; agus faodar a radh, gun mhiodal ’s gun bhòsd, gu ’m b’e rùn agus obair a bheatha gus a’ chrìch a bhi cur air aghaidh agus a stéidheachadh “Sith air thalamh ’us deagh ghean do dhaoine.”

Do ’n Bhantraich Rìoghail a dh-fhàg e ’n a dhéigh, agus do ’n Teaghlach Rìoghail uile, tha ar co-fhaireachdain mar Ghaidheil a’ dol a mach anns an àmhghar ’s anns a’ challdach a tha iad a nis a fulang; agus is e ar guidhe gu ’m faigh iad comhfhurtachd, ’us gu ’u lìonar am beàrn a chaidh dheanadh ’s an Dachaidh Rìoghail le làthaireachd Dhé.

Do Rìgh Deorsa a Cóig tha sinn a’ tairgse ar n-ùmhlachd dhligheach, agus a’ guidhe saoghal fada, sona, dha fhéin ’us d’a Chéile Rìoghail, gu bhi rioghachadh thairis oirnn ann an sìth.

DHE, DION AGUS CAOMHAIN AN RIGH.


[TD 135]

[Leabhar V. Darna Mìos an t-Samhraidh, 1910. Earrann 9.]

BARDACHD DHONNACHAIDH BHAIN IS MHIC MHAIGHSTIR ALASDAIR AIR AN COIMEAS RI’ CHEILE.

LE DÓMHNULL I. MACLEÒID, PEAIRT.

II.

Cha ’n ’eil dìth gleusaidh no taghaidh air Gaidhlig an Domhnullaich. A thaobh comas cruth no tuar na talmhainn a dhealbh ann am briathran beòtha, gasda, cha ’n ’eil an dara fear dad as déigh an fhir eile.

Anns an òran “Allt an t-Siucair” tha ’n Domhnullach ’nochdadh gibhtean neo-chumanta; tha Spiorad a bhardachd a soillseachadh le oirdhearcas tlùsail, a geur-mhothachadh air an domhan mu ’n cuairt; tha bàigh a bhàird ’s a chainnt cho caomh, smiorail, boidheach ’s gu ’m bheil neach a grad-leirsinn an spionnadh tùrail a tha ann an deilbh ’inntinn. Tha sinn a foghlum gu gnètheil gu ’m bheil e aig àirde ’bhuadhan; tha sinn a di-chuimhneachadh mion-sgrudadh ann a bhi fiosrachadh annainn-fhìn an-t-urram ’s am moladh tha na dàin ’g àrach ’n ar tuisge.

Ach Donnacha Bàn fhéin, cha ’n ’eil ’measg Ghaidheil, ughdair a sheasas ’m brògan Mhic a’ Mhinisteir. An-t-alltan beag a’ crònan seachad le bhruaichean drùchd, am brù-dhearg, a chuthag ’s cainntearean nan coilltean gu léir a deanamh co-sheirm ri chéile, am breac geal a briosgadh as déigh na cuileig, an spréidh a bileagaich air an lianaidh, an lili righeachadh thairis air lusan an t-sleibhe—tha iad so air fad agus moran a bharachd air am filleadh a stigh ann an oran briagha ’n uillt. Tha ’n leabhar air a dhùnadh leinn gun fhaireachduinn, na rosgan a dluthachadh gun mhothachadh, is feuch! an sruthan, na treudan, is òradh réil mhoir nan speur air lusaibh an aonaich a teachd beò ann a’ macmeanmna an fhir-leughaidh. Tha Mac Coinnich, ughdair ’n “t-Sàir Obair” ’g ainmeachadh òran an Uillt na òran a tha dìleas ’thaobh snuaidh ’s sgéimhe ’n àite. Cha ’n ’urrainn ach ionghnadh a bhi air an leughadair! Am bheil ionad ’s a chruinne-cé ’tha taisbeanadh liuthad dreach is cumadh? Tha guth binn Dhonnachaidh Bhàin a freagairt na ceiste so. Cha ’n ’eil neo-threibhdhireas ri bhi air a chur as a leth-san! Ann ’n “Coire Cheathaich” tha sinn ’leirsinn ’n-t-aona chomas bheothail a bh’ aig Mac Dhomhnuill ann a bhi cruth-dhealbh naduir, ’n-t-aona gheur-amharc air gach geug is tom, ’san-t-aona storas cainnt’. Co-ionann anns na buadhan so tha iad a toirt gu soilleir ’nar n-inntinn gach fear dhiubh, na tha iad fhéin a faicinn, ’s cha ’n ’urrainn na baird is mutha mu’m bheil iomradh barrachd a dheanamh. Tha “Coire-Cheathaich” is “allt an-t-siucair” cho neo-bhàsmhor ri cridhe ’n duine. Tha spionnadh nadurra ’na bàrdachd aig Donnacha Bàn ann an òran a choire na ’s leatha, bardachd an Domhnullaich ann an òran an uillt na ’s ealanta. Tha e soilleir gu’n robh e’n rùn Mhic Mhaighstir Alasdair a bhàrdachd bu ghrinne ’bha ’na chomas a chur an céill ’s tha neach a mothachadh le fior iongantas an drùghadh ’s am buaidh a bh’ aig a chuan, aig an-t-sruth, aig gach dithean ’s gach ainmhidh, gach eas agus preas air inntinn fear Mhuideairt a dh’ aindeòin an earrann lom do’n t-saoghal a bha na sheilbh. Bha gràdh air oibribh Dhé ann am bith Dhonnachaidh o bhréith suas; bha e fàs ann a’ neart mar a bha am bàrd fhéin a fàs ann am bliadhnaichean ’s tha ’n t-òran ’leanntuinn gu caomh ’moladh gach sealbhaig, neoinein no sobhraig gach tobair, gach sgàirnich ’s gach aisridh, gach daimh ’s earba a bha ’n coire càirdeil a’ cheo.

Ann an cleachdadh cainnte ’s na h-òranan àraidh so cha ’n ’eil an dara bàrd ri ghairm air thoiseach air an fhear eile. A thaobh cumhachd ann a bhi cruth-dhealbh trusgain naduir tha iad co-ionann am beòthalachd, dlu-aire, no taitneas; ma tha eadar-dhealachadh sam bith ri aithneachadh ’s an ann an trom-ghaol Mhic an-t-Saoir air snuadh a chruthachaidh.

Mar chi sinn o na luinneagan a leanas tha na focail a leum gu gairm gach duine aca:—

BHO ORAN AN UILLT LE MACDHOMHNUILL.

“Gur milis, brisg-gheul, bùrn-ghlan,
Meall-chiùrneanach ’s binn fuaim,
Bras-shruthain Uillt-an-t-Siùcair,
Ri torman siubhlach luath;
Gach biolair, ’s luibh le ’n ùr-ròs’
A cinntinn dlu ma bhruaich;


[TD 136]

[Leabhar V. Darna Mìos an t-Samhraidh, 1910. Earrann 9.]

’S e toirt dhaibh bhuadan sùghor,
Ga ’n sui bheathacha m’ an cuairt.
An coire brocach, taobh-ghorm;
Torcach, faoilidh, blàth;
An coire lonach, naosgach,
Cearcach, craobhach, gràidh;
Gu bainneach, bailceach, braonach,
Breacach, laoghach, blàr;
An sultor mart a’s caora,
’S a’s torach laomsgair bàrr.

BHO ORAN A’ CHOIRE LE MAC AN-T-SAOIR.

“S rìmheach còta na creige mòire,
’S cha ’n ’eil am fòlach a’ d’ choir ’s an àm,
Ach meunan coinntich, o ’s e bu nòsaire,
Air a chòmhdachadh, bhos a’s thall:
Na lagain chòmhnard am bun nan srònag,
Am bi na sobhraichean, ’s neoinein fann,
Gu bileach, feòirneineach, milis, ròineagach,
Molach, ròmach, gach seòrs’ a th’ ann.
’S a’ mhadainn chiuin-ghil an àm dhomh dùsgadh
Aig bun na stùice be ’n sùgradh leam;
A’ chearc le sgiùcan a’ gabhail tùchain,
’S an coileach cuirteil a durdail cròm;
An dreathan sùrdail, ’s a ribheid chiùil aige,
A’ cur na smùid deth gu lùghor binn;
An druid ’s am brù-dhearg, le mòran ùinich,
Ri ceileir sunndach, bu shiubhlach rann.”

Tha uiread de dh’ innleachd inntinneil ann an òranan Mhic Mhaighstir Alasdair ’s gur h-ann o ar n-eòlas air a nadur ’s air a chaithe-beatha ’tha sinn ’co-dhùnadh gu sònruichte gu ’m bheil gràdh na ’s motha ’n anam Dhonnachaidh Bhàin.

Bha liughad dragh ’s teanntachd ’sàruchadh a Mhaighstir sgoile, bha liuthad cùis ’s gnothach dòlasach aige ri fhrithealadh; bha ’inntinn gu nadurra cho atharrachail ’s cho luchdaichte le dùrachdan neò-choimhlionta; air an laimh ’eile air son da-fhichead bliadhna ’s a seachd bha Donnacha Bàn na leanabh aig Nadur, bha e gradhachadh an t-saoghail gu léir ’s cha robh aobhar aige ’chaochladh a dheanamh.

“An t-uisge glan ’s an t-àile
Th’ air mullach nam bean arda,
Chuidich e gu fàs mì;
’S e rinn domh slàinte a’s fallaineachd.”

Ann am bardachd Mhic Dhomhnuill tha sinn a faireachduinn, ma dh’ fhaoidte, gu’m bheil toil inntinn sònruichte aige na ghluasad-smuain ghleusda fhéin, ach cha ’n ’eil e iomchuidh a chreidsinn os laimh gu’n do chur e foillseachadh a mhurrachais mar bhàrd air thoiseach air deadh-ghean a chridhe ri maise na talmhainn. Tha seòl-giulain an Domhnullaich duilich ri thuigsinn air uairibh; bha e na dhuine cho coimhlionta na thuigse, gidheadh bòsdail ’s cho leòmach a thaobh a chomais ranntachd ’s gu ’n do mhùch e gu trice fior-dheachdadh a bhàird ann a’ spagluinneachd.

Ann an duain Dhonnachaidh Bhàin air an laimh’ eile tha sinn ’g amharc air inntinn fhosgailte; tha gaol na leachduinn fuaighte ri ’bheatha, tha ’n duine beò, fior, a ghnàth ’nar lathair mar gu ’n tigeadh e oirnn mach o molltair naduir fhéin, a cuir an céill dhuinn le fileantachd ’s le tuigse dhearbhta, bun ’s bàrr a theachdaireachd.

Ann a bhi dealbh duanachd feumar a rithist an dithis ainmeachadh co-ionann ann an comas.

Ghleus gach fear dhiubh oran iongantach, ’leanntuinn séis na piobaireachd o cheum gu ceum, “an t-urlar,” “an siubhal,” ’s an “crun-luaith.” Cha ’n ’eil orain sam bith eile ri ’n coimeas air a mhodh so ri “Moladh Beinn-Dórain” ’s “Moladh Moraig.”

(Ri leantuinn.)

