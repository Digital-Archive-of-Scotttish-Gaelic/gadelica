[TD 145]

[Leabhar V. Treas Mìos an t-Samhraidh, 1910. Earrann 10.]

SGOIL SHAMHRAIDH NA GAIDHLIG.

Air a’ mhìos chaidh seachad thug sinn iomradh air an Sgoil Ghaidhlig a bhitheas an ath mhìos air a gleidheadh anns an Oban. Tha dearbhadh againn bhuapa-san a fhuair teagasg an uiridh anns an Sgoil Ghaidhlig an Lochabair, air a’ bhuannachd a choisinn iad bho ’n teagasg sin; agus dh-iarramaid orra-san leis an àill a bhi meudachadh an eòlais anns a’ Ghaidhlig, agus aig am bheil an cothrom, iad fhéin aonadh ris an Sgoil Ghaidhlig so, agus an ainmean a thoirt do Chléireach a’ Chomuinn gun dàil. Tha luchd-teagaisg ealanta air an taghadh, agus tha gach deagh ullachadh air a dheanadh anns gach dòigh leis a’ Chomunn Ghaidhealach airson oilein agus comfhurtachd luchd-na-sgoile. Thatar an dòchas, mata, gu’m bi àireamh mhór de sgoilearan a’ gabhail a’ chothroim so air a bhi faotainn an tuilleadh eolais air cànain, ceòl us litreachas na Gaidhealtachd, agus mar sin, gu ’m bi an Comunn a’ faotainn misnich gu bhi meudachadh an oidheirpean a chum eòlas na Gaidhlig a chur air aghaidh. Mar tha ’n sean-fhacal ag ràdh, “Cha tig math gun dragh”; agus cha ’n ann gun dragh ’us saothar a tha an t-ullachadh so air a dheanadh airson teagasg na Ghaidhlig.


[TD 150]

[Leabhar V. Treas Mìos an t-Samhraidh, 1910. Earrann 10.]

BARDACHD DHONNACHAIDH BHAIN IS MHIC MHAIGHSTIR ALASDAIR AIR AN COIMEAS RI’ CHEILE

LE DÓMHNULL I. MACLEÒID, PEAIRT.

III.

Ach anns “a’ Bhirlinn” (òran a laimhsicheas sinn air leth leis-fhéin) aig Mac Dhomnuill cha ’n ’eil innleachd bardail air a’ nochdadh ann an tomhas cho mòr. Tha anns an dà òran so air mhodh sònruichte, maille ri binneas foghairean mìn-shiubhlach, ruith innleachdach ann an cainnt anabarrach fonnmhor.

Tha sriut ’s teann-ruith na ranndáchd ri faicinn o’ na leanas.

URLAR “BEINN-DORAIN.”

Tha ’n eilid anns an fhrìth
Mar bu chòir dhi ’bhi,
Far am faigh i millteach
Glan-feoirneanach;
Bruchorachd a’s ciob
Lusan am bi brìgh,
Chuireadh suit a’s ìgh
Air na loineinibh.
Fuaran anns am bi,
Biolaire gun dith,
’S milse lea’ na ’m fìon
’S e gu ’n òladh i;


[TD 151]

[Leabhar V. Treas Mìos an t-Samhraidh, 1910. Earrann 10.]

Cuiseagan a’s riasg,
Chinneas air an t-sliabh,
B’ annsadh lea’ mar bhiadh
Na na fòghlaichean.

MOLADH MORAIG (SIUBHAL).

O! ’S coma leam, ’s coma leam,
Uil’ iad ach Mòrag;
Ribhinn dheas chulach
Gun uireasbhuidh foghlum;
Cha ’n fhaighear a siumailt,
Air mhaise no bhunailt,
No ’m beusan neo-chumant’,
Am Muile no Leoghas
Gu geamnuidh, deas, furanach,
Duineil gun mhòr-chuis;
Air thaghadh na cumachd;
O mullach gu brògan;
A neul tha neo-churaidh,
’S a h-aghaidh ro lurach,
Go brìodalach, cuireideach,
Urramach, Seòlta.

Tha aig MacDhomhnuill ’s aig Donnacha Bàn air uairibh, boillsgidhean air an dàimh is doimhne eadar ’n duine ’s cùisean naduir ach tha sinn ag ionndrann an aird bheus-theagaisg ’tha fuaighte ri bardachd Wordsworth ’na dhuain oirdhearc air oibridh Fhreasdail.

Tha na Gaidheil a dealbh, ann ’n cainnt iongantach, coslais follaiseach nan cearnaidhean mar chunnaic an t-suil, ach maille ris sin tha ann ’n oibribh an fhir eile beachd-smuaineachdaidh samhlachdach, ’s ceasnachadh, ro-thaitneach is freagarrach. Ach ann a bhi ’g radh so feumar cuimhneachadh, ma ’s soirbhich le bardachd gu feum i ’bhi co-chordadh ri suidheachadh ’s cùrsa beatha ’n t-sluaigh, ’s tha bardachd nan Gaidheal a deanamh so ann ’n tomhas co-ionann ri bardachd sam bith.

Aon nì tha soilleir, nì nach ’eil ’cur ioghnadh oirnn gidheadh tha co-eigneachadh ar n-aire, ’s e sin na comharraidhean sònruichte dh’ fhàg a’ choimhearsnachd fhéin air Mac Mhaighstir Alasdair ’s air Donnacha Bàn.

Chuir Donnacha seachad a mhòr-rinn d’a latha ’meadhon na dùthcha, ’measg shleibhtean a mhonaidh.

Mar sin siridh sinn bardachd nam beanntan fàsail ’s nan glacan uaigneach ann an oibribh Dhonnachaidh ’s cha bhi sinn air ar mealladh.

Chaith am bàrd mór éile ùine nach bu ghearr far an robh rod na tuinne ’sior-bhódhradh a chuid claistneachd agus anns “a’ Bhirlinn” tha e taisbeanadh deilbh, bheotha, neartmhor a tha toirt Homer am bard mór Greugach ’nar cuimhne.

Tha uaill oirnn air son ar cànain mar Ghaidheil ’nuair ’tha sinn leughadh òran na birlinn, “tha fadachd oirnn air son an lamh a shuibhail, air son an teanga ’tha balbh.”

Tha ’n t-oran prìseil iongantach so toiseachadh le bhi guidhe air Dia Birlinn mhòr Chlann Ra’ ill a bheannachadh; gach ròp, seòl ’s acair ’tha na broinn; beanachd cuideachd air airm nan laoch a tha dol g’a h-iomaradh.

Dluth-leantuinn orra so, ann ’m briathran ait, geur, tha ’n gairm ’m bàta ’thoirt gu àite seòlaidh, càradh nan sia treun-fhir dheug nan àite ’s an iurach, fear-iuil, fear stuiraidh ’s caochla dleasnasan mara.

Cha luaithe dh’ fhàg an iurach cladach Uidhist na bhrist an stoirm a b’ uamhasaiche, na tuinn ’dol thar a chéile leis a’ ghaillinn ’s an fhairge bagradh an slugadh suas; beucail ’s glaodhaich uile-bhiastan aigein a chuain dh’ an giulan air a ghaoithe. Le basan fhuilteach, shabadaich na suinn air aghart, a mhuir bhàite ’g éirigh gu h-eagalach mu ’n cuairt ach bha na gaisgich gun uamhann.

An cogadh ’dol air aghart a h-uile ceum do ’n t-slighe bhuail iad Tìr-mór gu sabhailte mu dheireadh. Tha spiorad a bhaird anns an òran so cho curanta, deòthasach ’s cho loisgeanta ’s nach ’eil fearalas bàird ainmeil na Gréige fhéin ’g a chur air chùl. An so ma tha e ’n àit’ air bith tha ’n Domhnullach sreath air thoiseach air Donnacha Bàn; an so ma tha e ’n àit’ air bith tha cuimhneachan aig na Gaidheil ciod e ’n diomhaireachd a tha ’cadal ’nan cànan; an so tha foillseachadh air am bith bardail a bha ’g iathadh ’n anam Mhic Mhaighstir Alasdair.

“O sìnibh ’s tàirrnibh, agus iùbaibh,
Ann sna bacaibh!
Na gallain bhas-leathunn, ghiubhsaich,
Le lùs ghlac-gheal.
Na fuirbinean troma, treuna,
A’ luidhe suas orr,
Le ’n gaoirdeanaibh dòideach, feathach,
Gaoisneach, cnuachdach,
’Thogas ’s a’ leagas le chéile
Fo aon ghlusad...”

Ach leughadh gach Gaidheal air a shon fhéin an t-òran dealasach so! Chi e seirbheis dileas d’a chànan, ’s dileab airidh air meas is urram.

Tha òrain aig gach bard air an t-samhradh agus òran mór fada aig an Domhnullach air a’ gheamradh.

Ach anns na rainn air an t-sobhrag, rainn


[TD 152]

[Leabhar V. Treas Mìos an t-Samhraidh, 1910. Earrann 10.]

a tha ro-eireachdail tàitneach, tha Mac Mhaighstir Alasdair gu soilleir ’cleachdadh cainnt’ air am bheil bias a’ leoim sgoilearachd; ann an òran a gheamhraidh tha ’bhardachd ro-throm ionnsaichte.

Tha an leughadair faireachduinn oidhirpean curamach a bhaird ann a’ bhi ’g éideadh seallaidhean an aimsir ann am briathran còrdail.

Tha e iongantach leinn nach fhac e boidhichead idir ’s a’ gheamhradh.

Air an taobh eile tha ranntachd Mhic an t-saoir cho ealamh, gluasadach—a ghrian àluinn a dealrachadh air aghaidh nan cnoc, an t-arbhar fo dhéis agus na féidh (stèigh nach ’eil bàrdachd Dhonnachaidh coimhlionta as eugmhais) a faotainn mar is àbhaist aireamh rann dhoibh-fein.

Ann an lionmhoireachd buaidh-fhocail agus mór chleachdadh dhiubh tha tàlantan nam bàrd co-ionann,

Ach os barr cumhachd duanachd a ghleusadh, os barr an gràdh a bh’aca air oibridh naduir agus tréibhdhireas gach fear air leth ann a bhi cainntearachadh a chàileachd d’a thaobh, tha dualachasan eile faicsinneach a bhi rannsachadh an dìliab prìseil ’chaidh fhagail againn leo.

“Tha ’n t-amadan, ’m fear-gaoil, ’s am bard gu tur fo bhuaidh a macmeanmna” deir Shakespeare, bard an t-saoghail mhóir, neach aig mu chòir fios ’bhi agus mar luchd gaoil ’s mar bhàird cha ’n ’eil Mac Dhomhnuill no Donnacha Bàn ri ’n àicheadh.

Anns an òran iomraideach sin “Mairi Bhàn Og” tha Mac ’n t-saor ’cleachdadh samhlaichean ro-thaitneach, briagha; samhlaichean eadar e fhéin agus cuspair a bhairdeachd anns am bheil e ruigheachd am breithneachadh bardail is àirde.

“Shuidhich mi lìon
Air fior-uisg tana
’S mi strith ’ga tharruinn air bruaich
’S ’thug mi le sgriòb
Air tìr a ghealag,
’S a lìth mar eal’ air a’ chuan;
’S toilicht’ a dh’ fhàg
E ’n latha sin m’ aigneadh,
An roinn a bh’ agam san uair;
B’ i coimeas mo cheud mhna’
Beull na maidne,
Mo chéile cadal ’s mi ’m shuain.”

Tha gaol Dhonnachaidh Bhàin ’s a nadur gu léir, slàn, fallain, neo-thrnaillichte ’s cha ’n ’eil bardachd an orain gaoil nì air dheireadh air dàn a’ Choire no dàn na beinne.

Tha lamh chaomh an fhior dhuine anns na h-uile smuain ’s tha ’chainnt milis, saor, fosgailte finealta, grinn.

Cha ’n ’urrainn dhuinn orain gaoil sam bith ’chur air thoiseach air “Mairi Bhàn Og.”

Ann a’ “Moladh Moraig” tha ealantachd ’s duanachd anabarrach sgileil ri faotainn. Thaobh sin tha na h-uile aontaichte ’s tha sinn a rithist a breithneachadh le h-iongantas air na tàlantan a b’ urrainn dàn cho eireachdail, binn, agus a réir coslais, tréibhdhireach, a sgriobhadh.

Tha ’m bard ’g a chall fhéin na smuaintean, tha ’inntinn ’s a réusan ’nochdadh gu neulach fo bhuaidh na h-aignidhean a th’ air am bras-bheòthachadh le grinneas Moraig. Maille ri mac-meanma air a bhlàth-dheachdadh le spiorad a Ghaidheil cha ’n ’eil e mi-choluch nach robh ùr-ghluasad cridhe air siubhal a bhaird—gluasad ’tha faisinneach o thoiseach gu deireadh an duain aighear so.

(Ri leantuinn.)

