[TD 178]

[Leabhar V. Darna Mios an Fhoghair, 1910. Earrann 12.]

BARDACHD DHONNACHAIDH BHAIN IS MHIC MHAIGHSTIR ALASDAIR AIR AN COIMEAS RI’ CHEILE.

LEIS AN URRAMACH GILLEASPUIG MACDHOMHNUILL, CILLTARLATAIDH.

Aig Mòd, 1907, bha dà phaipeir air a’ chuspair so air am meas co-ionnan le na breitheamhan. Anns an àireamh mu dheireadh de’n DEO-GREINE chuireadh crìoch air a’ phaipeir le Domhnull I. MacLeòid, agus tha sinn a nis a’ toirt a’ cheud earainn de ’n phaipeir eile, leis an Urramach Gilleaspuig MacDhomhnuill.

Tha dà thaobh air beatha bhàird—tha spiorad na bàrdachd a tha air a bhreith leis air dara laimh, agus an dreach no ’n cumadh bho ’n leth a mach leis am bheil iomadh aobhar agus buaidh a comhdach a bhàrdachd air an laimh eile. Ma sheallas sinn air a’ bhàrd bho ’n leth a mach tha iomadh nì ag oibreachadh gus a smuaintean a chur anns a’ choslas a tha iad a’ giùlan. An suidheachadh ’s an do rugadh e—na seallaidhean agus na fuaimean nadurra leis an robh e air a chuairteachadh, an aimsir aim an eachdraidh an t-saoghail agus ann an eachdraidh a dhùthcha anns an do chaith e a bhliadhnaichean—tha na nithean sin uile ag oibreachadh le chéile gus a bhi cur sgeadachadh àraidh air smuaintean a’ bhàird.

’Nuair a bheir sinn fa ’near an dithis bhàrd iomraiteach so a thaobh am breith agus an togail, tha e soilleir gu ’n robh suidheachadh Alasdair ann an toiseach a làithean gle ao-coltach ri suidheachadh Dhonnachaidh Bhàin. Bha Alasdair ’na mhac ministeir sgìreachd Eilein-Fhionnain agus fhuair e a theagasg ann an oil-thigh Abaraidhean a dh’ uidheamaich e air son na dreuchd cheudna. Bha e, mar an ceudna, ann an dàimh gu maith dlùth do theaghlach Mhic-ic-Ailein, Tighearn Chlann Raonaill. Air an laimh eile cha robh ann an Donnachadh Bàn ach mac duine bochd—cha robh sgoil ’s a’ choimhearsnachd ’san deachaidh àrach agus gu mi-fhortanach cha robh litir ’na cheann, cha b’ aithne dha leughadh no sgriobhadh. Fhuair e oileineachadh ann an sgoil naduir. Air mullach Beinn Dòrain agus ann an sgàilean Choire-Cheathaich, tharruing e ’na chuinneinibh fàileadh cùbhraidh an t-sléibhe agus aig a’ cheart am dh’ òl e steach do ’chridhe spiorad fiorghlan naduir—ach foghlum litrichean cha robh aige a bheag no mhór.

Cha robh àilleachd no bòidhchead naduir bu mhaisiche na chéile nach robh cuairteachadh araon Alasdair agus Dhonnachaidh Bhàin. Ma tha buaidhean glòrmhor naduir éifeachdach gu bhi dùsgadh spiorad na bardachd bha Gaidhealtachd Ghlinn Urchaidh air an dara laimh agus Eileinean an Iar agus Oirir Ghaidheal air an laimh eile, cho buadhmhor ri cearn air bith de dh-Albainn. Gidheadh bha aon chothrom aig Alasdair a bha air a dhiùltadh do Dhonnachadh Bàn, agus ’se sin gu ’n do rugadh e le farum a’ chuain an Iar ’na chluasan, agus gorm dhreach nan ard thonn na shùilean. Bha cumhachd na fairge a rithisd agus a rithisd a’ dùsgadh Mac Talla ’na bhardachd. Bha an cuan dha mar chreutair beò aig an robh tuigse agus toil cho maith ri neart—i gionach gus gach ni agus neach a shlugadh suas—

“An fhairge phàiteach ’s a beul farsuing
Agus acras àraidh orr’.”

’S ann bhuaidh so a fhuair Alasdair cothrom a bhi cur ri chéile dàn cho cumhachdach ri


[TD 179]

[Leabhar V. Darna Mios an Fhoghair, 1910. Earrann 12.]

sgiobaireachd Chlann Raonuill. Ma ’s maith mo bheachd cha robh sealladh sam bith aig Donnachadh Bàn air maise is mórdhalachd a’ chuain. Bha cladaichean a’ Chuain an Iar asdar maith bho dhuthaich a’ bhreith agus a thogail, agus mar sin cha ’n ’eil àite aige ’na bhàrdachd.

Ma sheallas sinn air an t-suidheachadh ’san do rugadh na bàird faraon tha sinn a’ faicinn nithean a bha ’g aobharachadh caochladh bheachd a thaobh chuisean a bhuineas do chrannchur saoghalta. Tha Donnachadh ullamh gu bhi sealltuinn suas aig uairibh ri suidheachadh ata os cionn a chor aimsireal féin agus a bhi sealltuinn sios air nithean a tha coitchionn agus an-uasal ’nan gnè. Tha so air a shoilleireachadh dhuinn anns an oran do Mhairi Nic Neachdain far am bheil e cur tomhas de mhì mhais air obair na banaraich.

“Cha teid thu do ’n bhuaile
A bhleothain cruidh ghuaill-fhionn,
Cha chuir thu ort cuaran
’S gur uallach do bhròg
Cha ’n fhoghnadh do m’ chruinneig
A bhuarach no chuinneag
’S cha chluinnear gu ’n cumadh tu
Cuman a’ d’ dhorn.”

Gidheadh cha robh dad aig Donnachadh an aghaidh a’ chruidh nuair a thigeadh iad mar thochradh ann a’ lorg “Mairi Bhàn Og.” Cha ’n ’eil oran gaoil ’s a’ chànain anns am bheil faireachduinnean a’ chridhe air an cur an céill air dhòigh ni ’s snas-mhoire na tha iad anns an Oran seo. Gidheadh anns an rann a leanas tha aon sreath a tha dearbhadh na puinc a tha ’nar sealladh, agus a tha lughdachadh, ann an tomhas beag, am foillseachadh a tha sinn a faotainn air fìor spiorad na bàrdachd cho maith ri neo-fhéinealachd a’ ghaoil.

“Tharruing mi suas rith’
’S fhuair mi gealladh
O’n ghruagaich bhanail bha m’ réir
’S mise bha aobhach
’T fhaotaonn ma’ rium
’S crodh laoigh a bharain a’ d’ dhéigh.”

Tha an rann so gun teagamh ’sam bith a réir nadur daonna, ged nach ’eil e uile gu leir an co-chòrdadh ri fìor spiorad na bardachd, ’nuair a bheir sinn fanear gu ’m buineadh Donnachadh do ’n àireamh mhór a tha gann ann an stòras an t-saoghail so.

Air an laimh eile tha Alasdair a’ sealltuinn air crannchur agus cor dhaoine mar neach a bha air a thogail suas trid breith agus àrach os cionn bochdainn. Tha e a’ glòrachadh, a tilgeil maise agus oirdhearcas a mhac meanma air cuid de na nithean coitchionn a bha Donnachadh a’ cur an suarachas. Anns an “Oran do bhanarach dhonn a’ chruidh,” an aite bhi ’g radh “nach cluinnte gu ’n cumadh i cuman ’na dorn” ’s ann a tha e faicinn gach maise agus grinneis a ghabhas smaointinn orra ann a’ saothair na banaraich. Bochd iosal ’s mar a tha i tha bàrdachd Alasdair ’ga sgeadachadh leis gach feart agus buaidh is aille na chéile. Ann an àilleachd a guth tha i toirt buaidh air gach inneal ciùil, agus air nile eunlaith na coille.

“ ’S mór bu bhinne bhi t’ éisdeachd
’N àm ’bhi bleoghainn na spréidhe
Na ’n smeòrach ’s a’ Chéitein
Am barr geig ann am fàs choill.”

Cha ’n e mhain gu ’n robh crannchur nam bàrd fa leth, nam breith ’s nan tógail, ag oibreachadh mar so gu bhi toirt dhoibh atharrachadh beachd air nithean coitchionn, ach tha e mar an ceudna soilleir nach ann ’s an doigh cheudna thainig iad fo bhuaidh eachdraidh na h-ochdamh linn deug. ’Se Donnachadh ban gu maith a b’ oige na Alasdair, ach bhuineadh iad ann an seadh do ’n aon linn, agus bha iad le chéile beò agus ’nan làn neart ’nuair thug Prionnsa Tearlach ionnsuidh air crùn a shinnsire a bhuannachd. Mar a tha fhios againn bhuineadh Donnachadh do Ghleann Urchaidh, cearn ’s an robh Sliochd Dhiarmaid an ughdarras; agus ged a bhiodh e toileach éirigh air taobh nan Stiubhartach, mar a biodh an toil glé làidir bhiodh gach cumhachd aimsireil ann an ionadan àrda ’ga chumail air ais. Am beagan saighdearachd a rinn e ’s ann air taobh Righ Deorsa. Chaidh e do ’n arm ann an cogadh Thearlaich cha ’n ann o chionn gu ’n robh dian iarrtus ’na chridhe air son còmhrag nan arm ach mar fhear ionaid air son Mac-a-Leisdeir, duine ’mhuinntir an àite. ’Se ’n duais a bha e gus fhaotainn tri chiad marg agus thug Mac-a-Leisdeir a sheann chlaidheamh féin dha. Ach cha robh e’n dàn do Donnachadh mór chliù fhaotainn mar fhear cogaidh ann an arm Righ Deorsa. B’e cheiid bhatal agus am batal mu dheireadh ’s an robh e Blàr na h-Eaglaise Brice, agus chaidh e gu tur an aghaidh an taoibh air an robh Donnachadh. ’Nuair a chaidh sgapadh a chur air luchd nan còtaichean dearga theich e cha ’n ann idir o chionn gu ’n robh e na ghealtair, ach o chionn gu ’n robh e air a ghiùlar. le onfhadh an t-sluaigh a thainig air arm Righ Deorsa mar thuil geamhraidh bho na beannaibh. Ged nach d’ fhuair


[TD 180]

[Leabhar V. Darna Mios an Fhoghair, 1910. Earrann 12.]

Donnachadh àrd chliù mar shaighdear, bha an t-aon bhlàr ’san robh e na aobhar air son e ghleusadh a chruit chiùil air thùs agus a bhi seinn a cheud orain a rinn e “Blàr na h-Eaglaise Brice.” Cha ’n ’eil e cur sgleò no dreach air a’ chùis, ach ag innse na dul fhirinn a thaobh mar a bha e féin agus càch air an ruagadh mar mholl air an urlar bhualaidh—

“Mar gu ’n rachadh cù an caoirich
’S iad nan ruith air aodann glinne,
’S ann mar sin a ghabh iad sgaoileadh
Air an taobh air an robh sinne.”

Mar a bha am mi-fhortan an dàn, ’nuair a bha Donnachadh a’ teicheadh cho luath ’s a ghiulaineadh a chasan e, ar leis gu ’n dealaicheadh e ris gach leth trom a bha cur bachdail air a luathas agus thilg e uaith claidheamh Mhic a’ Leisdeir. Cha robh tuilleadh gnothuich aige ris, gu h-àraidh ’nuair a bha e na leum bho naimhdean Righ Deorsa. Fhuair e as le ’bheatha ach ’nuair a rainig e Gleann Urchaidh agus a dh’ iarr e ’n duais, dhiùlt Mac-an-Leisdeir sgillin ruadh a thoirt dha o chionn gu’n do chaill e ’n claidheamh. Tha ’m bàrd ag innse’ dhuinn mar a thachair—

“Sin ’nuair thainig mise dhachaidh
Dh’ ionnsuidh Ghilleasbuig o’n Chrannaich
’S ann a bha e’n sin cho fiata
Ri broc liath a bhiodh an garraidh;
Bha e duilich anns an àm sin
Nach robh ball aige r’a tharruing
’S mór an diùbhal na bha dhìth air
Claidheamh sinnsireachd a sheanar.”

Tha “Oran Blàr na h-Eaglaise Brice” ’na chunntas fhior air gach ni air an robh am bàrd féin ’na shuil-fhianuis. Cha robh euchdan gaisgeil no buaidh larach ri ’n aithris ach na aite sin teicheadh agus ruaig. Ach rinn Donnachadh a chuid a b’ fhearr de ’n chuid bu mhiosa, agus mar a cheud ionnsuidh a thug e air mór chliù agus creideas. Tha a chainnt freagarrach agus eagnuidh agus tha na rannan a’ ruith gu réidh. Air a cheann mu dheireadh, ’s coir ainmeachadh, gu ’n d’ fhuair e ’n duais a bha air a gealltuinn dha.

(Ri leantuinn.)
