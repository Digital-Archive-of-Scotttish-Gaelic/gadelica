[TD 33]

[Leabhar V. Darna Mhìos a’ Gheamhraidh 1909. Earrann 3.]

FACAL NO DHA.

LEIS an àireamh so de ’n Mhìosail tha sinn a’ teannadh air deireadh na bliadhna-so, agus air tighinn-a-stigh na Bliadhn’ Uir. Ach eadar sinn agus Oidhche-Challuinn tha Latha Nollaig—àm a’ chridhealais, àm a’ chàirdeis, agus àm deagh-ghean a’ Chinneadh-daonna do chach-a-chèile, ann am fad agus farsuineachd na Cruitheachd. Abramaid ma tà, ri ’ur luchd-leughaidh gu léir—“Nollaig Chridheil agus Bliadhna Mhath Ur dhuibh—’n uair a thig e.”

Chi sibh gu’n d’fhuair AN DEO-GREINE deis ùr air son na Bliadhna Uir. Tha i, mar sin anns an fhàsan aig an an àm so. Bithidh sinn toilichte ’ur bàrail air a coltais a chluinntinn. ’Se comh-ghairdeachas nan. Gaidheal ri càch a chéile, ’n uair chi iad fear no té le deis ùir, na briatharan so—“Gu’m meal ’s gu ’n caith sibh e.” Dh’iarramaid air ar luchd-leughaidh an dùrachd sin a bhi aca do’n Mhìosail aig an àm so. A bharrachd air a sin, dh’ iarramaid orra an dùrachd sin a dhearbhadh le gniomh. Na ’m faigheadh gach aon aca bàll ur do ’n Chomunn mu’n ruith a’bhliadhna bhiodh iad a dearbadh an dùrachd ’s am bàigh do’n Chomunn, do ’n DEO-GREINE agus do chùis na Gàidhlig. Is e so àm de’n bhliadhna anns am bidh càirdean a coinneachadh agus a ’g ùrachadh an eòlais. Foighnichibh dhiubh am bheil iad ’n am buill de’n Chomunn Ghaidhealach, am bheil iad a leughadh AN DEO-GREINE, ’us mur ’eil, innisibh dhaibh mu ’r deighinn, agus an dleasdanas anns a Chùis; iompaichibh iad ma tha iad feumach air.

Chuala sibh an sean fhacal—“ ’Se am fear a bhios na thàmh a’s fhearr a nì. Tha so gu math tric air a thoirt fo’r n-aire aig an àm so. Bithidh litir aig fear an sud ’s an so a faighinn coire. Ach tha fhios glé mhath againn nach eil a h-aon diubh a’ measg a chuideachd a ’tha toirt an cuideachaidh dhuinn le an seirbheis agus am maoin, a reir ’s mar is urrainn dhaibh, air sgàth aobhar na Gaidhlig. Cha chluinnear iad ach an uair a bhios coire aca ri fhaotainn.

Ach tha’n obair a’ dol air aghart, a dh’aindeoin co theireadh e. Air a mhios a tha seachad, chaidh dà Mheur ùr de ’n Chomunn a chuir air am bonn—a h-aon diubh ann an Ceann-t-Sàile, agus an t-aon eile ann am Baile-Chloichridh; anns a mhios cheudna chaidh sè coisirean-ciùil ùra Gàidhlig a chuir air am bonn—ann an Dunomhainn; ann an Ceann-t-Sàile; ann am Meudarloch; ann am Baile-Chloichridh; aig Tom-an-teine; agus anns a Mhàigh, ann an Srath-Eàrna. Tha Buidheanan Gaidhlig air a’ Gheamhradh so n’as lìonmhore na bha iad riamh. An tuilleadh buaidh leò!


[TD 38]

[Leabhar V. Darna Mhìos a’ Gheamhraidh 1909. Earrann 3.]

CEAIRD AGUS BANA-CHEAIRD GHAIDHEALACH.

<eng>BY HECTOR MACDOUGALL, OVERNEWTON, GLASGOW.

THIS paper received first prize at this year’s <gai>Mòd:—

EARRANN I.

’Nuair a’ rinn mi suas m’ inntinn gu beagan a’ sgriobhadh mu ’n cuairt air “Ceàird agus Bana-cheàird Ghàidhealach” chaidh mi far an robh seann Ghàidheil còir aig an robh mi an dùil, a gheibhinn, beagan fiosrachaidh umpa nach robh agam fhéin aig an àm, a thaobh ’s gu ’m bu duine e aig an rohh móran de sheann eachdraidh, agus a bha mion-eolach air beul-aithris nan Gàidheil.

“An urrain dhuibh mìr de dh’ fhiosrachadh a thoirt dhomh mu na ‘Ceaird Ghàidhealach,’ a Dhòmhnuill” arsa mise ris air a cheud tarraing. “Cha ’n urrain,” arsa Dòmhnull, ann an tiotadh, ’s e ’toirt suil fheargach orm. “Cha robh an leithidean sin de dhaoine ann.”

Thug freagaradh Dhòmhnuill orm smaoineachadh car tacan mu ’n ghnothach, agus thainig mi a dh’ ionnsaidh a cho-dhùnaidh nach robh e idir cèarr, ach uile gu léir ceart; ’s e


[TD 39]

[Leabhar V. Darna Mhìos a’ Gheamhraidh 1909. Earrann 3.]

sin nach ’eil buintealas aig na Ceàird ruinn mar Ghàidheil, agus gur coigrich iad ’n ar fearann. Le tighinn a dh’ ionnsaidh a cho-dhùnaidh so is fheudar fheòraich—Co iad na Ceàird? Cia as a thainig iad? agus, Cuin a thainig iad a stigh do ’n Ghàidhealtachd an toiseach? ’S e ar beachd a nis oidhirp a thoirt air na ceistean sin a fhreagairt mar is fheàrr a dh’ fhaodas sinn, agus aig an àm cheudna beagan soillearachaidh a’ thoirt air cleachdaidhean agus dòigh tighinn-beo nan daoine neònach so.

Tha luchd-eachdraidh ag innseadh dhuinn gu’m b’ ann ’s a’ bhliadhna 1165, an rìgheachadh Uilleaim Ghairg a’ chluinnear iomradh air na Ceàird an toiseach, ’n uair a bha còirichean air fearann dlùth de Bhaile Pheairt air an toirt do dh’fhear Séumas Ceàrd, no Séumas Tinclar, bho ’n bhliadhna so gus a bhliadhna 1214. Ach tha cùnntas againn air “Ceàird” a bhi anns a’ Ghàidhealtachd fada roimh an àm so, oir tha Oisein fhéin a toirt iomradh orra ’n a bhàrdachd mar so:—

“Ma ’s tu mo mhàthair, ’s gur a fiadh thu,
Their mi horuinn ó hó,
Bidh d’ eagal roimh ghniomh nan con,
Ma théid thu do bheannaibh arda,
Bidh d’ eagal roimh Chlann nan Ceàrd,
Clann nan Ceàrd ’s an cuid chon.”

(Tha e air aithris gu ’m b’ fhiadh a bu mhàthair do dh’ Oisein).

Tha rannan eile, a tha gun teagamh gle shean, a dol mar so:—

“Thug mi cionn de fàth;
Tomhais thusa co dhà,
Do Mhac Raibeairt an Ceàrd.
Cha ’n e ’n ceàrd a ni spàin,
No a dh’ fhiachlaicheas càird:
Ach Ceàrd a’ dheanadh nan arm,
Leis an cinneadh an t-sealg,
Coileach dubh is boc-earb.”

Ach cha ’n eil an teagamh is lugha nach b’ iad na goibhnean, a bha ri ’m faotainn anns a Ghàidhealtachd bho thoiseach eachdraidh, ’s a bha ro-mheasal anns gach linn, a bha am facal “ceàrd” a’ ciallachadh anns na h-amannan so, agus faodaidh sinn a ràdh, gu’m bheil uibhir eadar-dhealachaidh eadar na seann cheàird so, agus na “Ceàird Eiphiteach” air am bheil sinne eòlach, agus a tha eadar gobhainn an la ’n duigh, agus an Ceàrd a tha ’cadal air an raon, ’s ag oibreachadh an iarainn-ghil mar thighinn-beò. Tha an sean-fhacal fhéin a’ cur eadar-dhealachaidh eadar an da chéird so; ’s fhada bho ’n a chuala sinn gur bodhar bean gobhainn, ’s gur h-odhar bean ceàird? Bha bòdhrad bean a ghobhainn buailteach dhi ’s an àm anns nach biodh a cheàrdach ni b’ fhaide air falbh na ceann eile an tighe, ach b’ e gné bean a’ cheaird a bhi odhar, agus bha a snuadh ’g a comharachadh a mach gu neo-mhearachdach, ’n a coigreach, agus fada bho thir a dìlseachd.

Tha atharrachadh bheachdan air ciod an sluagh no an rìoghachd do’m buineadh na Ceàird bho thoiseach, agus bha gach fear-eachdraidh a’ sgriobhhadh mu ’n cuairt orra, anns gach àm, a toirt a bheachd fhéin seachad le làn chinnt gu ’m b’ i a bha ceart, agus gach beachd eile cearr. A thaobh an ainm is bitheanta a theirear riu anns a Bheurla, ’s e sin “na h-Eiphitich” saoilear gu ’m b’ ann as an dùthaich sin a thainig iad, agus tha a chuid mhór am beachd gur h-ann; gu sònraichte ’n uair a tha na Ceàird fhéin a’ cumail a mach gum b’e sin ceàrn de ’n domhan as an d’ thainig iad. Their cuid gu ’m b’ ann as na h-Innsean-an-Ear a thainig iad, agus nach ’eil còir idir aca anns an ainm “Eiphiteach.”

Tha fear-sgriobhaidh àraidh a’ cumail a mach, le làn dhànadas, gur h-iad na Ceàird Albannach sliochd nan Cruithnich! seann luchd-àiteachaidh na dùthcha, agus ar sinnsearach-ne mar Ghàidheil, ach tha mi am beachd gu ’n aontaichear leam, ’n uair a their mi nach ’eil an so ach oidhirp eile, de na h-uile ionnsaidh shalach a thug na Sasunnaich air dìmeas a thoirt do na Gàidheil.

De gach barail dhiubh so, tha an cudthrom air taobh a bheachd gu ’m b’ ann as na h-Innsean a thog iad a mach an toiseach. Tha an cainnt fhéin, ged nach robh ni eile co-cheangailte riu fosgailte do rànnsachadh, a’ dearbhadh sin. Chi sinn gu’m bheil a chànain neonach ud a th’ aca ’nam measg fhéin, fuathasach coltach ri cànain nan Innseanach (Hindostani) ach cha ’n ’eil mir idir de choltas aice ri cànain Cheilteach ’s am bith.

Faodar leis a sin tighinn gus a cho-dhùnadh, gu’m b’ ann an déidh dhoibh tighinn a stigh do ’n Ghaidhealtachd a dh’ ionnsaich na Ceàird a’ Ghàidhlig, dìreach mar a dh-ionnsaich iad cànain gach rioghachd no dùthaich eile, anns an do thuinich iad ré aimsir fhada, ach aig an àm cheudna, agus mar a rinn iad anns na dùthchanan sin eile, ghleidh iad trian de’n seann chànain dhùthchasach fhéin gu conaltradh ri cheile, ’n uair nach bu mhiann leò gu’n tuigeadh na coigrich iad.

B’ ann a muigh ’s a mach mu dheireadh na cóige linn deug a thainig an sluagh so a steach do dh’ Albainn an toiseach, agus bho ’n àm sin agus riamh ’na dhéidh sin, tha cunntas orra anns na h-eileinean so, agus anns gach ceàrn de ’n Roinn-Eòrpa. ’S docha nach do sgaoil iad a bheag air feadh na Gàidhealtachd an toiseach, ach cha’n’eil teagamh nach robh iad ri ’m faotainn anns gach mór-roinn de ’n dùthaich, mu ’n robh iad a bheag is ceud bliadhna taobh a stigh criochan na rioghachd.

’S ann ’sa bhliadhna 1505 a tha a cheud iomradh chinnteach orra an Albainn, ’n uair a


[TD 40]

[Leabhar V. Darna Mhìos a’ Gheamhraidh 1909. Earrann 3.]

sgriobh Righ Seumas a Ceithir do’n Lochluinn ’s a dh’ainmich e iad ’na litir. Anns a bhliadhna 1540, bha iad glé lionmhor an leth-oir Baile Abaireadhainn, agus bha iad eadhon cho tràth sin, air an cuir sios mar mhèirlich.

Chi sinn mar sin gu’n robh na Ceàird “mar a bha Niall,” am fasan a bh’ aca “gu’n robh iad riamh ris,” gu ’n robh iad ris a ghoid bho ’n chiad latha a thainig iad taobh a stigh ar criochan. Tha sin air a leigeil ris anns na laghannan cruaidh a bh’ air an cuir air bonn, bho bhliadhna gu bliadhna aig an àm so, ged nach robh iad a reir coltais gu mór fheum, oir am baile no a mhór-roinn as am bitheadh iad air am fuadach a mach am bliadhna, bhitheadh iad an ath bhliadhna a còmhnuidh ann cho lionmhor tearainte ’s a bha iad riamh.

Chuir Seumas a Cóig achd air bonn, nach robh os ceann triuir Cheàrd ri ’m faotainn cuideachd, ach cha ’n fhaicear gu ’n d’ thug sin mór atharrachadh as an cleachdaidhean. B’ e droch ghiollachd a’ fhuair an Righ bho bhuidheann dhiubh an uaimh am Fiofa, a dh’ aobharaich dhà an t-achd so a’ dhaingneachadh, ach faodaidh, an uair a dhi-chuimhnich e an liodairt a fhuair e gu’n do leig e gu làr an t-achd cruaidh so. Tha e coltach gu’m bu toil le Seumas a bhi am measg nan Ceàrd co dhiu, gu sònraichte cha b’ fhuathach leis na cailean.

A thaobh so, faodar ainmeachadh gu’n robh na Stiubhartaich, air am b’ eolach na Gàidheil bho thuath gu deas, ’s a tha anns an dùthaich fhathast, riamh a’ cumail a mach gu’m b’ann bho Sheumas a Cóig a chinn iad, ’s a fhuar iad an ainm. Ged a dh’ fhaodas so a bhi fior, cha’n’eil teagamh ’s am bith nach do ghabh na Ceàird ainmeannan theaghlaichean lionmhor, mar a bhana Stiubhartaich, na Domhnullaich, Cloinn Mhic an Toisich agus feadhainn eile gu barrachd tearainteachd dhaibh fhéin anns na h-amannan ud.

(Ri leantuinn,)
