[TD 113]

[Leabhar V. Ceud Mìos an t-Samhraidh, 1910. Earrann 8.]

AN T-EARRACH.

FUAR, gailbheach agus caochlaideach—b’e sin an seors’ aimsire bha againn ré a’ gheamhraidh chaidh seachad. Bha reothadh ’us sneachd, flichneachd ’us clach-mheallain, gaoth ’us uisge, gu dian an lorg a’ chéile. Mhothaich duine ’us beathach air baile ’s air dùthaich, gath geur, cruaidh a’ gheamhraidh gu goirt; agus bha móran fulangais, sgriosa ’us calldachd air muir ’s air tìr. Bha maraidheachd, tuathnachas, ’us obair-dùthcha de gach seòrsa air an cumail air an ais le cruadhas na h-aimsire; bha tuilean a’ dòrtadh thar an claisean agus a’ giùlan léir-sgrios ’nan cuideachd; ach a nis, tha gnùis fhialaidh, chaoimhneil an Earraich a’ togail air falbh gruaimean a’ gheamhraidh, agus tha aoibh ’us subhachas air teachd ’nan àite.

Tha anail chùbhraidh ’us guth aoibhneach an Earraich a’ toirt sanais dhuinn gu’m bheil an dùbhlachd seachad, agus gu ’m bheil an samhradh a’ teachd dlùth oirnn. Le caoimhnealachd tha ’n t-Earrach a’ sealltuinn air aghaidh na talmhainn troimh uinneagan nan speur, agus a gabhail truais air a fàsalachd; tha dealt na h-òg-mhaidne a’ dealradh gu loinnreach fo ghathan tlàtha na gréine; tha ’chruitheachd uile, le gàire ’s le h-aoibhneas a’ cur fàilte air aimsir ùir; tha na beanntan ag aithris r’a chéile gu ’m bheil an t-Earrach air teachd—teachdair a’ chinneis agus a bhlàiths—agus tha na machraichean a’ freagairt d’ am fonn.

Tha eunlaith an adhair a’ gleusadh an ribheidean-ciùil agus a’ dòrtadh a mach an ceileirean ceòlmhor; le briodal ’s le sùrd tha iad a’ taghadh an luchd-céile agus ag ullachadh an aitean-còmhnuidh; tha ainmhidhean na machrach a’ tilgeadh a thaoibh tromadas a’ gheamhraidh agus a’ gabhail orra beothalachd na h-aimsire; tha aghaidh na talmhainn gu léir air a còmhdachadh le trusgan ùrar, tlachdmhor; agus tha gach creutair beò a’ togail a suas guth buidheachais Dhà-san a chruthaich gach nì le laimh neo-mhearachdaich. Có, aig teachd Earraich ’us Samhraidh, nach cuimhnich le aoibh air an òran ghrinn a sheinn am bàrd cliùiteach againn fhéin—Niall Mac-Leòid? Nach e dh-fhàg an dìleab luachmhor aig Clann nan Gaidheal!

“Tha doinionn nan speur air séideadh thairis,
Tha nèamh ’us talamh ’n an glòir,
Tha gathan na gréin’ ag éiridh thall ud
Cur sgèimh air beannaibh a’ cheò;
Tha eunlaith na coill’ a’ seinn le caithreim
Air roinn nam meanganan òg,
Toirt molaidh do’n Tì thug dhuinn gach beannachd,
’S a dhìon troimh ’n ghaillinn iad beò.”

“Tha aoidh agus sunnd air gnùis na cruinne,
Cho ùr fo dhuilleach ’s fo bhlàth,
Gun airc no gun éis air spréidh no duine,
’S gach réidhlean uile cho làn.”


[TD 118]

[Leabhar V. Ceud Mìos an t-Samhraidh, 1910. Earrann 8.]

BARDACHD DHONNACHAIDH BHAIN IS MHIC MHAIGHSTIR ALASDAIR AIR AN COIMEAS RI’ CHEILE.

LE DÓMHNULL I. MACLEÒID, PEAIRT.

Aig Mòd 1907 bha dà phaipeir air a’ chuspair so air am meas co-ionann le na breitheamhan, agus roinneadh a’ cheud duais eatorra. Sgrìobhadh am paipeir a leanas le Dòmhnull I. Macleòid, Peairt.

AM measg bhàird na Gaidhealtachd air fad dleasaidh an dithis ’tha so an t-ionad is airde. Tha Eoghann Maclachluinn agus Seumas Mac Phearsain, fear tionail dhàn Oisein, ’nam bàird ainmeil, fòghluimte; tha Rob Donn agus Iain MacCodrum ’nam bàird sgaiteach, tùsail, geur-mhothachail, ach a thaobh cumhachd cleachdaidh cainnt’, doigh-tabhairt, no gluasad inntinn deachaichte bho shuas, tha bàird Mhùideart agus Ghlinn Eite ’toirt bàrr urram orra gu léir.

“An t-urram thar gach beinn aig Beinn-dòrain,” ’s an t-urram thar gach bàrd aig Donnacha Bàn còir ’s aig Mac teòma Mhaighstir Alasdair a choisinn dhoibh-fhéin ’s do ’n cànain urram is cliu nach teich am feasd!

Rugadh Alasdair, Mac Mhaigstir Alasdair annsa’ bhliadhna 1700 agus Donnachadh Bàn ceithir bliadhna fichead as a dhéigh. Bha Donnachadh Bàn mar sin ann a’madainn a latha aig àm bliadhna Thearlaich,agus Mac Mhaighstir Alasdair ann a’ lànachd a bhuadhan. Cha ’n ’eil iomradh gun do choinnich na bàird riamh ged chaidh an Domhnullach astar fada dh’ Uidhist a dh’ amharc air Mac Codrum.

Ann a bhi beachd-smuaineachadh air oibribh nam bàrd tha e iomchuidh a thoirt fainear foghlum is caithe-beatha gach fear aca bho òige suas, na caochlaidhean, deuchainnean, dearbhaidhean, no na sòlasan a bha ’gan cuairteachadh, ainneamh no daonnan, chum foillseachadh fhaotainn air nadur an toraidh a bha cinntinn leo le na bliadhnaichean. Fhuair mac a mhinisteir cothroman nach bu ghann ’thaobh foghlum. Bha’athair is ceann-feadhna a chinnidh deiseil air son cùram a ghabhail dheth ’s chaith e ùine ann an òilthigh Ghlascho ach cha’ n’ fhòghnadh ach tachairt risan mar a chaidh a chur a mach do bhàird fiughanta eile. Ghabh e gaol air “Sìne bheag nam brògan buidhe,” chaidh cùisean an fhoghluim air chùl laimhe is ann an ùine ghearr bha aig Alasdair ri togail air is aran a chosnadh dha fhéin ’s dha ’n mhnaoi òig na mhaighstir sgoile an so ’s an sud air feadh Siorramachd Earra-Ghaidheil. Bha e mar sin air a luasgadh null ’s a nall air duais ro-bheag, ’s a theaghlach a sior-mheudachadh ann an aireamh. “Cha’ n’ ann an aon àite tha ’n t-olc,” is cha’n ann an


[TD 119]

[Leabhar V. Ceud Mìos an t-Samhraidh, 1910. Earrann 8.]

aon àite tha goirt is goinne. Ma bha ’n crannchur aig Burns gann, falamh, truagh, cha b’e cuibhrionn Mhic Mhaighstir Alasdair de’n t-saoghal bu mhotha. Do dhuine ard-inntinneil, bras, lasanta mar bha ’m bàrd tha e nadurra gu ’n dùisgeadh a chor ’s a staid beagan dranndail ’na nadur. ’S ann tha ’n-t-ionghnadh oirnn nach ’eil gearan is casaid a’ faotainn àite ni’s sonruichte ’na bhriathran. Cha ’n ’eil e doirbh ri thuigsinn bho shuidheachadh ciamar a leum inntinn a bhàird le aoibhneas ’nuair a chula e mu ’n Phrionnsa; chunnaic e saoghal ùr a fosgladh roimh shuilean; chuir e ’earbsa ’s a dhòchas ann an rùn an òigeir rioghail; ghrad bhrosnaich e na Gaidheil le bhàrdachd ’s cha bu mhisde ’chuis e bhi le Tearlach. Ach ’s e an nì is iongantaiche gu léir—eadhon as déigh blàr millteach Chuil-fhodair—cho misneachail ’s cho neartmhor ’s a mhair a bharail ris air gach cùis. Cha b’e sin do dh’ Iain Ruadh Stiubhard e, dh’ fhàg Cuil-fhodair an saoghal dorcha gu leoir dhasan. As déigh 1746 chaidh am bàrd a Dhunéideann ach cha’ d’ fhuair e an sin an cuideachadh ris an robh dùil aige ni motha na fhuair bàrd iomraideach Siorramachd Inbher-àir as a dhéigh. Thill e air ais is chaith e ’chuid eile d’a laithean anns “na gleanntan ’s na beanntan a b’ aithne” dha—ann an Arasaig far am faiceadh e àilleachd naduir is maise a chruthachaidh, far an éisdeadh e ri torman nan allt, far an caidleadh e le nuallanaich na gaoithe is onfhadh a’ chuain mhoir a tartar air a chluasan troimh oidhcheanan fada ’gheamhraidh.

Ach tha duine eile againn ann an Donnachadh Bàn Mac an-t-saoir. Cha’ d’ fhuair Donnachadh sgoil no foghlum. ’S gann air a cheann mu dheireadh gu sgriobhadh e ainm fhéin. Rugadh is thogadh e mar gu ’n canamaid ’meadhon an fhàsaich, ann an Gleann Urchaidh. Bha ’chaithe-beatha slàn, fallain ag ìmeachd nan sléibhtean air los an fhir chròicich.

Bha Iarla Bhradalbainn caoimhneil ris. Cha robh nì air an t-saoghal ’cur dragh air ach gaol “Màiri Bhàin Oìg.” Chinntich a bhuadhan mar sin gu saorsainneil, dh’ éirich ’na chridhe gaol is mian a bhi gear-bhreithneachadh air na bha f’a chomhair gach latha, ’s dhéonaich e bhi togail fhòghluim gu mionaideach mach as an leabhar phrìseil sin a dh’fhosgail Freasdal naduir fhéin timchioll air

“An Coire-Cheathaich nan aighean siùbhlach,
An coire rùnach is urar fonn.”

Bha e ’n dàn do Dhonnachadh a bhi làthair aig Blàr na h-Eaglaise-Brice ach cha b’ ann dha dheòin. Cha robh iarrtus ’an inntinn Dhonnachaidh air strìth muladach ’s cha do chuir nithean tìmeil lasair ’na uchd mar a chur iad am broilleach Mhic Dhomhnuill. Cha robh e ’na dhuine garg, buaireasach air dhòigh air bith, is cha bu mhotha bha rùn a chridhe leis an taobh aig Deòrsa ged thug an lagh air ’lamh a thogail air a shon. Co-dhiù cha mhòr cuideachadh ’thug Donnacha Bàn dha leis a “bhall-teirmeisg”—Claidheimh aig an Leasdaireach. ’Nuair a leig e seachad “sealgaireachd nam beallaichean” ann an Coire Cheathaich ’s ann am Buachaille Eite, ionad far an robh e aig Diuc Earra-Ghaidheal, shaighdearaich e aig larla Bhradalbainn aireamh bhliadhnaichean. Chaith e greis eile d’a latha ann an Dunéideann ’na fhear dìon air a’ bhaile. As déigh sin thug e cuairt do ’n Ghaidhealtachd is dh’ eug e anns a’ bhaile mhór ’s a bhliadhna 1812. Air son coimeas a dheanamh eadar an dithis bhard tha cruinneachadh anabarrach deiseil, gasda, do ’n cuid, òranan ri fhaotainn anna “sàr-Obair bàrd Gaelach” le Iain Mac Coinnich. Bha mòran òranan thuilleadh orraso air an deanamh le Mac Mhaighstir Alasdair, ach gu leibideach chaidh an call gun bhi air an clo-bhualadh riamh.

Anns na h-òranan’ th’ air am fàgail againn cha ’n ’eil teagamh nach ’eil e ruigheachd annta cuspairean cho àrd ’sa b’ urrainn cumhachd inntinn a dhealbh. Tha e ’g iarraidh breithneachadh agus eòlas mòr, a thoirt fainear gu soilleir, ma’s urrainn sin ’bhi air a dheanamh có ’m bard aca is fhearr, An Domhnullach na Mac-an-t-saoir.

Air oileanachadh bho òige measg chaomhalachd naduir, is cùrsa a bheatha ’ruith cho séimh ri uisge glan an fhuarain, cha ’n iongantach ged ghlac bàrdachd Dhonnachaidh Bhàin aire an-t-sluaigh ’s gu ’m bheil a luinneagan ni’s trice air bilean nan Gaidheal; oir a réir coslais, tha Mac Mhaighstir Alasdair, cha mhór daonnan cho ionnsaichte, cho strìtheil ’s cho sgilear ’na chainnt’ nuair a tha òranan dùrachdach Dhonnachaidh Bhàin, blàth, socair caoimhneil, maoth. Sgeudaich Donnachadh fhéin a smuaintean ann an cainnt a bh’ air a taghadh leis le mór-churam, ach bhuadhaich e ann a bhi co-chòrdadh ri faireachdain dhaoine, brìgh agus seadh a rùintean fhéin a thaobh oibre a chruthachaidh ann an tomhas nach do ruig seòl-labhairt boillsgeanta Mhic Mhaighstir Alasdair. Tha seallaidhean Dhonnachaidh air nadur a dùsgadh ’nar cridheachan gluasad càrdeil, faisg; tha sinn ’gar faotainn, a’ gabhail fois car tacain fo sgòd fallainn gràidh a chruinne aig Wordsworth fhéin; tha bith a ghaolaich air oibribh Dhé a’ leum bho rann gu rann. Air an Dómhnullach tha sinn a sealltuinn le mór-mheas, agus air a chainnt mhìorbhuilleach ro-iongantach, gidheadh’ tha cho deas na bheul. Aige-san tha gu soilleir thairis air a’ Ghaidhlig eadhon an cumhachd a bh’ aig Tennyson thairis air a chainnt fhéin.

(Ri leantuinn.)


[TD 121]

[Leabhar V. Ceud Mìos an t-Samhraidh, 1910. Earrann 8.]

MOD COMUNN GAIDHEALACH CHILLEMHAODHAIN.

AIR an treas-la-fichead d’ an mhìos chaidh seachad ghleidheadh treas mòd a’ mheòir so ann an Talla Ghlinndaruail. Bha còrr ’us leth-chiad luchd-strì a’ gabhail pàirt anns na co-fharpuisean a bha gabhail a staigh leughaidhean rosgach ’us bàrdach o leabhraichean ’s o mheomhair, sgrìobhadh gu deachdadh, sgeulachdan, òrain, snìomh us dannsadh. Bha cruinneachadh mór eireachdail a làthair, agus b’ e fear-na-cathrach, Mr. Calum Cléireach, maighstir-sgoile a’ Ghlinne. Bha am feasgar math, agus ghabh muinntir a’ Ghlinne agus na coimhearsnachd m’ an cuairt, fàth air a’ chothrom so gu bhi còmhlachadh aig a mhòd. Bha iad an sin à Dunomhain, Baile-bhóid, Caol-an-t-snàimh, Srathchurra, Glascho, ’s o bhràigh gu ìochdar a’ Ghlinne. Am measg na bha làthair, bha Bain-tighearn Ormadail, ceann-iùil a’ chomuinn so, agus a nighean; a’ bhan-uasal Nic-a-phàircear (o ’n Eiphit); a’ mhaighdeann-uasal Nic-a-Channanaich-Tuairnear (Ard-cheirean-beag); a’ Mhaighdeann-uasal Chaimbeul (Southhall); an t-Urramach Iain Camashron, ministeir na sgìre; Lieut. Iain MacAoidh Scobie (na h-Innsean); Donnachadh Macille Ruaidh (Glascho); Murchadh Mac Coinnich agus Gilleasbuig Caimbeul (Baile-bhóid); Ruaraidh MacThearlaich (Dunomhain); na Griogaraich à Srath-churra, Gilleasbuig MacDhonnachaidh agus an còrr.

Aig sé uairean dh-fhosgladh am mòd le òraid ghoirid o fhear-na-cathrach. Sheinn a’ choisir òg “Suas leis a’ Ghaidhlig,” agus an sin chuireadh dealbh-chluiche air a’ bhòrd, ris an abrar “An sgoil bheag,” fo stiùradh Bana-Mhr. Nic-an t-Saoir (Taigh-ceadha Ormadail). An déigh sin thòisich na co-fharpuisean an da-rìreadh, agus mar a dh-ainmichear cheana ghabh mu leth-chiad—sean ’us òg—pàirt annta, agus rinn iad uile an deagh obair. Aig crìoch nan co-fharpuisean chuireadh itheannach de iomadh seòrsa air bòrd, agus air do gach neach a bhi làn riaraichte, roinneadh na duaisean, agus chaidh an talla a réiteachadh airson an dannsaidh, agus chumadh so suas le aighearr, ’s le sunnd gu tràth-mhaduinn an ath-latha.

Bho thoiseach gu deireadh chaidh na h-uile cùis seachad gu réidh, soirbheachail, agus facal de Bheurla cha do bhruinneadh fad an fheasgair. Bha cudthrom gach nì air guaillibh Iain MhicLachlainn, Rùnair Comunn Gaidhealach Chillemhaodhain, agus gu dearbh is airidh e air cliù airson feobhas a riaghlaidh. Thug Ruaraidh Mac Thearlaich (Dunomhain) cuideachadh foghainteach seachad; agus gu h-eireachdail bha na duaisean air an sìneadh do ’n luchd-buidhne leis a’ mhaighdinn-uasail Nic-a-Channanaich-Tuairnear.

B’ iad na breitheamhan—Airson Seinn, a’ Bhan-uasal, Nic-a-Phàircear, agus a Mhaighdeann-uasal Nic-a-Channanaich-Tuairnear.

Airson leughadh agus sgrìobhadh na Gaidhlig—Donnachadh MacilleRuaidh (Glascho).

Airson snìomha, Bana-Mhr. Nic-an-t-Saoir.

Ann an òraidean ciatach leis an Urramach Iain Camashron, agus leis an Rùnair Iain MacLachlainn, thugadh buidheachas cridheil do na breitheamhan ’s do an luchd-cuideachaidh uile. Fhreagair Donnachadh Macille-Ruaidh as leth nam breitheamhan, agus leig e ris an toil-inntinn a bha aige-fhéin agus a’ chuideachd eile a bhi làthair aig Mòd cho cridheil, soirbheachail. Tha am ministeir a’ gabhail tlachd mór ann an cùisean a’ chomuinn so, agus cha ’n fhaigh a’ Ghaidhlig bàs an Gleanndaruail an dà latha so.

