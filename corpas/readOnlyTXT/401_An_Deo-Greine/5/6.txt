[TD 81]

[Leabhar V. Mìos Meadhonach an Earraich, 1910. Earrann 6.]

AN SGOIL GHAIDHLIG SHAMHRAIDH.

CHA ’N ’EIL Comhairle Fòghluim a’Chomuinn Ghaidhealaich ’nan tàmh—tha iad cheana ’cur chùisean air ghleus airson na Sgoile Gaidhlig a bhios a’ cruinneachadh air a’ bhliadhna so anns an Oban ann an ceud mhìos an fhogharaidh. Mar bhios cuimhn’ aig ar luchd-leughaidh chuireadh an Sgoil so air bonn an uiridh, agus leis an t-soirbheachadh a lean a’ cheud oidhirp, tha Comhairle Fòghluim a’ Chomuinn an dòchas gu ’m bi Sgoil Shamhraidh na bliadhna so tuilleadh mór na ’s soirbheachaile na bha i an uiridh. Tha luchd-teagaisg chomasach air an taghadh, agus bithidh gach nì air a dheanadh a chum comhfhurtachd agus buannachd nan sgoilearan Gaidhlig a dheanadh cinnteach. Bithidh an Sgoil so fosgailte do luchd-teagaisg agus do mhuinntir eile—sean ’us òg—a tha deònach air eòlas fhaotainn agus a mheudachadh anns a’ Ghaidhlig. Anns an Sgoil Ghaidhlig so tha deagh chothrom aig luchd-teagaisg iad fhéin a dheanadh fiosrach agus ealanta mar theagasgairean Gaidhlig. Tha deagh luchd-teagaisg anns a’ chànain so tearc gu leòir, agus tha e ro iomchuidh gu’n gabhar gach cothrom a chum ’s gu ’n teid iad sin an lìonmhorachd.

Cha ’n urrainnear iomlanachd ann an dreuchd sam bith fhaotainn gun saothar—mar thubhairt an sean-fhacal, “cha tig math gun dragh”—agus bheireamaid comhairle air teagasgairean Gaidhealach iad fhéin uidheamachadh gu bhi comasach cànain an dùthcha a theagasg gu coimhlionta.

Dh-fhalbh na làithean anns an robh a’ Ghaidhlig air a meas le móran neo-fheumail agus suarach, agus tha an là air teachd nuair a tha luach na Gaidhlig mar chànain air aideachadh thall ’s a bhos, eadhoin leó-san nach robh, roimh so, bàigheil rithe. Tha an Comunn Gaidhealach a’cleachdadh oidhirpean dùrachdach a chum aobhar na Gaidhlig a chur air aghaidh, agus dh-iarramaid air ar luchd-dùthcha anns gach ceàrn far am bruidhnear cànain na Gaidhealtachd, gu ’n cuidich iad-san an t-aobhar fiachail, airidh so a thogail a suas gu inbhe a’s àirde. Tha iomadh dòigh anns an urrainnear sin a dheanadh, agus biodh e beag no mór, thoireadh gach neach aig am bheil math na Gaidhealtachd ’nan cridhe, làmh-chuideachaidh mar tha comas ùs cothrom aca; coimhlionadh iad an sean-fhacal, “far am bheil toil bi’ gnìomh.”


[TD 83]

[Leabhar V. Mìos Meadhonach an Earraich, 1910. Earrann 6.]

CEAIRD AGUS BANA-CHEAIRD GHAIDHEALACH.

<eng>BY HECTOR MACDOUGALL, OVERNEWTON, GLASGOW.

THIS paper received first prize at last year’s <gai>Mòd:—

EARRANN IV.

THA uaigh aig ceann àrd Loch Eitibh agus clach bhiorach neònach ’na seasamh aig a ceann, a chuireas iongantas nach beag air aon sam bith do nach aithne an eachdraidh a tha co-cheangailte rithe, a thachras tighinn ’na rathad. Tha an eachdraidh sin, a dh’ innseadh do’n fhear-sgriobhhaidh le duine a mhuinntir na dùthcha sin, mar a leanas.

Bho chionn móran bhliadhnachan chuir ceàrd as d’a bhean ann am boile feirge, am braighe Ghlinn Eitibh dlùth air Tigh-an-Righ, agns thilg e anns an abhainn i, an dùil nach faight’ gu bràth i. Ach fhuaras i, agus dh’ fhuiling esan am bàs air son a chionta, oir rugadh air, ’s chaidh a chrochadh an Inbhiraora.

Thug an tuil sios an corp fad a ghlinne; còrr is deich mile, thar Dail-an-Eas, ’s gach eas eile, gus an d’fhuaras e aig ceann an Loch, agus an sin chaidh a bhana-cheard a thiodhlacadh.

Ach bho chionn ochd bliadhna-deug thar fhichead, ’n uair a bha an t-uachdaran a’ togail na lùchairt ùir a chuir e suas, bha na cairtean a bha tarraing nan clach a dol seachad air an uaigh ’s a bristeadh an talmhanta, agus ’n uair a dh’ innseadh dhà gu’m b’ i bana-cheàrd a bha tiodhlaicte an so, agus an eachdraidh a bha co-cheangailte rithe, fhuair e a’ chlach so air a cur suas, a tha fhathast, agus, a tha mi creidsinn a bhitheas aig a ceann.

B’e Mac Lagain a b’ ainm do ’n cheàrd so: agus b’e an duine mu dheireadh a chaidh a chrochadh an Inbhiraora.

’N uair a thig sinn gu nàdur a Cheàird chi sinn gu’m bheil eadar-dhealachadh mor eadar e ’s an Gàidheal an iomad doigh. Tha e thar tomhas seòlta; fior naimhdeil, mu nithear eucoir air; agus anabarrach gu dìoghaltas. a thoirt a mach, ged a dh’ fheitheadh e bliadhnachan ris. Anns an aon dòigh so cha ’n urrainnear a ràdh gu ’m bheil iad eu-coltach ris na Gàidheil fhéin. Tha e onarach air uairean, ma chi e gu’m bheil earbsa air a’ cur ann, ach cha’n eil e idir seasmhach dha so: an aon fhacal, tha e mar a bha Reuben, “neo-sheasmhach mar uisge.”

Tha na Ceàird fuathasach déidheil mu ’n cloinn; cho déidheil ’s gu ’r gann a bheir iad a mach achmhasan idir dhuibh, cíod air bith dé a ni iad cearr. Tha a’ chlann mar sin a fàs suas, ’s an ana-miannan a faotainn lamh-an-uachdar orra, air chor is, air uairean, gu’n tuit iad gu buirbe anabarrach a’ chur an gniomh am measg a chéile, mar a bha mort Ghlinn Eitibh a dh’ ainmich sinn, agus iomad alla-bharrachd eile a dh’ fhaodadhmaid aithris, nam bitheadh rùm, is uine againn.

Ach an nì a tha na Ceàird ainmeil air a shon ’s a Ghàidhealtachd, ’s e na droch ghuidheachan leis am mallaicheadh iad an neach a bhitheadh cho dàna, ’s gu’n diùltadh e dhoibh an nì a chuireadh iad an sùil ann, no a dheanadh dearmad air bathar a cheannach bhuapa. “Bàthadh air muir; is losgadh air tìr,” b’e sin an rann, mar bu bhitheanta, a leigeadh iad mu chluasan an neach a bhitheadh cho mi-fhortanach ’s gu’n toilleadh e am fearg.

Cha robh na guidheachan so gu móran coire mar bu bhitheanta, ach tha e air a ràdh gur h-iomad uair a thainig tubaist is driod-fhortan an lorg droch ghuidhe bana-cheàird. Aon rud, bha na Gàidheil a’ creidsinn gu làidir annta, agus bha na boirionnaich, gu sònraichte. air an uamhasachadh rompa: b’ fhearr leó rud a thoirt dhoibh ged a b’ fheumail iad fhéin air, agus bathar a’ cheannach bhuapa, ged nach bitheadh iad na easbhuidh idir, na fearg na bana-cheàrd a chosnadh le a diùltadh.

Bha bean ann an aon de na h-Eileinean, air an robh am fear-sgriobhaidh gle eòlach, aon latha a stigh leatha fhéin, ’n uair a thainig dà bhana-cheàrd an rathad a’ reic iaruinn gil, ’s leis a’ choltas onogaraidh a bh’ orra, ’s leis mar a dh’ uamhasaich i rompa, cheannaich i gach cuach, mias, no soitheach eile a bh’ aca, gu am faotainn bhar a h-aodainn.

’N uair a thainig a fear ’s a chlann, a bha


[TD 84]

[Leabhar V. Mìos Meadhonach an Earraich, 1910. Earrann 6.]

ag iasgach aig an àm, dhachaidh, ’s gann gu’m faigheadh iad an sròn a stigh air an dorus, le iarunn geal an sud ’s an so na h-uile taobh a thionndadh iad.

Bha bana-cheard ainmeil a’ dol mu’n cuairt nan Eileinean-an-Iar, bho chionn còrr is leth-cheud bliadhna, do ’m b’ ainm Iseabal Shiosal, a bha còrr gu guidheachan, air chor is gu ’n robh sluagh na duthcha ann an geilt roimpe. Bha cù breac aca leó, ’s aon latha thachair dha-fhéin, agus cù a bhuineadh do ’n bhaile anns an robh iad a tàmh aig an àm, dol a thabaid aig dorus na bothaig anns an robh Iseabal ’na suidhe. Bha cù a’ bhaile a’ faotainn làmh-an-uachdar air cù a cheàird, ’s mu dheireadh rug e air sgòrnan air, ’s bha e an impis a thachdadh; ach an sin fhéin thainig Iseabal a mach, ’s chuir i làmh anns gach ursainn, a sealltuinn air na coin. “Tha ’n t-eagal orm fhéin, a chiallain, gu’m bheil thu a faotainn a chuid is miosa dheth” ars’ ise.

Anns a mhionaid, mar gu’m buailte leis an dealanach e, leig cù a’ bhaile as a ghréim, agus mar gu ’m faigheadh e neart dùbailte, leum cù a cheàird air. Fhuair cù a’ bhaile a dhroch ghiollachd, ’s cha do chuir e car ceart riamh tuille dheth.

Cha bhitheadh na Ceàird as eugmhais nì ’sam bith, na ’n gabhadh e faotainn leis a bhleid. Cha robh rud nach iarradh iad, agus sin gun nàire no athadh, agus ’na leithid de dhòigh ’s gur gann gu’n gabhadh iad an diù!tadh.

Bha a chlann ’s na mnathan gu sònraichte coimhlionta gu trusadh dhachaidh; tombaca, <eng>tea<gai>, siùcar, bainne ’s feòil; cha robh ni nach iarradh iad.

“Chuir mo mhàthair a nall mi” arsa caile dhiubh aon uair, ann an tigh do ’n deachaidh i, “a dh’iarraidh criomaig fheòla a’ chur bias air a bhrot, ’s gheibh sibh-fhéin a rithist i!”

Tha ’n t-eagal orm nach biodh an cnàimh ach gle lòm an àm tilleadh dhachaidh.

Bha na Ceàird riamh coimhlionta anns gach cleas, no cluich, a bha ’dol ’s a Ghàidhealtachd, oir dh’ ionnsaich iad gu deas gach cleachdadh de ’n t-seòrsa so a bha ’dol ’s an dùthaich.

Bha iad na’n dannsairean air leth; cuid dhiubh ’n an deagh fhìdhleirean, ’s a chuid bu mhò dhiubh ’n am pìobairean. Bha iad math air an làmhan an spors, no an tuasaid, agus fior righinn gu gleachd, ’s ged nach robh iad mar bu bhitheanta cho tròm ris na Gàidheil, bha iad anabarrach cruaidh, fulangach, ’s air uairean cha bhitheadh a’ chuid a bu mhiosa aca idir.

Tha e ’na fhasan aig daoine a bhi ’sealltuinn sios air na Ceàird, ’s a bhi a tàir oirre, ach ’s ann a tha na Ceàird anabarrach uasal as an tighinn, agus anns an aon tomhas a’ di-moladh dhaoine eile. ’N uair a dh’ éireas còmhstri eadar teaghlaichean fa leth dhiùbh-fhéin, cha’n eil inisg is miosa a ghabhas tilgeadh air càch a chéile na gu’m bheil “fuil shalach nan daoine cumanta” annta. “Cha ’n fhaigh thusa, a bhiast, fear-cèaird ri d’ bheò,” arsa bana Cheàrd ri ’nighinn aon latha ’s iad a’ trod, “mar a faigh thu ludar de thuathanach.”

(Ri leantuinn.)

