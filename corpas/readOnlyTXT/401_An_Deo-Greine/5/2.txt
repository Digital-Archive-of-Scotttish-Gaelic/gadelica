[TD 17]

[Leabhar V. Ceud Mhìos a’ Gheamhraidh 1909. Earrann 2.]

FACAL DO AR LUCHD-LEUGHAIDH.

LEIS a mhìos chaidh seachad thoisich sinn air a’ cheud àireamh de bliadhna eile—an còigeamh bliadhna de leabhar mìosail a’ Chomuinn.

Tha sinn a’ gabhail a’ chothroim so ar taing a thairgse do gach neach a thug cuideachadh dhuinn anns an àm a chaidh seachad. Tha sinn toilichte gu’m bheil e ’n ar comas a ràdh gu ’m bheil ar luchd-leughaidh a’ dol am meud, agus tha sinn an dòchas gu ’m bi an àireamh gu mór air a mheudachadh air a bhliadhna so agus na bliadhnachan ri teachd. Toilichte ’s mar tha sinn a bhi’ faicinn gu ’m bheil buill a’ Chomuinn a’ dol am meud, bu mhath leinn gu ’m bitheadh an àireamh air a dhùblachadh ré na bliadhna so. Deanadh gach ball d’ an Chomunn oidhirp air ball ùr a thoirt a staigh, agus bithidh sin air a choimhlionadh—is fhiach an t-aobhar an oidhirp. Bi’ cuid a’ gearan nach ’eil tuilleadh Gaidhlig anns an DEO-GREINE, agus their cuid eile gu’m bheil a’ Ghaidhlig a’ faotainn a làn cothroim. Cha ’n ’eil e furasd aig gach àm cùisean a chumail cothromach eadar an dà chànain, ach nì sinn na tha ’n ar comas a h-àite fhéin a thoirt do ’n Ghaidhlig, agus a chum na crìche sin dhiarramaid air ar cairdean Gaidhealach a bhi cur thugainn, mar bhios cothrom aca, sgeulachdan Gaidhlig, ’us naigheachdan dùthcha a bhios freagarrach.

Dhiarramaid mar an ceudna, air luchd-sgrìobhaidh na Beurla an cuideachadh a chumail a suas, a chum ’s gu ’m bi sinn daonnan comasach leabhran mìosail a chur an làmhan ar luchd-leughaidh a bhios airidh air a Chomunn agus air aobhar na Gaidhlig.

Tha cuid d’ ar càirdean Gaidhealach nach do chuir sgriob-pinn thugainn air a’ bhliadhna chaidh seachad. Bi’ sinn ’n an comain ma ghleidheas iad sinn air chuimhne air a’ bhliadhna so. Tha sinn ag earbsa ri ar luchd-leughaidh agus luchd-sgriobhaidh airson an cuideachaidh, agus tha sinn cinnteach nach eil againn ach sin iarraidh a chum ’s gu ’n coimhlionar ar n-iarrtas.

