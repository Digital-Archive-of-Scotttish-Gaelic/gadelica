[TD 49]

[Leabhar V. Treas Mìos a’ Gheamhraidh, 1910. Earrann 4.]

FACAL EARAIL DO NA GAIDHEIL.

THA cath cruaidh, teann, danarra, a’ dol air aghaidh ’s an dùthaich an dràsd eadar dà bhuidheann na Pàrlamaid. Tha iad an teas-meadhoin na strì, ach cha ’n ann le na ceistean cudthromach is aobhar do ’n strì a tha ar gnothuch. Cha bhuin e dhuinne facal a ràdh air taobh seach taobh agus cha’n’eil a’ mhiann againn. Ach tha cùis shonraichte eile air am bu mhiann leinn facal a ràdh ri ar luchd-dùthcha aig an am so—agus se sin, AOBHAR NA GAIDHLIG.

Tha an t-àm so—àm taghaidh luchd-Pàrlamaid—iomchuidh agus freagarrach gu bhi ’cur a’ chuspair shonraichte sin—teagasg na Gaidhlig anns na sgoiltean Gaidhealach—fa chomhair an luchd-comh-strì a tha ’g iarraidh àite ann am Pàrlamaid na rìoghachd.

Dhiarramaid air na Gàidheil aig am bheil comas-taghaidh, a’ cheist chudthromach so a thogail aig gach coinneimh.

Faigheadh iad a mach có de’n luchd-comhstrì a tha fàbharrach do dh-aobhar na Gaidhlig, agus ma thaghar iad gu Parlamaid, an toir iad gealladh gu’n dean iad an sin, na tha ’n an comas teagasg na Gaidhlig a chur air bonn cinnteach agus cothromach, a chum ’s gu’m faigh a’ chlann Ghaidhealach fìor theagasg ’n an cànain fhéin, le teagaisgearan Gaidhlig, comasach, agus fiachail. Na cailleadh na Gaidheil an cothrom so, nuair a tha guth na dùthcha air a ghabhail mu chuisean eile, gu’m bi teagasg na Gaidhlig anns a’ Ghaidhealtachd a’ faotainn àite am measg chuspairean eile, agus na biodh iad riaraichte ach le freagairt dhiongmhalta.

Chomharraich sinn a mach uair agus uair, gur e dleasdanas nam pàrantan gu ’m faigh an clann an deagh oilein anns a’ Ghaidhlig; gu’m bheil so feumail do’n chloinn, a chum ’s gu’n togar a suas air a’ bhunait chinntich sin, gach seòrsa fòghluim eile a dh-fhaodas iad a bhi faotainn ann an cùrsa-teagaisg na sgoile. ’Se dleasdanas gach Gaidheal aig am bheil comas-taghaidh aig an àm so, a ghuth a thogail—cha’n ann gu fann, anmhunn, ach gu cruaidh, sgairteil—as leth canain a dhùthcha, agus oigridh a dhùthcha.

A Chlanna nan Gaidheal! Bha sibh air bhur mealladh tuilleadh is fada le geallaidhean faoine, mi-tharbhach; duisgibh a suas agus bithibh duineil, treubhanta, mar bha ur n-athraichean roimhibh, agus na meallar sibh ni ’s fhaide, ’s na spùinnear sibh as ur còirichean; seasaibh a suas gu gaisgeil, curanta, as leth ur cànain, ’s ur dùthcha, agus airson math na cloinne a tha ’g éiridh a suas, agus a ghabhas ur n-aite ann an uine glé ghearr gu bhi ’cur cath na beatha so. Biodh iadsan—na h-àilleagan gràdhach—air an làn-uidheamachadh gu àitean àrd agus urramach a shealbhachadh ann an cùisean cudthromach an t-saoghail so, agus bithidh am beannachdan ’g ur leantuinn eadhoin gu taobh thall na h-aisige.


[TD 51]

[Leabhar V. Treas Mìos a’ Gheamhraidh, 1910. Earrann 4.]

CEAIRD AGUS BANA-CHEAIRD GHAIDHEALACH.

<eng>BY HECTOR MACDOUGALL, OVERNEWTON, GLASGOW.

THIS paper received first prize at last year’s <gai>Mòd:—

EARRANN II.

ANNS a bhliadhna 1590, bha Ban Tighearn Fhòluis aig mód air son mort le puinsein, agus ann an teist cuid de na fianuisean chunnacas gu ’n do chuir a Bhan-Tighearn a searbhant gu bana-cheàrd gu fiosrachadh fhaotainn air an doigh anns an d’ thoirte am puinsein seachad. Bha fiosrachadh mór de ’n t-seorsa so aig na Ceàird, agus tha iomradh air cuid dhuibh aig an robh sgil anabarrach gu leigheas le luibhean.

Anns an 1612 chaidh binn thróm a thoirt a mach air teaghlach cheàrd an Sealtainn, air son goid is mort, ’s chaidh cuir as do sheann


[TD 52]

[Leabhar V. Treas Mìos a’ Gheamhraidh, 1910. Earrann 4.]

bhean dhiubh le i ’bhi air a bàthadh. Fhuair an còrr dhiubh as; co dhiù, aig an àm so.

Tha iomradh orra an Arcamh an 1616, an Siorramachd Abaireadhainn an 1619, am Moiribh an 1597 agus 1620, agus an Sruidhle so bliadhna 1656. Goirid an déidh an àm so, agus ré iomad bliadhna na dhéidh sin, bha na h-uibhir dhiubh a’ tàmh anns a Mhonadh Dhubh an iomal a tuath Earraghàidheil; uibhir ’s gu ’n robh iad a gabhail seòrsa còir anns an earrann sin de ’n dùthaich.

Bho chionn còrr agus dà cheud bliadhna, bha ceàrd ainmeil an Siorramachd Inbhir-àir do ’m b’ ainm Marshall. Rainig an duine so aois mhór: 120 tha e air a radh. Cha robh ri am faotainn anns an duthaich sin buidheann cheàrd eile a sheasadh ris fhéin ’s ri dhaoine, ach ’n uair a chaidh e cho fada tuath ri, Dùn-breatunn ’s a bhliadhna 1712, choinnich ceàird Earraghàidheil e, ’s tha e coltach gu ’n do rinn iad sabaid ghailbheach an sin, ach air a cheann mu dheireadh ghabh Marshall ’s a dhaoine an ruaig: a réir coltais bha eadhon na Ceàird a bha ’s an àm ud ’s a Ghaidhealtachd ni bu treise na Ceàird na Galldachd.

Mar sin chi sinn gu’n robh na Ceàird sgàoilte air feadh a chuid a bu mhò de ’n Ghàidhealtachd mu’n robh iad a bheag is ceud gu leth bliadhna taobh a stigh criochan Albainn.

An àm a Phrionnsa, agus fad bhliadhnachan na dhéidh sin, bha Ceàird Shiorr ’achdan Inbhirnis, Pheairt, agus Shruidhle, ainmeil gu goid is robadh, ged is fheudar aideachadh nach b’ iadsan a mhàin a bha ris an obair sin san àm ud. Bha gu sònraichte ceithir teaghlaichean; na Dòmhnullaich, na Greumaich, na Brùnaich, agus teaghlach do’m b’ainm Young, iomraideach anns an doigh so.

Chaidh fear de na Domhnullaich, ri ’n abairte “An Caiptin” a dhiteadh an Dùn-éideann sa bhliadhna 1770, air son mort is goid, ’s chaidh a chrochadh an Gleann Iuch. B’ e daoine eireachdail a bh’ annta so air fad. Bha iad uile os ceann shia troighean air airde. Bha “An Caiptin” fhéin sia troighean is da òirleach, agus laidir do réir.

Bha Teàrlach Greum, a bha beò mu ’n am so mar an ceudna, na dhuine fior mhaiseach agus dreachmhor.

Bha e mór, foghainnteach mar “An Caiptin” fhéin, ach ged a bha, bha a làmhan ’s a chasan cho beag, ’s nach gabhadh slabhraidh cuir air, nach tuiteadh dheth: air an doigh so ’s minic a fhuair e as ’n uair a shaoil le a luchd-tòrachd gu ’n robh e aca gu tearuinnte.

Bha làmhan is casan beaga air an cunntas mar mhaisealachd shonraichte leis na Ceàird, agus na chomharadh air neo-thruailleachd agus gloine am fala.

Bha an duine so, Teàrlach Greum, ainmeil feadh Shiorramachd Pheairt gu goid each. Bheireadh e de dh’ atharrachadh as na searraich fhirionn, anns an t-sàmhradh, ’n uair a bhitheadh na h-eich a muigh fad na h-oidhche, agus sin gun fhios do ’n fhear do ’m buineadh iad, ’s gu ’n goideadh e iad an ath bhliadhna, agus ged a gheibhte aige iad, cha robh fo ’n ghréin a dheanadh a mach nach bu leis fhéin iad gu dligheach. Mhionnaicheadh am fear a bha ’ga thagradh, ’n uair a chuireadh an ceàrd a cheist ris, gu ’m b’ e àigeach a ghoideadh airsan. Dheanadh an ceàrd gaire; “Faicibh air ar son fhéin, a dhaoine uaisle,” theireadh esan, “an e so biorach an duine chòir.” Ach thainig e gu a chrioch chinnteach; b’ ann air a chroich a thug e suas an deò.

Bha na Brùnaich de ’n aon seorsa ris na Greumaich, ’s mar an robh iad ni b’fhearr air a ghoid cha robh iad ni air an ais orra. Ghoid fear dhiubh (Alasdair Brùn), tarbh cutach aon uair dluth air Baile Pheairt, ’s cha b’ fhada gus an robh an t-earball fuadain a bu dosraiche aig air, ’s e air an rathad gu margadh leis. Rug an tuathanach do ’m buineadh an tarbh air se dol thar aisig, ’s mhionnaicheadh is bhóidicheadh e gu ’m b’ e so leth-bhreac a thairbhsan, ’s gu’m b’e an t-earball fada ciatach a bh’ air, a bhacadh e gun mionnachadh gur h-e bha an da-rìreadh. Mhothaich an ceàrd gu’n robh e air bheul a bhith air a bhrath, ’s tharraing e a chlaidheamh a bha daonnan air a leis, ’s gheàrr e an t-earball thar an tairbh bho’n cheud allt. “So,” ars’ esan ’s e ’tilgeadh na ghearr e dheth a mach air an abhainn, “tha e cutach gu leòr a nis ’s mionnaich gur a leat e.” Cha robh aig an tuathanach ach an tarbh fhàgail aige, ’s tilleadh dhachaidh mar a dh’ fhalbh e. Ach fhuair am Brùnach mar an ceudna a dhuais; rugadh air am monadh Rainnich le buidheann Ghàidheal, ’s chaidh a’ chrochadh an Dùneideann. Cha robh bràthair dha, Teàrlach, a bheag air ais air. Bha easn uair glaiste suas am prìosan Pheairt, ’s an dùil gu’m faigheadh e cothrom teichidh anns an ùpraid, chuir e ri theine a chònnlach a bh’ aige mar leaba. Leum Ofigeach de ’n Fhreiceadan Dubh a stigh far an robh e, ’s a chlaidheamh na laimh. “Co tha ’n so?” ars’ esan. “Tha an Diabhol,” ars’ an ceàrd, roimh ’n toit. “Tha Diabhol eile an so matà,” ars’ an t-Ofigeach ’s e ’dol an greim ann, “agus Diabhol de ’n Fhreiceadan Dubh comhla ri sin.”

(Ri leantuinn.)
