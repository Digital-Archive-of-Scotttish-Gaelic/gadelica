[TD 1]

[Leabhar XI. Mìos Deireannach an Fhogharaidh, 1915. Earrann 1.]

CAONNTACHD AGUS CRIONNACHD.

Mu ’n do thachair an cogadh oillteil a tha an diugh a sior thaomadh leir-sgrios air a chuid is motha de ’n Roinn Eorpa, bha sluagh na Rioghachd againn fhìn a’ dol air adhart ’nan caithe-beatha mar a b’ àbhaist—ag itheadh, ’sa ’g òl, ’s a cur umpa cho rìomhach ’s a dh’ fhaodadh iad, mar nach tigeadh crìoch air sògh no geòcaireachd. Ith, òl agus bi subhach, càrn suas airgead—onarach no mi-onarach! B’e sin, mar gu ’m b’ eadh, sgrìobhadh suaicheantais an ama, am beachd a mhór-chuid. B’e sud an rùn a bha ’riaghladh beatha chumanta nam muinntir nach do ghabh mothuchadh air na tha fillte anns an dòigh bheatha do ’n crìoch nithean as maireannaiche. An uair a thachras do shluagh iad fhein fhaotainn ann a leithid seo a shuidheachadh, tha iad buailteach air a bhi ’meas giùlain agus béus measarra na ’s lugha na bu chòir dhaibh. Is cinnteach gu ’m bheil créutairean anns gach ceàrn de ’n t-saoghal a tha cho math dheth air gach dòigh, ’s nach eil fhios aca ciod e a ni iad riutha fhein; no ciamar a shàsaicheas iad gach miann a thig orra a thaobh cridhealais, agus gach faireachadh a bheir sin mu ’n cuairt. Mur a d’ fhuair an fheadhainn tha ’n tòir air tograidhean ùra agus annasach, an sùilean fhosgladh leis a’ chogadh, tha e na chùis-ioghnaidh. Ann an seadh sònraichte, thainig sluagh na Rioghachd (co dhiùbh a chuid is mò dhiù) ’g an ionnsuidh fhein, agus s’ fheairrd iad e eadhoin ged tha am meadhon gle shearbh.

Tha luchd.riaghlaidh na Rioghachd a nis a’ toirt rabhaidh dhuinn gu ’n d’ thainig a t-àm anns a’ féum sinn uile a bhi na ’s gleidhteiche na bha sinn riamh, ma ’s e agus gu’m bleith sinn na Gearmailtich sios gu staid strìochdail. A réir beachd luchd-coimhid ionmhais Bhreatunn, tha’n cogadh a cosg còrr agus £2430 gach mionaid, no deich ceud mile punnd Sasunnach tri fillte, agus còig cheud mile a bharrachd, ’s an latha! Cha ’n ’eil e soirbh do ’n inntinn méud na suim seo a ghabhail a stigh. Tha e coltach gur h-ann aig an rìoghachd do ’m buin an sporan is tomadaiche a bhios a’ bhuille mu dheireadh. Càite am faighear na chumas an sporan mór làn? Dìreach bho sporanan beag’ an t-sluaigh. Mar sin cluinnear anns gach paipeir naigheachd an dleasnas tha mar fhiachaibh oirnn a thoirt fainear, a thaobh caonntachd, agus a bhi faicealach air ar cosguis; a bhi sicir agus crìonnta ’nar giùlan. Thatar ’gar coireachadh a chionn gu’m bheil sinn a cosg tuilleadh ’sa chòir air rudan a dh’ fhaodadhmaid a dheanamh as aonais, mar gu ’m biodhmaid a’ dearbhadh an t-seann radh:—“Chaidh cumadh cruinn a chur air an airgead, airson gu ruidhleadh e mu ’n cuairt.” A nis tha e ro iomchuidh gu ’m biodhmaid a toirt géill do chomhairle mhath; agus bu chòir dhuinn uile a bhi grunndail ’nar caithe beatha, agus ullachadh a dheanamh air son na tha romhainn; oir tha e cho cinnteach ’sa tha ghrian a’ soillseadh, gu ’m bith an rìoghachd


[TD 2]

[Leabhar XI. Mìos Deireannach an Fhogharaidh, 1915. Earrann 1.]

na ’s bochda an ath bhliadhna, agus gu ’m bith cìsean a’ dol an truimead. Ach nach faodar fhoighneachd, gun oilbheum, ciod e an eisimpleir a thug àrd lnchd-riaghlaidh na Rioghachd dhuinn mu ’n chùis? Am bheil iad a’ feuchainn shios ann an Lunainn, bearradh a thoirt air duais nan diùlnach a tha ’reamhrachadh o bhliadhna gu bliadhna ann an inbhe àrd anns an t-seirbhis ris an canar <eng>Civil Service<gai>, gun mhóran’ga dheanamh? ’Sann an àm a’ chruaidh-chàis a dhruigheas an fhìrinn a mach, agus tha paipeirean Sasunnach, nach do ghabh riamh gnothuch ris a’ phuing, an diugh a’ cur an cèill gur h-ann am measg luchd-dréuchd na seirbhis seo bu chòir a’ cheud chaomhnadh a dheanamh. Gheibh sinn an rìoghachd, ars’ iadsan, a’ paigheadh nam miltean do luchd-lagha àrd a tha air am fasdadh air son ghnothuichean a bhuineas do ’n Pharlamaid, ach a dh’ fhaodas tuilleadh mhìltean a dheanamh air dòigh eile. An uair a sgrìobhas an càirdean fhein mu ’n timcheall air a’ mhodh seo, tha rudeigin cèarr. Cha ’n ’eil aon againn ag iarraidh gu ’m biodh spiorad nan spiocaireachd a riaghladh air <eng>Whitehall<gai>, ach bhiodh e chum buannachd, na faighte air ais an seann spiorad a bha cho cùramach mu ionmhas na rìoghachd. “Ciod e, arsa sgriobhadair anns a <eng>Fortnightly Review<gai>, is ciall do Sheòmar-Comhairle na Rioghachd a bhi ’socrachadh tuarasdail a ruigeas na miltean air fear-lagha mór air son a bhi ’coimhlionadh a dhréuchd, agus barrachd is sin a chàrnadh air an uair a dh’ iarrar a chomhairle mu rudeigin a bhuineas do phuincean eile tha comh-cheangailte ri riaghladh?

A rithist cluinnear monbhur air gach taobh, gu ’m bu chòir do bhùill na Parlamaid, aig a’ leithid seo de dh’ àm, an t-suim a shuidhich iad mar dhuais dhaibh fein, a thilgeadh air ais ann an sporan na rìoghachd. Tha àrd cheann-suidhe na Pàrlamaid de ’n bheachd seo. Gun teagamh tha cuid de na bùill nach robh feumach air an duais, agus aig am bheil airgead gu leòr as aonais, ach tha cuid eile ann nach b’ urrainn an gnothuch a dheanamh gun chuideachadh de’n t-seòrsa. Tha mhuinntir as feàrr aig am bheil fios ag ràdh, gu ’m bheil beairt-riaghlaidh na Rìoghachd air a cuartachadh le leithid a’ sgaoth de chleirich, de luchd-coimhid, agus de luchd-sgrùdaidh, ’s gur gann a theid aig an dara fear e fhein a chumail o bhi dol thar na crìche tha eadar e agus am fear eile, a thaobh an dleasnas a bhuineas d’a dhréuchd Nis na ’m b’e daoine ann an inbhe ìosal a bhiodh a’ labhairt air a mhodh seo, chluinnte éubh eile air a’ chluais bu bhùithre. Ach ’se tha labhairt a mhuinntir a tha ann an àrd inbhe, agus mar sin bhiodh e ro chubhaidh, an uair a tha iad a’ comhairleachadh do ’n àireamh mhór a tha ann an staid mheadhonach, no an staid ìosail, a bhi gleidhteach agus caonnta, gu ’n toìsicheadh iad le bhi ’toirt eisimpleir ’nam measg fhein. Tha fios gu ’m bheil móran cosguis coimhcheangailte ri riaghladh na rìoghachd, a dh’ fhaoidte a chaomhnadh, gun dochunn ’sam bith do ’n bheairt. Tha e mar fhiachaibh oirnn uile—àrd agus ìosal—ar dleasnas a dheanamh a thaobh na rìoghachd d’ am buin sinn; ar cuibhrionn de ’n uallach a ghiulan a reir ar comais; agus tha féum ann a bhi ’deanamh deiseil air son nam bliadhnachan caola, le bhi ’cleachdadh deagh fhearas-tighe ’na thràth. Tha iomadh dòigh air am faod créutairean a bhi na ’s cùramaiche air an teachd-an-stigh na thà iad. Tha iomadh tasdan ’ga chaitheamh am biadh ’s an aodach a bharrachd air na tha féumail, gu h-àraidh ann am bailtean an taoibh deas, far am bheil struidhealachd agus ana-measarrachd a’ riaghladh ann an tomhas neo-chumanta, cha ’n ann a mhàin am measg nam feadhnach a tha beartach, ach am measg na muinntir a tha ’n còmhnuidh gle fhaisg air oir na bochdainn. Ged tha na Gaidheil, nach d’ fhàg an tìr ’san do thogadh iad, fhathast cliùiteach a thaobh deagh-bhéus, tha iad buailteach an galar a ghabhail o chàch; mar sin faodaidh smal a thighinn air an t-seann bhiùthas. Cha ’n ’eil e soirbh breabadh an aghaidh fasan ar latha. Ma bha àm riamh ’nar n-eachdraidh anns am bu chòir do dhaoine bhi faicealach air na chosgas iad a bharrachd air na bheir beo-shlàinte chuibhseach dhaibh, ’se an t-àm tha làthair, oir cha ’n fhios gu dé ’n cruas tha feitheamh.

Tha aon rathad anns a faodte—cha ’n e miltean ach muilleinean punnd Sasunnach a shàbhaladh, na ’n gabhadh daoine mothuchadh cothromach air a chùis; ’se sin an deoch-làidir a sheachnadh. ’Se barail nan daoine is glice ’san rìoghachd gu ’n d’ fhuair an deoch-làidir àite ’nar caithe-beatha cho cumhachdach ’s nach eil e soirbh a’ tilgeadh an dara taobh, a dh’aindeoin na bheilear a’ cluinntinn mu ’n truaighe agus an sgrios a tha ’ga leantuinn. Ged nach eil deòin ’sam bith againn buintinn ri deasbud a tha roinn na rìoghachd, faodar a’ ràdh gu ’m bheil àite aig “deoch” ann an tomhas reusonta, nach eil an aghaidh stuamachd anns an t-seadh is farsuinge. Ach ’se cheist, gu dé ’n t-àite? Na ’s fhaide na seo, cha teid sinn, air eagal ’s gu ’n toir ar càirdean ’san Chomunn Ghaidhealach an craicionn dhinn! Sheinn na bàird—Gaidhealach is Sasunnach—mu ’n uaisleachd a tha coimh-cheangailte ri mac-na-braiche; ’sann aineamh a sheinn iad mu ’n ìsleachd. Labhair iad mu ’n chridhealas a tha ’g éiridh bho fhion ’s bho uisge-beatha, ach b’e sin cridhealas na connspoid agus na truaighe. Thuirt am bàrd gu ’m bheil “buaidh air an uisge-bheatha—buaidh nach còir a chleith.” Bhiodh e na b’ fhaisg’ air an fhìrinn, na’n do sgrìobh e; tha buaidh aig an uisge-


[TD 3]

[Leabhar XI. Mìos Deireannach an Fhogharaidh, 1915. Earrann 1.]

bheatha. Tha e air a chur sios ann an seann rann:—

Cha ’n uisge-beatha ach uisge bàis,
An t-uisg’ a chràidh mo chridh’ am chom;
An t-uisge dh’ fhàg mo cheannsa liath;
An t-uisge dh’ fhàg na ciadan lom.

Bho thoiseach a’ chogaidh, bha connspoid a’ dol air adhart air feadh na rìoghachd mu ’n t-seòl bu chòir luchd-riaghlaidh a ghnàthachadh a chum mac-na-braiche a chuir fo cheannsal. ’Nuair a ghabh na Rusanaich an gnothuch as laimh, chuir iad as do <eng>Vodka<gai> le aon bhéum. ’Nar tìr fhìn, chunnacas gu ’n robh an “drama” a’ tighinn eadar dleasnas agus an obair a dh’ fhéumar a dheanamh a chum an t-arm a chumail air ghléus, gun ghuth air dleasnas teaghlaich. Mar sin chaidh riaghaltean a chur air chois air son gu ’m biodh gnothuichean na bu chuimseiche na bhà iad. Chaidh bacadh a chur air mac-na braiche anns na bailtean móra far an robh e ’na bhuaireadair do ’n dream tha ’g obair air deanamh innleachdan cogaidh. Rinn an t-atharrachadh féum cheana ann an iomadh dòigh, agus ’s ann aig màthraichean agus cloinn tha brath; oir ’se ’n t-òl “a’ rinn am bristeadh, ’se ’n stòp a dh’ fhag gun mheas iad.” Ma bheir an cogadh seo mu ’n cuairt rian nan stuamachd ’nar measg, có chanas nach tug e beannachd ’na lùib an déidh a h-uile rud?


[TD 7]

[Leabhar XI. Mìos Deireannach an Fhogharaidh, 1915. Earrann 1.]

AN OIGH GHAIDHEALACH.

Cha ’n ’eil iad ach tearc de ar bàird Ghàidhealach nach do rinn moladh is luaidh air na maighdeanan òga a bha a’ cur loinn is sunnd air coinneamhan caidreach anus an sgìre no anns an t-siorramachd do ’m buinneadh iad.

Tha mi de ’n bheachd gu bheil leughadaran an leabhrain so cho eòlach air Orain Ghaoil nan Gaidheil agus nach ’eil mi a’ dol a dh’ ainmeachadh a h-aon diubh. Ach ma tha leughadar air bith a rinn dearmad meòrachadh air bàrdachd ar dùthcha, gabhadh esan no ise nàire agus tàmailt, agus thoireadh iad grad-ionnsuidh air beachdachadh oirre. Fàgaidh mise mar sin iad, agus chi mi cia mar a bheachdaich Wordsworth còir air an Oighe Ghaidhealach. Cha ’n esan a mhàin de na bàird Shasunnach a chuir ann an ranndachd mhaireannaich teist air bòichead, béusalachd, banalas agus stuamachd na h-Oighe Ghàidhealaich, ach fóghnaidh e féin agus Byron ’s an earrann so.

Tha Wordsworth anns na rannan a sgriobh e mu “Mhaighdean Ghaidhealach Inbhirsnathaid” ag àrdachadh cliù is dreach na maighdinn sin ann an ranndachd is am briathran taghte; ranndachd a tha a’ faotainn àite am measg nan duanagan is fheàrr a sgrìobh e.

Tha sinn a’ tuigsinn bho na rannan so gu ’n robh e air chuairt anns a’ cheàrn sin de ar dùthaich a tha sinn a’ meas cho àillidh ann an dreach nàduir, agus a tha ri fhaicinn am fad ’s am farsuingeachd na h-Alba. Tha beinn is còmhnard, srath is uchdan, allt is loch, coille is fraoch ri fhaicinn le aona bhuille sùla. Air feadh nan garbhlach is nan stùc tha an damh donn cabarach ag ionaltradh le ’thréud eilidean; caoraich bhàna is dhubh-cheannach an lionmhorachd anns na srathan mìn fheurach; bric a’ leum air linne chiùin, is bradan ballabhreac a’ dìreadh nan easan casa; eòin dhubh is ruadha ri tùchan air feadh nan raointean molach, agus gach uile ghnè eile na h-ealtainn ri coireil shòlasaich am preas agus an iarmailt. Tha e iomchuidh gu ’n cumamaid gach nì dhe so far comhar mu ’m beachdaich sinn gu ceart air staid inntinn a’ bhàird, agus a’ bhuaidh a bh’ aig an t-suidheachadh sin air a mhac meanmna. Cha robh starrum no gleadhraich a’ cur dragh air aigne; bha e aig fois leis a’ Cheolraidh.

Cha robh a’ chaileag so ach ceithear bliadhna deug a dh’aois, ach dhruidh a dealbh ’s a dreach cho mór air agus gu bheil e ag ràdh gu ’n do thaom na bliadhnachan sin de lànachd am maise air a ceann. Tha e ’toirt fainear nan creagan glasa, an réidhlean caoin, na craobhan mar sgàil-bhrat a bheirteadh a leth-taobh a chum a bòichead a nochdadh; an tuiteam uisge a bha deanamh fuaim ri taobh an lochan chiùin, agus an ceum-coise fàsail a bha ag iadhadh mu’n cuairt a’ chamuis, a’ cumail fasgadh air a h-àite taimh. Bha so uile dhàsan mar dhealbh bruadair. Tha e ag ràdh “Aisling is mar a tha thu, beannachd mo chridhe dhuit; gu ’n dìonadh Dia thu ré d’ uile chuairt. Cha ’n eòl dhomh thu fein no do dhaoine, ach air do shon, ged is fada bhuait mi, athchuinge dhùrachdach gu ’n cuir mi suas.” Bha i leis mar fhras a thuit air thuaiream fad as o dhaoine, agus a bathais réidh a’ nochdadh an t-saorsa is dual do luchd an t-sléibh; gnùis anns an robh aoibhneas a ghnàth a’ dealradh agus fiamh ghàire do’m bu mhathar-aobhar caoimhneas; eireachdas a bha a’ riaghladh na flathalachd a bha a’ cleas mu ’n cuairt di. Cha robh, a réir a’ bhàird, móran eòlais aice air a’ chànain Bheurla, ach dh’ fhòghlum e gu ’n robh clisg-fhiosrachadh is dùrachd smuain gun cheannsachadh aice a bha as ceann a léirsinn fein.

“Co ’n lamh nach spìonadh dhuit lus-chrùin,
Thusa tha cho mhaiseach, chiùin!
O sonas maireann an so bhi tàmh,
Ro fhaisg ort ann an gleannan àigh;
Ghabhainn orm do sheòl ’s do shéud
’S sinn còmhla buachailleachd an tréud.

Cia ’n sonas d’ eisdeachd agus d’ fhaicinn
Bhithinn dhuit am brathar bu taiceil’
Eadhon athar ach bhi ’n taic riut.
Taing do na h-Ardaibh gur ann do ’m fhàbhar
A stiuradh mis’ do ’n ionad fhàs so,
Bha aighear agam, agus na mo thriall
Mi tabhairt leam na rinn mi dhìol”

Tha e ag ràdh nach ’eil e leisg a ghluasad bho’n àite, ’na dhùil-san, a chaidh a dheanamh airson na h-òighe so, ach saoilidh mi, ars esan, nach éirich fa mo chomhar gus am fàs mi aosda agus gus an glac an t-éug mi, sealladh is àille ’na so; am bothan beag, an loch, an camus agus an eas, agus ’nam measg, gur spiorad iomlan Oigh Ghàidhealach Inbhirsnàthaid.

Na ’n robh an t-eòlas a bu lugha aig Wordsworth air a’ Ghàidhlig, agus gu ’n tuigeadh e còmhradh na h-òighe mhaisich so—ma dh’fheuch e còmhradh a dheanamh rithe—saoilidh mi gu’n àrdaicheadh e a modh còmhraidh fada os ceann nam buadhan eile a bha cho nàdurra dhith. Iomlan agus mar a mhol e i, cha robh ’na chomas luaidh a dheanamh air “còmhradh tlàth is mànran milis, beul bìdh nach canadh ach stuaim.” Biodh sin mar sin, tha sinn fada ’na chomain airson maise na h-Oighe Ghàidhealaich a thoirt fa chomhar an t-Sasunnaich nach fhaic air a shon féin e.

Thug Byron mar an ceudna seal beag de a shaoghal a’ beachdachadh air an Oighe Ghàidhealach, agus cha b’ ann aige a bha an droch shùil! Bha móran de fhuil a’ Ghaidheil ’na chuislibh, agus a reir a sgrìobhaidhean fein, chaith e móran de làithean oige ann an


[TD 8]

[Leabhar XI. Mìos Deireannach an Fhogharaidh, 1915. Earrann 1.]

Gaidhealtachd siorrachd Abaradhain. Is ann anns na bràigheachan sin a chuir e eòlas cho mion air Lochan a’ Gheàrr, agus cò do’n aitline Beurla, biodh e Gàidhealach, Gallda no Sasunnach, nach mosgail gu fearra-ghleus, an uair a léughas no chluinneas e <eng>Dark Lochnagar!<gai>

Ann am bothan ùdlaidh an aisridh nam frìthean farsuing bha “Mairi bhan og” aigesan, agus ged nach d’ thubhairt e móran mu déidhinn, is leòr dhuinne aig an am gu ’n do sgrìobh e rud-eiginn mar so:—

“Saoil am bu ghaol e, cha b’ eol dhomh an t-ainm!
An leanabh, ciod an smuain ghabhas aite ’na chrìdh’?
Ach am faireachdain fathast, do m’aigne cha bhalbh,
Mar a bha mi ’nam bhalach an aisridh nam frìth.
Aon iomhaigh a mhàin dhomh fathast is léir,
Gun sireadh air eile ’s mi sona mar bhà.
Bha m’ iarrtasan torach, is m’ uireasbhuidh gann,
Mo smuaintean gun truailleadh, ’s mo spiorad ad dhàil.

Ach faodaidh gu faic mi an sealladh a rìs,
Na beanntan ard, corrach, ’s an sneachd orra dùmhl’,
Iad ag éirigh cho mòrail gun chaochladh le tìm,
Ach O! cha bhi Màiri toirt fàilt’ dhomh as ùr.
Slàn leis gach beinn far an d’ àiricheadh mi.
Slàn leis an allt ’s le á mhall shruthaibh ciùin!
Cha bhi fasgadh do m’ cheann ann am bothan na frìth,
Cha bu dachaidh e dhomhs’ gun thu ’Mhàiri bhi dlùth!”

Sgrìobh Byron móran dhuanagan gaoil, ach dhuinne, tha na rannan so a sgriobh e an uair a bha e ’na Ghaidheal òg air chuairt a’ ciallachadh tuilleadh mór is duanag ghaoil, oir bha tlachd mór aige do ’n Ghàidhealtachd agus b’ ionmhuinn leis a bhi siubhal nan sliabh agus a’ dìreadh ri “Mòr-bheinn an t-sneachd”

Ann a bhi beachdachadh air “Oighe Ghàidhealach Wordsworth” thainig e gu mo chuimhne gu ’n do thachair mi fhéin air Oighe a b’ airidh air duanag cuideachd. Feumaidh gu ’n deach mi fhéin agus a’ Cheòlraidh thar a cheile air dòigh air choir-eiginn bho nach do dh’ fheuch mi ri seòrsa duanag a dheanamh dhith.

Is ann an uair a bha mi ’nam mharaiche a thachair so. Bha an Geamhradh gailbheach air teicheadh roimh an Earrach, agus bha sinne ag uidheamachadh na luinge airson an t-Samhraidh. Bha Gearrloch Chluaidh a nis gu sìtheil, agus dhi-chuimhnich sinn uile a liuthad marcachd-sìan a chaidh thairis oirnn ag aiseag eadar long is fearann. Bha gnothuch beag agam do Bhaile Eilidh agus bho na bha am feasgar togarrach, ghabh mi na buinn an àite a’ charbaid bho ’n Rudha.

Tha dà rathad a’ treòrachadh a dh’ ionnsuidh a’ bhaile; fear ri cois na mara agus fear troimh ’n choille. Cha robh cabhag orm, agus, bho ’n is toigh leam coille ’s ceilearachd, ghabh mi an rathad cùil. Bha a’ choille air a h-ùr sgeadachadh an trusgan a’ Cheitein, agus bha “fàileadh cùbhraidh nam mìltean flùir” ’na ùrachadh cridhe dhomh. Bha a’ ghrian a’ cromadh air cùl na Beinne Móire, agus ann am fionnaireachd an fheasgair bha uain, laoigh is searraich a mire-leum anns na h-achaidhean feurach. Am fochann uaine a’ cumail bileag mhilis ris a’ choineineach, agus an treun-ri-treun a’ cumail ciùil ris. Thar leam gu ’n robh gach géug a’ toirt àite do mhìle éun, agus gach fear a’ strìth co bu chruaidhe ribheid. Bha a’ chòisir, air a shon sin, ann an làn chomh-sheirm agus bha an ceòl da-rìreadh taitneach, a’ toirt sòlais do m’ chridhe. Chum mi air m’ aghaidh gu h-athaiseach, a’ meòrachadh air a liuthad sòlas a dh’ fhaodas mac an duine a’ shealbhachadh anns an t-saoghal so, ma tha a ghluasad fhéin a chòir a’ chothroim a thaobh a chomh-chreutairean, agus ma chuireas e gu buil mhaith na tàlantan a bhuilichear air.

Cha deachaidh mi ro-fhada air mo cheum troimh’ na choille agus na smuaintean cudthromach so air m’ inntinn, an uair a chuala mi ceòl binn a bha tur eadar-dhealaichte bho cheilearachd na còisir-sgiathach. Dh’ eisd mi. Bha osag chaoin, chùbhraidh an fheasgair Earraich a’ giùlan gu ’m chluais manadh fuinn air an robh mi eòlach—fonn òran Gàidhlig! Sheas mi far an robh mi is leig mi mo chudthrom air mo leth-chois—a thaobh m’ éideadh, cha robh e freagarach bata a ghiùlan. Bha am fonn a nis a’ faotainn buaidh air mo spiorad agus bha mi, gun fhios domh, a’ seinn an guth ìosal,

“An téid thu leam a rìbhinn òg,
A rìbhinn òg, a rìbhinn òg;
An téid thu leam a rìbhiun òg,
A null gu Tìr nam Beanntan.”

’Nam b’ fhonn a bh’ ann nach cuala mi riamh roimhe theirinn gu ’n robh e neo-thalmhaidh, gu ’n robh sìth-bhrugh faisg orm, ach a thaobh agus gu ’m b’e aon de dh’ òrain Nèill Mhic Leòid a bh’ ann, ghlac mi misneach agus chum mi orm gu oir na coille. Bha mi nis a’ cluinntinn an roinn:—

Chi thu ’n gleann ’san robh mi òg,
’Nuair bha mo chridhe maoth gun ghò,
Mu ’n d’ fhuair mi eòlas riamh air bròn,
No leòn an Tìr nam Beanntan.

Chuir an sealladh a’ chunnaic mi aig tionndadh an rathaid uibhir ioghnaidh orm ris an òran Ghàidhlig. Bha sean each bàn, air theadhar ri carbad ceithear-chuibhleach, ag ionaltradh mar a b’ fhearr a b’ urrainn da, agus nìghneag a’ chiùil a’ figheadh stocainn is i ’na suidhe air tarslann fàraidh a bha ’na sheasamh ri deireadh a’ charbaid, a bha na ionad còmhnuidh do ’n tréubh do ’m buinneadh i. B’e mo ghonadh gur e bha ’n so buidheann diùbhsan aig am bheil an còmhnuidh ann am bùthan, a’ siubhal a sios agus a suas air feadh na dùthcha, a’ deanamh am beò-shlaint air creic is ceannach adhaircean fhiadh is chraicionn choinein! Ach coma leibh, bha i glan, speisealta, gu cìreineach sultmhor;


[TD 9]

[Leabhar XI. Mìos Deireannach an Fhogharaidh, 1915. Earrann 1.]

agus is lionmhor bantighearna a bheireadh stòras airson a cuailean donn ’s a gruaidhean bòidheach.

Cha do stad i de sheinn an òrain gus an rann mu dheireadh; agus a chur an tuille ioghnaidh orm thug i dhomh an crùnluath anns an do ré! Co dhiùbh a dh’ aithnich i air mo cheum no air mo ghnùis gu ’m b’ fhear Mòid mise cha ’n ’eil math a’ ràdh—theagamh gu ’n robh fiosachd aice—ach thug a ceòl toileachadh dhòmhsa, agus theagamh na ’n do thachair sinn fada bho’n each bhàn ’s bho ’n charbad gu faodaidh na céilidhean òran a chluinntinn rudeigin mar so:—

Cha d’ éirich snaigheadar ’s a’ Ghréig.
Le acfhuinn ghéur ’chur sgéul an carragh
Air breaghachd sgéimh no sèimheachd òigh,
Nach fhaic mi d’ sheòl ’nam b’ eòl domh aithris.

Cha bhiodh e freagarach an còrr a’ ràdh, ach a dh’ aindeoin a suidheachadh, agus air sgàth an òrain—aig na ròin tha brath c’aite an cual i e—cha chaomh leam a’ ràdh gu ’m bu nighean ceàird i!

NIALL MAC’ILLE SHEATHANAICH.


[TD 11]

[Leabhar XI. Mìos Deireannach an Fhogharaidh, 1915. Earrann 1.]

GLIOCAS AN AMA.

BASLACH BHO RADHAN NAN DAOINE GLICE.

Bheir deasbaireachd gu trice mu ’n cuairt easaonachd, agus ’s e ’s aobhar, gu ’m bheil daoine buailteach air a bhi ’cur an ceill beachdan air nach do mheòraich iad gu leòr. Is aineamh a dh’ eireas connspoid bho bheachdan a tharmaich o throm smuain.

Is mór an t-eadar-dhealachadh a gheibhear ann an cor inntinn a’ chinne-daonna. Eadhoin bho làithaireachd chuid tha cumhachd dìomhair a’ sruth, agus a’ toirt comhfhurtachd agus neart do ’n chridhe nach eil fad o eu-dòchas, ged nach can iad aon fhacal. Thàrmaich anns an dream seo an cumhachd-leighis a thig bho ’n tosd.

Feumaidh còmhradh taitneach beagan de ghéur-chainnt a chum sgéimh a chur air, ach thugamaid an aire nach ’eil ann an gèur-chainnt ach, mar gu ’m b’ eadh, salann agus rìomhadh—cha ’n e brìgh na cuirme a th’ ann.

Mu ’n d’ thainig an cogadh cha robh ann an caithe-beatha mhóran ach nàdur de spòrs no feala-dhà; ’s e an aon rud a bha ’cur smuairean air daoine, cho duilich ’s a bha e dhaibh gu leòr de dh’ airgead a chruinneachadh, a chum gu ’n seilbhicheadh iad gu h-iomlan an cridhealas agus an t-aoibhneas air an robh iad an tòir.

Miann air sògh, fleadhachas agus faireachduinnean ùra—b’e sin spiorad an ama. Thainig an cogadh agus ’na lorg thainig faireachduinnean eile a chuir an sàs iad. Cha bhi daoine mar a bhà iad an deidh na còmhraig. Theid móran de shean bheachdan á sealladh. Tha ’n t-àm faisg oirnn anns am bitear a’ sgrùdadh bunaitean chùisean.

Cha ’n ’eil a’ bheatha tha làthair cho goirid ’s nach eil an còmhnuidh rùm airson modh agus deagh-bhéus.

Arsa duine cothromach àraidh, “chuir mi romham ceithir rudan ’s a mhaduinn.”

1. Measaidh mi luach mo dhachaidh fhìn na’s mò na rinn mi riamh, an uair a bheir mi fainear nam miltean a tha gun dachaidh idir aig an uair seo.

2. Gleidhidh mi cunntas air no tròcairean a thainig ’nam rathad, gun di-chuimhne air a chuid a tha ’tighinn orm gun fhiosda.

3. Feuchaidh mi rudeigin sònraichte a dheanamh a chum sonas do gach aon ’nam theaghlach.

4. Socraichidh mi m’ inntinn a chum agus nach tig aon fhacal mi-chubhaidh, no neo-chaoimhneil, a mach as mo bhéul.

Cuiridh mi suas le cruaidh-chàs le suigeart, do bhrìgh, gu ’m bi sinn a’ neartachadh nam feartan do ’n crìoch beatha chothromach anns an t-seadh is maireanaiche.

Bithidh an òigridh a bruidhinn air na bheil iad a deanamh, na sean daoine air na rinn iad, agus na h-amadain air na bheil iad a’ dol a dheanamh.

Cho fhad ’s nach gabh do choguis naire air gach nì tha thu ’deanamh, coma leat ciod e ’their do nàmhaid. Bheir duinealas buaidh air a’ cheann mu dheireadh.

Rud do-dheanta—sin agad ràdh an amadain. ’Se maighstear cruaidh a th’ ann ’s an aineolas. Faodaidh cunnart a bhi ’n crochadh ri beagan eòlais, ach air a shon sin, ’s e eadhoin am beagan seo céum de ’n t-slighe tha treòrachadh a chum co-fhaireachadh agus còrdadh cothromach.


[TD 17]

[Leabhar XI. Ceud Mìos a’ Gheamhraidh, 1915. Earrann 2.]

FEALLSANACHD AGUS CEALGAIREACHD.

Am measg a’ phobuill, tha e ’na bheachd choitchionn gu bheil feallsanachd—no mar a’ theirear anns a’ Bheurla <eng>Philosophy<gai>—dlùth-cheangailte ri sàr-ionnsachadh agus gliocas, do bhrìgh gu bheil an dream a tha taghte ann am buadhan inntinn os cionn an comh-chréutairean, an còmhnuidh a sior tholladh a stigh ann an nithean dìomhair, mar nach biodh iad toilichte gus an rachadh ac’ air sgòd de ’n bhrat a tha eadar an cinne-daonna agus an taobh thall a thogail, a chum rudeigin de ’n dìomhaireachd a chaidh a chleith air an t-saoghal bho thùs, fhaotainn a mach. Tha ’n t-annas a’ leantuinn mac-an duine re a bheatha, agus a’ gintinn ùidhe ann gu bhi ’bùrach mu na rudan air a bheil inntinn an geall. Ghabh buaidh-rannsachaidh de ’n t-seòrsa seo greim air na h-inntinnean a bu ghéire a bha ’san t-sean Ghréig, agus is ann bhuatha-san a fhuair sinn an dà bhìdeig a tha ’deanamh suas an fhacail, <eng>“philosophy”<gai>—a cheud chriomag a’ ciallachadh “gradh,” agus a’ phàirt mu dheireadh a’ ciallachadh “gliocas.” Ma thainig atharrachadh air sean seadh an fhacail, no ma shleamhnaich e bho a cheud inbhe, tha ’spiorad cho beò ’s a bha e riamh, oir cha do stad bùrach no dealbhadh bheachd d’a thaobh. Theirear mu’n dream a tha ’cur suas le ’n crannchur gu socrach, toinisgeil, am measg gach tuiteamas is mi-rath a thig ’nan car, gu bheil nadur de spioraid an fheallsanaich annta, do bhrigh nach eil iad a call an cuimse, agus nach leig iad as an greim air a’ bhunait air an do steidhich iad an dlùth-bheachd a dh’ aindeoin na thachras ’nan ròd. Bhà, agus thà, feallsanaich anns an t-seadh seo am measg nan Gaidheal, agus ’s ann aig an fheadhainn a fhuair cothrom a bhi ’nan còmhradh is feàrr brath. Ach tha seadh na ’s farsuinge na seo ceangailte ris na tha fillte anns an fhacal, “feallsanach.” Tha e ’gabhail a stigh eòl mu Bhith a’ chréutair, agus mu ’bhuadhan inntinn; eòlas air na h-aobharan agus na laghannan a tha cuairteachadh gach nì faicsinneach, agus gu h-àraidh a’ deanamh spàirn a chum rudeigin fhaotainn a mach mu nithean neo-fhaicsinneach. Mar bhuil air an spàirn seo, gheibh sinn iad a’ cur fo rian laghannan na h-inntinn (mar a tbeirear) agus bho sin a’ foillseachadh an dealbhan inntinn fein, air chor agus gu bheil creutairean air am bódhradh le beachdan a tha gu tric calg dhìreach an aghaidh a chéile. Tha’n ùprait seo a sìor dhol air adhart am measg ollamhan urramach anns gach cèarn, agus an àite bhi ’fàs na ’s glice agus na ’s béusaile, mar tha eòlas a’ dol am farsuingeachd, ’s ann a tha coslas air gu bheil sluagh is rioghachdan a’ fàs na ’s amaidiche agus ag àt suas le spiorad na fein-spéis agus an uaibhreis. Nach biodh e reusonta gu ’m biodh daoine cho mothuchail, agus cho tuigseach, ri feallsanaich làn de éud airson na fìrinn co-dhiù, ge bith mar a rachadh iad iomrall ’nam beachdan mu nithean nach ’eil


[TD 18]

[Leabhar XI. Ceud Mìos a’ Gheamhraidh, 1915. Earrann 2.]

soirbh an tuigsinn le creutairean is lagchuisiche ’nam buadhan, agus ’nan comas breithneachaidh.

Cha ’n ’eil dùthaich air thalamh a thug barrachd spéis do nìthean a bhuineas do fheallsanachd, agus do gach gnè ionnsachaidh, na Ghearmailt; ni mò a gheibhear, a reir breith dhaoine fiosrach, rioghachd anns an d’ fhuair foill agus cealgaireachd a leithid de àite. Bu dual do Phruisia e. Tha seo soirbh a dhearbhadh, ma bheachdaicheas sinn car tiotain air lùbaireachd nan innleachdan a tha h-àrd luchd-foghluim a’ fighe airson a’ choire a thilgeil air Breatunn, Ruisia, agus an Fhraing, a thaobh a’ chogaidh a tha ’cur béus, càileachd agus cràbhadh na h-Eòrpa gu nàire, agus a tha sgrios a chuid is fiughanta de ar luchd-dùthcha. Na ’n amaiseadh iad air an fhìrinn ghlan an dràsda ’sa rithist, cha bhiodh an gnothuch cho dona: ach ’nuair tha dùthchanan nach do ghabh pàirt idir ’sa chogadh de ’n bheachd nach fhaicear móran ’nan giùlan ach cealgaireachd, cha ’n ’eil e soirbh a’ meas ach mar shluagh a dhalladh leis an fhoill. Ma tha gràdh dùthcha am freasdal an rùn inntinn a mheallas càch, cha mhór is fhiach e do thìr ’s am bith, agus cha ’n ’eil am biùthas ro eireachdall. Ma choisinn a’ Ghearmailt an teisteanas seo, tha e mar fhiachaibh oirnn a dhearbhadh. Cha’n’eil sin doirbh ma bheirear fainear na thachair, agus na tha tachairt.

Faigheamaid an dearbhadh bho bhilean nan urracha móra fhein. Bho chionn ghoirid, chuir iad a mach gairm fhollaiseach a chum agus gu’m faiceadh an saoghal cho neo-chiontach ’sa tha ’Ghearmailt—an dùthaich ionnsaicht’ ud a thagh An t-Uile Chumhachdach (ma b’ fhìor dhaibh fhein) a chum cinnich thruagh a shàbhaladh bho dhol a dholaidh, agus an stiùireadh a réir an t-soisgeil ùr aca-san, an deidh dhaibh am Biobull a riasladh as a cheile, agus a theagasg a chumadh a réir nam Pruisianach! Fo chuing gheimhlean an stàta, mar a tha iad, is cinnteach nach robh ann ach a bhi ’seoladh leis an t-soirbheas a tha séideadh bho Photsdam, eadhoin ged chuireadh e iad air na creagan. An uair a thòisicheas a’ ghràisg ud leigeil mu sgaoil, faodar a bhi cinnteach gu bheil an donas air an stiùir, agus an ailm fo achlais. Shluig an cogadh na h-oileanachean a bha fo ’n cùram, agus a nis cha ’n ’eil car aca ri dheanamh ach, le dubh is peann, inntinnean an comh-chréutairean a dhoilleireachadh a thaobh chùisean. Bu mhiann leo gu ’n creideadh a’ mhór-shluagh anns gach ceàrn, nach d’ intrinn e riamh an cridhe nan Gearmailteach gu’n rachadh iad thairis air an crìochan fhein; nach do ghabh glòir-mhiann idir greim orra; nach robh iad ag iarraidh ach a bhi tighinn beò mar nàbuidhean sìothchail, agus nach d’ thainig e stigh orra iad fein a chur fo armachd, mur bhitheadh gu robh an naimhdean an tòir air an sgrios! Nach faoin na feallsanaich, ma tha iad le ’n uile chridhe a’ creidsinn na tha iad a’ cur an céill? Air neo nach faoin a tha iad ’gar meas-ne? Bha amharus—dh’ fhaoidte a ràdh fios—aig an Eòrpa bho chionn bhliadhnachan, ciod e bha ’sùil nam Pruisianach, agus an t-ullachadh a bha iad a’ deanamh. Cha do chleith iad e! Bha na paipeirean làn de ’n t-sanas. Ged bhà, bha Breatunn a’ dol air adhart fo bhuaidh dhroch thàlaidh nach h-eil soirbh a thuigsinn. Arsa na feallsanaich, ma tha Ghearmailt an diugh an tòir air imir no dhà bharrachd de ’n Eòrpa, ciod e tha sin ach a bhi ’gabhail mheadhonan a chum i fhein a dhion bho ’n ionnsuidh naimhdeil is dual do Bhreatunn chuilbheartach? Agus ciod e am meudachadh tìre tha dhìth oirre? Ciod e ach na dh’ innis i dhuinn ciad uair ’na paipeirean, a’ dealbhadh cho cumhachdach ’sa bhitheadh i an uair a shròiceadh i bho na Frangaich stiall mhór de tìr ri taobh na mara a chum gu faigheadh i àite-sinteig airson léum air Breatunn, agus a sgiùrsadh thar a chuain! Am bheil an taobh a muigh de chrìochan na Gearmailt nach tuig seo?

A rithist, arsa na feallsanaich ionmhuinn, cha ’n ’eil sinne ag iarraidh idir an saoghal a chuir fo smachd, no làmhasach-làidir a ghabhail air dùthchannan eile. Nach neo-lochdach an Teutonach còir? Sinn a dh’ fhaodadh a bhi ’na chomain—e cho ion-ghràdhach! Nach h-e an Eòrpa—eadhoin an saoghal air fad—bu chòir a bhi iriosal agus taingeil fo leithid seo de chinnteachas? A nis ciod e tha toinnte ann an càil inntinn a chuireas a mach baothaireachd de ’n t-seòrsa seo? An Eòrpa a cheansachadh le sluagh nach b’ urrainn roinn-dùthcha mar a tha Alsace-Lorraine agus ceàrnan eile a’ riaghladh! Smaoinich air cor na h-Eòrpa fo shàil a Phruisianaich! B’ fheàrr a bhi marbh na bhi beò an là sin. An <eng>Kaiser<gai> leis an t-slat smachdachaidh ’na dhòrn, agus an t-amhasg is mac da air a chorra-bìod gus am faigh e greim oirre! Ath-philleadh gu linn allmhara nam paganach; smàladh nam béusan a tha deanamh air son adhartachadh a’ chinne-daonna!

Am bheil dòigh ann a chomharraicheas a mach sluagh no rìoghachd ach an gniomharan? Ciod e theirear mu ghniomharan na Gearmailt gus an seo? Feuch tha iad sgriobhte ann an litrichean fola air feadh Bhelgium. Tha ’n cuimhneachain ri fhaicinn ann an leir-sgrios na dùthcha-ud, agus tha fuil neo-chiontach ag éubhach air son dioghaltas—fuil naoidheanan is mhnathan. Séididh a’ cho-sheirm na’s cruaidhe le gaoir nan truaghan a chaidh a dhìth leis an <eng>Lusitania<gai>, gun bhruidhean air brùidealachd eile.

Na ’n rachadh aig a’ Ghearmailt sìth a thoirt mu’n cuairt a réir a rùn fhein, bhiodh an Eòrpa, ann an seadh, ceannsaichte fo eallach na bréige; agus cha bhiodh ’s an chùis ach dearbhadh


[TD 19]

[Leabhar XI. Ceud Mìos a’ Gheamhraidh, 1915. Earrann 2.]

gu ’n do dh’ fhuiling a’ Ghearmailt na thainig oirre troimh cheilg Bhreatunn!—rud nach creid neach aig a bheil an tomhas is lugha de thoinisg. Is iomadh droch rud a thachras do rioghachdan ’nan cùrsa, ach tha rudan ann na ’s miosa eadhoin na cogadh, agus ’se sin gu ’n gabhadh an Eòrpa, mar riaghailt shuidhichte, òrduighean a bhiodh stéidhichte air ceilg. Tha sinn buailteach a bhi dì-chùimhneachadh na leasanan a gheibh sinn bho eachdraidh. Tha còrr agus dà fhichead bliadhna bho ’n chuir a’ Ghearmailt an ruaig air an Fhraing, agus bha bhathais aig Bismarck a ràdh nach do ghnàthaich iad do na Frangaich ach caoimhneas agus uaisleachd. Bha fios aig an Fhraing nach robh sud ach na dearg bhriagan—briagan a bha dual do theaghlach Bhrandenburg, agus nach criochnaich gus an teid na Hohensollernaich irisleachadh gu làr. Gun a bhi’dol na’s fhaide; ’s e Vienna agus Berlin a thug an cogadh truagh seo mu ’n cuairt, agus cha ’n urrainn cleas no ceilg seo àicheadh, oir dh’ aidich aon de dhaoine móra na Gearmailt fhein a cheart nì. Cha d’ thainig an cogadh gun fhiosd’ air a’ Ghearmailt idir. Bha i deiseil air a shon, agus dhearbh i sin. Bha ’na sùil an Eòrpa a chur fo bhèus nuadh a réir a h-iomhaigh fhein. Thainig i gu bhi ’creidsinn gu ’n deach a taghadh a chum na crìche sin, agus nach ruigeadh i leas, hó-ró a thoirt air mar a shaoileadh an Eòrpa dheth. Mar sin feumar a sùilean fhosgladh, agus cumail rithe gus a’ pheilear mu dheireadh.


[TD 22]

[Leabhar XI. Ceud Mìos a’ Gheamhraidh, 1915. Earrann 2.]

BUAIDH COSNAIDH AGUS EALAINNEACHD AIR COR NAN GAIDHEAL.

LE DAIBHIDH URCHADAIN, Caol Loch Aillse. Choisinn a’ bheachdairachd so a’ cheud duais aig Mòd Litreachais, 1915.

Anns an t-solus a fhuair sinn air sàilibh a Chogaidh Mhóir tha gach duine breithneachail a’ tuigsinn gu ’n robh rud-eiginn cearr ’nuair a dh’ fhag na Gaidheil an duthaich agus an dillsean, agus a chaidh iad ’nam miltean air imrich do na bailtean móra agus do dhùthchannan céin a’sireadh beò shlaint na ’s cothromaiche na gheibheadh iad aig an tigh. Gun a bhi a’ dol domhain a dh’ iarraidh nan aobharan a rinn falamh glinn agus srathan tìr nam beann, tha e soilleir gùr e dìth cosnaidh aig a’ bhaile a dh’fhalamhaich cho mór a’ Ghaidhealtachd ’san da-fhichead bliadhna mu dheireadh, ach tha e soirbh a thuigsinn nach ruigeadh cor na duthcha a leas a bhi mar so, na’n do ghabh uachdarain agus luchd riaghlaidh suim dheth sluagh a bhi ’s na glinn, agus cha ruigear a leas a bhi ro-dhòchasach ann a bhi a’ creidsinn gu ’m bi na fàrdaichean a tha ’nan làraichean air an togail agus air an còmhnuchadh, gu ’m bi na srathan a tha ’nam frithean aig mac an fhéidh air an comhdach le tréudan, cruidh agus chaorach, na cladaichean air an àiteach agus na lochan air an iasgach, le glinn ceòlmhor fonnmhor le guth na cloinne a’ cluich, na h-eaglaisean làn agus na sgoilean a’ cur thairis, na seann òrain air an seinn, an t-seann eachdraidh air a cnuasachadh agus air a h-aithiris, an t-seann chànain’ga labhairt agus na seann nòsan air an cleachdadh. ’S an là sin cha ’n ann gu dìomhain a theid an crann-tara mu ’n cuairt, agus an uair a ghairmear air son dhaoine gu seasamh ar dùthcha ann an là a cruadh-chais, chan e géum an fhéidh air na h-aonaichean no mac-talla anns na gleanntan a bheir freagradh.

Tha na Gaidheil an diugh sgaipte air feadh an domhain ach ’nuair a thainig an cruadal, chual iad gairm an dùthcha agus shruth iad a nall thar chuaintean gu seasamh guallainn ri guallainn comhla ri ’m bràithrean a bh’ aig an tigh. Agus na ’n robh iad ’nan dùthaich fhéin, ma dh’ fhaoidte nach biodh an Gearmailteach de ’n bheachd gu ’n rachadh aige air na h-eileanan beaga riabhach againn a shaltairt fo ’chasan. Tha an Gaidheal ceangailte ri dhùthaich agus ’nuair a chailleas e annas de fhalbh air monaidhean agus machraichean farsuinneachd na cruinne, cha bhi e cho tardasach air creagan, glinn agus fraoch na Gaidhealtachd, agus an la a gheibh e cìnnt gu ’n dean e a bheo gu doigheil an tìr àraich, cha bhi moille idir ’na cheum no déur ’na shùil a’ tionndadh a chùil ri dùthaich ’eilthireachd agus a’ cur aghaidh air “tir nan beanu nan gleann, ’s nan gaisgeach.” Ann an gabhail beachd air ciamar a leasaichear chum buannachd na rioghachd agus a bhuannachd fhein, cor a’ Ghaidheil, tha e soilleir do dhuine ’sam bith gur e an talamh am bunait air am beil cosnaidhean dùthcha an crochadh, agus, ma tha sluagh gu bhi ’s na glinn, gu feum am fearann a bhi air a bhuileachadh na’s fheàrr na tha e a nis, seadh gu ’m feum na Gaidheil bristeadh air falbh bho ’seann dòighean, agus droch cleachdaidhean a tha iad a’ leantuinn bho chionn ro fhada, agus gu ’m feum uachdarain agus ìochdarain oibreachadh an lamhan a cheile a chum agus gu ’n toir a’ Ghaidhealtachd seachad a h-uile punnd air an comasach i.

Tha stiallan móra fearainn ’sa Ghaidhealtachd nach eil gu mór fheum do ’n dùthaich air fad no do dhaoine air leth, agus an aite iad a bhi ’nam frìthean fhiadh no fàsaichean eoin-sheilge, dh’fhaodadh iad a bhi air an àiteach, no ’nam monaidhean chaorach agus chruidh, agus mur a biodh iad freagarrach do dh’ aon diubh sin, dheanadh iad an gnothuich gu gasda air son coille.

N’ an rachadh na tha de thalamh fàs a bhristeadh sios mar ghabhaltasan-beaga ris am biodh an ceangal caob riaghailteach monaidh air son àrach cruidh agus chaorach, bhiodh na tuathanaich bheaga so gu math dheth, gu h-àraidh na’n cleachdadh iad a bhi a’ cur, an àite cuid de ’n chorca agus buntata, a tha na Gaidheil a’ cur am bitheantas, seòrsachan càil, freumhan (currain, dhearga agus gheala, uinneanan, leigis, <eng>lc.<gai>), agus measan beaga (dearcagan, gròiseidean,


[TD 23]

[Leabhar XI. Ceud Mìos a’ Gheamhraidh, 1915. Earrann 2.]

suibheagan, <eng>1c.<gai>) Bheireadh oisnean agus cùileagan fasgach bàrr math dhiubh sin, agus cha ’n ’eil mór airgiod bhuatha no obair laidir, ach tha iad ag iarraidh frithealadh agus aire, ni a dh’ fhaodadh iad fhaighinn bho chloinn agus seann sluagh. Bhiodh e buannachdail do ’n dùthaich na’n cumadh a’ Ghaidhealtachd ris an rìoghachd na dh’fheumas i dheth na rudan ud, agus gu’n leigeadh sinn a rithist fo chorca dheth gach seòrsa na pàirceachan móra air a’ Mhachair-Ghallda, a tha a nise fo fhreumhan agus mheasan. N’ an tigeadh na croitearan air feadh na Gaidhealtachd gus a’ bheachd so, cha ’n ’eil teagamh nach deanadh iad na’s mo a dh’ fheum de ’n talamh na tha iad a’deanamh aig an la ’n diugh.

Bha a’ Ghaidhealtachd uair agus chìtear lìon agus còrcach a’ fas anns na h-achaidh, agus anns an dudhlachd bhiodh bean-an-taighe a’ sniomh lìn agus còrcaich a cheart cho cinnteach ri clòimh, agus bhiodh anart-buird agus anart-leapa baile air fhaicinn anns gach cèarn de ’n dùthaich. Cha ’n ’eil aobhar air thalamh nach biodh ath-bheòthachadh air a dheanamh ’sa chùis so, agus bhiodh e na thoileachadh dhuinn fios a bhi againn nach biodh sinn cho buileach an earbsa ri dùthchannan céin air son stuth dha ar n-ealaineachd, agus gu ’n robh ar sluagh fhìn a’ faighinn beò-shlaint dhoigheil ann an obair fhallain, oir cha ’n ’eil obair ann as fallaine na obair tuathanais.

Tha rian gu leoir aig na Gaidheil, na’m faigheadh iad am fearann agus cabhair bho ’n àrd-riaghaltas air son a chuir gu feum, air tuilleadh cruidh, each, chaorach agus mhuc, àrach agus anns an dòigh so air móran na’s mo de bhiadh-feola ar rìoghachd a chur air ar féillean anns na bailtean mòra. Tha sinn a’ ceannach luach muillionan punnd Sasunnach, a h-uile bliadhna, de fheòil, agus ged nach tigeadh an là anns an àraicheamaid anns na h-Eileanan Breatunnach na dh’fheumas sinn de fheòil, faodaidh an là a thighinn anns am bi móran de ’n airgead a tha a’ dol do dhùthchannan eile air son feòil a’ sioladh do phocaidean croitearan nan srath ’s nan gleann. Tha sinn a’ ’leigeil £50,000,000 ’sa bhliadhna a mach á Breatuinn air son feòil de gach seòrsa agus tha e a làn thìde dhuinn greimeachadh air cuid deth.

Tha iomadh àite ’sa Ghaidhealtachd anns an tigeadh rabaidean troimh gu math, agus ’nuair a tha feòil eile ag éirigh am prìs, bhiodh e iomchuidh do thuathanaich agus do luchd fearainn smuaineachadh am faodadh iad le buannachd tuilleadh talamhainn a chur fodha. ’S iad móran a b’ fheumaile air son bìdh sluaigh, na cearcan-fraoich agus eòin-seilge eile.

Anns na h-àiteachan anns nach sìolaich ni ’sam bith ach féidh, bu chòir cothrom a thoirt do fhear na cròice air fàs lìonmhor, agus bu chòir dha a bhi air àrach cha ’n ann air son àbhacas do dhaoine beartach, ach air son biadh fallain a chumail ris a’ mhór-shluagh. Tha mu £8,000,000 ’sa bhliadhna a’ dol thar cuain air son uibhean a tha muinntir Bhreatuinn ag itheadh. Na ’m biodh na Gaidheil ’nam faireachduinn, nach math a dh’ fhaodadh sliosag mhór dhe an t-sùim so a bhi a’ sruthadh tarsuinn na Monaidhean Móra gu glinn, agus srathan, agus lochan an taoibh tuath? Tha Bòrd an Aitich a’ toirt misneachd do chroitearan a bhi a’ gabhail cùraim de chearcan, agus cha ’n e airgead mór a dh’ fheumar ach aire agus frithealadh.

Tha na glinn agus na srathan againn lusanach, blàthach, ach cha ’n fhaic am fear turuis seilleanan ach ainneamh agus tha so na chall mór. Ach anns a’ cheud dol a mach, cha ’n ’eil seilleanan glé chosgail, agus tha toradh agus buannachd chinnteach asda. Gun teagamh tha còrr àite nach eil freagarrach air son sheillean, agus ’se gòraiche a bhiodh ann do dhuine tòiseachadh idir orra ’s na h-aiteachan sin, gu h-àraidh ’nuair a tha ceud dòigh eile aige air buannachd a’ chosnadh dha fhéin as an talamh.

Tha cuid de thalamh air monaidhean agus aonaichean an taoibh tuath, nach eil freagarrach aon chuid air’son àitich no air son spreidhe, ach a tha air leth freagarrach do chur agus do fhàs coille. Tha taobh tuath agus an iar na Gaidhealtachd tais blàth a thaobh rian-aimsir, agus ’se taise agus blàths an dà chor a tha dhith air coilltearachd, agus tha fhios gu ’n d’ fhàs agus gu’m fàs giuthas, darach, agus iomadh fiodh feumail eile air beanntaichean na h-Alba. Gun teagamh cha ruig sinn a leas dùil a bhi againn ri coilltichean cho mór no cho luachmhór ’sa th’air machraichean móra Chanada no America mu Dheas, ach tha cuid de’n fhiodh a tha ’fàs ’sa Ghaidhealtachd math air son móran oibreach, agus cha ’n ’eil faradh againn ri phaigheadh air a’ tighinn thar chuaintean.

Bha uair a bha a chuid mhór de chearcaill bharaillean (sgadain) air an deanamh de fhiodh a bha a’ fàs am Breatuinn, pàirt de air a’ Ghaidhealtachd, ach bho chionn gràinne bhliadhnachan, tha sinn a’ dol an céin a dh’iarraidh nan cearcall. Fàsaidh seileach math gu leór an Alba, agus na ’m biodh daoine aig an t-saothair mar tha iad an dùthchannan eile, agus na’n tuigeadh iad gu ’m beil a h-uile nì feumail a dh’ fhàsas air an cuid talamhainn buannachdail do ’n rioghachd gu léir, agus dhàsan a tha a’ saothrachadh, cha bhiodh uiread de ’r cuid airgid a’ dol do thìrean coimheach.

Tha cuideachda ’san Eilean Sgitheanach a tha bho chionn beagan ùine a’ cur seilich agus a’ deanamh bhascaidean dheth, agus tha e coltach gu ’m beil an gnothach a’ paigheadh gu math, agus tha so a’ fosgladh rathad eile dhuinn anns am faod an Gaidheal saothrachadh le buannachd anns na làithean air thoiseach. Cha ’n ’eil obair throm comh-cheangailte ri


[TD 24]

[Leabhar XI. Ceud Mìos a’ Gheamhraidh, 1915. Earrann 2.]

deanamh bhascaid ach feumar saothair agus foighdinn.

’Nuair a rachamaid do ’n bhaile-mhór, agus a cheannaicheamaid boidheachan do ’n leanabh, ma’s ann de fhiodh a bha e, agus gu ’n toireadh an leanabh as a chéile e, chitheadh sinn, <eng>“Made in Germany,”<gai> no <eng>“Made in Bavaria”<gai> no dearbhadh eile gu ’n do rinneadh an nì faoin so ann an dùthaich eile, agus dh’ fheudadh gu ’n d’ thuirt sin ruinn fhìn, “Carson nach eil sinne a’ deanamh rudan de ’n t-seorsa sin? Tha coilltean agus fiodh againn. Tha lamhan, sgèanan, agus eanchainnean againn. ’S cinnteach gu ’m beil sinn ro uasal no ro bheartach!” ’Se soilleireachadh a ghnothuich nach do ghabh sinn an dragh. Co a bhiodh aig an t-saothair a bhi a’ deanamh rudan a tha cho saor? So an dòigh anns am beil sinn ’gar mealladh fhìn.

A chum agus gu ’m bi buannachd tharbhach a’ leantuinn na h-oibreach air an d’ rinneadh iomradh, feumaidh an tuath air a’ Ghaidhealtachd comunn-malairt a cliur air chois anns gach sgìre no baile, a chum agus gu ’m faigh iad na rudan a tha dhìth orra air a phrìs as lugha, agus gu’n reic iad an goireasan fhéin air a phrìs a’s mò.

’Se doigh eile anns am feud a’ Ghaidhealtachd adhartas a dheanamh ann a bhi a’ gabhail còrr toirt air na tha iad a’ deanamh ann an iasgach. Feumar doighean adhartach a chleachdadh, agus cothrom a ghabhail air gach nith a ni an riaghaltas no cuideachdan rathadan iaruinn no bhàtaichean-smùid gu na feillean a thoirt na ’s fhaisge air an iasg. Feudaidh bodaich agus balaich iasg-glas a ghlacadh anns na lochan, agus a chur gu féillean fad an t-Samhradh, agus mar sin gheibh iad am feumaileachd fhein de bhiadh fallain, agus bheir iad cothrom do dhaoine aig nach eil na comasan a th’ aca fhéin air iasg a cheannach dha ’n teaghlaichean, agus aig an àm cheudna tha iad a’ cosnadh beagan airgid a bhios feumail gu ceannach rud nach eil a’ fàs aca fhéin.

Feudaidh cloinn maorach a bhuainn, agus cha bu bheag a’ chabhair do iomadh dachaidh ’sa Ghaidhealtachd na bhiodh a chloinn a’ faighinn air faochagan agus maorach eile, an uair a bhiodh fòrlach aca. Tha seòrsachan Maoraich ’sa chladach nach eil gu tric ri aghaidh reic am bùthan eisg, ach a tha ’nam biadh cho math ri iomadh rud air am beil luach glé mhór air a chur, agus mur ’eil fortan air thoiseach air an fhear a chuireas f’a chomhair an t-sluaigh na tha de bhiadh math agus saor a’ dol a dholaidh ’sa chladach, is deimhin leam gu ’m bi an t-eòlas so tarbhach do ’n t-sluagh air fad, agus gu ’m faigh gach neach an duais dhligheach.

’Nuair a bhios tuathanas, coilltearaclid agus iasgach ann an gléus anns a’ Ghaidhealtachd, feumar muilnean de gach seòrsa a chur suas gu ullachadh an toraidh, agus bithidh so cuideachd a’ toirt cosnaidh agus teachd-an-tìr do mhóran. Bithidh ’san àm sin muileann air gach allt, agus chithear na h-uillt a bha mile bliadhna gu ’n fheum agus a “chuing air am inuineal a’ tionndan muileann a’ ghràin,” muileann càrdaidh, muilean snìomha, muileann figheadh, muileann sàibh. Bithidh cloimh nan caorach, anart agus còrcach nan raon, eòrna, corca agus cruithneachd air an cur troimh na muilnean agus bithidh srann agus fead aig udalan, cnag agus uilinn, bithidh òran luaidh agus iorraim air an cluinntinn a rithist, agus bithidh òigridh agus aois aoibhneach ceòlmhor mar bu nòs. Bithidh leann agus uisge beatha air a dheanamh anns na glinn, ach bithidh daoine stuama, agus cha bhi urram ann an deanamh, reic no òl, deoch laidir.

Na ’m biodh na Gaidheil teòmach ann am fàs mheas, dh’ fhaodadh iad a’ dheanamh de mheas-shlaman na dh’ fhóghnadh dhaibh fad na bliadhna agus gheibheadh iad reic air còrr ’sam bith a bhiodh aca dheth Cha’n’eil ni a chuirear air bord as fallaine na measan amha, agus measan gréidhte, agus bhiodh na bu lugha de dhéudadh ’nar measg na ’m biodh na bu mhò de bhiadh nàdurrach na dùthcha fo ar carbadan na a tha ann air los n’am biadhan coimheach anns am beil uiread de thlachd againn.

Na ’m biodh uiread de chrodh air na monaidhean againn ’sa dh’ àraicheadh iad, cha ruigeamaid a leas a bhi a’ dol do’n Olaind no do Dhanmarc (Lochluinn) a dh’ iarradh ime agus càise, no eadhon do dh’ Eirinn, agus cha ’n fhaiceamaid ’nar bùthan botuil uachdair á Debhon no á Uigton. Ma phàigheas e do na Lochluinnich ìm a chur do Lìte, is cinnteach gu ’m bu bhuannachd dhuinn ìm a chur gu Galldachd. Cha mhór nach masladh e an diugh na tha a’ tighinn dheth Galldachd de dh’ ìm a dh’ ionnsuidh na Gaidhealtachd.

Tha calanas agus dathadaireachd an déidh dol á cleachdadh ann an iomadh earrainn de ’n dùthaich, ach ’nuair a bhios ath bheòthachadh ann an ealaineachd nan Gaidheal, bithidh na boirionnaich ri calanas mar a bha iad roimhe, agus bithidh iad a’ dath na clòimhe, an t-suàth agus an aodaich le dathan nadurrach na dùthcha. Cha ’n ’eil dath ’san rian-datha nach deanadh cailleachan nan gleann mu’n cualas iomradh riamh air Gearmailtich le ’n innleachd a’ toirt dathan á tearr a’ ghuail. Cha ’n ’eil clach am braigh cladaich no aghaidh creige ’sa bheinn air nach eil seòrsa crotail a ni dath briagha a reir a ghnè, cha ’n ’eil luibh air am beil blàth leis nach deanadh na seana-mhnathan dath, agus tha iad ’ga dheanamh fhathast; cha ’n ’eil freumh air preas no lus ás nach toireadh innleachd nan cailleach rian air atharrachadh snuadh na cloimhe; cha robh a mhàin bàrr an fhraoich no duilleag an t-seilisteir gun fheum, agns cha d’ rachadh an t-sùith a bha a’ tachdadh an t-simileir chrochaidh gus na sitig,


[TD 25]

[Leabhar XI. Ceud Mìos a’ Gheamhraidh, 1915. Earrann 2.]

na’m biodh aodach buidh-lachdunn ’ga shireadh. Is cinnteach nach eil e os cionn comais ar daoine foghluimte a bhrìgh gu dath a th’ anns na luibhean a tharruing asda, agus a reic air dhoigh is gu ’n gabh e cur gu feum uair ’sam bith cho math ris an uair a theid am buain. Am fear a ni so, gun teagamh tha fortan a’ feitheamh air, agus bithidh Breatunn ’na chomaine.

Ann an ceann deas an Eilein Fhaide chitheadh am fear-turuis as t-Samhradh tòrran de stabhan a’tiormachadh agus a’ sgréidheadh le grian is gaoth, no dh-fhaodadh e bhi gur ann a chitheadh e daoine a’ losgadh nan dùn air feasgar briagh samhraidh, agus na ’m faighnicheadh e ’de bu chiall do ’n obair so, chluinneadh e nach bu ghòraiche idir ris an robh iad, ach gun robh na ceudan punnd ’sa bhliadhna air a chosnadh ris an obair so, gu ’n robh an luath air a reic air suim mhòir, agus gu ’n robh iomadh cungadh air a dheanamh dhith. Tha na sorchain air an robh na dùin stabh air an tiormachadh ri fhaicinn an iomadh àite de ’n Ghaidhealtachd an diugh, ach tha na stabhan fhein a’ lobhadh air tràigh, luach miltean ’s a bhliadhna a’ dol a dholaidh gun duine ’gabhail dragha mu dheidhinn. Tha Bòrd an Aìtich a’ misneachadh dhaoine a nise gu bhi a’ gabhail sùim dhe deanamh ceilp, agus tha coltas gu ’m bi roinn mhath de ’n airgiod a bha a’ dol thuige so do ’n Ghearmailt a’ cuartachadh timchioll nan cladaichean againn fhìn.

Tha lighichean ag innseadh dhuinn nach eil ni as fhearr a ghlanas agus a shlànuicheas lotan na còinnteach agus gu h-àraidh còinnteach ruadh (a tha a’ fàs gu pàilte air na monaidhean againn), agus tha i air a’ cleachdadh anns na tighean-eiridinn air son ceangal suas creuchdan nan ceatharnach a sheas anns a’ chruadal air machraichean na Roinn-Eorpa. Agus seach gu’n d’ fhuaradh a mach am feum so a th’ anns a’ chòinntich, car son nach cleachdamaid i an aite na cloimhe cotain a b’ abhaist duinn a’ chur gus a’ bhuil so. Bhiodh an tuilleadh cotain againn air son aodaich, agus bhiodh beagan airgid a’ tighinn do ’n Ghaidhealtachd air rud a tha an diugh gun mòr math.

Tha sinn a’ toirt luach £93,000 de mhòinteach á dùthchannan eile air son leapaichean each agus cruidh. ’Se so an t-àmaideas as mo a b’ urrainn duinn a chur an gniomh oir tha mòintichean do àireamh agus gun tomhas am measg nam monaidhean againn, agus tha an stuth as fhearr annta air son an aobhair so, agus tha e a làn thìde dhuinn ar sporanan a dhùnadh an aghaidh nan coimheach agus an t-ionmhas a chumail an tìr an fhraoich ’s na mòna.

’N uair a sheallas na Gaidheil mu ’n cuairt agus a chì iad na cothroman a bha iad a’ leigil seachad cha’n’eil teagamh hach spiorraich iad suas agus nach tionndaidh iad an lamhan ri nì ’sam bith anns am beil buannachd agus a tha onarach. Gabhamaid leasan bho ’n namhaid ris am beil sinn a’ cogadh, daoine nach do chuir cùl ri obair ’sam bith air son i a bhi iosal, suarach no faoin, ach a thuig air cho beag is ’g am bi an tairbhe gu ’r tairbhe e, agus gur ann as a’ bheagan a thig am móran, agus gu’n las éibhleag bheag teine mór. Tha bhuainne mar Ghaidheil a bhi a’ bogadh nan gad, agus ma ni sinn ar dleasdanas, soirbhichidh leinn a thaobh ar cor ’san t-saoghal, agus soirbhichidh leinn an duinealas agus an uaisle, agus an lorg sinn uile, soirbhichidh sinn ann an teas-ghràdh do ’r dùthaich agus do’r canain, do’r saorsa agus do’r Dia.


[TD 33]

[Leabhar XI. Darna Mìos a’ Gheamhraidh, 1915. Earrann 3.]

NAIMHDEAN NA GAIDHLIG.

Mu dheireadh an Fhoghair air do ’n Fhear-deasachaidh a bhi sràidearachd an Glascho; sùil aige an dràsda ’sa rithist air na h-annasan a bha anns na h-uinneagan; mac-meanmna a’ ruith mar a thogradh e, agus an t-srian slaoidte; cluinnear mu shlat no dhà air a chùlthaobh éubh chabhagach; ‘an ainm an àighe, an tu sud a Dhomh’uill?” Tionndaidhear, gu h-ealamh, agus cò bh’ againn ach Seumas Mac Alastair Bhàin a mhuinntir Ch––, duine còir a b’ aithne dhuinn bho chionn iomadh là is bliadhna. Coltach rinn fhin, dh’ fhàs snuadh an liagh-reothaidh air fheusaig, ged nach robh comharradh ’s am bith air gu’ robh e ’faireachadh truimeid nam bliadhnachan. Cha robh e fada ’n ar cuideachd gus an d’ atharraich e an còmhradh, agus an d’ fheòraich e mu chor na Gaidhlig ’s a Chomuinn Ghaidhealaich. Bha sinn cho faicilleach ’s a dh’ fhaodamaid mu ’n fhreagairt ’bu chòir a thoirt do Sheumas, gu h-àraidh do bhrìgh nach robh sinn ro chinnteach ciod e an rudha air an robh e ’stiùireadh. Fhreagair sinn g’ur ann aige fhein a b’ fheàrr fios air cor na Ghaidhlig anns a’ Ghaidhealtachd, agus nach robh na Gaidheil a tha chomhnuidh am bailtean móra, cosmhuil ri Glascho, ’ga dìchuimhneachadh. “Tha mi cluinntinn,” arsa Seumas, “gu ’m bì iad a’ dol gu céilidhean, mar a their iad; ach cho fad ’s a ni mi mach, ’se an comunn ris an canar Ceilidh nan Gaidheal is fhaisg air an t seann dòigh, do bhrìgh nach eil lideadh r’a chluinntinn ’nan cairtealan ach a’ chainnt mhàth’ reil mar bu chòir an gnothuch a bhi. Coma leam conablach de Ghaidhlig ’s de Bheurla greis mu seach, cha do chòrd an coth-lamadh ud riamh rium. Cha ’n ’eil spèis ’s am bith agam de leithid a rian, agus gu dearbh ma theid agam air na goireasan, air tàileabh an d’ thainig mi mu dheas, fhaotainn deiseil, agus an cur fo chùram cléireach bàta-na-toit, fuirichidh mi gu deireadh na seachdain, agus bheir mi sgrìob suas gus a’ cheilldh, fiach am bheil gnothuichean mar a tha na h-eòlaich ag innse’ dhomh. “Tha” ars’ am fear-deasachaidh; “cluinnidh sibh Gaidhlig anns an talla aca-san cho glan agus cho snas-bhriathrach ’sa chluinnear ann am bothan Gaidhealach.” “Moire!” arsa Seumas, “mur h-eil i na ’s glaine na Ghaidhlig bhreac tha ’togail a cinn ’sa pharaist’ againne, ’s co math dhomh fuireach far a bheil mi. A chagair, ’s e th’ againne Gaidhlig ùr a chaill a dreach, leis an iasad Ghallda. Cha mhór nach fairich mi greim-cluaise ’gam bhualadh, an uair a bhios mi ag éisdeachd ri goileam na h-òigridh. Cha dean an gnothuch ach facal no dhà a shlaodadh bho’n Bheurla Shasunnaich a chum an gobaireachd agus an seanchas a dheanamh na bu ghasda. Droch-fàs air an fhasan shuarach a thainig oirnn o ’n taobh-deas! Mar gu ’m biodhmaid am meinn a’ Ghoill airson deas-fhocail! Dé a shaoileas tu fhein air a chothlomadh seo bho chaileig àraidh:—“Fhuair mi a <eng>Leaving Certificate<gai> am bliadhna as a <eng>Higher Grade School<gai>,


[TD 34]

[Leabhar XI. Darna Mìos a’ Gheamhraidh, 1915. Earrann 3.]

agus bha <eng>meeting<gai> aig a <eng>School Board<gai> ach cò gheibheadh am <eng>bursary<gai>. <eng>Phasaig<gai> mi fhìn ann an Gaidhlig cuideachd, agus tha dùil agam a bhi ’na mo <eng>theachar<gai>. Bhi mi ag amharc air <eng>cousin<gai> do Chenny Macdonald an <eng>September<gai>. Tha e na <eng>mhanager<gai> ann an <eng>Carron Iron Works<gai>, agus <eng>dh’ enjoyic<gai> mi mi fhìn air an <eng>Tryst<gai> air na <eng>merry-go-rounds<gai> agus an deidh sin anns a <eng>phicture-house<gai>. A’ tighinn dachaidh fhuair sinn droch <eng>phassage<gai> air a <eng>steamboat<gai>; bha na tuinn a splashaigeadh air a <eng>chuartar deck<gai>, agus theab a <eng>steamer sinkeadh<gai> air a Mhaoil!” “Tha thusa a’ gàireachdaich a Dhomh’uill, ach air mo shon-sa, ’s ann a tha e a’ cur gaoid ’nam fheòil. Tha mise a’ ràdh riut, ma tha e fìor (mar tha cuid a’ creidsinn) gu bheil nadur de mhothuchadh aig na laoich a dh’fhalbh, air na tha ’dol air adhart air feadh na dùthcha anns an do thuinich iad aon uair, cha ’n ioghnadh ged dheanadh a’ ghlòir ud an-shocrach iad fo ’n fhòid! Ach de math a dhol na’s fhaide? Cha ’n ’eil uair a thig a’ bhóileich ud ’nam chùimhne nach cuir e sgreamh orm.”

“Is gann gu ’n creid mi a Sheumais,” ars’ am fear-deasachaidh, gu ’m bheil cor ar cànain, air feadh na Gaidhealtachd, cho iosal ’sa tha daoine a saoilsinn, ge bith mar a ghiùlanas beagan de ghuanagan gòrach iad fhein, no na gasanan aig am bheil uaidnean na beirte-Gallda ’nan dorn.” “Dh’ fhaodadh a cor a bhi na b’fheàrr,” arsa Seumas, “na ’m biodh anns na Gaidheil fhein uibhir a <eng>phluck— —”<gai> “Ud, ud, a Sheumais, tha sibh cho dona ri càch, cha dean am facal <eng>“pluck”<gai> an gnothuch. Nach e “duinealas” as freagarraich na <eng>“pluck.”<gai> “Tha mi ’g iarraidh maitheanais” arsa Seumas, “’s e th’ ann cunnart gu ’n gabh mi fhin an galar, mur a toir mi ’n aire. Ach ’se ceann-fàth mo sgeòil gu ’r h-ann air a’ Ghaidhealtachd fhein a gheibhear naimhdean na Gaidhlig! Is duilich leam a leithid a chantuinn. Air feadh na tìre tha chuid as motha de ’r Bùird-sgoilean air lùths a chnaimh-droma a chall. Tha iad na ’s càirdeile do chànainean coimheach na tha iad do shean chànain na dùthcha. Mar a thuirt am fàidh Micah mu chloinn Israel, “is iad naimhdean duine muinntir a thighe fein.” Ma tha dùil ri atharrachadh chùisean, feumar an dleasnas do ’n cànain a sparradh air a’ chloinn, agus an saibhreas-inntinn a tha folaicht’ innte a shoilleireachadh dhaibh; agus ciod e an t-àit is iomchuidhe a chum na crìche-sin na sgoil.”

Thuirt Seumas tuilleadh agus seo; am measg rudan eile thug e fainear gu caoimhneil an “Deo Gréine,” ach tuigidh neach ’s am bith am faireachadh a tha ’cur bacaidh oirnn innseadh na thubhairt e. Ach their sinn seo: Na ’m biodh Gaidheil cho dìleas ri Seumas, cha bhiodh gleann no clachan ’san tìr nach biodh eòlach air an “Deo Ghreine” agus obair a’ Chomuinn Ghaidhealaich.

Math dh’ fhaoidte gu ’n can ar luchd-léughaidh nach eil seo uile ach ròpaireachd no bras-sgeul a rinn am fear-deasachaidh a dheilbh ’na inntinn fhein. Am fear a their sin tha e ceàrr. Tha ’n còmhradh air a chur sios cho faisg air mar a thuirt Seumas e ’s as cùimhne leinn. Ciod e ma ta a theirear mu bharail Sheumais? Is cinnteach gu ’r e éud a thaobh na Gaidhlig a thog a cholg, agus a thug air a chreidsinn gu ’m bheil a cor air an aon t-seòl an àitean eile. Cha ’n ’eil e ceadaicht’ ann an deasbud a bhi ’feuchainn cor an iomlain a dhearbhadh bho nithean a tha crochte ri aon roinn àraidh. Na’m biodh Seumas cho eòlach air a’ Ghaidhealtachd air fad, ’s a tha e air a cheàrn fhein, ’s docha nach biodh e cho dubhach ’na bheachd. Cha d’ thuirt sin nach feumar aideachadh gu’m bheil dearmad na Gaidhlig ’na chuis-nàire ann an cuid de cheàrnan na Gaìdhealtachd. Tha a càirdean a’ dol an lughad; tha barrachd ùidhe aig na Goill fhein dhi na th’ aig an fheadhainn a rugadh ’sa thogadh ’na dùthaich. Is iongantach an créutair Gaidheal ar latha (an Gaìdheal nodha) cho màirnealach, eadhoin cho neo-spioradail, ’na dhòighean a thaobh a chànain. Léumaidh e ’na lasan airson rudan faoin, ach luidhidh e cho sèamh ri uan fo shlìobadh luchd an t-sodail. Iarr air a ghuth a thogail air taobh cànain a mhàthar; thig fiamh a’ ghàire air. Nach mór an cion-mothuchaidh seo? Nach ann aig a tha feum air seasamh gu neo-sgàthail, agus a dhà shùil fosgailte a chum nach meallair e. Tha cuid an dràsda ’s a rithist a’ cagarsaich ’na chluais nach eil anns a’ Ghaidhlìg, ged bha i mùirneach le aithrichean, ach cànain gun fheum airson margadh is malairt; gu ’m bheil e an dàn do ’n bheurla Shasunnaich lamh an uachdar fhaotainn oirre, agus a’ cur as mar theangaidh a bha math gu leòir ’na h-àm, an uair nach robh na b’ fhèarr ann, ach gu ’n d’ fhalbh an là sin; gu’m bheil an saoghal a nis air atharrachadh, agus nach eil againn ach seòladh le sruth an ama, ma ’s e ’s gu ’n sealbhaich sinn a bheag no mhór de na beannachdan tha ’deanamh chàich cho saibhir. Mar gu ’m biodh cànain a bharrachd air a’ bheurla Shasunnaich—gu h’ àraidh cànain dùthchail—’na h-amladh ann an slighe soirbheachaidh ’s an t-saoghal! A thaobh chànainean, gu dé an cron co dhiùbh tha dhà no dhà-dheug aig neach. Gheibhear baodhairean aig a bheil a bhathais a’ ràdh gu ’m bì a’ Ghaidhlig a’ milleadh doigh-labhairt na beurla, aoh cò a chualas riamh ag ràdh gu ’n robh an Fhraingis, no ’n cànain Gearmailteach comasach air an rud cheudna a dheanamh, ged shaoileadh tu gu ’n tacadh cuid de na focail righinn Ghearmailteach créutairean ’sam bith a rachadh ’nan glaic. Ach a’ Ghaidhlig


[TD 35]

[Leabhar XI. Darna Mìos a’ Gheamhraidh, 1915. Earrann 3.]

bhog, mhilis, ruitheach a’ milleadh sleamhnad is fuaim na beurla Shasunnaich! Nach b’e chuis-ghàire e? Na ’n robh a’ Ghaidhlig ’san fhasan mar tha cànainean eile, cha chluinnte smid de ’n bhòilich seo. Chitheamaid na daoine glic ud a thagh Gaidheil airson Bùird nan sgoilean a tionndagh ’nan cathraichean, agus a’ gabhail rithe mar gu ’n d’ fhuair iad faodail luachmhor. Oh, déigh a’ Ghaidheil air na h-iteagan iasaid! Am miann a ghabh greim air a bhi ’ga eideadh fhein anns an rìomhadh a bhios a’ cleith a dhuthaich ’sa chànain!

Tha eagal oirnn gu ’m bheil ceàrnan de ’n Ghaidhealtachd a’ fàs, ann an tomhas, meagh-bhlàth. Ach is cinnteach gu ’m bheil fuigheall ann a tha teth fhathast, agus b’ fheàirrde na Laodiceanaich a dhol g’an garadh aig a’ghealbhan aca-san a chum beòthachadh fhaotainn. Ma thachras gu ’n leig na Gaidheil leis a’ Ghaidhlig sìoladh as, gun umhail a ghabhail ged chitheadh iad a cuisle fosgailte, agus fuil a beatha a’ spùtadh a mach gus an tràigh i, leanaidh am masladh r’ an cinneadh. Thugamaid an aire, ma tà, nach bi aig an àl a thig ’nar déidh r’a ràdh gu ’n robh sinn cho an-iochdmhor agus cho mi-nàdurra a thaobh ar seann mhàthair, agus nach tug sinn làmh air a sàbhaladh. Na leigeamaid leis an t-saoghal tighinn eadar sinn agus nithean cudthromach eile a tha na ’s maireannaiche; agus a bhuineas do chàil na h-inntinn. Tha sinn air ar cuairteachadh le iomadh sruth nach eil càirdeil dhuinn, agus a tha buailteach air ar claonadh as an t-slighe. Tha beachdan mu chaithe-beatha de gach seòrsa ag iathadh mu ’n cuairt—nithean ùr agus annasach. Tha ’n t-àm faisg oirnn anns am bì móran chùisean ’gan réiteachadh air mhodh nach do thachair riamh. Am measg na h-ùprait a tha gun teagamh romhainn, na éisdeamaid ri tàladh no mealladh a chuireas ar coir-bhreith an cunnart. Cha ’n fhaic sluagh luach na nithean a th’ aca gus am maoidhear an toirt bhuatha. Ma chuireas sinn a luach ’bu chòir a chur air an aon nì tha ’gar comharrachadh mar chinneadh—ar cànain—dùisgidh sin suas éud mu ’r cànain agus saoraidh e sinn bho ’n tàmailt a bhios a’ leantuinn an dream a tha meagh-bhlàth.


[TD 49]

[Leabhar XI. Treas Mìos a’ Gheamhraidh, 1916. Earrann 4.]

A’ BHLIADHN’ UR, AGUS AN TE A DH’ FHALBH.

A bhliadhn’ a dh’ fhalbh! A bhliadhn’ a chaidh le osna ri àireamh nam bliadhnachan a thréig—le falluinn dhubharach mu ceann. Ciod a their sinn mu timchioll? Bliadhn’ a’ bhròin do mhóran; bliadhn’ an fhàsgaidh cridhe, fliuch leis na deòir a shileas bho ’n chridhe leònta, le tuireadh mu na gaoilean a dh’ fhalbh, agus nach “tìll gu là na cruinne.” Thuit iadsan air raoin nan gaisgeach. Dh’ ìobair iad suas an nì bu luachmhoire a bh’ aca air sgàth na dùthcha a thog iad—am beatha. Tha am faireachadh dùthchail toinnte ann am Bith a’ Gaidheil. An uair a thig àm na h-éiginn cha sheas e an dàrna taobh. Thig an duinealas agus a’ ghaisge bu dual da an uachdar le mothuchadh air doimhneachd chùisean. Cha ’n ’eil an spiorad seo soirbh a thuigsinn leis an dream ’nach d’ fhairich e, do bhrigh gu ’m bheil na feartan a chuireas air ghléus e gann.

Tha gaisgeich ’nan suain shiorruidh fo ’n fhòid an tìrean céin, air an aon raoin r’an naimhdean. Tha fiabhras a’ chogaidh seachad, ach mairidh fiabhras a’ bhriste-cridhe an dream as dlùithe an daimh dhaibh. Cha teid an ìomhaigh á sealladh na h-inntinn gus an dùnar an t-sùil chorporra ann an dubhar a’ bhàis. ’Se seo an cùimhneachan as maireannaiche—cùimhneachan neo-chaochlaideach nach faic am pobull. Gabhaidh e an t-uaigneas mar àite-tàimh, do bhrìgh gu ’m bheil e dlùth do ’n dìomhaireachd a tha fillte anns gach faireachadh tha ’g iathadh mu chràdh cridhe.

Do gach teaghlach uasal agus ìosal air feadh na Gaidhealtachd, agus do ar luchd-daimh thar chuantan, a chaidh troimh an àmhainn air a’ bhliadhna chaidh seachad, guidheamaid le ’r n-uile chridhe, “Bliadhna mhath ùr,” anns an t-seadh as àirde. Cha ’n ’eil seadh eil’ ann a chum furtachd do ’n chridhe chiùrrta. Fàgamaid an gnothuch mar sin. “Tha smùdan fein an ceann gach foid.” Do na curaidhnean a dh’ fhéumas seasamh fhathast ri uchd a’ chunnairt, guidheamaid neart agus misneach. Na’n rachadh againn air, chuireamaid seun air a h-uile h-aon aca a chum an dion bho innleachdan an nàmh. Ach ’s e a’ ghuidhe as freagarraiche gu ’m biodh an dòigh fo dhubhar sgàile sgéith’ an Tì as Airde.

Ciod a their sinn mu ’n bhliadhna tha tòiseachadh? Am bi i na’s duirche na ’n te chaidh seachad? ’S ann aig an Agh tha fios. An robh Nollaig riamh ann an coimeas ris an dà Nollaig a dh’ fhalbh? Smaoinich air a’ cheud Nollaig a ghairm sìth agus deagh-ghean do chloinn nan daoine, agus Nollaig na bliadhn’ an uiridh ’nuair tha fuil na h-Eòrpa fhathast ’ga dòrtadh ’na sruthan, agus teaghlaichean ’nam mìltean air an riasladh ’s air am fuadach bho ’n dùthaich fhein. Nach fíor mar a thuirt Burns:—“Bheir an-iochdmhorachd dhaoine air mìltean do-àireamh de ’n comh-chreutairean a bhi caoidh.” Ach a dh’ aindeoin an uamhais,’s e teachdaireachd na ceud Nollaige an aon mheadhon fuasglaidh do àmhghar an t-saoghail.


[TD 50]

[Leabhar XI. Treas Mìos a’ Gheamhraidh, 1916. Earrann 4.]

Tha an Eòrpa fhathast air taod aig an droch Spiorad, agus cha ’n ’eil fios c’uin a gheibh cinnich fosgladh sùla. Tha ’n nàmhaid cho diarrasach ’sa bha e an uiridh, agus mar as mò tha e faireachadh a chéum a’ sleamhnachadh ’s ann as diorrasaiche tha e fàs. Ach cha ’n ’eil an seo ach comharradh gu’m bheil a chasan ’ga fhàgail, agus eagal na ruaige a’ gabhail greim air. Mar as luaithe ’thig an car eile air a’ chuibhle, ’sann is feàrr. Cha ’n ’eil dol as air àm a’ chuntais agus a’ réiteachaidh, oir “an ni a shìol-chuireas duine an ni ceudna buainidh e.” Tha e éu comasach do rìoghachdan, agus eadhon do chreutairean fa leth, an lagh seo a sheachnadh. Thig àm an diolaidh uaireigin: cha ’n urrainn a chaochladh a bhi ann. Bheir àm a chriathraidh am folluis an tomhas anns an d’ thainig rìoghachdan geàrr mu chùisean. Ach an solus na thachair gus a seo, ’se barail a’ mhór shluaigh gu ’n do ghabh rìoghachd Bhreatuinn taobh a’ cheartais agus na h-onoir anns a’ chùis, agus nach d’ aom i bho ’n t-slighe ’bha trèorachadh gu dleasnas, ged bha i searbh agus cuartaichte le cunnartan. Ach ciod e ’their sinn mu ’n rìoghachd àrdanach ud a thilg cinnich na h-Eòrpa an amhaichean a cheile ’nuair a thainig a h-am taitneach? Dìreach gu ’n do chuir an droch spiorad i fo dhrùidheachd a dh’ aindeoin àirde a h-eòlais. Is ciatach an rud eòlas saoghalta ’na àite fhein, agus tha e ro fhéumail, ach ma chuireas e créutairean iomrall; ma ghabhas e a chead de ’n eolas a shruthas bho bhéusachd, agus bho theagasg soisgeul na sìthe, bidh a bhuil ann. A nise cha ’n ’eil móran stà ann a bhi rùsgadh na Gearmailte, tuilleadh, no bhi ’foillseachadh a droch ghniomharran, oir tha iad aithnicte do ’n t-saoghal mu ’n iath a’ ghrian. Fàgamaid sin aig sluagh nach do ghabh pàirt idir anns a’ chòmhraig. Dearbhaidh an t-àl a thig ’nar déidh e ’nan dòigh fhein, agus bheir luchd eachdraidh oidheirp air cùisean a chothromachadh air a’ mheigh a fhreagras do dhà thaobh a’ ghnothuich. Bidh sgrùdadh ann gun teagamh, ach aig deireadh an fhasgnaidh bith tuar eile air a’ Ghearmailt. Agus an <eng>Kaiser!<gai> caraid (?) an Turcaich, ’s nan amadan eile a chuir e fo ’gheasaibh; ard shagart an t soisgeil nodha—cothlomadh de bhéus an Turcaich, a’ Bhulgairianaich, na Gearmailt agus <eng>Austria<gai>! Nach e seo a chuireadh an dreach air clàr-dùthcha na h-Eòrpa!

Na ’m biodh fios aig daoine mu ’n droch ghur a thug an Dàn gu ìre á nead nam Pruisianach, math dh’ fhaoidte nach biodh uibhir de ioghnadh orra a thaoth na thachair ’nar là. Cha ’n ’eil dòigh air droch iseanan ach an aon dòigh—an amhaichean a thoinneamh! Mur a gabhar sin a dheanamh, cumt’ iad ’nan crò-chearc fhein, air eagal ’s gu’m mill iad eòin eile. An dòigh a ghabh an gur seo làmh-an-uachdar fhaotainn air na ceàrnan a b’ fheàrr de ’n Ghearmailt agus an cur fo ’n spàgan, chithear bho bheag no mhór de eòlas air eachdraidh na dùthcha sin. Bha gnothuichean a’cuimseachadh mar gu’m bitheadh beairt-fhighe an Dàin fhein ag oibreachadh ’na fàbhar. Mar a bha nithean a’tighinn á tilleadh, mean-ar-mhean, bha ’n t-aomadh a bha iad a’ foillseachadh, agus na tograidhean a bha ag éirigh annta a’ fàs na bu shoilleire. Is iongantach lagh an Dàin fhein. Mar a tha e againn ’s an t-sean ràdh:—“Tha muileannan an Dàin a’ dol mu ’n cuairt air an socair, ach tha iad a’ dol mu’n cuaint gus a’ cheann-uidhe—a bleith glé mhìn.

Nach iongantach (mar tha ughdar àraidh ag ràdh) gu leigte le grunnan beag de rìghrean agus de dhaoin’ uaibhreach gnothuichean òrduchadh a chum na muillionan a chur an amhaichean a cheile; mar nach b’ ann ’s an Eòrpa ach clàr-tàlaisg mór, agus iadsan a’ cluich air le cuirp dhaoine! Is fìor an ràdh a chuir sgriobhadair Sasunnach (Haslitt) a mach iomadh bliadhna roimh ’n diugh. Ars’ esan:—Tha e coltach nach ’eil ach aon cheist a’ cur dragh air inntinnean rìghrean, agus ’s e sin, co-dhiùbh a bhuineas an cinne daonna dhaibh fein mar sheilbh no nach buin! Cha ’n ’eil e soirbh nadur an Duine a thuigsinn, mur an aontaich sinn ri beachd feallsanach mór Gearmailteach a thuirt ’na là fhein gu ’m bheil inntinn gach comuinn is droing de ’n Chruinne stéidhichte air bunait na féinealachd. Na ’m biodh a’ bheachd seo fìor gu h-iomlan, dh’ fhaodamaid cead a ghabhail de gach béus a tha ’cuideachadh adhartais a chuid de ’n chinne-daonna a dh’ fhàg staid na fiadhachd. Ach tha mór fhéum aig cinnich air stad gus an tig iad g’ an ionnsaigh fhein, agus mothuchadh a ghabhail air an olc a tha ’leantuinn uaibhreis, àrdain agus glòir-mhianna.

Na ’m biodh cùisean mar bu chòir dhaibh, ’s ann aig an àm seo a bhiodhmaid a’ gabhail beachd air cor na Gaidhealtachd a thaobh a cànain agus an crannchur ris am bì dùil aig a càirdean mar bhuil air na laghanan a chaidh a reachdachadh mu timchioll. Cha ghabh e àicheadh nach d’ rinn an Rìoghachd bho chionn fhada dearmad air na nithean a bhuineas gu sònruichte do adhartachadh na Gaidhealtachd. Ach faodar aideachadh ann an ceartas gu ’m bheil i ann an tomhas a’ deanamh suas a cùl-fhéich. Ro fhada, bha na buill ris an d’ earbadh iarrtasan nan Gaidheal a chur fo chomhair Pàrlamaid na Riòghachd mar nach robh teanga ’nam pluic, no gu ’n robh an tùchadh orra. Bha a’ Ghaidhealtachd ro fhada air a meas mar iomall de Albainn nach b’ fhiach móran a chosd air a son. Ach an uair a thainig am a’ chruaidh-chàis, thog luchd-riaghlaidh an sùilean, mar a rinneadh aig linn <eng>Phit<gai>, ris an aon àite far am


[TD 51]

[Leabhar XI. Treas Mìos a’ Gheamhraidh, 1916. Earrann 4.]

aighte curaidhnean nach diùltadh tighinn air adhart ann an uair na teanntachd. Ged nach biodh an Riòghachd ach a’ deanamh laghannan air son na Gaidhealtachd, a mhain, gus an àm seo an ath bhliadhna, is gann gu ’n dìoladh i a comain. Saoil an leig ar buill-Phàrlamaid seo air dichùimhne? Ma leigeas, air Gaidheil fein biodh a choire. Cha mhór féum ann an cù mur dean e comhart.

Tha fàidhean ar là a’ gabhail tlachd ann a bhi meòrachadh air an atharrachadh a tha romhainn. Ars’ iadsan:—“Bidh atharrachadh air cràbhadh, air caithe-beatha, air giulan nan daoine beartach ris na daoine bochda. Cha bhi ach gle bheag mar a bha e ’nuair a stadas an cogadh. Tha eadar sinn agus na chaidh seachad doimhne mhór, agus cha tàth an nòs nuadh ris an t-seann nòs. Theid am feall-aithris agus am mealladh a bha ’cuartachadh nan daoine inbheach, mar fhalluinn, a sguabadh air falbh. Bithidh créutairean a’ gluasad ann an saoghal eile, mar gu ’m b’ eadh, agus a thaobh an fheadhainn aig am bheil, agus an fheadhainn aig nach h-eil, cha bhi eadar-sgaradh cho tur ’s a b’ àbhaist, oir tomhaisir luach nithean air meidh ùir, agus chithear nach e airgead is òr fior shaibhreas na Riòghachd, ach Sluagh toilichte.” Sin agaibh an dealbh a tha na fàidhean còire a’ tarruing air a’ cheartachadh ris am bheil dùil aca—linn an àigh! Ach cò ’nar measg a chreideas gu ’n tachair a leithid seo uile? Tha nadur an duine na’s duiliche atharrachadh na tha cuid air bharail, agus cha ’n ’eil e soirbh faotainn cùidhte de sheann tograidhean is mhodhanan. Air a shon sin thig atharraichean air choreigin an lorg a’ chogaidh, oir cha ghabh e chreidsin gu ’m bi cùisean mar a bhà iad. Ach ge bith mar a thachras,’s e dleasnas a’ Ghaidheil a bhi furachail a chum cothrom a ghabhail air mar a bhios nithean ag aomadh. An cùisean chinneach, mar an gnothuichean dhaoine fa leth, thig làn-mara àraidh a threòraicheas gu sealbh, ach ’s e an t-sùil fhosgailte agus an inntinn thoinisgeil a ghabhas an cothrom, oir ’s ann ainneamh a thig an reothart seo. Air an aobhar sin biodh càirdean na Gaidhealtachd air tùr na faire mu’n glacar iad gun fhios daibh. Cha ruig sinn a leas iomaguin a bhi oirnn a thaobh Shasuinn no na Galltachd. Gheibh iadsan, ma theid ac’ air, an t-iasg is feàrr de ’n ghad, ach thugamaide an aire nach tilgear oirnn ach an fhuighleach. Cuireamaid an cùimhne luchd riaghlaidh gu ’m bheil ceàrn de ’n Rìoghachd ann do ’n ainm a’ Ghaidhealtachd, dùthaich a bha ro fhoighidneach gus an seo, dùthaich a choisinn a cor a’ leasachadh ann an seadh àraidh a nise. Biodh daoine a’ meòrachadh ma tà, agus deanadh iad suas an inntinn gu ’m bì cànain is crannchur pòsda r’a cheile mar bu nòs. Biodh saothair, gnìomhachas is Gàidhlig a’ co-oibreachadh a chum toileachas cuirp is inntinn ’nuair a sgapas na neòil dhorcha, ’s a thraoghas an stoirm, agus a thuiteas oirnn fèath nan éun.


[TD 65]

[Leabhar XI. Ceud Mìos an Gheamhraidh, 1916. Earrann 5.]

“GORT ’S AN TIR!”

Na gabhadh ar luchd-leughaidh clisgeadh gu’n do theirig am buntata ’s an sgadan, min agus tea, no gu ’m bheil sinn air ar n-iom-chuartachadh le càbhlach nan Gearmailteach, air chor agus nach ’eil againn a nis ach a bhi snàgail ’s an tràigh a’ buain bhàirneach, ’s a’ trusadh fhaochagan, no ag iasgach chudaigean! Abramaid gu h-ealamh, agus gun a dhol na’s fhaide, nach ’eil cùisean cho mi-chneasda ri seo ann idir, agus nach ’eil ceann-ghràbh ar seanchais a’ ciallachadh dad de sheòrsa. ’S ann a bhuineas e do ’n chunnart a tha romhainn gu ’n tachair gainnead mhinisteirean ’s an dùthaich—gu h-àraidh ministeirean Gaidhlig—mur a toirear an aire ’na thràth.

Anns an duilleachan mhiosail a thatar a clo-bhualadh an crochadh ri <eng>Life and Work<gai> fo ughdarras Eaglais na h-Alba, tha am Fear-Deasachaidh còir a’ gearan nach ’eil an sluagh a’ toirt fainear na tha mar fhiachaibh orra a thaobh an dleasanais do ’n eaglais anns an tìr, agus gu ’m bheil ministeirean Gaidhlig a’ dol an gainnead. Cha ’n ’eil teagamh ann; agus ’s ann as gainne a dh fhàsas iad, mur a toir Ard-Sheanadh gach eaglais an aire ’na àm. Ann an ceàrnan (mar tha an sgrìobhadair ag ràdh) “tha tuilleadh agus a’ chòir de mhinisteirean ann an iomadh sgìreachd.” Is aithne dhuinn fhìn-oisean de sgìreachd àraidh far am faighear ceithir tallachan-aoraidh mu chairteal a mhìle de astar bho cheile, agus a h-uile searmonaiche a’ creidsinn gu ’r h-ann aige fhein a tha àirc a’ chumhnant an tasgadh! Nach aobhair maslaidh seo? Tha fios againn uile cho buailteach ’sa tha e do na Gaidheil a bhi a’ dol a mach air a cheile mu mhodhanan aoraidh. Cha ’n ’eil iad leotha fhein anns an t-suidheachadh seo, oir gheibh sinn grunnan de na Goill an sud ’s an seo a cheart cho dìorrasach a’ roinn cuirp an Fhir-Shaoraidh. Am fear nach h-eil le Pol tha e le Apollos, agus am fear nach lean aon de ’n dithis, tha e la Cephas—a h-uile fear, mar gu’m b’ eadh, a’ toirt sgairbh a creagan da fhein, agus a chuid a tha ’n pailliun nan Cinneach a’ fanoid. Is mór am béud ma chaidh spiorad na h-aontachd air chall am measg an t-sluaigh, gu h-àraidh am feadh ’s a tha iad ag òl as an aon tobar—am Biobull naomh. Ach ged tha sin mar sin, féumar aideachadh gu ’m bheil gach buidheann làn chreidsinn ann an ionracas am beachd, agus ’g an giùlan a réir.

A nis cha chaoin leinn a bhi a’ càradh na coire air ministeir no foirfeach airson suidheachadh na h-eas-aontachd. Ach tha sinn a’ cluinntinn thall ’s a bhos gu ’r h-e an sluagh fein, fo stiùradh cuid de na foirfich, is coireach: gun bhruidheann air an àireamh a thog orra gu bhi ’searmonachadh gun ullachadh riaghailteach air a shon. Is e seo an dream a tha meas gu ’n d’ fhuair iad fhein innleachd breithneachaidh nach d’ thug colaisde no Talla-Diadhachd riamh seachad. Mar sin cha ’n ’eil iad a’ faireachadh feum air aon aca. Ma tha còir air fathunn a chreidsinn, gheibhear mi-rùn is gamhlas eadar buidhnean a tha saothrachadh anns an aon


[TD 66]

[Leabhar XI. Ceud Mìos an Gheamhraidh, 1916. Earrann 5.]

obair. Is muladach an suidheachadh seo ma tha an t-iomradh fìor. Cha ’n ’àill duinn idir a bhi a’ toirt breith; ni mò a ni sinn e. Ach faodar a’ ràdh, gun mhiothlachd, gu’m b’ fheàirrd a’ Ghaidhealtachd beagan de spiorad an aonaidh a thaobh na nithean a bhuineas do ’m modh aoraidh agus do ’n cràbhadh.

Tha fear-deasachaidh an duilleachain ceart ann a bhi a’ cur f’ ar comhair gu’m bheil cùirtean-riaghlaidh ’s an taobh deas, agus an aitean eile, na ’s deònaiche air airgead a chosg air lùchairtean air son fearas-chuideachd agus fealla-dhà, na tha iad air innleachdan a chleachdadh a chum an soisgeul a chraobh-sgaoileadh. Ged tha eaglaisean, math dh’ fhaodte, tuilleadh is lionmhor an cuid a cheàrnan, tha iad gann an aitean eile. Tha luchd-turuis an còmhnaidh a’ gabhail beachd air cho mì-mhaiseach do ’n t-sùil ’s a tha móran de eaglaisean na Gaidhealtachd. Gun teagamh tha e tlachdmhor agus a’ taisbeanadh urraim gu ’m biodh an aitreimh anns an gnàth do chreutairean a bhi ’g aoradh a’ Chruithfhear cho maiseach o’n taobh a muigh ri tallachan eile, ged nach ’eil fior aoradh an taing bhallachan is aol, no grinneas de shèors’ eile.

Tha fear-deasachaidh an duilleachain a’ caoidh “nach ’eil an òigridh a’ taghadh dreuchd na cleire mar a b’ àbhaist,” agus ’na bheachd-san b’e tùs na gainne “an uair a thug an rioghachd na sgoiltean á lamhan na h-eaglais.” ’S ann aig a’ chéum seo a tha sinn fhìn agus e fhein a’ dealachadh, oir cha ’n ’eil sinn cinnteach gu ’n do chuir e an t-srathair air a’ ghearran cheart. Ma dh’ fhàs an càirdeas a bu chòir a bhi eadar an sgoil agus an eaglais fuar bho linn achd 1872, cha ’n i an sgoil a mhàin ’bu choireach, ni mò a bha cuid de na ministeirean neo-chiontach ’s a’ chùis. Ge bith ciod e beachd nan eaglaisean an diugh air staid sgoilean na dùthcha agus an cothrom foghluim a th’ annta, cha ’n ’eil a mhór-shluagh a’ creidsinn gu ’n d’ éirich an “galar,” a chuir ministeirean na bu ghainne, mar thoradh air an achd a chuireadh air chois aig 1872. An lorg an achd ùir thainig beachdan ùr, iarrtasan ùr, agus mianntan eile a thug air gillean òga comasach an eaglais a sheachnadh. Tha aon rud soilleir do neach nach ’eil leth-bhreitheach; agus ’s e sin, nach rachadh aig na h-eaglaisean air ionnsachadh a chur gus na h-ìre ’s am faighear an diugh e, mur a faigheadh iad comas-riaghlaidh air cìsean na dùthcha, agus bu cho math dhaibh a’ gheallach iarradh ri sin! Air ar son fhìn cha deach againn riamh a thuigsinn ciamar a bhiodh sgoilean na b’ fheàrr fo riaghladh eaglaisean, na tha iad an diugh. Cha ’n ’eil math a bhi bruidhinn. Dh’ fhalbh an sean nòs, agus cha ’n ’eil aig an eaglais ach an rud as fheàrr is urrainn di a dheanamh troimh bhùird nan sgoilean, agus strìochdadh ris an doigh nuadh. Tha móran ann a dh’ fhaodadh i ’dheanamh ma ’s e ’s gu ’m bì an tir—gu h-àraidh a’ Ghaidhealtachd—ann an suidheachadh cothromach a thaobh mheadhonan aoraidh a fhreagras do ’n t-sluagh. Agus ma tha dùil aice greim a chumail air Gaidhealtachd na h-Alba, na di-chuimhnicheadh i a’ Ghaidlig.

Nis is còir dhuinn, ann an ceartas, a’ ràdh gu ’n d’ rinn na h-eaglaisean roimh 1872 saothair ionmholta a thaobh sgoilean agus oileanachadh na h-òigridh ’nuair nach do ghabh an rioghachd ach beagan gnothuich ris a chùis; agus mar sin is fhiach iad air gach urram agus cliù a thugadh dhaibh. Bha sgoilean paraiste meadhonach pailt, agus is iomadh balach tapaidh a fhuair annta na bha feumail a chum a’ stiùradh gu soirbheachadh saoghalta, ged nach robh de dhuais aig a’ mhaighistir-sgoile a bha ’ga sheòladh air an t-slighe ach na chumadh e céum no dhà bho oir na bochdainn—gun dùil r’a chrannchur fhein a dheanamh na b’ fhearr. Chosg e a neart ’s a bheatha a’ cuideachadh chàich. An déidh an Dealachaidh (1843) chosg an Eaglais Shaor còrr agus £600,000 air son sgoilean, ged is fhéudar a’ ràdh gu ’n do shuidhicheadh sgoilean ann an àitean far an robh sgoil a’ pharaiste uidheamaichte gu leòr air son na h-oibreach. Ach ’s an àm ud cha robh comunn aig na h-Iudhaich ris na Samaratanaich, agus bha ’n dà eaglais a’ saothrachadh ’nan dòigh fein, gus an d’ thainig an lagh ùr a stigh aig 1872, agus an do ghabh Pàrlamaid na rioghachd an gnothuch as laimh. Cha deach móran ùine seachad mu ’n d’ thainig e stigh air na ministeirean gu ’n do chaill iad rudeigin nach gabhadh faotainn air ais, agus thuig iad nach robh aca a nis ach an gad air an robh an t-iasg!

An uair a bhristear a’ chuinneag ciod e math a bhi tuireadh? Le adhart de gach seòrsa, agus farsuingeachd beachd, chaidh seann dòighean a’ mùthadh, agus dh’ fhéumte seòl ùr a chur air chois a chum agus nach claonadh an rioghachd air deireadh air rioghachdan eile a thaobh ionnsachaidh. Rinn an rioghachd nì a bha eu-comasach do’n eaglais a dheanamh—an dùthaich a chomhdachadh le sgoilean. Chaidh Bòrd smachdail a shuidheachadh an Lunnainn, agus cha ’n ann an Duneideann far am bu choir da a bhith. Thoisicheadh air biathadh Alba bho Shasuinn le criomagan de ionnsachadh a bha calg dhìreach an aghaidh oideas ghnathail na dùthcha, agus cha chluinnte comhart ’s an tìr ach gle bheag. Suas ri fichead bliadhna roimhe seo, thainig car eile an adharc an daimh.

Thug sinn sanas cheana gu ’n robh sgoilean na Gaidhealtachd aithnichte air son farsuingeachd an ionnsachaidh a bhatar a’ tairgse, agus is iomadh balach bochd a chaidh a threòrachadh air an rathad a bhiodh ’ga stiùradh gu suidh-


[TD 67]

[Leabhar XI. Ceud Mìos an Gheamhraidh, 1916. Earrann 5.]

eachadh measail ’s an t-saoghal—aon diùbh searmoineachadh an t-soisgeil. Ghabh iad an cothrom. Ach ge bith cò a chuir an cinn nan daoine còire ud an Lunnainn, a tha deanamh reachdan air son sgoilean Albainn, cha ’n fhòghnadh ach sgoilean na dùthcha a’ roinn ’nan dà bhuidheann. Anns na sgoilean cumanta cha robh e laghail dad a theagasg a bharrachd air leughadh is cunntas is sgrìobhadh, agus criomagan de rudan eile a chuireadh nadur de ghréis air a’ chaoilte. O’s cionn na feadhnach seo chaidh sgoilean na b’ inbhiche a chur air bonn—<eng>Higher Grade<gai>, mar a theirear. Bha an lòn a gheibteadh ’s an <eng>Higher Grade<gai> air a thoirmeasg anns an fheadhainn chumanta, agus chaidh a chachaileith a dhùnadh air iomadh balach bochd. Cha ghabhadh i fosgladh ach le òr—rud nach robh aca. Is ann ’s an àm sin a thainig Ministeir Chinn a Ghiuthais, an t-ollamh C. MacCoinnich, le cobhair do ghillean òga Gaidhealach airson an cur gu sgoilean <eng>Higher Grade<gai>, far an rachadh an uidheamachadh air son a’ cholaisde. Is iomadh gille a fhuair cuideachadh troimh shaothair-sa.

Ach mar a bha uine ’dol seachad chluinnte monbhur an sud ’s an so nach robh gnothaichean mar bu chòir dhaibh, agus ’s e th’ ann an diugh gu ’m bheil cead aig na sgoilean cumanta, ma theid ac’ air, an t-ionnsachadh a thatar a’ faotainn anns na sgoilean àrd a chur air an clàr. Thainig e stigh air an luchd-riaghlaidh gu ’n deach iad tuilleadh as fada le ’n reachdan toirmeisg. Tha ’n <eng>Department<gai> a’ comhairleachadh gu ’n deanadh gach sgoil oidhirp air teagasg a bhi cho àrd agus a b’ àbhaist. Mar sin tha’n sean chothrom air ath dhìoladh ann an tomhas. Ach tha geata a’ cholaisde cumhang fhathast, agus tha eagal oirnn gu ’m féumar dol do ’n <eng>Higher Grade<gai> an déidh a h-uile rud. Air an aobhar sin tha dleasnas nan eaglaisean soilleir, mu ’n tachair “Gort ’s an Tir.”


[TD 81]

[Leabhar XI. Mìos Meadhonach an Earraich, 1916. Earrann 6.]

LITIR FHOSGAILTE GU SAIGHDEARAN AGUS SEOLADAIREAN GAIDHEALACH.

A GHAIDHEALA GAISGEIL,

Thug e toileachadh nach bu bheag dhomh an uair a chualas gu ’n toigh leibh a bhi ’leughadh An Deo-Gréine cho math ri miosaichean eile. Ma ruigeas e na claisean, no cuil air choireigin de ’n raoin, agus gu ’n amais balaich bhochd air tiotan beag de thamh fhaotainn, is cinnteach gu ’n taisich cànain a dhùthcha feareigin an sud ’san so. Gun teagamh tha barrachd cothruim anns na taighean-eiridinn is àitean eile airson leughaidh, na th’ aig an fheadhainn a tha ri uchd a’ chunnairt. Is iomadh dùrachd bhlàth a tha ’ga bhur leantuinn a dh’ oidhche ’s a là le muinntir nach h-urrainn cuideachadh eile a thabhairt. Is iomadh guidhe a tha ’dol suas, mar thùis, bho àrd is ìosal, gu ’m bitheadh sibh air bhur dion bho innleachdan naimhdean an-iochdmhor a dhearbh iad fein an comh-chomunn nam murtairean, agus nan deamhan, agus cha ’n ann mar shaighdearan a chumadh suas an taobh fein le tréuntas gun smal—an tréuntas ’san robh na Gaidheil comharraichte am measg shaighdearan an t-saoghail.

Tha sinne a th’ aig an taigh, an seilbh air sàmhchair na cagailte, taingeil gu ’m bheil ar n-innis cuartaichte le càbhlach laidir a tha ’gar dion gu furachail bho ’n ionnsaigh a bu mhiann leis an nàmhaid. Is mór an t-sochair sin. Agus a thaobh nan curaidhnean a choisinn, agus a tha sìor chosnadh, cliù air an raoin, ciod a theirear ach gu ’n do dhearbh iad le ’n tréuntas, le ’m misnich, agus le ’n diorras nach ’eil iad dad air deireadh anns na feartan a rinn an sliochd bho ’n do thàrmaich iad ainmeil anns na linntean a dh’ fhalbh. “Gu robh buaidh leis na seòid.” A Ghaidheala smiorail, thig a’ bhuaidh ’na tràth; tha sinn a’ creidsinn sin. Thig furtachd; cha dichùimhnich bhur dùthaich a comain dhùibhse. Cha leagair leatha, a dhichùimhneachadh; feumaidh i a’ chomain a dhioladh air dhòigh shònruichte.

An uair a bha an t sean Ghréig aig àirde nan laithean àghmhor mu ’m bì daoine ionnsaichte a’ meòrachadh le tlachd gus an la ’n diugh, labhair duine àrd inntinneach agus òirdheirc am buadhan do ’m b’ ainm Pericles ri a luchd-dùthcha aig àm àraidh mar a leanas:—“Is ginealach saor sibh o’n bhroinn. Buinidh sibh do stàta fìor inbheach. Chaidh bhur n’ oileanachadh an cleachduinnean a réir sin. Mar sin bitheamh deiseil airson cruaidh-chàs—eadhon mi-fhortan—agus a dh’ aindeoin gach nì a thachras, cumaibh mór-chliù bhur teisteanais gun dochann. Do laimh an Dàin feumar striòchdadh. Cuìmhnichibh mar an ceudna, ma dhleas an dùthaich an t-ainm agus an t-urram is àirde ’san t-saoghal, nach do lùb i riamh gu làr mu choinneimh cruaidh-chàis” ’Sin agaibh an spiorad a bha anns na Gréugaich an uair a bha i air a h-aiteachadh le gaisgeich, ged tha e coltach nach ’eil innte an diugh ach


[TD 82]

[Leabhar XI. Mìos Meadhonach an Earraich, 1916. Earrann 6.]

mar a thuirt Byron. <eng>“Greece—but living Greece no more.”<gai> Ma shiolaidh an t-sean ghné as na Gréugaich, cha’n’eil sin fìor do bhur taobhsa.

Tha ’n àireamh seo de ’n Deo-Gréine air a deiseachadh gu sònruichte air son na feadhnach a tha ’san chòmhraig an ear ’s an iar, cuide ris na tha air muir; agus mar an ceudna, na tha ’gan uidheamachadh fein an campan air feadh na rioghachd; gun dìchuimhn air balaich bhochd a tha ’nan laighe anns na taighean-eiridinn—cha ’n iadsan as lugha airidh, oir chaidh iad cheana troimh ’n àmhuinn. Tha fios againn gu ’m bheil móran de leabhraichean de gach seòrsa ’g ’ur ruigheachd, cho math ri mìltean de dhuileagan lionta le earranan taghta agus tlachdmhor bho ’n Bheurla Shasunnaich. Tha fios cuideachd gu ’m bheil na Sgriobtairean soirbh r’ am faotainn ’nur measg, cuide ri leabhraichean cudthromach eile. Ged tha sin mar ’bu chòir, tha e ’na aobhar toileachaidh a chluintinn nach do chaill sibh bhur n-ùidh do’n t-sean chànain; cànain bhur màthar—a Ghaidhlig, a tha mar theampull anns a bheil anam na muinntir a tha ’ga bruidheann an tasgadh. Bu mhi-iomchuidh e na ’m b’e chaochladh a bhiodh ann. Tha mi de ’n bheachd gu ’m bu chòir seòl a bhi ann a chum cridhe agus aigne an t-saighdear a bheothachadh eadhon am measg na h-ùprait a tha ’ga ’chuartachadh. An uair nach cluinnear sgal na pìoba, ciod e is feàrr a thogas sunnd an cridhe a’ Ghaidheil na òran màth Gaidhlig. C’ àite am faighear orain eile a dhrùidheas air le seadh cho brìoghmhor. “Thig crioch air an t-saoghal ach mairidh gaol is ceòl,” agus “theid dùthchas an aghaidh nan creag.”

A rithist, b’àbhaist do Ghaidheil tlachd a ghabhail ann a bhi ’leughadh sean sgéulachdan, no mar a their an dream a tha fo chuing beachd chumhang, faoin-sgéul. Ach gheibh an neach a thuigeas an seadh a tha fillte annta eòlas agus teagasg mu rudan eile. An ait’ a bhi ’g amharc oirre le spiorad na fochaid, bu chòir dhuinn a’ meas mar nadur de sgàthan anns a faicear staid agus caithe-beatha ar sinnseir. Cha chuala mi riamh gu ’n do mhealladh créutair toinisgeul le sgeulachdan nan sean Ghaidheil, no gu ’m bheil iad buailteach daoine a thoirt a thaobh mar a smaoinich an t-easbuig Carsuel na latha fein. Ars’ an sean bhàrd:—“Mar ghath soluis do ’m anam fein, tha sgeula na h-aimsir a dh’ fhalbh,” agus a rithist, “is taitneach leam facail nam fonn, is taitneach sgéul air àm a dh’ fhalbh.” Cha mhisde sean sgeulachdan ath-aithris. Mar sin chaidh na leanas a thaghadh o ’n ionmhas a tha clo-bhuailte cheana air feadh leabhraichean Gaidhealach. Gheibhear iad anns a’ “Ghaidheal,” 1875; agus ma dh’ fhaoidte gu ’n toir iad toileachadh dhuibh ’nuair a dh’ fhàsas sibh seachd sgìth dheth na thatar a’ taomadh oirbh o ’n Bheurla.

Le durachd bhlàth do gach saighdear agus seòladair thall ’sa bhos,

Is mise bhur caraid,

AM FEAR DEASACHAIDH.


[TD 83]

[Leabhar XI. Mìos Meadhonach an Earraich, 1916. Earrann 6.]

SEAN-FHOCAIL.

BHO SGRIOBHAIDEAN AN OLLA MAC FHIONNGHAIN NACH MAIREANN.

Dearbhaidh ar Sean-fhocail, tha mi meas, gu’m buin geiread cainnt no <eng>wit<gai> do na Gaidheil. Tha na ceudan diubh gu siubhlach ’n ar measg nach deachaidh fathasd an clò, ged tha fiughair nach bi chuis ro fhada mar so; ach anns a’ chruinneachadh a rinn Mac-an-Toisich, ’s anns na chluinneas sinn am beul an t-Sluaigh, saoilidh mi gu’m faighear lan dearbhadh nach ’eil sinn air thoiseach, air ar coimhearsnaich anns a’ bhuaidh so. Tha e fior gu bheil fuaim nam focal gu trie ’a meudachadh snas an ràdh: “Ceist bradaig air breugaig;” “Bagair ’s na buail;” “An t-ainm gun an tairbhe;” “Cha lion beannachd brù;” “Cridhe na circe an gob na h-airce;”—ach is buaidh so a gheibhear ann an Sean-fhocail gach tìre; agus is buaidh ionmholta i an uair a tha i air a deagh chleachdadh. Ach gheibh sinn ’n ar Sean-fhocail Ghaidhealach smuain ’us cainnt cho gear ’sa gheibhear an Sean-fhocail ’s am bith. Agus an coimeas ris na Sean-fhocail Bheurla, saoilidh mi gur e na Sean-fhocail Ghaidhealach gu tric is fearr. Tha cuid a gheibhear ’s an dà chanain; agus, ma ’s e ’n eadar-theangachadh a rinn sinne, rinn sinn an corr—leasaich sinn iad an smuain ’s an cainnt. Their na Goill <eng>“A lie hath no legs;”<gai> their sinne “Cha seas a’ bhreug ach air a leth-chois;” a ris, de <eng>“Raw dawds make fat lads”<gai> rinn sinne “’S i ’n taois bhog a ni ’màs rag;” agus far an abair na Goill, maol an smuain, ’s lom an cainnt <eng>“Far birds have fair feathers,”<gai> their sinne “Is gorm na cnuic tha fada uainn.” Anns gach feart a ni suas Sean-fhocal—firinn an smuain, snas ’us maise cainnt, fallaineachd teagaisg, cha d’ thoirear barr air na leanas: “Cluinnidh am bodhar fuaim an airgid;” “Is righ an cam am measg nan dall;” “Cha chluinn e ach na ’s binn leis;” “’S i ’n dias is truime is isle ’chromas a ceann;” “Bithidh duil ri fear feachd, ach cha bhi duil ri fear lic;” agus dh’ fhaodte na ficheadan eile ainmeachadh.

Cha dearbh ar Sean-fhocail gu’m bu daoine naimhdeil, fuilteach, no sgallaiseach na Gaidheil; agus do bhrigh so saoilidh mi nach b’e geiread no sgaiteachd a theirteadh o shean ri <eng>wit<gai>. Tha cuid diubh salach, ach tha mi meas anns an rathad so nach ’eil iad na ’s measa, ma tha iad cho dona, ri ’n coimhearsnaich. Gheibhear teagasg mi-fhallain an cuid diubh, agus so air doigh nach biodh fiughair ris am measg nan Gaidheal—“Bagair ’s na buail;”—ach cha ’n fhaighear ach ainmig. Air taobh firinn, onoir, gloine an smuain, an cainnt, ’s an gniomh tha iad; agus tha mi meas gu bheil na Sean-fhocail Ghaidhealach ’n am fianuis cho urramach air gliocas, gleustachd ’us deadh-bheus ar n-Aithrichean, ’s a tha iad air maise ’s ’air neart na Gaidhlig.

Agus ’s e mo bharail gu’n dearbh cainnt ’us co-luadar ar Sluaigh ’n ar latha fein, gu bheil ar beachd air dreuchd geiread cainnt no <eng>wit<gai> mar mhodh-teagaisg na ’s cothromaiche na chuireas na focail ghnathaichte an ceill. ’S e gearradh, sgathadh, beumadh, a reir ar cainnt, is crioch do’n bhuaidh so. Ach cha ’n e so gu leir ar cleachduinn; co-dhiu anns na cearnan ’s ’a bheil mise eòlach. Cha saoil mi gu’m faighear ann am Breatunn deise cainnt na’s cumanta na gheibhear ann an Eileanan Iar na Gaidhealtachd; agus tha mi meas gu bheil a’ bhuil gus an cuirear am feart anns a’ chuid is mò a chum buannachd. Tha ’n teangadh geur, sgoilte; ach saoilidh mi gu’m faicear driuchd na meala cho tric ri driuchd a’ phuinnsein air a barr. Cleachdar i air uairean gu mi-laghail a sgaoileadh sgainneal ’s a chur smal air deadh ainm; agus gu laghail a sgiursadh a’ pheacaich nach fairich peanas eile cho goirt. Gheibhear an luath-bheul ’s an droch-bheul air uairean ’n ar measg; ach mar is trice ’s ann ri cridheile, ri mire, ’s ri sùgradh neo-chiontach a gheibhear a’ bhuaidh air a cleachdadh. Cha ’n fhaigh meud-mhoir no blathastaireachd moran fathanais; agus feudaidh an gille no ’n nighean a thig dhachaidh thar Galldachd le briseadh Beurla ’s le fasain ùra, a bhi cinnteach gu’n teid an cliu a sheirm an rann ’s an radh nach taitinn riu. Ach nach ann a bu choir dhuinn a bhi taingeil gu bheil saighead air chor-eigin ann a dhruigheas air seiche thiugh a’ ghurraich ’s a’ pheasain; gu’n tig oiteag oirnn taobh-eigin a shiabas d’ a aite fein an dealan dé. Tha ’m bata daraich maith ’s an stri ma’s diulanach do namhaid; ach bu dona an t-arm e a shealg ghraineag no dheargann. Is beag duil aig an t-Sasunnach a dh’ fharas sgibeadh a thoirt an aisig dha, no bheir leis balach, gun bhròig gun bhoineid, a ghiulan a shaic, gu bheil suil fosgailte ach a shuil fein. Cuiridh an Sasunnach luideagan ’a bhalaich ’s a chainnt thuaisteach gu <eng>Punch<gai>; ’s bheir am balach teisteanas an t-Sasunnaich gu ’mhathair. Co is geire suil ’s is meamnaich’ inntinn, bhiodh e faoin fheoraich; oir leughaidh an Saoghal <eng>Punch<gai>, ’s cha teid cliu a’ bhalaich seach an t-ath dhorus.

’N ar litreachas gheibhear geiread cainnt gu tric, agus air a chleachdadh gu maith ’s gu h-olc. Mar thuirt mi cheana, cha n fhaighear am feart so ’s an inntinn is airde d’ ar Cinneadh air ’a bheil cunntas againn—Oisean. Ach gheibhear cainnt dheas anns na Sgeulachdan gu minic, agus air uairean air a cleachdadh ann an doigh a tha fior thoilinntinneach. Ach ’s ann am measg nam Bard a gheibhear a’ bhuaidh so ’n a lan neart, ’n a lan mhaise, agus ’n a lan


[TD 84]

[Leabhar XI. Mìos Meadhonach an Earraich, 1916. Earrann 6.]

ghrainealachd. Anns a’ bheagan tha againn de sheana Bhardachd gheibhear a’ bheag no mhor de gheiread cainnt, air uairean mear, sunndach; mar is trice, salach, breun. Ann an “Sar obair nam bard Gaidhealach” tha ’n glan ’s an salach, am milis ’s an searbh ri fhaotainn co-cheangailte ris ’a bhuaidh so. Am measg nam Bard is isle cliu, cha ’n aithne dhomh aon a chleachd teangadh dheas airson culaidh-mhagaidh a dheanamh de neach cho maith ri Gilleasbuig na Ciotaig ann an “Oran cnàideil do’n Olla Leodach.” Am measg nam Bard is ainmeile tha ceathrar gu tric air an comharrachadh airson sgaiteachd an cainnt, Iain Lom, Rob Donn, Donnachadh Ban, agus Mac-Mhaighstir-Alastair. Ann am bheachd-sa, cha ’n airidh an dithis mu dheireadh air a’ chliù so. Bha buaidhean ard aca; ach cha robh <eng>wit<gai> aca Cha ’n aithne dhomh ni cho maslach d’ar cainnt r’in “Aoirean.” Ma ’s geiread cainnt so, feudaidh neach ’s am bith a bhi geur. Tilg firinn, naire, gloine a leth-taobh; rannsaich am Foclair Gaidhlig airson gach focal beumnach, sgainnealach, salach; agus ma tha cluas-chiuil mhaith agad, ’s beagan cleachdadh air deanadh rann, ni thu “Di-moladh Moraig,” no “Aoir an Tailleir” ann an leth latha. Bha teangadh sgaiteach, shearbh aig Iain Lom, agus bu tric a dh’ fhairich a naimhdean fein agus naimhdean na coir a cumhachd. Ach saoilidh mi gu’m b’e Rob Donn a b’ fharsuinge inntinn; ’s e co-dhiu a bu bhlaithe cridhe. B’e ’n dithis <eng>Juvenal<gai> agus <eng>Horace<gai> na Gaidhealtachd.

Saoilidh mi nach robh ach dà Ughdar Ghaidhealach againn aig an robh beachd cothromach air ’a bhuaidh so mar mhodh-teagaisg. B’e sin Rob Donn agus an t-Olla MacLeoid nach maireann. B’iadsan a mhain a sgiùrsadh ann an caoimhneas; a lotadh a chum leigheas. Bha Rob gun teagamh salach air uairean; ach bha e ’n comhnuidh fior. Airson sgeig, fanoid, àbhachd, cha robh a leithid againn, mur robh MacLeoid. “Tha ’n osann dheireannach cràiteach;” ach nach iomadh abhaist ’us fasan a chuir an dà dhuine so gu bàs le gàire air an gnuis. Na’m biodh tuilleadh de’n leithidean againn, no na ’m biomaid na’ b’eolaiche orra fein na tha sinn, cha b’ann le geiread, sgath, no beum teangaidh a dh’eadar-theangaicheamaid <eng>wit<gai>. Bha ’n dà dhuine ann an iomadh doigh gle eucoltach ri cheile. Cha robh Rob ach ’n a bhuachaille, ’s cha leughadh e focal de chanain fein no de chanain eile. Cha robh moran ’s an rioghachd a b’ airde ann am meas ’s an comunn dhaoine mora na MacLeoid; chunnaic e moran dhaoine ’s moran bhailtean, agus leugh e moran leabhraichean ann an iomadh canain. Ach bu bhraithrean ’n an inntinn iad; agus bu leth-bhraithrean ’n an dreuchd iad, oir bha aon ’n a fhoirfeach ’s aon ’n a mhinisteir. Bha Rob ’n a bhàrd mu’n robh e tri bliadhna a dh’ aois; cha d’ rinn Tormod a bheag de rann. Ach ’s i an aon bhuaidh a ghleidheas air chuimhne iad. Bha suil aca a thoirt fainear gach ni iongantach, neonach, àbhachdach; agus bha teangadh dheas ’us cridhe blàth aca airson culaidh-mhagaidh a dheanamh de chleachduinean suarach ’us mi-sheadhar nach robh aig neach ’eile a sgriobh an Gaidhlig. B’e leas nan Gaidheal crioch beatha MhicLeoid, ’s b’e ’n teagasg crioch an Teachdaire; agus ’s e cliu bhuan Rob Dhuinn gu’n seasadh e ’n fhirinn ’s a’ choir co-dhiu b’e Morair no Maor a bhiodh ’g an sarachadh.

Tha geiread, deise, ’us snas cainnt, ma ta, dual do’n Ghaidheal. ’N ar measg-ne cha ’n ’eil focal freagarrach againn airson a’ bhuaidh ainmeachadh; ach gheibhear an ni fein ’n ar measg anns gach linn. Mar mhodh-teagaisg mhi-ghnathaich cuid d’ar Baird is ainmeile a’ bhuaidh so; agus lean an eisempleir-san ann an tomhas g’ar latha fein. Gheibhear am feart am measg ar luchd-dùthcha fathast; ach ’s ann le gruaim a sheallas ar luchd teagaisg air. Bhiodh ard fhear-teagaisg na Greige ’g a choimeas fein ri bean-ghluin—ag aisead na h inntinn. An ’n e Righ na h-Eiphit a dh’ orduich dhuinne gach leanabh mic a bheir an inntinn thun an t-saoghail a chuir gu bas, co-dhiu ma ’s ann ’s a’ chanain a tha dual dha a chuireas e ’dhuthchas an ceill? D. M‘K.


[TD 89]

[Leabhar XI. Mìos Meadhonach an Earraich, 1916. Earrann 6.]

AIR CLEACHDANNAIBH CIANAIL NAN GAIDHEAL ANNS NA H-AMANNAIBH A DH’ FHALBH.

Goirid o cheithir cheud bliadhna roimh so rugadh oighre air Gart, aig bun Ghlinn-Liobhainn do’n d’ thugadh cioch le té de Chloinn Dhiarmaid. Bha dithis mhac aice, aon diubh comh-dhalta do oighre Ghart, agus am fear eile na bu shine na sin. Dh’ fhàs an t-oighre suas ’n a òganach sgiamhach agus gaisgeil, agus cha robh a chomh-dhalta a bheag sam bith air deireadh air, a thaobh misnich agus tàbhachd. Aig an àm sin bha an earrann bu mho de Ghleann-Liobhainn le cloinn Iabhair, cinneach dalma agus cruadalach a chaill còir air an oighreachd goirid an déigh do’n sgéul a leanas tachairt. Dh’ éirich aimhreite eadar am mac a b’ oige bh’ aig banaltrum oighre Ghart, agus aon de chloinn Iabhair; agus air do’n òganach mòran tàmailt fhaotuinn thubhairt e ri Mac Iabhair, “Mar is beò mise, a Mhic Iabhair, bheir oighre Ghart ort gu’n diol thu air son so fathast.” Dhealaich na fir agus cha do chaill an t-òganach agus a bhràthair ùine sam bith gus an d’ thug iad Caisteal Ghart orra, a chur an ceill do’n uachdaran mar a thachair. Chual Clann Iabhair gu’n do ghabh na h-òganaich an t-slighe gu Gart agus air ball, chuir iad an ruaig orra. Thàinig iad air an dà bhràthair gun fhios gun aire dhoibh, ach air doibh-san an cuunart fein fhaicinn ghrad-léum iad a stigh do linne dhomhainn ann an Liobhainn, ’s an dòchas nach leanadh Clann Iabhair leis an eagal iad. Ach ged nach deachaidh Clann Iabhair a stigh do’n amhainn, gidheadh, thilg fear diubh saighead air na h òganaich a bha ’s an linne—lèonadh comh-dhalta Ghart gu searbh—thuit e sios do ghrùnnd na linne, agus bhàthadh e. B’ e Dòmhnull Mac Dhiarmid a b’ainm da, agus goirear “Linne Dhòmhnull” ris an àite gu ruig an là an diugh! Fhuair an t-òganach eile comas teichidh, agus ràinig e Gart. Dh’ innis e do’n tighearna òg mar a thachair, agus air da a bhi làn corruich air son mar a bhuin Clann Iabhair ri chomh-dhalta, chuir e roimh air ball aichmheil a thoirt a mach, agus a bhàs a dhioladh. Chruinnich e gu h-ealamh a chuid daoine, agus ràinig e Gleann Liobhainn air an ceann. Air do Mhac Iabhair cùisean a thuigsinn, chruinnich esan, mar an ceudna, a luchd-leanmhuinn fein, agus chòmhlaich e Fear-Ghart aig meadhon a ghlinne. Air do na seoid coinneachadh, chuir iad fàilt air a chéile, agus labhair iad dh’ fhéuchainn an rachadh cùisean a shocrachadh gu’n bhuille a bhualadh. Bha breacan air guaillibh Ghart air an robh taobh dearg, agus taobh dorch, agus thubhairt e r’a chuid daoine, iad a bhi deas gu bualadh air na naimhdibh gun mhoille, gun bhàigh, na’n cuireadh esan taobh dearg a’ bhreacain a mach! Is gann a thug e an àithne so seachad, an uair a rinn Mac Iabhair fead. agus ghrad leum mòran dhaoine fo’n làn armachd à bad coille a bha goirid o laimh, agus sheas iad maille ri’n ceann-cinnidh, agus ris na fearaibh a bha còmhladh ris, a labhairt ri Gart. “Cò iad sin,” ghlaodh Fear-Ghart, “agus ciod an gnothuch an so?”—“Is iad sin,” ars’ Mac Iabhair, “treud de na h-earbaibh agamsa, a ta léumnaich air feadh nan tom agus nan creag.” “Dìreach ceart,” ars’ an t-òigear eile, “ma’s ann mar sin tha ’chùis, tha ’n t-àm agamsa a bhi ’gairm mo mhiol-chon.” Ghrad-thionndaidh e an taobh dearg de ’n bhreacain a mach, agus am priobadh na sùla, bha na fir am badaibh a cheile. Car ùine bha ’n tuasaid teth agus garg, agus bha closaichean nam marbh ’n an luidhe gu tiugh air an raon. Mu dheireadh, theich a’ chuid a bha lathair de chlainn Iabhair—thug iad na beanntan orra, agus a mach o’n là sin chaill iad am fearann. Tha air innseadh nach bu mhòr a chaill Gart anns an tuasaid sin, ach gu’n do thuit corr agus seachd fichead de na Liobhannaich thruagha, agus gu’n d’fhàgadh an closaichean gu’n deo re na h-oidhche air na raointibh far an do thuit iad.

Tha iomadh cuimhneachan air an là fhuilteach sin fathast anns a’ Ghleann an do thachair e. Mu’n do thòisich an cath, thilg fir thighearna Ghart an cuarain bhàrr an cosaibh, a chum gu’n ruitheadh iad na bu luaithe air an tòir, agus theirear “Leac nan cuaran” fathast ris an àite ’s an d’rinn iad sin. Tha mar an ceudna “Rùisgeach,” “Lagan a’ chatha” agus “Camus nan càrn,” mar ainmean fathast air na h-àitibh sin far an do rùisg iad an claidhmhnean—an do chuir iad an cath—agus an d’adhlaic iad na daone a thuit. Tha ’n amhainn fein n’ a cuimhneachan air an la fhuilteach sin, oir roimh an àm sin, b’ e “Duibh” a b’ ainm do’n amhainn, agus “Gleann Duibh” a b’ ainm do’n ghleann. Ach an uair a phill Fear-Ghart agus a chuideachd o’n ruaig, “lìobh” no ghlan iad an claidhmhnean fuilteach anns an amhainn, gus an robh an t-uisge dearg; agus an sin, ghlaodh an ceann-cinnidh a mach, ag ràdh, “Cha ghoirear “Duibh” mar ainm air an uisge so tuilleadh, oir, o là liobhaidh nan arm, bithidh “Lìobhann” mar ainm air “Duibh.”

Féudar a nis cunntas a thoirt air là fuileachdach eile a thachair goirid o’n àite chéudna, beagan bhliadhnaichean, roimh àm na téugmhail eadar Fear-Ghart agus Mac Iabhair.

Thàinig tighearn Airdghobhar air sgriob do Raineach, agus phòs e nighean do Thighearna Shruthain, ceann-cinnidh Chloinn-Donnachaidh. An uair a thug fear Airdghobhar a bhean fein leis dh’ ionnsuidh a’ chaisteil fein, chuir Fear Shruthain coignear ghillean sgairteil maille ri


[TD 90]

[Leabhar XI. Mìos Meadhonach an Earraich, 1916. Earrann 6.]

nighinn, a bha ’n an càirdibh dileas dh’ i fein, agus anns am feudadh i a h-earbsa a chur am measg choigreach. Thug uachdaran Airdghobhar seilbh fearainn do’n choignear òganach sin dlùth d’ a h-àite còmhnuidh fein, agus rinn e gach ni ’n a chomas chum gu’n soirbhicheadh leo. Bha iad measail aig muinntir Airdghobhar air sgàth na baintighearna, air an robh mor mheas aca, agus cha’n ’eil teagamh, nach gabhadh iad fein, agus an sliochd ’n an déigh còmhnaidh air fearann Airdghobhar, mur b’ e mar a thachair. Bha gach aon de’n choignear a chaidh á Raineach, tréun agus gaisgeil, ach thug am fear bu lugha dhiubh barrachd air càch uile do thaobh gaisg’ agus tapachd, ach gu sònraichte do thaobh a theomachd eucaich le bogha agus le saighid. B’ e Alasdair Beag Mac Dhonnachaidh a’ b’ ainm do’n òganach ealanta so, agus cha b’ fhad gus an do dhùisg a lùth-chleasan eud agus gamhlas ann an cridheachaibh luchd-leanmhuinn Airdghobhar ’n a aghaidh. Là de na làithibh dh’ eirich connsàchadh eadar Alasdair Beag agus òganach sgiamhach eile de mhuinntir Airdghobhar. Chaidh na fir am fionnsgan a chéile, ach cha b’ fhada gus an do leag Alasdair Beag an t-óganach gun deò air an làr! Cha deanadh fuireach féum tuilleadh; b’ éigin do Mhac Dhonnachaidh am fireach a thoirt air. Thug e na buinn as air ball, agus cha do ghabh e tàmh no fois gus an d’ ràinig e a cheann-feadhna euchdach agus cruadalach fein, “Iain Dubh Gear,” no mar a theireadh iad ris, “Iain Dubh nan lann,” a bha ’gabhail còmhnaidh ann an Gleann Duibh, ris an abrar a nis Gleann-Liobhainn. Dh’ innis e do’n tréunlaoch Iain Dubh, mar a dh’ éirich dha ann an Airdghobhar, agus thubhairt Iain ris, “Cha’n eagal duit, a Mhic Dhonnachaidh; gabh fasgadh fo m’ sgéith-sa, agus ma thig mac màthar á Airdghobhar a chur dragh’ ort, cha teid e dhachaidh a dh-innseadh a sgeoil.”

Fàgaidh sinn a nis Iain Dubh agus Alasdair Beag ann an Gleann-Liobhainn, a’ tighinn air an gniomharaibh gaisgeil fein fa seach, agus theid sinn le ’r sgéul, car tamuill bhig, do Shrathghlais, ann an sioramachd Inbhirnis. Air là àraidh bha’n Siosalach, uachdaran Shrathghlaìs, agus buidheann thagh-ta maille ris, a mach a’ sealgaireachd air feadh nam beann. Air doibh a bhith air an sàruchadh le siubhal nan beann, chaidh iad a steach aig cromadh an anmoich, do bhothan bantraiche truaighe, a bha ri taobh an rathaid, agus gun a cead iarrridh mharbh agus dh’ith iad an t-aon laogh a bha air a seilbh. Cò a thachair a bhi stigh ’s an am ach duine bochd á Gleann Liobhainn, a bha siubhal o àite gu aite ag iarraidh na déirce. Cha robh no cùisean a’ córdadh ris an duine bhochd, air chor sam bith, agus thòisich e ri bhi ’cur dheth agus a’ gearan. Thionndaidh an Siosalach, agus thubhairt e, “Ciod a tha ’cur ort, a bhodaich leibidich, dhranndanaich?” “Cha’n’eil a bheag,” deir an duine bochd, “ach tha fios agam air aon ni, ’s cha bhinn leat a chluinntinn—tha fios agam far nach biodh a chridhe aig an t-Siosalach e fein a ghiulan mar a rinn e ’s a’ bhothan so.” Las an ceann-cinnidh uaibhreach le corruich, agus thubhairt e, “Innis domh, a bhodaich, c’àit nach biodh a chridhe agamsa mo thoil fein a dheanamh?” “Tha,” deir am bodach, “ann an dùthaich Iain Duibh nan lann.” Mhionnaich an Siosalach gu’m biodh dearbhadh aigesan air sin mu’n rachadh mòran làthean seachad. Thuig an duine bochd nach biodh cùisean réidh, agus cha do chaill e ùine sam bith gus an d’ ràinig e Iain Dubh nan lann, agus gus an d’ innis e dha focal air an fhocal mar a thachair. Fhuair Iain Dubh coire mhòr do’n duine bhochd air son a luathais theanga, ach thug e maitheanas da, agus thòisich e air gach ni a dheanamh deas air son teachd an t-Siosallach. Cha b’ fhad a chuir an Siosalach dàil ’s a’ ghnothach, oir cha deachaidh seachdain thairis, an uair a bha fir Shrathghlais, agus an uachdaran air an ceann air fraighibh Ghlinn-Liobhainn. Bha freiceadan aig muinntir a’ Ghlinne a mach a ghabhail beachd air gach beinn agus bealach, agus chunnaic iad na Tuathaich naimhdeil a’ tarruing am fagus. An uair a roghnaich an Siosalach àite-taimh freagarrach air a shon fein, agus air son a cheatharnach, chuir e teachdaireachd dh’ ionnsuidh Iain Duibh, ag innseadh dha cuirm a bhi deas aige air son beagan cuideachd, a bha teachd a dh’ amharc air o’n airde-tuath; “agus mur bi,”—ars’ an Siosalach, ach cha dubhairt e tuilleadh. Fhuair Iain Dubh an tachdaireachd, agus thuig e gu ro mhaith a seadh. Ghrad-chuir e fios air ais gu’m biodh gach ni deas a bha freagarrach air an son, agus iad a thighinn air an aghaidh gu h-ealamh, “ach” ars’ Iain Dubh “ma thig,”—agus stad e an sin, Thuig na laoich air gach taobh gu’n robh na cùisean gu bhi garbh, agus air gach taobh rinneadh gach uidheamachadh air a son. Chaidh na Siosalaich gu faiceallach air an aghaidh, agus bha Iain Dubh mar gu’m b’ann air eutromas-céille le mire-chatha, chum deanneas cruaidh, teth, a thoirt doibh. Bha seachdnar mhac aige, òganaich co ealant’ agus clis ’s a ghiulain riamh iubhar, agus saighead, agus dòrlach! Chaidh ceathrar diubh air laimh dheis an athar, agus an triuir eile air a laimh chli, maille ris an robh mar an ceudna, Alasdair Beag Mac Dhonnachaidh, a bha comharraichte ’n a linn fein air son cuimse a ghabhail le saighid. Theirinn an Siosalach air ceann a chuid dhaoine chum na h-aibhne, an uair a bha na Liobhannaich thall fa’n comhair air an taobh eile. Bha ceann feadhna Shrathghlais air éideadh o ’bhàrr gu


[TD 91]

[Leabhar XI. Mìos Meadhonach an Earraich, 1916. Earrann 6.]

’bhonn le lùirichlannaich, clogaid, agus ceann-bheart, air chor ’s nach ruigeadh saighead air a leonadh. Bha’n là soilleir, grianach, teth, agus chunncas gathanna na grèine miltean air astar, a’ dearrsadh mar ghrad-bhoisgeadh an dealanaich air armachd nan laoch! Thog an Siosalach a chlogaid suas os ceann a shùl, agus air a’ mhionaid sin thilg Alasdair Beag saighead a bhuail an clàr an aodainn air ceannard Shrathglais! Ghrad spàrr an duine leònta a làmh air an lot, ach ghlaodh Mac Dhonnachaidh, “A Shiosalaich, gheibh thu an t-saighead air do chùlaobh,”—ach bha’n Siosalach gun chomas freagairt, oir thuit e marbh ’s an làraich. Tha’n t-àite far an d’ thug e suas an deò fathast air a chomharrachadh a mach le cloich mhòir, ris an abrar gus an la ’n diugh,—“Clach an t-Siosalaich.” An uair a chaill na naimhdean an ceannard, threig am misneach iad agus thionndaidh iad an cùl air na Liobhannaich. Chuir Iain Dubh Gearr an ruaig orra, agus cha d’ fhàgadh mac màthar diubh beò, ach am piobaire a mhàin. Thugadh cead dhàsan dol dhachaidh a dh’ innseadh sgèul a’ bhròin d’a chàirdibh agus d’a chinneadh. Beagan an deigh sin thug Iain Dubh nan lann a nighean ’n a mnaoi do Alasdair Beag Mac Dhonnachaidh, agus tha e air aithris gu’m bheil an sliochd-san fathast lionmhor anns na criochaibh sin.

SGITHEANACH (An Gaidheal, 1875).


[TD 93]

[Leabhar XI. Mìos Meadhonach an Earraich, 1916. Earrann 6.]

LUADH BANTRACH SHEORAIS.

Le IAIN N. MACLEOID, Sratharagaig, Inbhirnis.

EARRANN 1.

AN T-AITE—AN GEARRADH-MÓR ANN AN CILLEMHOIRE.

Una Breabadair as a’ Bhaile-shios a’ tighinn dachaidh leis a’ chlò.

UNA—Failte ’s furan air a’ chuideachd ’tha so.

BANTRACH SHEORAIS—Fàilt oirbh fhéin, Una. Tha sibh sgìth leis an eallach mhór sin. Cuiribh dhibh air an t-seiseich e, ’s deanaibh suidhe.

UNA—O cha ’n ’eil mi sgìth idir. Leig mi m’anail aig “tobar nan àgh,” ’s dh’ òl mi deoch agus dearbh fhéine, rinn e feum mór dhomh. ’S prìseil an rud am fior-uisge fhéin, mar a tha an salmadair còir ag ràdh—

“Is air an t-slighe òlaidh e,
Deoch as na sruthaibh luath.”

BANTRACH SHEORAIS—O seadh—nach sibh fhéin a tha fiosrach anns an Fhìrinn. ’Bheil naidheachd ’sam bith as a’ Bhaile-shios.

UNA—O cha chuala mi mòran. Nach d’ thainig Seonaid Sheumais dhachaidh á Glaschu an dé, agus na’m faiceadh sibh-se cho spaideil ’s a tha i. Nach robh i muigh air a’ chùl-chinn an diugh a’ buachailleachd an tairbh le deise gheal agus <eng>“lornes”<gai> gheala, ’s bha de usgraichean ’s de fhàinneachan slaodadh rithe na dheanadh an gnothuch do bhan-righinn Mairi ’n uair a bha i beò. Ma tà, chuideachd, ’s garbh an rud a’ mhoit fhéin—“mòrachd gun chuir leis agus maragan gun gheir.” Tha cuimhn’ agam-sa ’n uair a bhiodh a seanair a’ falbh air tighean a’ Bhaile-shios a’ cruinneachadh a’ bhuntàt-fhuair agus an sgadain, agus rachadh gach min is eile gheibheadh e, ’chur anns a’ phoca ghrànda, ach cha ’n ’eil cuimhn’ aig Seonaid air an fhasdail anns an do thogadh i ’n uair a bheir i brag air cabhsair mór Ghlaschu.

BANTRACH SHEORAIS—Sin mar a bhitheas, ach ’s e caileag ghrinn a th’ ann an Seonaid airson sin, agus cha ’n ’eil comas aice-se air dol a mach a seanar.

UNA—O cha ’n ’eil gun teagamh, ach tha diùbhras eadar ciall agus caothach. Seallaibh fhein ’n uair a thachair i rium aig Eagiais an Droma-bhuidhe ’n diugh, ’s mi tighinn as a’ mhóine, nach ann a chuir i fàilte mhór orm ann am Beurla chruaidh Shasunnaich.

BANTRACH SHEORAIS—Obh, obh, saoil na chaill i Gàidhlig? Dé thuirt i?

UNA—O thuirt rudeigin mar so, <eng>“I’m so anonamously glad to saw you, Mrs. Macpherson.”<gai> Sud a’ chiad uair riamh dhomh-sa, <eng>Mrs.<gai> Macpherson fhaighinn bho nighean as a’ Bhaile-shios. Cha b’ urrainn mi gu ’n smaoineachadh air an t-salm a bh’ aig a’ mhinisteir là na Sàbaid—

“Tigh t-athar ’us do mhuinntir féin,
Na cuimhuich a so suas.”

BANTRACH SHEORAIS—O tà, Una, nuair nach ’eil ann ach mi fhìn ’s tu fhéin, cha ’n ’eil mi smaoineachadh gu bheil e iomchuidh dhuit a bhi deanamh clùd-sgùraidh de ’n Fhìrinn mar sin air ceann gach facail.

UNA—Cha bhithinn-se beò gun an fhìrinn air mo bheul mar so, agus tha e ’deanamh feum mòr dhomh. O nach prìseil an searmon a rìnn Mgr. Domhnull là na Sàbaid—“Is ròs bho Sharon mise, lili nan gleann.”

BANTRACH SHEORAIS—O ’s iomadh searmon a chuala sinn, agus ’s mór an dìteadh mur a dean sinn feum dhiubh.

Bean Alasdair Chaluim a’ tighinn air cheilidh.

’Bheil sibh gu math a stigh?

BANTRACH SHEORAIS—O tha sinn ag eirigh ’s a’ gearain mar so.

UNA—’S ann a bha sinn a’ bruidheann air an t-searmon a fhuair sinn là na Sàbaid.

BEAN ALASDAIR—Nach gasda dh’ oibrich e mu lili nan gleann; nach robh a cùbhraidheachd ri aithneachadh ceart gus am biodh i air a bruthadh Oich, oich, sinne tha ’n ar luchd éisdeachd dearmadach.

UNA—Cha toigh le ministeirean an Aonaidh ’bhi searmonachadh an Dàn Sholaimh.

BANTRACH SHEORAIS—O tha sinn a’ creidsinn gu bheil na ministeirean beannaichte a’ faighinn foillseachaidh spioradail air na cinn-theagaisg a bhios aca. Chuala mi fhéin Macrath Mòr uair a’ searmonachadh anns an Eaglais Mhòir ud shuas, air “na sionnaich bheaga,” agus ’s iomadh uair a shaoil mi bho ’n uair sin gur h e


[TD 94]

[Leabhar XI. Mìos Meadhonach an Earraich, 1916. Earrann 6.]

teagasg grod nan Gearmailteach a bha so a ciallachadh.

BEAN ALASDAIR—O’s dorra dhuinne gu bheil ar cuid fhéin de ’n t-sionnach annainn agus bithidh, fhads’ a bhitheas sinn anns an t-saoghal so.

UNA—’N tug sibh an aire do bhoineid Anna Sheoc là na Sàbaid. Feumaidh gur h-ann le airgiod a’ <eng>phension<gai> a fhuair i i. Nach i dh’ fhaodas, ’s i falbh ’g a beathachadh fhéin air na tighean agus a’ tional gach gusguil a gheibh i agus a’ cur chàirdean a mach air a chéile. Nach do dh’ innis i do ’n mhinisteir an déidh na coinneimh urnuigh oidhche Chiadain, gu ’n robh mi ’g a chàineadh airson a bhi air falbh cho tric aig an <eng>“exembly,”<gai> a phacaid ghrànda agus a bial air a guallainn an còmhnuidh.

BEAN ALASDAIR—’S cha robh facal aice ach an fhìrinn. Nach cuala mo bhial fhéin thu ’ga chàineadh gu bhrògan agus ’s ann duit nach bu chomain. Cha bhitheadh do shròn riamh air bòrd nam bochd—agus beairt-fhighe agad—mur a bitheadh e, ’s ged do bhitheadh e ’dol a shuiridhe do Ghlaschu, cha bu tusa bu chòir a’ chiad chlach a thilgeadh air.

UNA—Glanadh gach duine a starsach fhéin an toiseach—“agus carson a tha thu faicinn an smùirnein a tha ’n sùil do bhràthar, ach nach’eil thu toirt faìnear an t-sail a tha ann do shùil féin?”

BEAN ALASDAIR—O seadh dìreach, Una. ’S fior an Sgriobtur gun teagamh, ach mar a thuirt Domhnull Bàn ’s an òran—

“Tha ’n fhìrinn ann am beul an aingidh,
Mar tha ’n sgian an laimh an leanaibh.”

Sin agad-sa mar a tha, agus bu chòir do luchd—aidichidh glas a chur air am beul, agus gluasad gun oilbheum do mhinisteir no do bhàillidh. Oich, oich, ’s gann is urrainn mi éirigh. Tha mi cho dona leis a’ ghreim-lòine, ach chuir murchadh <eng>brocation<gai> ’g am ionnsuidh, agus feumaidh mi shuathadh ri mo ghlùn ’nuair a theid mi dhachaidh. Oidhche mhath leibh uile.

BANTRACH SHEORAIS—Mar sin leibh fhéin agus ruigheachd mhath.

UNA—Nach ann aig bean Alasdair a tha ’n droch theanga. Cha bu mhath leam bàrr bliadhna itheadh còmhla rithe. Coma leibh-se. Cha mhise ghoid am molt ann a’ Feaull, agus a bha ’g a thulgadh ’s a’ chreithill leis an tàladh “Hu-bhà, hu-bhà, ’s math an onair.”

BANTRACH SHEORAIS—O ’s iomadh rud a bh’ ann, Una, ach ’s ann a dh’ fhéumas sinne ’bhi ’n ar luchd deanaimh na sìthe. Cuir ùir air sin—chaidh e seachad. ’N do thomhais thu’n clò agam?

UNA—O thomhais le slait thomhais mo sheanamhair. Tha i agam fhathast. Tha dà fhichead slat Ghàidhealach agus trì chairteil ann, ’s cha chreid mi nach bu chòir dha bhi glé bhuan, ma gheibh e ’n deagh luadh.

BANTRACH SHEORAIS—O féumaidh e sin. Tha e car greòsgach air fhigheadh.

UNA—Tha, cha ’n ’eil e cho teann s bu mhath leam—cha b’ urrainn mi ’n t-slìnn oibreachadh air uairibh ach leis an aon laimh leis cho dona ’s bha ’n greim-lòine, ’s tha ’n teannadh air fàs cho sean ’s gur h-ann le sreang a tha e ’fuireach ri chéile—sin agaibh na fuigheagan, ’s dòcha gu faigh sibh féum dhoibh.

BANTRACH SHEORAIS—Mòran taing dhuibh-se ma tha air chùl pàighidh. ’N e ochd sgillinn an t-slat a tha sibh ’g a chur?

UNA—’S e dìreach. Cha ’n ’eil dad a dh’eagal orm nach fhaigh mi mo chuid fhéin uair ’sam bith—’s iomadh tasdan geal a fhuair mi uaibh bho na thòisich mi ris a’ bheairt.

BANTRACH SHEORAIS—O bhoirionnaich ’s e duine bochd nach faigh a rathad anns an t-saoghal so. A’ chiad uair a chi mi am maighstir-sgoile ni e suas an cunntas dhomh, agus cuiridh mi ’g ad ionnsuidh e. ’Bheil thu faighinn eisg, Una?

UNA—O na uaireanan. Bithidh mi faighinn smalagan bho Alasdair Crotach ’n uair a bhios e ’g iasgach air Sgeir-a-lang—’s e sin uile e.

BANTRACH SHEORAIS—Bheir thu leat an trosg so ma tà, ’s bitheadh e agad leis a’ bhuntàta, ach na’ m b’ urrainn thu tighinn Dihaoine airson an clò ’nigheadh comhla riùm. Bithidh an luadh againn an ath-oidhch’.

UXA—Móran taing dhuibh-se. Tha fhios agam gu ’n dean an t-iasg féum dhomh, ’s mi cho dona leis an losgadh-bhràghad. Thig mise gun teagamh ma bhitheas mi air a’ chothrom idir. Oidhche mhath leibh ’s cadal math.

BANTRACH SHEORAIS—Mar sin leibh fhéin.

(R’a leantuinn).


[TD 95]

[Leabhar XI. Mìos Meadhonach an Earraich, 1916. Earrann 6.]

<eng> LETTER TO THE EDITOR.

BUADH LIBH, A CHÁIRDE!

Do Fhear Eagair “An Deo Greine.”

A CHARA,—Tà “An Deò-Gréine” agam ’à léigbe le bliain nó mar sin agus is iomdha nì taithneamhach a bhìonn ann. An aiste sin ar “Thomhas nan aimsirean” a bhí fé chló in “Deo Gréine” míos meadhonach an Earraich 1915, do bhì go deas, agus do thaithnfeadh si le Gaedheal ar bith. Is maith liom mar a chabharuighean sibh leis an aos óg na-h-aistí is na scéalta gearra san a scriobhaid a bheith d’ à geur fé chló agaibh. Is mòr mar a ghriosuighean san chun g oibre iad. “Mol an óige is tiocfaidh sí,” mar adeir Gaedhilgeoiri na Mumhan.

Tá súil agam go bhfeicfimíd tuille aisti mar “Thomhas na n-aimsirean” sa’ “Deo Gréine,” mar tá an iomarca daoine ag serì ’agus ag caint thar an drochchogadh mòr.

Màs ag Angus Henderson agus ag a bheirt charad atá an ceart i dtaoibh. Arra Gaidheal Thuaidh, is liom-sa is breágh san, mar scéal. Is mòr an ní dóchas agus soilbhreas ach is minic a mealltar sinn d’a bhárr.

Go mbuadhaidh Dia le Gaedhil, is le Gaedhilg!

Mise,

SEAN TOIBIN.

i g Corcaigh, Cois Laoi, in Eirinn.

Feabhra. 1916.<gai>


[TD 97]

[Leabhar XI. Treas Mìos an Earraich, 1916. Earrann 7.]

AN DEALACHADH MU DHEIREADH.

Chuala Tormod Mac Alasdair a’ ghairm. Air feasgar ciùin Luain ghabh e céum air a shocair sios gu iochdar an Lag-Bhuidhe; a dha laimh am pòcan na briogais, agus e ’g imeachd mar gu ’m biodh e a’ tomhas nan ceumannan. Sios a ghabh e air fhiaradh, tarsuing air buaile nan gamhna gus an d’ ràinig e sgòr creige mu choinneamh Loch—. Shuidh e air oir na creige mar a rinn e iomadh uair beagan bhliadhnachan roimhe seo. Ach cha b’ ionnan a staid-inntinn air an fheasgar ud, agus a shuidheachadh anns na laithean a thréig lé ’n aoibhneas ’nan cois. ’S ann ri taobh a’ cheart loch a fhuair e bho Sheonaid an gealladh diòmhair ud a mhair gus an deach an ceanglachadh am bannaibh pòsda. Ach a nis bha a thasgaidh fo ’n fhòid ’san chill ud thall agus a h-aon phàisde lurach sinnte r’a taobh. Thainig tuar eile air an t-saoghal ’s na bha ann am beachd Thormoid. Dh’ fhalbh ’ionmhas roimh ’n àm, agus bha mar gu ’m b’ eadh glas is iuchair air an t-seòmar ud ’na chridhe air an do ghabh ise seilbh, mar gu’n robh eagal air gu ’n cailleadh e a h-iomhaigh. Cha tuig neach nach deach troimh ’n àmhuinn na faireachduinnean a bha ’ruith a cheile an cridhe Thormoid. Mar sin cha ruigear a leas a bhi a’ leudachadh orra. An uair a thachras briste-cridhe is gann gu ’m bi leigheas air a shon. Gu tric cumaidh an inntinn an lot fosgailte—thig am fàsgadh an uair nach bi dùil ris.

Shuidh e mar seo; uilnean air a ghlùnaibh, agus a dhà dhòrn mar gu’m biodh iad a’ cur taic r’a dhà leth-cheann. Bha a smuain cho dion air an aon chuspair ’s nach do ghabh e suim do cheileireadh binn nan eunlaith a bha a’ cluich a’ phuirt a b’ aill leò mu ’n rachadh iad mu thàmh anns na preasan. Mu ’n robh fios aige c’ àite an robh e, bha ’n t-anmoch a’ ciaradh timcheall air—an uair anns am bi an là a’ dol a’ falach am broinn na h-oidhche, no mar a theireadh na sean Ghaidheil fhein, cho brìoghmhor, eadar-dà-sholus. Dh’ eirich e gu grad; sheall e mu ’n cuairt; bha ’n gleann uile fo thàmh. Cha chluinnt’ ach géum na dhà bho chrodh Sheumais Bhàin, agus té de na caileagan a’ tàladh na bà-ruaidhe le “pruishi, pruishi bheag”—facail tha ’toirt ’nar cùimhne an t-sean chàirdeis a bha eadar Albainn agus an Fhraing móran bhliadhnachan roimhe seo. Cha ’n ’eil anns an fhacal “pruishi” ach atharrach air an fhacal Fhrangach <eng>“approchez;”<gai> a’ciallachadh “thig air adhart.” Ach ciod e am fios a bh’ aig Tormod air an t-seadh sin, ged a bha ’n Fhlandrais ag éubhach ris, “thig air adhart.” Is e bha a’ dol roimh inntinn gu ’m b’ ann aig a cheart àm seo ann an laithean eile—eadar-da-sholus—agus anns a’ cheart bhad a b’ àbhaist d’a fhein agus Seonaid a bhi ’coinneachadh a cheile, agus a’ beadradh mar gu ’m fanadh grian an t-sòlais an còmhnaidh air an iarmailt’ acasan, gun aon neul a’ snàmh tarsuinn oirre.

Air sealltuinn mn ’n cuairt da ’s ann a shaoil leis gu ’m fac e iomhaidh Sheonaid eadar e ’s a


[TD 98]

[Leabhar XI. Treas Mìos an Earraich, 1916. Earrann 7.]

leus! An uair a bhios mac-meanmna a’ Ghaidheil air a ghléusadh teann agus an t-srian mu sgaoil, ’s iomadh rud a chi e nach bi idir ann, gu h-àraidh an dubhar bial na h-oidhche. Thig faoin bheachdan is samhlaidhean ’nan ruith as deidh a cheile air chor agus gu ’m fàs gaisde fraoich, no bun craoibhe, ’na nadur de bhòcan, no theagamh cuideigin bho ’n t-saoghal eile. Ma bheir thu barrachd sréine do ’d mheanmna, bheir e ’chreidsinn ort nach ’eil ann an srann nan cuileagan is meanbh bhiastagan eile, ach an gliong a tha na sìthichean a’ deanamh am measg na rainich agus nan lus, am feadh a bhios iad ri fleadh cuirme. Cha ’n ’eil sinn ag radh gu ’n d’ thainig Tormod gu faoin-smuain de ’n t-seòrsa, ach mur a fac e cruth Sheonaid gu corporra, bha a dealbh cho riochdail ’na inntinn agus ged bhiodh i mu choinneimh ’san fheòil. Is miorbhuileach feartan na h-inntinn fein. Có thuig fhathast an toiseach no ’n deireadh?

Ach bha sac eile air inntinn Thormoid. B’e seo am feasgar mu dheireadh a bha ’n dàn da chaitheamh ri taobh an loch—nam bruachan ’s nan sgòran mu ’n robh e a’ cleasachd ’nuair a bha e ’na bhrogach. An lath ’r na mhàireach dh’ fhéumte togail air gu Galltachd, oir ghabh e an t-saighdearachd mar a ghabh gillean tapaidh eile. Cha bu ghealtaire idir e, ach bha chridhe ’ga fhàsgadh leis na bha ’dol troimh inntinn. An robh e a’ dealachadh gu bràth r’a chàirdean taobh thall na h aibhne? Am b’ e seo an sealladh mu dheireadh air an ionad far an do thairg e fein agus Seonaid am bòidean d’a cheile—an t-ionad a rinn a bhòid ud coisrigte? A thuilleadh air sin, bha e ’dol a dh’ fhàgail na dachaidh far an d’ rugadh ’s a thogadh e. Bochd ’s mar a bha ’chroit, bha dhachaidh oirre. Dh’ oibrich e gu goirt a’ feuchainn teachd-an-tìr chùibhiseach a thoirt aisde. Cha ghabhadh e deanamh. Bha gnothuichean a’ fàs na bu mhiosa agus na bu mhiosa. Ged bha ’n t-uachdaran caoimhneil ris, bha amharus aige gu ’n robh rud eile ’na shùil na ’n gabhadh e dheanamh gun trioblaid. Bha clòimhe a’ dol an daorad, agus na ’n cuirte fearann Thormoid ri Pairc-a-Chléirich, air dòigh laghail, bhiodh rùm do thuilleadh chabrach. Ach cha robh ùin’ ann aig an àm airson na h-ìnnleachd a chur gu buil.

Cha robh ann ach a chead a ghabhail do chàirdean, agus an dleasnas a chreid e bha mar fhiachaibh air a choimhlionadh—a bheatha ìobradh air son a dhùthcha. Bha e deònach gu leòr, is thog e air, ach ’s e an dealachadh agus na bha fillte ann a bha ’cur dragh air. Aon oidhch’ eile fo na sean chabair; beagan uairean fhathast ’na shineadh ’s an t-seann leabaidh. Thilg se e fein air uachdar a’ chuibhrige, ach cha tigeadh norra cadail. Ciamar a thigeadh, agus cùibhlichean na h-inntinn ’nan deannaibh! Bha e air a chois mu mheadhon oidhche—deiseil air son an turuis gus a’ phuirt o ’m biodh bàta-na-smùid a’ leigeil mu sgaoil aig seachd uairean ’s a mhaduinn. Ghabh e mach agus rinn e dìreach air an loch mar gu ’m biodh cumhachd dìomhair ’ga éigneachadh, no ’ga threòrachadh chuige. Bha sin ann, is dòcha—Seonaid! Dh’ fhan e mu na bruachan agus na preasan gus a’ chabhanaich. Dh’ fhaodadh e, na ’n togradh e, céum a thoirt a null far an robh Seonaid ’na laidhe fo dhubhar na craoibh-fheàrna, oir cha robh an t-astar ach mu leth-mhìle. Ach cha robh feum air. Cha sgar astar no tim an ceangal a rinn an dà spiorad ud mar aon, oir tha e na ’s treise na ’n uaigh fhein. Bha rud eile ’na shùil. Bha e ’dol a ghabhail cead de ’n loch!—an cead deireannach, ged nach do shaoil se e. Agus nach robh an t-ionad coisrigte an sud, le boladh cùbhraidh a’ chùimhneachain ag ealadh mu ’n cuairt? Am b’ ioghnadh gu ’n d’ thainig smuairean air inntinn; gu ’n robh e fo nadur de bhreislich? Bha ’n oidhche ciùin; an loch cho mìn is ged bhiodh e air iarnaigeadh. Bha ’n cruthachadh naduir uile aig fois ach—Tormod fein. Shuidh e ag amharc mar gu ’m b’ ann fada bhuaithe, a’ feitheamh air bristeadh na fàire. Mu dheireadh thòisich sgàile na h-oidhche ri sìoladh air falbh, agus bha soilleireachd a’ brùchdadh suas mean air mhean air cùl nan cnoc. Dh’ fhairich e àileadh de dheò gaoithe a crith duilleach nam preasan. Chual’ e bìg lag bho ribheid eòin air choreigin, mar gu ’m biodh e an-shocrach ’na nead; an sin bha h-uile rud tosdach a rithist. An dara h-uair thainig osag a thug crith air an duilleach. Bha Nadur ’na leth-dhuisg a nise. An ceann tiotain thainig snuadh eile air aodann an loch le osnadh na h-òg-mhaduinn. Bha ’n t-soilleireachd a’ fàs, agus thòisich na neòil air sgapadh roimh eirigh na greine. Dhùisg ceòlraidh nam preasan, agus shaoileadh tù gu ’n robh an iarmailt air chrith le ’n ceilearadh. Dh’ eirich a’ghrian fhein’na glòir, agus chuir i rughadh air na cnuic mu ’n cuairt. Fhuair Tormod faochadh spioraid, agus cha mhór nach do ghlaodh e mach le toilinntinn. Ach chùimhnich e. Thainig gath greine mar phladhadh tarsuinn air an loch. Dh’ amhairc e air, agus thar leis gu ’n robh e coltach ri claidheamh a bha ’ga òrduchadh a bhi ’g eiridh agus a bhi ’falbh. Dh’ eirich e gu grad. Na ’n deanadh e dàil, thigeadh, ’s dòcha, cunnart na h-iargain. Cha ’n ’eil fios ciod e ’thachradh, agus an loch mu choinneamh. Bha ’n t-àm ann a bhi bogadh nan gad. Sios gu oir an loch ghabh e; chaidh e air a leth-ghlùn; bhuin e ris an uisge le bhilean; chuir e boiseag air a bhathais. Suas am bruthach ghabh e gun amharc ’na dhéidh, gus an d’ ràinig e lùb de ’n rathad. Na ’n rachadh e na b’ fhaide chailleadh e sealladh air an loch, agus an t-ionad ’s an robh Seonaid ’s am pàisde ’nan sìneadh, Thionndaidh


[TD 99]

[Leabhar XI. Treas Mìos an Earraich, 1916. Earrann 7.]

e air a shàil. Bha ’n loch an sud samhach, bòidheach fo lainnir na gréine; bha na h-eòin a sior cheileireadh, agus shaoil leis gu ’n robh boladh nan craobh na bu chùbhraidh. Bha gach nì làn beatha agus dòchais ach—e fhein! Bha ’ghrian a’ deàrrsadh gu h-òirdheirc air reidhlic Sheonaid. Thog e a lamh agus chrath e i mar gu ’m biodh e ag radh; “slàn leat a loch mo chridhe, mo mhìle beannachd leat.” An sin laidh a shùil air ionad eile—an t-ionad ’s an robh ionmhas a chridhe an tasgadh. Sheas e car tiotain, shiab e bhois air a shocair tarsuinn air a shùilean; is gann gu ’m bu “leir dha am bealach le sileadh nan déur.” Co dhiùbh bha fios aige no nach robh, thug e a chead deireannach do ’n loch; do ’n dithis a bha fo ’n fhòid, agus do ’n dachaidh anns an deach àrach òg, far an do chaith e iomadh là sona. Bha sin uile air a chùl a nis agus bha e ’dol ’ga uidheamachadh fein air son seirbhis do dhùthaich air raointean na Flandrais.

Air maduinn àraidh bha reisimeid Lochiall am bad nan Gearmailteach, agus chaidh móran a leòn air gach taobh. Am measg nan curaidhnean a leagadh gu làr bha Tormod. Bha luchd-giùlain nan sìneadairean trang ’gan tional gu aite tearuinte fo chùram nan lighichean. Chualas sanas gu robh Tormod air a dhroch leòn, agus an uair a chrath an lighiche a cheann, bha chompanaich làn mulaid, oir bha meas mór ac’ air; bha e cho duineil agus cho uasal ’na dhòigh. Bha shuidheachadh cho cunnartach ’s gu’n robh bean-eiridnidh an còmhnaidh r’ a thaobh. Rinneadh air a shon gach ni a b’ urrainn sgil a dheanamh, ach bha deireadh a réise faisg. Tiotan mu ’n d’ thainig an anail mu dheireadh, dhùin e ’dhà dhòrn, agus sheall e gu dion mu choinneamh. Bha e mar gu ’m biodh e air a chruth atharrachadh. Leis a’ bheagan anail a bha ’na chom, is fiamh a’ ghàire air a ghnùis dh’ éubh e, “A Sheonaid!” Cha robh an còrr ann; ghearradh snàithnean na beatha. Nach fhac e i? Chunnaic!


[TD 101]

[Leabhar XI. Treas Mìos an Earraich, 1916. Earrann 7.]

LUADH BANTRACH SHEÒRAIS.

Le IAIN N. MACLEOID, Sratharagaig, Inbhirnis.

EARRANN II.

AN T-AITE—SABHULL BANTRACH SHEÒRAIS ANNS A’ GHEARRA-MHÓR AN CILLEMHOIRE.

NA MNATHAN-LUAIDH—

Anna Mhurchaidh á Cille-bhacastair.
Mairi Ruadh á Peighinn-ora.
Sile Niciain as an Loch.
Peigi Chaluim á Cnoc-ó.
Marslli Bhàn as á Bhaile-shios.
Una Thormoid ,, ,,
Fionnaghal ’Ic Uilleim á Feaull.
Mór Alasdair, Seonaid an Fhìdhleir agus Mairi Chrotach as a’ Ghearra-mhór.

Bantrach Sheòrais, Mór Alasdair agus Seonaid an Fhìdhleir ’s an t-sabhull a’ deanamh deiseil airson an luaidh.

MÓR ALASDAIR—C’ uin’ a chuir sibh an cló am bogadh?

BANTRACH SHEÒRAIS—O chuir tràth ’s a’ mhaduinn an diugh. Cha chreid mi nach fhearr dhuibh tòiseachadh air a thoirt as an ùradh. Cha ’n fhada gus an tig na mnathan-luaidh a nise—agus seall cho gasda ’s a chuir Somhairle Sheoc a’ chliath-luaidh an òrdugh dhomh feasgar, ’s tha mi làn-chreidsinn gu ’n tig e air cuibean té-eigin agaibh a nochd. Mo bheannachd aige—b’ e fhéin an deagh nàbuidh.

MÓR—’S fhearr dhuinn teannadh ri fàsgadh ma tha, Sheonaid.

Na nigheanan le aparain phoca, agus na muilicheanan air an truiseadh a’ fàsgadh a’ chlò ’s ’g a chur air a’ chliath-luaidh.

SEONAID—’S garg an t-ùradh a tha so—cha mhór nach ’eil e toirt m’ anail uam.

MÓR—O tha mo shùilean dìreach gu sileadh as mo cheann. Cha ’n ’eil fhios agam dé chanadh ‘Gruaigean,’ (far-ainm a bh’ air a leannan) na faiceadh e mi ’n dràsda.

SEONAID—O gu dearbh fhéine, chanadh mar a thuirt Domhnull Bàn a bha ’s an Eileach mu ’bhean, ged nach robh innte ach an luid, “gu’m b’ aithne dhith an glan agus an salach.”

BANTRACH SHEÒRAIS—Sin sibh fhéin, a chlann-nighean. Tha sin dìreach gasda—cha ’n ’eil beatadh air an deagh ùradh—bha e agam bho chionn seachduin. Cha mhór an loinn a bhitheas air a’ chlò ’s fhearr a leagadh riamh am beairt mur h-eil e air a thoirt as an ùradh ceart.

Na mnathan-luaidh eile tighinn a stigh do ’n t-sabhull agus a’ cur an òrdugh airson a’ luaidh.

MAIRI RUADH (a’ fiachainn a’ chlò)—N e so fighe Una?”—’s ann greòsgach a tha e.

BANTRACH SHEÒRAIS—O ’s e Una bhochd a rinn e. Tha i fàs lapach a nise, ach is iomadh còrn math clò a leag i as a’ bheairt bho na thòisich i ri deilbh an toiseach.

PEIGI CHALUIM—O ’s e Una bhochd leis an Sgriobtur air ceann gach facail. Nach cuala mi ’n Dìleasta ’raoir gu ’n deachaidh i dh’ amharc air bantrach Uilleam chrùbaich an la a chaochail Uilleam agus so an Sgriobtur a thug i dhith air an starsaich:—

“Ach feith gu fòil ré uine bhig,
’S an droch dhuin’ cha bhi ann;
’S cha ’n fhaicear e ’s an ionad ud,
An robh e fàs gu teann.”

BANTRACH SHEÒRAIS—O, brònag, chuir i cas mu sheach an Salm sin, mar a bhiodh Murchadh Og a’ deanamh ’n uair a bhitheadh e ’g eigheach nam pòsaidhean ann an Eaglais an Druime-bhuidhe. ’S fhearr dhuibh tòiseachadh a nise. ’S mór an luadh a dh’ fheumas an clò, agus ’s fhearr dhuibh an oidhche ghabhail as a toiseach.

MAIRI CHROTACH—’S fhearr dhuibh an clò thomhas ma tha.

Na mnathan-luaidh a’ gabhail an àite aig a’ chliath-luaidh—coignear air gach taobh, agus Bantrach Sheòrais aig ceann na cleithe a’ tomhas a’ chlò.

MAIRI—Tilgibh na cuibeinean, a Mhòr agus a Sheonaid, bho ’n is sibh a bha fàsgadh.

MÓR—Siuthad thusa ’Sheonaid, ’s tu ’s fhaisge air na cuibeinean.

Seonaid, a’ toirt deich snaithnean as na cuibeinean—aon mu choinneamh gach nighinn a bha air a’ chléith—agus ’g an tilgeadh air an ùrlar, s’ ag ràdh.

“Sud thusa Anna, sud Mairi, sud Sile, sud Peigi, sud Marsili, sud Una, sud Fionnaghal, sud Mór, sud Seonaid agus sud Mairi.”

BANTRACH SHEÒRAIS—Tha mi ’n dòchas a nise,’nigheanan gasda, gu ’m bi balach tapaidh air ceann gach cuibein a thilgeadh a nochd, agus cha ’n ’eil fhios de dh’ fhaodadh leantuinn bho luadh bantrach Sheòrais. ’S ann aig luadh Alasdair Sheumais ann a’ Mìmeig a choinnich mi fhìn agus Seòras nach maireann an toiseach.

MÓR ALASDAIR—Siuthad, a Mharsili, ’s tu ’s fhearr air na h-òrain luaidh a tha so—air t-adhart.

MARSILI, a’ seinn gach ceathraimh dà uair, agus na mnathan-luaidh uile togail an fhuinn—

“Hùg o laill o ho ro,
Hùg o rò nàill leibh
Hùg o laill o ho ro,
Seinn o ho ro nàill leibh.

Gràinne mullaich gach rìgh thu,
Slàn gu ’n till thusa, Thearlaich;
’S ann tha ’n fhior-fhuil gun truailleadh,
Anns a’ ghruaidh is mór nàire.


[TD 102]

[Leabhar XI. Treas Mìos an Earraich, 1916. Earrann 7.]

Mar ri barrachd na h-uaisle,
’G èirigh suas le deagh nàdur;
’S na ’n tigeadh tu rithist,
Bhiodh gach tighearn’ ’n a àite.

’S na ’n càiricht an crùn ort,
Bu mhùirneach do chàirdean,
Bhiodh Lochiall mar bu chòir dha,
’Cur an òrdugh nan Gàidheal.”

Iain Uisdean a’ tighinn a stigh do ’n t-sabhull.

ANNA MHURCHAIDH (a’ chiad nighean airson an do thilgeadh cuibean, ag ràdh). Có tha sud air ceann mo chuibean!

Iain Uisdean.

Na mna-luaidh uile ’deanamh sùrd mór ri Iain.

BANTRACH SHEÒRAIS—Do bheatha gu luadh bantrach Sheòrais, Iain. C’ arson nach tug thu tuilleadh leat. Tha naoidh cuibeinean air an làr fhathast gun aon ghille air an ceann.

IAIN—O thig iad, thig iad, “ ’S fhad’ an oidbche gu latha aig fear na droch mhnatha.”

PEIGI—Cha bhi thusa ’faireachadh mar sin gu ta ’nuair a gheibh thu do thasgaidh fhéin.

IAIN—O mar a thuirt an dall, “Ma bhitheas sinn beò chi sinn,” ach tha ’m buntàta ro ghann am bliadhna ’n Cillemhoire airson duine bochd sam bith a bhi smaoineachadh air pòsadh.

PEIGI—Hud, a dhuine, nach ’eil iasg gu leòr ’s a’ Chamusmhór, gearran am Mogustobht agus min aig a’ mhuillear, agus dé tuilleadh a dh’ iarradh tu.

IAIN—O, seadh dìreach, a Pheigi, “am peic air an sgillinn gun an sgillinn ann,” ach cha mhór is d’ fhiach tigh gun bhuntàta.

BANTRACH SHEÒRAIS—Rinn na boirionnaich an gnothuch air Samson roimhe, Iain, ach cum thusa ceann an amuill riutha. ’S fhearr dhomh ’n clò thomhas.

(Bantrach Sheòrais a’ tomhas a’ chlò.)

Chaidh e dìreach leth oirleach a stigh ’s a’ luadh—feumaidh e suathadh math fhathast.

Murchadh Eachuinn, Padruig Mór, Alasdair Bàn, agus Niall Iain, a’ tighinn a stigh.

MAIRI RUADH—Có tha sud air ceann mo chuibean? Na mnatha-luaidh: Murchadh Eachuinn.

SILE—Có tha sud air ceann mo chuibean?

NA MNATHA-LUAIDH—Padruig Mòr.

PEIGI—Có tha sud air ceann mo chuibean?

NA MNATHA-LUAIDH—Alasdair Bàn.

MARSILI—Có tha sud air ceann mo chuibean?

NA MNATHA-LUAIDH—Niall Iain.

BANTRACH SHEÒRAIS—Tha sibh a’ deanamh gu math. ’S ann a thilgeas mi fhéin cuibean gun fhios dé dh’ fhaodadh tighinn an rathad roimh latha. Cha tug mi na seachd dùilean fhathast nach fhaighinn seòrsa de bhraisiche ’bheireadh dhachaidh an cliabh-mònadh dhomh. Siuthad, Fhionnaghal, suas duanag; Fionnaghal a’ seinn—

Hò mo leannan, hé mo leannan,
’S e mo leannan am fear ùr,
Hò mo leannan, hé mo leannan.

’S e mo leannan Gille Calum,
Stiùramaich na daraich thu.

S e mo leannan am fear dàna,
Dhìreas suas gu bàrr an t-siùil.

’S e mo leannan fear na h-àbhachd,
’S doirbh dhomh ’ghràdh a chur air cùl.

Marbhaisg air na gillean òga,
Tha cuid dhiubh gu seòlta diùid.

Comhairle bheirinn fhéin air caileig,
Leannain a bhi aice triuir.

’S ged a dheanadh fear a fàgail,
Bhiodh a dhà aic’ air a cùl.

Na mnatha-luaidh a’ cur Iain Uisdean ’s an ùradh. Rug iad air agus shuainn iad e cruinn cothrom ’s a’ chlò air a’ chléith-luaidh. A’ chuideachd uile ’g éigheach le toileachas.

BANTRACH SHEÒRAIS—Nach d’ thuirt mi riut, Iain, gu ’n d’ rinn na boirionnaich an gnothuch air Samson roimhe. Cha mhisd’ thu an riasladh ud. Bithidh cuimhn’ agad-sa, có dhiù, air luadh bantrach Sheòrais.

IAIN—O, stadaibh-se, bi’ latha ri cunntas ’s latha ri pàigheadh—obair Mharsili mhiogaich—’s math a chunnaic mi i ’deanamh na sùile bige air càch.

BANTRACH SHEÒRAIS (a’ tomhas a’ chlò a rìs): Dìreach aon òran eile, ’chlann-nighean, ’s tha mi smaoineachadh an déidh sin gu faod sinn an clò a chur air a’ choinnil.

UNA—A’ seinn—

Théid i ’s gu ’n téid i leam,
Leam-sa gu ’n téid mo leannan,
Théid i ’s gu ’n téid i leam.

Chionn ’s gu bheil gach gleann ’n a fhàsach,
Théid mi fhéin ’s mo Mhairi thairis.

Seolaidh sinn á tìr ar dùthchais,
Cur ar cùlaobh ris na beannaibh.

Seoras a’ mhinisteir, Ailean Ciobair, Lachluinn Anna agus seann bhodach còir, Domhnull Saighdear, nàbuidh, a’ tighinn a stigh. Dh’ fhuirich còrr math agus dusan balach a muigh mu ’n t-sabhull—bha nàire orra nochdadh a stigh, agus eagal air cuid aca gu ’n cuirte ’s an ùradh iad. An triuir mhnathan-luaidh nach d’ fhuair gille “air an cuibean” fhathast ag èigheach, “Có tha sud air ceann mo chuibean”—té an déidh té, anns an òrdugh ’s an deachaidh na cuibeanan a thilgeadh air an son, agus na mnathan-luaidh eile ’g am freagairt le ainm nam balach mar a bha iad a nochdadh an dorus an t-sabhuill.

BANTRACH SHEÒRAIS, air ais do ’n t-sabhull


[TD 103]

[Leabhar XI. Treas Mìos an Earraich, 1916. Earrann 7.]

agus a’ dearcadh do Dhomhnull Saighdear—Có tha sud air ceann mo chuibean?

A’ CHUIDEACHD GU LEIR; ag éigheach àird an claiginn—Domhnull Saighdear.

BANTRACH SHEÒRAIS—Nàch d’ thuirt mi ruibh nach bithinn fhéin falamh, a chlann-nighean. Cha bu dona chàraid a dheanamaid fhéin fhathast ged a tha sinn sean a Dhomhnuill!

DOMHNULL—O chunnaic mi na bu lapaiche air a’ stòl-phòsaidh ann an Eaglais an Druime-bhuidhe gun teagamh. Tha mise cho fallain ’s a bha mi riamh, ged tha mi crùbach, agus làn siataig—ach dé tha sin ach athadach Bhalaclabha.

UNA—A’ leantuinn an òrain—

Theid i leam a null thar sàile,
Far an dean an Gàidheal beartas.

’S ged a bhiodh gach latha ’n a shamhradh,
Chaoidh bi’ tìr nam beann air m’ aire.

BANTRACH SHEÒRAIS, a’ tomhas a’ chlò—Chaidh e dìreach leth-chromadh a stigh. Tha e ciatach. Cha chreid mi nach fhaod sibh a chur air a’ choinnil gun dàil. Fuirichibh gus am faigh mi lorg-shùisde—ni e ’n gnothuch ciatach airson an clò chur air a’ choinnil.

Na mnatha-luaidh a’ suainneadh a’ chlò timchioll air an lorg-shùisde, ’g a theannachadh gu math ’s ’g a ruigheadh air chor ’s nach bi crios anns a’ chòrn. Mar a tha filleadh agus filleadh a’ dol air a’ chòrn, tha na mnatha-luaidh ’g a bhualadh gu cruaidh le ’m boisean, agus a’ toirt buille bharrachd do bhad sam bith dheth nach ’eil air a luadh cho math ris a’ chuid eile. ’N uair a tha na mnathan-luaidh a’ bualadh a’ chlò mar so, tha iad a’ seinn—

Hé ’n clò dubh, hò ’n clò dubh,
Hé ’n clò dubh, b’ fhearr am breacan,
Hé ’n clò dubh, hò ’n clò dubh,
Hé ’n clò dubh, b’ fhearr am breacan.

Féileadh cruinn nan cuachan,
Gur buadhach an t-earradh gaisgich;
Shiubhlainn leat na fuarain,
Feadh fhuar-bheann; ’s bu ghasd’ air faich’ thu.

BANTRACH SHEÒRAIS—Mòran taing dhuibh uile ma tha, ’s gu ma fada bhitheas sibh comasach air luadh a dheanamh; agus ur rogha gille ’n còmhnuidh air ’ur cuibean. Rachaibh a stigh a nise do ’n tigh ’s gu ’n glan sibh sibh fhéin. Stigh sibh-se ’illean gu leir—agus a Dhomhnull, lean thusa mise, ’s bithidh càbhruich agus sùthan againn ann an oisean leinn fhéin. Fiachaibh a nis, ’illean, nach dealaich sibh ris na boirionnaich chòire gus am faic sibh iad aig teine am màthar fhéin. Stigh sibh, stigh sibh, càbhruich ’us sùthan gu leòr deiseil agam-sa nochd, ’s ma thogras sibh faodaidh sibh ruidhle ’bhi agaibh a rìs air an ùrlar bhualaidh an ceann shuas an t-sabhuill.


Is feàrr eòlas math na droch chàirdeas.


[TD 113]

[Leabhar XI. Ceud Mhìos an t-Samhraidh, 1916. Earrann 8.]

MIL NAN DAN.

Is e “Mìl nan Dan” ainm leabhrachan beag a chaidh a chur g’ ar n-ionnsuidh o chionn ghoirid a Duneidean, agus do bhrigh gu bheil e toilteanach air deagh theisteanas, bu mhath leinn facal no dha a chur r’a chliù. Mar tha fios againn uile (mur h-eil bu chòir) mheas na tri eaglaisean is comharraichte ’nar tìr gu ’n robh e mar fhiachaibh orra ullachadh a dheanamh a chum agus nach biodh uireasbhuidh air ar saighdearan no air ar seoladairean a thaobh lòin spioradail. Tha sinn an dòchas gu ’m bi luchd-àiteachaidh ar dùthcha a’ cur taic ri dleasnas a tha cho iomchuidh; se sin r’a ràdh gu ’n dean iad an dìchioll a thaobh an cuideachadh-airgid a dh’ fhéumar a chum iarrtas ar laoich a shàsachadh. Tha e ro thlachdmhor a chluinntinn gu bheil iad déigheil a bhi leughadh na Fìrinn ’nan cainnt mhathareil, agus gu bheil iad a’ cur meas air searmoin agus laoidhean anns a’ chànain cheudna. Da rìreadh ’s ann an laimh nam ministearan fein bu chòir an gnothuch seo a bhith. Tha sinn an dòchas an uair a thig a chuid mhór de ar saighdearan air ais, gu ’n cuir iad meas nach d’ thug iad fainear roimhe air a’ Ghaidhlig, ma dh’ fhairich iad a buaidh air dhaibh a bhi cogadh an tìrean céin. Biodh iad ag altrum an fhaireachaidh a bheothaich an éibhleag. An uair a thachras sìth, bidh cunnart ann gu ’n aom iad do bheachdan nach ’eil idir càirdeil do ’n Ghaidhlig. Cha chan sinn diog an dràsda mu’n dleasnas a bhuineas do na h-Eaglaisean a thaobh na cùise. Fàgaidh sinn sin aig an coguisean fein, ach cumaidh sinn sùil orra.

Chaidh aithris iomadh uair, mar gu ’m biodh e ’na nì iongantach, nach’eil sluagh am Breatunn cho cràbhach, no cho toigheach air ceòl ris na Gaidheil, ged a thatar a’ fàgail orra gu bheil iad ro chumhang ’nam beachdan. Biodh sin mar a dh’ fhaodas e, cha bhuin e dhuinne breith a thoirt, ach tha cuimhne mhath againn mar a fhreagair bodach còir Gaidhealach Gall àraidh a bha ’ruith thall ’s a bhos an tòir air Gaidheil bhochda iompachadh mar a bha e fhein. Ars’ an Gall, làn de ’n fhein-bharail; “a dhuine bhochd ’s ann a tha thu air do shàrachadh le cuinge inntinn; tha eagal orm gu bheil thu aineolach air an t Slighe; gabh beachd na ’s farsuinge air a’ ghnothuch.” “Ma tà laochain,” ars’ am bodach, ’s e ’tarruing Biobuill as a phòca, “tha mi ag aideachadh gu bheil mi cho cumhang agus cho farsuinn ris an leabhar ud!” Cha ’n ’eil an Gaidheal soirbh a thuigsinn leis a’ Ghall. A dh’ aon rud cha toigh leis a bhi ’bòilich mu ’chràbhadh, no a’ giùlain a chomharraidh air a mhuilicheann, agus ag éubhach air na sràidean. A thaobh gné cràbhaidh, ’s ann ris an Ruiseanach is fhaisg e na ris an t-Sasunnach, agus tha ’nàdur tur dealaichte bho ’n Teutonach a bhios ag earbsa r’a réuson an uair a bhios e a’ rannsachadh mu nithean a chaidh a chleith oirnn leis an Uile Chumhachdach. Tha ’n Teutonach dàna mu nithean dìomhair, tha ’n Gaidheal iriosal mu ’n coinneamh do bhrìgh gu bheil inntinn a’ mothuchadh, ann an tomhas, àirde agus doimhneachd a’ ghnothuich. An àm cunnairt, mar tha cùisean an dràsda, ’s ann ris an Ti is Airde a thogas an Gaidheal gu tric a shùil, agus an uair a ghabhas e stigh gu’r h-ann


[TD 114]

[Leabhar XI. Ceud Mhìos an t-Samhraidh, 1916. Earrann 8.]

a mhàin o’n ionad sin a thig a neart, bithidh anam air a lionadh le earbsa agus misneach, ge bith ciod e ’thachras—buaidh no bàs. Is iomadh smuain a bhios a’ brùchdadh ’s a’ ruith troimh ’inntinn air raointean na Flandrais. Rinn an cogadh cinnteachd agus làthaireachd a’ Chruithfhear na ’s soilleire do inntinn no nì ’sam bith eile a thachair air. Agus nach fhaodar a’ radh gu ’m faicear toradh an t-sìl a chaidh a chur ’na chridhe ri glùin a mhathar, no anns an sgoil-shàbaid. Am bheil e ’na ioghnadh gu ’m fairicheadh e cìocras a’ dùsgadh ’na chridhe mu ’n chànain ris am biodh e ghnàth ag éisdeachd ’s an Eaglais. Ciamar a ruigeadh a’ Bheurla Shasunnach iochdar cridhe a fhuair a’ cheud taiseachadh le cainnt a mhathar fhein. Faodaidh a’ Bheurla Shasunnach a bhi féumail gu leòir, agus thà i sin, ach ’s i Ghaidhlig cainnt anma a’ Ghaidheil. Fairichidh e, ged tha e fad o thir fhein, mar gu ’m biodh e tiotan aig an tigh am measg a luchd-eòlais, an uair a gheibh e greim air leabhar Gaidhlig. Faodaidh a chompanaich air muir no air faiche—Goill is Sasunnaich—a bhi tiorail gu leòr, ach cha ’n amhairc iad air nithean mar a dh’ amhairceas esan. Biodh iadsan a’ seinn <eng>“Tipperary,”<gai> ach ’s ann is dócha a bhios esan a crònan ann an cùil:—

’S fada mi ’s mi leam fhìn,
’S cian o thir m’ eolais mi
’S fada mi m’ ònaran.

Tha dearbhadh ann a nise gu bheil na h-uibhir de na saighdearan fior thaingeil airson gach leabhar Gaidhlig a tha ’gan ruigheachd. Tha fios aig a chuid diubh is mothuchaile gur h-iomadh ùrnuigh a thatar a cur suas mu ’n timcheall aig an tigh. Saoil a bheil iad a faireachadh na buaidh a’ taomadh orra mar nadur de <eng>wireless telegraphy<gai> an spioraid? A bheil a leithid eu-comasach? ’Se fein-fhiosrachadh de ’n t-seòrsa seo tha dearbhadh do ’n t-saighdear gu bheil neart eile ’ga leantuinn agus mar sin seasaidh e ri cruas ’sam bith. Cha ’n urrainnear solus is soilleire a chur air faireachadh an t-saighdeir mu choinneimh cunnairt no na facail a leanas—facail a chuireadh sios ann an litir a fhuair Cinn-Shuidhe nan Eaglaisean o ’n Fhraing.

<eng>“Even as reminding us that our home folk are a people with a language, these Gaelic books are dear to us. The voice seems to come to us from the direction of the rugged hills—though to us their appeal, merely as Gaelic reading, will not be so intense, seeing we are still so many together who can daily speak and listen to our mother tongue. Oftener than not our reading is roughly interrupted, but quiet moments come round for us, even on the fire-step. These times it is good to be able to pull out our Gaelic booklet out of our haversacks—as well kept there as possible, though many things make it difficult. Many thanks to the good people who have been remembering us, sending us these. May God enable them yet to send, and may He bless the words to us and to all who read them. We know that the good people follow us with their prayers, and their hearts are with us to do us all the good they can; and we are the stronger for the knowledge.”<gai>

Ghabh an Comunn Gaidhealach as laimh litreachas de sheòrs’ eile a thairgse do ar saighdearan, agus tha fios againn gu bheil sin a cordadh riu. Tha àite fhein aig an dà sheòrsa ann am beath’ an duine, ma ghabhas sinn beachd air iarrtas inntinn chuimseach. Ma thogas òran math Gaidhlig cridhe an t-saighdeir bhochd ’na shìneadh ann an cùil de na claisean, cò a dhùraichdeadh a chumail uaithe? An còrr cha chan sinn mu’n phuing air eagal agus gu ’n teid sinn fhin agus na ministearan còire a mach air a cheile!

Aig an àm, ’se an leabhrachan seo—Mil Nan Dan—a tha fa’r comhair; agus faodar a’ radh le fìrinn gu bheil an taghadh a chaidh a chruinneachadh, fior fhreagarrach do na saighdearan—gu h-àraidh do ’n àireamh dhiu (agus tha fios nach eil i gann) air an do bhuilich am Freasdal inntinn chràbhach. Freagraidh na Dain, mar an ceudna, a chuid a thainig gu mothuchadh, trìd nan cunnartan a tha ’gan cuartachadh, air na nithean a bhuineas do ’n sìth-shiorruidh. Bheir na Dàin seo comhfhurtachd agus teagasg fallain daibh, agus tha sinn an dòchas, neart spioraid ri uchd a’ chunnairt. Is e ughdar a cheud té an t-Easbuig Carsuel a chaochail anns a’ bhliadhna 1572. Tha feadhainn eile nach eil furasda fhaotainn an clò. Anns a chruinneachadh gheibhear dàin le Dughall Buchannan; an Urr. Dr. Domhnullach—no mar a theirte Domhnullach Mór na Tòiseachd; Gobha na Hearadh, agus Bean Torra Dhamh (<eng>Mrs.<gai> Clark). Bha iad seo ainmeil, ’nan là, am measg Ghaidheal, gu h-àraidh Buchannan, bàrd cho cothromach ’s a bha riamh ’s a Ghaidhealtachd. Cha robh aon eile ann a thug bàrr air ’na àite fhein. Cha robh aon ’na latha air an do bhuilicheadh na buadhan inntinn a thuigeadh suidheachadh peacaich mu choinneimh tìm agus siorruidheachd, no chuireadh a chor na bu shoilleire a reir na fìrinn. Tha e air binnein leis fhein am measg nam bàrd a rinn dàin spioradail. Gheibh sinn ’nar là fhìn daoine còire a’ feuchainn rannan spioradail a chur ri cheile, agus is fhiach a leithid a thogradh a mholadh, ach nach anmhunn an oidheirp ri taobh obair Bhuchannain. Is e an dàn ris an canar “An Gaisgeach” a thagh na


[TD 115]

[Leabhar XI. Ceud Mhìos an t-Samhraidh, 1916. Earrann 8.]

Diadhairean air son “Mil Nan Dan.” ’S cinnteach na’n robh àite ann, gu ’n taghadh iad cuideachd an dàn air “Là a’ Bhreitheanais,” agus “An Claigeann.” Cò, ’nar linn, nach aontaich ri guidhe nan rannan a leanas leis an Urr. Dr. Seumas Mac Griogair a chaochail an <eng>Nova Scotia<gai> ’s a’ bhliadhna 1830.

“Cuir gaol na sìochaint am measg nan rìghrean;
Is tric ri strì iad mu nì ro fhaoin;
A’ tional armailt, ’s cinn-fheadhna falbh leò,
A ghlacadh talmhainn, ’s a mharbhadh dhaoin’;
Daoin’ nach d’ thug fuath dhaibh, ’s le ’m b’ aill bhi suairc’.
Ach chaidh sparradh ’n tuasaid le ’n uachdrain fhein;
Mo thruaigh’ nach b’ fheàrr do na h-uachdrain àrd ud
Bhi beò mar bhràithrean, an gràdh d’ a chéil?

A Dhé na siochaint. craobh-sgaoil an fhìrinn,
Measg slògh nan tìrean ’s nan innsean cian;
Mar dhaoin’ air chall ann an ceò nam beann iad,
An oidhche teann orr’ ’s iad fann gun bhiadh;
Thoir solus glé ghlan, thoir rathad réidh dhaibh,
Is cridhe gléusd’ a thoirt géill do ’n Uan;
Thoir sgeul do shláinte, thoir fios do ghráidh dhaibh,
Cuir feart do ghràsan ’nan dàil le buaidh.”

Tha na h-Eaglaisean a’ deanamh obair chiatach, agus tha iad r’am moladh air son mar a dh’ aontaich iad a thaobh a’ ghnothuich—cùram do chor spioradail nan saighdearan Gaidhealach ’nan canain fhein. Saoil an sgap iad aig deireadh na cùise?—gach columan air iteig gu uinneig fhein.


CRIATHRADH; NO AM FASGNADH A A THA TOIRT AN COGUIS NODHA AM FOLLAIS.

Is iomadh rud a thug an cogadh an uachdar. Am measg rudan eile, fhuair sinn fiosrachadh air na beachdan coguiseach a tha riaghladh cuid de ar comh-chreutairean, agus gu dearbh tha na beachdan sin neònach gu leòr. Mar tha fios againn uile, b’ fheudar cùirt a shuidheachadh anns gach siorramachd is baile mór a chum a bhi taghadh dhaoine air son an airm a tha ’n diugh a’ dion ar Rìoghachd. Is cinnteach nach d’ thainig e stigh air buill nan cùirtean gu ’n tionndadh an dleasnas a chuireadh mar fhiachaibh orra, a mach cho mi-thlachdmhor. Tha iad mar gu ’m b’ eadh a’ sgrìobadh, no a’ tràladh grunnd cuain a’ chinne daonna, agus tha an lìon a’ glacadh a h-uile seòrs’ éisg—feadhainn diu gle neònach, nach do thàrr dol troimh na moguil. Cha ’n ’eil am fiosrachadh a fhuaireadh ro thaitneach, agus cha bhi na beachdan a thainig am follais soirbh a thuigsinn le criosdaidhean eile ’san Eorpa. Gheibh sinn créutairean a’ cumail a mach gu bheil an coguisean a’ toirmeasg dad ’sam bith cunnartach no draghail a dheanamh air son na dùthcha anns an do thogadh iad, agus troimh am bheil iad a’ mealtuinn saorsa agus cothruim beò-shlainte a chothachadh. Cha leig an coguis nodha leò a bheag a dheanamh, cha ’n e a mhàin air son na dùthcha, ach eadhon air son an comh-chréutair ma tha cunnart ’san rathad. Gun teagamh bu chòir dhuinn a bhi faicealach nach toirear béum air coguis fir sam bith tha treibhdhireach ’na ’bheachd. Ach tha ’n Rioghachd an ceartuair am bad naimhdean a tha, agus a bhà o chionn bhliadhnachan, an geall air a’ cur fo smachd. An uair a thachras a leithid sin de shuidheachadh, cha dean e ’n gnothuch gu ’m biodh gach fear ’na lagh d’a fhein. Agus ma tha coguis neach a’ treòrachadh feadhainn an làmhan a phasgadh, agus air a cheud sgleog an leth-cheann eile a thionndadh air son na h-ath sgleog, tha rudeigin ceàrr.

Cha ’n ’eil créutair toinisgeil a’ creidsinn an cogadh ann fhein, ach an uair a thuiteas oirnn nì cho uamhasach, cha ’n ’eil ann ach an claidheamh a ghlacadh, agus ar dleasnas a dheanamh mar shluagh a choisinn saorsa leis a’ mheadhon cheudna. ’Nar lath-ne cha bhi móran meas air an fheadhainn a tha dearbhadh nach ’eil an cnaimh-droma ach lag, agus tha e mi-chubhaidh a bhi a’ gabhail fasgadh fo leisgeul coguis a dh’ fhaodas a bhi a’ stiùradh air fhiaradh. An deidh a h-uile rud, tha lagh ann is àirde na coguis, oir ma bheir sinn fainear air na thachair an eachdraidh an t-saoghail gus an seo, chì sinn gur h-iomadh olc a chaidh a dheanamh gu coguiseach, no an ainm coguis. Cha leig sinn a leas eisimpleirean a chur sios. Tha slighe a’ chinne-daonna làn diubh. Aig an àm ghàbhaidh ’s am bheil sinn beò, tha e coltach gu bheil “coguis” a’ deanamh móran ghealtairean. Cha’n urrainnear a’ ràdh nach do dh’ fhoillsich na cùirtean móran foighidinn a thaobh nan truaghan neo-ghramail a bha iad a’ ceasnachadh. Cha ’n aithne dhuinn gu ’n do nochd iad eas-urram do neach ’sam bith a bhi ’mineachadh a bheachd mu ’n coinneimh. Bha iad cho caoin ’s a b’ urrainn iad, ged bha iad a faicinn gu robhar a tairgse leisgeulan an ainm aidmheil cràbhaidh nach seasadh roimh rannsachadh. Ciod e ’theirear mu dhotair àraidh ann an siorramachd Ghaidhealach a dh’ aidich nach deanadh e an t-seirbhis a bhuineas d’a dhréuchd air son neach ’sam bith an coimhcheangal ris a’ chogadh? Cha leigeadh a choguis leis a làmh a chur ’na phòca air son cungaidh-leighis a tharruing a mach gu cobhair a thoirt do thruaghan leònta! Ciod e an gnè coguis tha ’n seo? Ach leigidh an coguis ceudna leis an t-Samaratanach seo paigheadh cothromach a ghabhail o’n Rioghachd. Eirigh agus laidhidh e gu saibhir socair, agus a chomh-chreutairean, aig a bheil coguisean cuid-


[TD 116]

[Leabhar XI. Ceud Mhìos an t-Samhraidh, 1916. Earrann 8.]

eachd, a’ dòrtadh am fola a chum gu ’m bi dùthaich air a dion dhàsan agus d’a leithid. Saoil an toireadh e faothachadh d’a choguis, na ’m faigheadh e rabhadh bho ’n ùghdarras a a dh’ fhasdaidh e nach robh féum air coguis de’n t-seórsa ’san t-siorramachd. Dhiùlt fear-teagaisg neònach an Glascho seirbhis do dhùthaich do bhrigh gu robh a choguis ag innseadh dha nach bu chòir da a thoil a chur fo smachd neach eile air thalamh! ’Na obair làtheil tha ’n diùlnach seo a’ cleachdadh, ann an sgoil, smachd agus ceannsachd air leth chiad pàisde, air eagal gu ’m faigh iad an toil fhein. Thuirt <eng>Sir<gai> Walter Scott ’na là fhein gu ’m b’ amadain na maighsteirean-sgoile uile; mar a b’ àirde inbhe a’mhaighsteir-sgoile ’sann bu mhò an t-amadan! “Am bheil thu ag aideachadh umhlachd do ’n Righ agus d’a lagh?”—dh’ fhoighneachd a’ chùirt do neach neònach eile. Ars’esan: “Cha ’n urrainn mi a’ radh gu bheil, ’s e an saoghal mo dhùthaich!” Arsa fear eile: “Cha ’n ’eil dùthaich agam; mar sin carson a rachainn a chath?” Ars’ aon de na breitheamhan: “Carson ma tà a tha thu ’tagradh sochairean na dùthcha? Ars’ esan: “Gabhaidh mi na sochairean gun chomain air a son.”

Ciod e tha siochairean dé ’n t-seòrsa seo a toilltinn? Cha ’n ’eil air a’ cheist ach an aon fhreagradh. Fagaidh sinn aig ar luchd-léughaidh e. Ach thuirt sinn gu leòr mu choguisean chladhairean. Saoil ciod e ’dheanadh a’ ghràisg seo na ’n tachradh gu ’m faigheadh na Gearmailtich an cas air tìr an Albainn. Na ’m biodh iad dìleas do ’n fhaireachadh ris an can iad “an coguis,” cha deanadh iad ach an làmhan a phasgadh, agus leigeil leis an nàmhaid am breabadh le sròin a bhróige, agus an iomain gu ionad air choireigin far am faigheadh iad fhein agus an coguis cothrom air leasan ùr ionnsachadh. Tha feadhainn a’ sgrìobhadh chun nam paipeirean-naigheachd, agus a’ foighneachd le ioghnadh ciod e is ciall do ’n choguis a stiùras cuid de na créutairean seo an car a thoirt, air uairean, á daoine a bhios a comh-cheannachd riutha, ach a bhacas iad an uair a dh’ iarrar orra seirbhis a dheanamh do ’n dùthaich. Ma tà cha ’n ’eil fhios againne mur h-eil dà choguis aca, mar a tha dà thrusgan aig muinntir—aon air son na Sàbaid, fear eile air son Di Luain! A nis an deidh a h-uile rud, cha bu mhath leinn a chreidsinn nach ’eil roinn diu neo chealgach; agus treibhdhircach ’nam beachd, ged thatar ’gam meas cearr leis a’ mhór-shluagh. A dh’aon rud fhuaireadh a mach am moll am measg a’ chruineachd trid an fhasgnaidh. O ’n a tha a chuid is mò a’ dol chun a’ Bhìobuill mar fhianuis air an taobh, chomharlaicheamaid dhaibh meòrachadh air an treas caibdil deug thar an fhichead de fhàidheadaireachd an Fhàidh Eseciel—ma dh’ aontaicheas an coguis ris.


[TD 123]

[Leabhar XI. Ceud Mhìos an t-Samhraidh, 1916. Earrann 8.]

CEILIDH TIGH DHOMHNUILL SGAITICH.

An t-àite—

Bòstadh, an eilean Bhearnaraidh Leodhas.

An luchd-céilidh—

Calum Dhonnachaidh á Tacleit.
Murchadh Breabadair á Breacleit.
Ailean Cluasach, balach òg á Croir, agus Gormull Phàdruig a’ Crùlibhic

Dòmhnull Sgaiteach a’ deanamh fraoch siomain, Barabal, a bhean ag iarnaigeadh churraicean, agus Anna, an nighean aca, a’ fàsgadh shùthain airson na suipeir.

Calum—Seadh, a Dhòmhnuill ’s dé mar a thachair dhuibh fhéin aig a’ Chomision an Gearra-na-h-aibhne an dé. Chuala mi gu ’n robh sibh air am bial-thaobh.

Dòmhnull—O bha, ’mhic, ’s ma bha, cha bu mhór a rinn sin dhomh. ’S e siubhal gun siùcar a bha ann dhomh-sa có dhiù, ach, a mhic, bho ’n is tu fhéin mac an deagh athar agus m’ fhuil ’us m’ fheoil fhéin, innsidh mi dhuit facal air an fhacal mar a thachair dhomh-sa. Dh’éibh iad orm an déidh Mhurchaidh Chrùbaich, agus dh’ fhoighneachd Siorram Bran dhiom dé ’n t-ainm a bh’ orm. <eng>“Donald Macaulay, my Lord,”<gai> arsa mise. Creid thusa nach d’ thuirt mi, <eng>“My Lord God,”<gai> mar a thuirt Alasdair Donn á Cnoc-a-charamig leis a’ bhrosgul, ged nach do sheas sin dad dha. “Bheil Beurla agad,” arsa Uilleam MacChoinnich. “O tha,” arsa mise, “tha beagan de Bheurla chluaise agam a dh’ ionnsaich mi aig an iasgach, ach ’s i Ghàidhlig chòir air an do thogadh mise ’m Bòstadh, ’s i bhitheas agam gus am bàsaich mi, agus dé ’n fhios nach i bhitheas thall agam.” “Tha cus agad ri ràdh,” arsa Mac Choinnich rium. “Na cuireadh sin ioghnadh oirbh-se, ’mhic,” arsa mise, “ ’s mise aon de dhubh-oghaichean Dhomhnuill Chaim ’Ic Dhùghaill.” “O ni thu ’n gnothuch,” arsa Mac Choinnich, “tha Beurla gu leòr agad.” “O,” arsa mise, “mur a dean mi spàin, millidh mi adharc. Cha do sheas mise air ùrlar tighe sgoile riamh, agus mar sin cha ’n ’eil agam rud nach d’ fhuair mi.”

Calum—Sin sibh fhéin. Cha do thuig iad có thachair riu—seadh.

Dòmhnull—Chuir iad an sin air mo mhionnan mi, agus bha mi ’deanamh mablaich air na faclan a’ ràdh á bial an t-siorraim, ach ’n uair a thainig e gu na faclan, <eng>“and nothing but the truth,”<gai> bha eagal orm gu ’n toireadh iad mo char asam, agus airson a bhi cinnteach asam fhéin thuirt mi, <eng>“and nothing but the Gaelic for me.”<gai> Na ’n cluinneadh tusa ’n éigheach agus am bas-bhualadh a bha sin, chluinneadh tu air mullach Shuainebhal gu cothromach iad, ach, a mhic ’s ann a dh’ fhàs Siorram Bran fiadhaich, agus fhearaibh, ’s e ’chìrean a bhiodh greannach ’n uair a thogradh e fhéin, ach ’n uair a bha e seachd sgìth ’donnalaich, rinn mi seòrsa cuthaigidh air na faclan ceart a ràdh, ’s thòisich an ceasnachadh, agus b’ fheudar do Mhac Choinnich tighinn le furtachd na Gàidhlig mu’n robh mi deiseil.

Calum—’S dé na ceistean a chuir iad oirbh?

Dòmhnull—Hud, a mhic tha mi creidsinn gu ’n do chum iad suas ri uair a thìde, am bucus na mionnan mi, tha fhios agad bha mi ’toirt an dùbhlain dhoibh cho math ’s a b’urrainn mi, “Bheil crodh agad?” ars’ esan. “Tha,” arsa mise. “Dé na tha chrodh agad?” ars’ esan. “Tha trì mairt agus gamhuinn” arsa mise. “’S carson a tha na tha sin a chrodh agad agus fios agad nach tog a’ chroit iad?” ars’ esan—ah, dhuine, ’s pongail an t-eadar-theangadair Mac Choinnich fhéin. “O ta,” arsa mise, “cha ’n e crodh nàdurrach a tha agam-sa ann.” “Ciamar?” arsa ’n Siorram. “Tha,” arsa mise, “tha iad uamhasach caol.” “Tha ’n Siorram a’ foighneachd,” arsa Mac Choinnich, “dé cho caol ’s a tha iad?” “Tha,” arsa mise, “cho caol ri crodh caol na h-Eiphit.” “ ’S dé cho caol ’s a tha sin?” ars’ esan. “Tha,” arsa mise, “cho caol ’s nach fhaiceadh Siorram Bran fhéin iad ach ann am bruadar.”

Barabal—O dhuine bhochd, cha ’n ’eil guth agad gu ’m bheil thu cromadh ris an ùir a nise —bu chòir dhuit sgur dhe do dhi-mothaiche, agus a bhi seinn shailm anns a’ chuaich-shiomain, ’s cha ’n e bhi ’g innse mu ’n <eng>Chomission<gai> mhosach sin, nì gun stàth.

Dòmhnull—O seadh, a Bharabal, mar a thuirt Shonni Phàdruig còir a bha ’n Iarshiadar:—

“Saoilidh foirmealaich a’ chràbhaidh,
Gur h-e sprochd ’us bròn as fhearr dhuinn
Gur h-e gaoth nan osnan làidir,
Soirbheas fàbharach gu glòir.”

(Ailean Cluasach a’ tighinn a stigh agus a’ suidhe air stòlan aig clach an teinntein.)

Dòmhnull—Tà, Ailein, an là bha iad a’ roinn nan cluasan fhuair thu fhéin do chuid mhath dhiubh, có dhiù.

Ailean—Fhuair.

Barabal—An deachaidh do mhàthair gu òrduighean Bharabhais, Ailean?

Ailean—Chaidh. Dh’ fhalbh ì fhéin agus Seonaid Alasdair, Donnachadh Uisdean agus Niall Bàn.

Dòmhnull—Tà fhearaibh, tha cuimhn’ agamsa air a’ chiad òrduighean aig an robh mi am Barabhas bho chionn còrr ’s dà fhichead bliadhna. Chuir an “Sgùgaire” á Arnol a a mach a’ cheist Dihaoine, agus mar a tha cuimhne aig a’ chaillich an sin glé mhath, cha


[TD 124]

[Leabhar XI. Ceud Mhìos an t-Samhraidh, 1916. Earrann 8.]

robh meas mór aig Murchadh Dubh, an t-àrd eildear air. ’N uair a dh’ éirich Murchadh a dhùnadh na ceist, so mar a thòisich e, “’N uair a chuireadh a mach a’ cheist an diugh, cha b’ urrainn mi gun a bhi smaoineachadh air Eliah, ’nuair a bha na fithich ’g a bheathachadh le aran agus feòil bho bhòrd Ahab, mar a tha cuid a’ smaoineachadh. Bha ’m biadh glé mhath ged is e an t-ian neò-ghlan a bha ’g a ghiulain, agus sin mar a thachair do ’n bhiadh a fhuair sinn an diugh.”

Barabal—O nach robh còmhstrìth am measg nan deisciobul fhéin agus de ’n t-ioghnadh ged a bhiodh e ’measg eildeirean.

Dòmhnull—Agus a Bharabal am measg chailleachan Bhòstaidh cuideachd.

(Ailean Cluasach a’ feadaireachd.)

Dòmhnull—Ta, Ailein, a bhalaich, na ’m b’ aithne dhuit do sheanair ’s do sheana-mhair cho math ’s a b’ aithne dhomhsa, cha bhiodh t-fhead cho tur binn.

Barabal—O, Dhomhnuill, nach uamhasach dhuit fhéin nach cuir thu srian ri do theangaidh. Carson a tha thu ris a’ bhalach bhochd mar sin—ach dh’ fhairtlich thu orm sa có dhiù.

Dòmhnull—Seadh a mhic. A Bharabal tha mi creidsinn gu ’m bheil thu cho dona dheth ri Raonull Uisdean a bha ’m Pabaidh, ’n uair a bha e ’g ùrnuigh airson a pheathraichean Hannah agus Seonaid.

Murchadh—Dé bha e ’g ràdh, Dhomhnuill?

Dòmhnull—O’s iomadh uair a chuala Barabal ùrnuigh Raonuill, “Dean tròcair air Hannah ’s bi gu math dhith, brònag, ach airson Seonaid dheth, cha chan mise dad. Dean do thoil mhath fhéin rithe. Dh’ fhairtlich i orm-sa có dhiù.”

Barabal—O Raonull bochd gu dearbh bha theannadh aige leotha.

Gormull—An d’ fhuair sibh fiodh airson ceann a chur air a’ bhàthaich fhathast.

Dòmhnull—O cha d’ fhuair, ’s tha mi creidsinn nach fhaigh. Chaidh mi dh’ aon sgrìob gu oifish an t seumarlan an Steornabhagh airson cead fhaighinn air pàirt de ’n fhiodh Shuaineach a thainig air tìr air tràigh mhór Bhòstaidh, agus ’n uair a chaidh mi stigh do ’n oifish thainig Dòmhnull (Dòmhnull Mac an Rothaich), agus aogas fir ainme air, ’s dh’ innis mi mo ghnothuch dha. “Bithidh tasdan de chàin ort airson nach do dhùin thu ’n dorus as do dhéidh,” ars’ esan. Phàigh mi ’n tasdan do na mhadadh, ’s dùil agam gu ’n cuirinn air a dhòigh e. “Gabh dhachaidh an dràsda,” ars’ esan. “Thig uair eile, cha ’n ’eil tìde agam airson bruidheann riut an dràsda.” Sheas mi greis ’g a choimhead an clàr an aodainn agus thuirt mi ris mar so, “Chunnaic mi trì seumarlain air eilean Leodhais. A’ chiad fhear ’s e ’n fhior cheard a bh’ ann; an dara fear ’s e smior an trusdair agus a’ bhlaigaird a bh’ ann, agus bha mi ’n dràsda fhéin ag ùrnuigh ri Dia, gu ’n gleidheadh e thu fhéin anns an oifish so, ùine fhada fhathast mu ’n tigeadh an donas fhéin ’n ad àite.”

Barabal—B’e fhéin an trusdar, gu dearbh, agus ’s iomadh uair a dhearbh e sin, ach b’ olc a dheireadh, mar a tha Shonni Phadruig ag radh:—

“’S e sud is deireadh suarach dhuit,
Thus’ ’fhir an uamhair mhóir,
Le d’ shumanain ’s le d’ bhàirliginn,
A’ cumail chàich fo leon.
’N uair gheibh thu ’n oighreachd shàmhach sin
Bi’ t-àrdan beag gu leor,
Cha chluinnear trod a’ bhàillidh ann,
’S cha chuir maor grànd air ròig.

Sin molaidh a’ chnuimh shnàigeach thu,
Cho tàirceach ’s a bhios t-fheoil,
’N uair gheibh i air do chàradh thu,
Gu sàmhach air a bòrd.
Their i, “’S e fear miath tha so
Tha math do bhiasd nan còs,
Bho ’n rinn e caol na ciadan
Gus e féin a bhiathadh dhomh-s’.”

Gormull—An cuala sibh Domhnullach na Tòiseachd riamh, a Dhomhnuill?

Dòmhnull—O mhic, ’s mi chuala, ’s b’e sin an saighdear. Bha mi uair ’s an Tòiseachd ag amharc air Alasdair Chaluim a bha ’n Eadar-dhà-fhaodhail, ’n uair a chaill e ’chas, agus bha mi ’g éisdeachd an Dotair là na Sabaid. O dhuine, ’s e bha sgairteil agus b’e ’fìdhleir e, ged a tha Barabal agam sa an aghaidh ciùil ’us dannsa. Thug e leis an fhidheall do’n cholaiste ’bhliadhna mu dheireadh a bha e ann. ’S e breabadair a bha ’n a athaìr agus theann e ri trod ris, ’n uair a chunnaic e ’n fhidheall a’ dol ’s a’ chiste còmhla ris an aodach aige. ’S e thuirt an Dotair ri ’athair, “Tha ’n Fhìrinn ag ràdh gu ’m bi ceòl ann a’ nèamh, ach cha ’n ’eil cunntas sam bith againn gu ’m bi beairt-fhighe ann.”

Barabal—Tà, Ghormull, chuala mi sin aig Mairi Sheorais á Bragair. Bha i greis ’g a cosnadh an Ruigh-shaluis agus bha i ’g ràdh rium gu ’n tug an coimhthional bocsa snaoisein airgid do ’n Dotair aig àm òrduighean a bha e aca. Thainig e timchioll greis an déidh sin, agus thug e searmon mór seachad. Bha bodach ’s an àite nach biodh a’ dol do ’n éisdeachd uair sam bith, agus thachair duine no dithis ris an là ud, ’n uair a bha iad a’ dol do ’n t-searmon. “Bheil thu dol a dh’ éisdeachd an Dotair an diugh a Sheumais,” arsa fear dhiubh. “Ach, cha ’n ’eil,” ars’esan, “cha ’n àbhaist dhomh-sa ’bhi ’dol do ’n eaglais ann.” “O tà,’’ ars’ an duine ris, “ ’s iomadh duine tha dol do ’n eaglais an diugh nach àbhaist a bhi dol innte.” “O seall thu, ge tà,” arsa Seumas, “gus an fhìrinn innse dhuit-sa, cha do chuir mise dad anns an tional ud a rinn iad airson bocsa snaoisein an Dotair, ’s mar sin cha ’n ’eil mi airson dragh a chur air an duine chòir an diugh.”

Dòmhnull—Bha ’m bodach bochd onarach,


[TD 125]

[Leabhar XI. Ceud Mhìos an t-Samhraidh, 1916. Earrann 8.]

fhearaibh—cha b’ ionnan is iomadh slaoightire ’chuireadh na duthan air na dathan. Cha robh ’n diadhachd aige air bàrr maide, mar a bh’ aig Una Uilleim á Callanis, ’n uair a bha i aig òrduighean Nis. Dh’fhoighneachd fear de na ministeirean dhith có as a bha i. “O,” ars’ ise, “’s mise té de chaoraich Challanis.” “Fiach ma thà,” ars’ esan, “nach e gobhar a th’annad.” ’S iomadh caora phlucach a th’ ann, fhearaibh. ’N cuala tu, Mhurchaidh, ciamar a tha ’n leanabh aig Tormod Uidhisteach sin thall?

Murchadh—O cha ’n ’eil e dad na ’s fhearr. Bhuaileadh as e oidhche Haoine, ’s cha d’fhuair iad laic chadail leis ag éigheach ’s a’ rànail bho ’n uair sin.

Dòmhnull—Ah, mhic, cha bu toigh leam-sa móran a’ ràdh, bho ’n is e coigreach a th’ ann an Tormod bochd, ach ’s mór m’ eagal gu ’n do laigh an droch shùil air an leanabh leis mar a tha iad ag ràdh rium-sa. An robh ’chailleach sin shuas air a’ chreagan an rathad bho chionn ghoirid?

Barabal—Ud ud, a Dhomhnuill a nise, nach bi thu sàmhach. Nach garbh dhuit a bhi deanamh droch dhuine dhiot fhéin am measg do nàbuidhnean mar sin. Dé ’n gnothuch a th’ agad-sa ri cailleach no bodach fo na ghréin fhads’ a chumas iad uat fhéin.

Dòmhnull—O Bharabal, cum ort gu là mar a chanadh Iain Sheoc a bha ’n Cùl-a-choduin ach b’ àrd do ghuth fhéin ’n uair a bha’m <eng>“paddy”<gai> agad ’s an fhéith aig gàradh Chroir, agus tha fhios againn glé mhath có air a bha thu cur na coire.

Barabal—O tha mi ’cur Dia eadar mi ’s gach duine air an t-saoghal aig am bheil an droch shùil.

Dòmhnull—’S tusa dh’ fhaodas sin ma thogras tu, ach a cheart cho cinnteach ’s gu ’n tug iad “Domhnull Sgaiteach” orm sa mar fhar-ainm, tha ’n droch shùil ann.

Calum—Tha, gun teagamh sam bith, fhearaibh, agus ’n uair a bha mise aig an iasgach an uiridh, bha balach gasda á Barraidh anns an aon bhàta rium, agus bha e ’g ràdh rium gu ’n robh cailleach mhosach an ath-dhorus riutha aig an robh ’n droch shùil cinnteach gu leòr. Thainig i aon oidhche stigh air cheilidh orra, agus ’n uair a bha iad a’ bruidheann a null agus a nall, ’s a phiuthar bheag a bha mu cheithir bliadhna dh’ aois, a’ cluich timchioll air clach an teinntein, thuirt ise, “O nach gràdhach Peigi Bheag. Cha ’n fhaca mi boinne fala riamh na ’s bòidhche.” Mu ’n do thàrr a’ chailleach ghrànda ’casan a thoirt leatha, bhuaileadh as am pàisde le tinneas trom agus acain uamhasach, agus bha ’bràthair ag ràdh rium gn ’n cluinneadh tu ’n cnead a bha aice fada fada bho ’n tigh.

Dòmhnull—O mhic, ’s mise chreideas na h-uile facal dheth. Dé rinn iad rithe?

Calum—O chuir iad fios air an t-sagart, agus chuir e ’n ola-bhàis oirre, ach có thigeadh an oidhche sin fhéin ach MacGuirmein, an ceannaiche-siubhail, agus cha do thàrr e amharc oirre, ’n uair a dh’ iarr e orra uisge bharr airgiod a chrathadh oirre, agus toll a dheanamh ann a’ sia-sgillinn agus a cur air sreang mu h-amhaich. Rinn iad sin, agus chaidil a’ chaileag, agus bha i cho slàn ri breac na linne ’s a mhaduinn.

Dòmhnull—Tha fhios gu ’n robh. Rinn uisge ’n airgid an gnothuch air sùil rògach na caillich. Chunna sinn uair a bhitheadh Barabal fhéin a’ cur na sia-sgillinn anns a’mheis far am bitheadh i suidheachadh bainne <eng>“phaddy.”<gai>

Murchadh—Saoil sibh am bheil dad de ’n t-seorsa sin aig Nic Fhraing fhéin. Chuala mi gu ’n robh poca-buisneachd aice ’n crochadh os cionn an teine.

Dòmhnull—’S mise nach rachadh idir an urras oirre. Bithidh droch shùil aice ’n còmhnuidh air crodh Uisdean an uair a bhitheas i tighinn as a’ Mhòine. Fhearaibh, an cuala sibh riamh gu ’n do chuir a seanamhair a mach a’ cheist uair.

Barabal—Obhan, òbhan a Dhomhnuill, c’àit’ o ’n t-saoghal an cual’ thu sin?

Dòmhnull—Tà, chuala aig Anndra Uilleim a bha ’n Càrnis. ’S ann á Leabhar an Taisbeanaidh a thug i ’cheist—“Bha tosd air néamh mu thimchioll leth-uaire.” Dh’ eirich fear de na ministeirean agus thuirt e nach robh ’cheist freagarrach ’s nach robh duiligheadas sam bith aige-san an earrann a mhìneachadh do ’n bhean a dh’ eirich—gur h-e b’ aobhar tosd a bhi air nèamh nach robh boirionnaich ann aig an àm!

IAIN N. MACLEOID.


[TD 127]

[Leabhar XI. Ceud Mhìos an t-Samhraidh, 1916. Earrann 8.]

GARBH MAC STAIRN AGUS DUAL.

Dh’ imich Garbh mac Stairn agus Dual a dh’ fhaicinn Fhinn agus a threun fheara colgach, iomraiteach arm an gniomharaibh arm. Bha Fionn ’s an àm sin ’n a thigheadas samhraidh am Buchannti. ’N an turus d’a ionnsuidh, ghabh iad beachd air gach gleann agus faoin mhonadh, air gach allt agus caol choirean. Ghabh iad sgeul de gach coisiche agus gach fear a thachair ’n an còir. Ann an gleann nan cuach agus nan lon, chunnaic e bùth taobh sruthain; chaidh a steach, dh’ iarr deoch; dh’ eirich ribhinn a b’ aluinne snuadh a dh’ fhàilteachadh an turuis le sìth. Thug i biadh dhaibh r’a itheadh, dibhe ri h-òl; dh’ iarr sgeul le cainnt thlà. Bhuail gaol o a sùil an Garbh borb, agus dh’ innis cia as daibh. “Thainig sinn o thìr nan crann, far an lionmhor sonn—mac righ Lochlann mise—m’ ainm Garbh na’m b’ aill leat—esan Dual, o thìr nam beann, a thuinich an Albainn o thuath—a ghabhail cairdeis gun sgàth agus aoidheachd o ’n àrd righ Fionn, sid fàth ar turuis, a chiabh na maise—ciod am bealach am buail sinn? seol ar cas gu teach Fhinn, bi dhuinn mar iùl, us gabh duais.”—“Duais cha do ghabh mi riamh, ars’ an nighean bu bhlàithe sùil ’s bu deirge gruaidh; “cha b’ e sid àbhaist Theadhaich nam beann éilde, ’g am bu lionmhor dàimheach ’n a thalla, ’g am bu tric tathaich o thuath—ni mise dhuibh iùl.”—Gu gleann-sìth tharladh na fir; gleann an tric guth feidh is loin; gleann nan glas charn is nan sgor; gleann nan sruth ri uisg is gaoith. Thachair orra buaghar bhò, is rinn dhaibh iùl; thug daibh sgeul air duthaich nan creag, air fir agus air mnaibh, air fàs shliabh agus charn, air neart feachd, air rian nan arm, air miann sloigh, agus craobh-thuinidh nam Fiann.


[TD 129]

[Leabhar XI. Darna Mìos an t-Samhraidh, 1916. Earrann 9.]

MÒINE.

Arsa bodach còir, Gaidhealach air a cho’-la-déug ’sa chaidh, ’s e ’deanamh deiseil gu dhol dachaidh; “Ciod e nise air am bheil thu ’dol a sgrìobhadh anns an ath aireamh de ’n Deò? “Mòine” arsa mise. “Ma ta gu dearbh,” ars’ esan, tha éis cinn-teagaisg ort. Na ’n robh thu ann am poll-mòna a liuthad samhradh rium-sa bhiodh cùimhn’ aig do chaol-drom agus do dha shlinnean air. Is iomadh feasgar a bha mi seachd sgìth ’ga buain, ’ga cruachadh, agus ’ga tarruing dhachaidh, gun bhruidheann air mo dhragh ’ga dion o na ceàirdinnean—na meirlich! Ach ’s cinnteach nach deanar an gnothuch as a h-aonais, oir na ’m biodhmaid a’ freasdal a’ ghuail, ’s e cho daor, bhiodh creutairean air a’ meileachadh fad a’ gheamhraidh. Gabh air adhart a laochain; cha ’n fhàs do bhodhaig rag leis a’ pheann mar a dh’ fhàsas mo chruachanan-sa leis an toirisgeil, ach chì sinn dé th’ agad r’a ràdh air mòine. B’fheàrr leam gu ’m faigheadh tu mach inneal air choireigin a ghearradh i leis fhein, agus nach biodh agam-sa dheanamh ach ’na mo shuidh’ air bruaich a’feitheamh ri àm dìnnearach.”

Gun teagamh bha ’m bodach a’ bruidheann leis an eòlas a thig bho aithne cleachdaidh, oir tha obair na mòna sgìtheil fhad ’s a mhaireas i. Ach theid aig nigheanan is gillean òga, gu tric, an là a chur seachad gle shunndach le ceathramh, no dha òrain, gearra cainnt, no feala-dha. Mo thruaighe! cha bhi na gillean ach tearc am bliadhna. Sluigidh an cogadh iomadh balach eireachdail is flathail, mar sin bidh cagailt an sud ’s an seo fuar ann an seadh nach dean blàths an teintein suas.

Tha seanachaidhean a’ cur an cèill ’nan sgrìobhaidhean gu ’m b’ fhéudar do sheann luchd-àiteachaidh nam bailtean móra a thogadh ’san Aird’-an-Ear fada, fada, roimh linn Chriosda, cùl a chur riutha, agus a dhol air imrich gu ceàrnan eile. Cha ’n e gu’n robh iad na bu truaillidhe na cuid eile de ’n chinne-daonna, no gu ’n do thuit iad fo fhaobhar claidheimh an naimhdean, ach gu ’n do thachair cion connaidh. Anns na ceud linntean ’nuair a fhuair am fiadh-dhuine, an sealgair, agus na priomh-athraichean a mach an dòigh air teine a dheanamh, cha robh gainne connaidh orra. Loisg iad coilltean far am faighteadh iad, agus réitich iad an dùthaich gun chùram mu fhéum a’ ghinealaich a thigeadh ’nan déidh. Mar a bha linntean a’ dol seachad, agus slòigh a’ cruinneachadh gu bailtean a thogail, dh’ fhàs na h-ionadan far am faighte connadh gann, agus mean-air-mhean b’ fhéudar fhaotainn o àitean na b’ fhaide air falbh. Bha trioblaid is cosguis ceangailte ri seo. Gus an là diugh, a dh’ aindeoin innleachdan, tha e draghail ann an cuid de cheàrnan de ’n t-saoghal goireasan a ghiùlan bho àite gu àite. ’Nuair a dh’fhàs gnothuichean na bu trioblaidiche agus na bu duilighe, cha robh air ach bailtean móra a chaidh a shuidheachadh fada bho oir na mara a thréigsinn, ge bith cho breagh ’sa bha iad le ’m ballachan rìomhach. Thogadh Tadmor o shean anns an fhàsach. Cha ’n ’eil a làrach ri


[TD 130]

[Leabhar XI. Darna Mìos an t-Samhraidh, 1916. Earrann 9.]

fhaicinn an diugh. Tha sinn a’ leughadh an eachdraidh gu ’m bheil na fineachan is bochda ’nan cor ’san t-saoghal a’ cleachdadh gach innleachd is urrainn daibh air son connadh a chruinneachadh. Bidh na h-Innseanaich fhathast a’ tiormachadh buachar a’ chruidh. Cha ’n ’eil aig na h-<eng>Esquimaux<gai> ach buaic is ola; cha ’n’ eil seòl eile aca, oir cho fad ’s a ruigeas sealladh na sùla cha ’n fhaicear ach sneachd agus meallan reòdhta. Am measg móran de chinnich an diugh, gu h-àraidh a mhéud ’sa tha ag àiteachadh dhùthchanna teth, cha ’n ’eil gainnead connaidh a’ cur a bheag de dhragh orra ma gheibh iad na dh’ fhòghnas airson tigheadais. Mur a biodh ann ach sin, is gann gu leigeadh iad a leas a bhi ’deanamh earalas mu choinneimh na tha rompa. Ach an ceàrnan eile ’nuair a thòisich gniomhachas de gach seorsa a’ còmhdach na dùthcha, agus an lorg sin beairtean is obair ealanta a dh’fhéumas connadh a chum an cur air ghléus, b’ fhéudar innleachdan a chleachdadh air son bùrach is tolladh na talmhainn an tòir air gual. Mar tha fios againn uile ’se seo an connadh air a bheil a chuid is motha de Bhreatunn a’ cur féum an ceart uair, agus is ann a sior dhol an daoiread a tha e. Tha aon sochair aig Gaidheil na h-airde tuath a thaobh connaidh. Tha mòine gu leòr aca ach beag a nasgaidh an coimeas ri gual, ged tha dragh mu timcheall mu’m faighear a’ cruachadh agus a’ tarruing dhachaidh.

A nise ma bheir sinn tuaiream air a’ cheud seòrsa connaidh a ghnàthaich créutairean ann an ceud linntean an t-saoghail, cha bhi sinn fad’ am mearachd ma chanas sinn meanglain nan coilltean, agus an deidh sin nadur de mhòine. Math dh’ fhaoidte gu ’n do mhothaich cinnich nan seann linntean gu ’n robh criomagan àraidh de ’n fhearann freagarrach air son connaidh, mar a mhothaich na h-Arabianaich do ’n ghainmhich a dh’ fhàs mar nadur de ghloine am measg na luaithre an deidh teine a’ smàladh. Biodh sin mar a dh’ fhaodas e, faodar a chreidsinn gu ’m mothaicheadh truaghain a bhiodh an còmhnaidh air allaban o àite gu àite ri linn an t-sean t-saoghail, mar a rachadh criomagan tioram de’n talamh ’nan teine an drasda ’sa rithist. Cha bhiodh iad fad’ a’ tuigsinn gu ’n deanadh seo connadh ann an àm an fhéum.

Am measg nam muinntir a tha ’cur féum air mòine air feadh an t-saoghail, cha liomnhor iad a ghabhas móran suim de na h-aobharan a thug oirre fàs cho pailt ann an ceàrnan àraidh seach àitean eile. Tha mòinteach cho cumanta ’s gu bheil iad am barail gu ’m faighear i an ceàrn ’sam bith. Ach cha ’n ann mar sin a tha. Tha i na ’s pailte ann an roinnean fuara na talmhainn, agus ma gheibhear mòine an diugh ann an cuid de cheàrnan teth, is e is aobhar gu ’n robh na ceàrnan sin fuar aig linntean céin an t-saoghail. An uair a thachras gu ’m fàs luibhean de gach seòrsa, agus còinneach a chithear gu tric ann am boglaichean, grod, agus gu ’n teid an càrnadh suas r’a cheile troimh mhiltean thar mhiltean de bhliadhnachan, gheibhear mòinteach. Tha ’n tasgadh seo a sìor dhol air adhart air a shocair gun fhios duinn. Is anns na boglaichean seo a gheibh sinn an seòrsa còinnich ris an canar <eng>sphagnum<gai>, a thatar an diugh a’ meas ro fhéumail air son faothachadh lotan. Bha fios aig na sean Ghaidheil air an fhaothachadh a bheireadh plàsd còinnich do lot. ged tha lighichean ar n-àm a’ smaoineachadh gu ’r iad fhein a fhuair a mach an toiseach cho feumail ’s a tha <eng>sphagnum<gai>. Fàsaidh a’ chòinneach seo na ’s braise na luibh air bith am boglaich. Tha i còsagach ’na gné, mar sin leanaidh buigead na ’s fhaide rithe na còinneach de sheòrs’ eile. Tha ’taobh ìocrach a sior sheargadh ’s an bhuiglich. agus tha ’n taobh uachdrach a’ fàs gun tàmh agus ’ga shìneadh fein a mach cho fad ri ceithir troidhean ’sa bhliadhna. Cha ’n fhaic an t-sùil mhothachail ’san chruthachadh air fad ach atharrach agus seargadh. Nach e seo lagh Naduir?

Na’m biodh mòine freagarrach airson biadhadh an eich-iaruinn (mar a theirear), is cinnteach gu ’m biodh barrachd meas oirre. Co dhiùbh bhiodh i na bu daoire. Ach cha ’n ’eil a theas innte na chuireas an t-each-iaruinn na dheannaibh mar a ni gual, agus tha i cho tomadach agus gu feum i barrachd rùm na dh’ fheumas gual. Gidheadh dh’ ’fheuch a’ Ghearmailt féum a dheanamh dhi air na rathaidean-iaruinn, ged a b’ fhéudar daibh na cairtean-giulan a dheanamh na bu mhotha na b’ àbhaist, mu ’m faigheadh iad na dh’ fheumte de chonnadh. As deidh sin dheilbh iad innleachd airson a’ fàsgadh ’s a brùthadh a chum a tomad a lughdachadh. Sheòl sin iad gu bhi ’ga cìreadh is ’ga stròiceadh as a cheile airson féum eile a dheanamh dhi. Tha e coltach gu bheil feartan ann am mòine, troimh nan stuthan a tha measgaichte innte, a ni fhathast i na’s féumaile na bhi ’ga buain air son connadh a mhàin. Anns an linn ’sa bheil sinn beò, faodar a ràdh ann an seadh nach h-eil ceann-criche air na h-innleachdan a fhuaireadh a mach a chum math an t-sluaigh. Cho fad air ais ri 1810 thionndaigh daoine geur inntinneach an aire air na bha ’n tasgadh ann am mòine, agus tha ’n t-àl a thainig ’nan dèidh aig an obair cheudna. Tha ’mhuinntir is ealanta an eòlas a’ tolladh anns gach ni le ’n gloineachan-fiosrachaidh air a leithid a dhòigh agus nach cuir dad ’sam bith annas oirnn. Da fhichead bliadhna agus a sia roimh an diugh, dh’ fheuch <eng>Sir<gai> Seumas Mac Mhathain an Leodhas <eng>paraffin<gai> agus céir a tharruing á mòine, ach b’ fhéudar stad an uair a fhuaireadh a mach tobraichean <eng>petroleum<gai> an America. Chosd <eng>Sir<gai> Seumas móran airgid a’ sabaid ri boglaichean Leodhais a thiormachadh,


[TD 131]

[Leabhar XI. Darna Mìos an t-Samhraidh, 1916. Earrann 9.]

agus cha robh ann ach call air a’ cheann mu dheireadh,

Ann an ceàrnan de ’n Eorpa tha na h-uiread de nithean ’gan deanamh air na gheibhear á mòine. Ann am mór roinnean na Gearmailte, thatar a’ figheadh bratan-ùrlair, bratan-folaich, agus earraidhean bho na freumhan a thatar a’ faotainn ’san mhòine, agus tha ’n obair sin ’na meadhoin beartais do ’n t-sluagh. An uair a bha ’n cruinneachadh mór ris an canar <eng>Exhibition<gai> ann a Bhienna o chionn sheachd bliadhna deug chunnacas le ioghnadh tigh ann a chaidh a thogail gu rìomhach le mòine—ullaichte air mhodh àraidh air a shon—agus cha ’n e mhàin sin, ach bha ’n àirneis a bha ’na bhroinn air a deanamh o na tharruing iad á mòine! Ni daoine sgileil nadur de thaois di, agus brùthaidh iad ri cheile i cho teann agus gu ’m fàs i coltach ri fiodh liobhta cho dubh ri <eng>ebony<gai>. Gabhaidh i cumadh no dreach ’s am bith a chuir oirre. Tha i freagarrach air son paipeir a dheanamh, agus tha móran de sin ’ga dheanamh anns na h-uiread a’ cheàrnan de ’n Eorpa, ach Breatunn a mhàin a tha ’n còmhnaidh air deireadh air càch ann an innleachdan oibreach. Sin agaibh beagan de ’n t-saibhreas a tha folaichte ann am mòine, ged nach ’eilear a’ cur féum oirre ’nar tìr-ne ach air son connaidh.

Thug daoine fiosrachail an aire o chionn fada gu bheil buaidh chomharraichte ceangailte ri mòine, a thaobh na stuthan a tha innte, a chum nithean a chumail o ghrodadh. Tha mhuinntir aig a bheil ùigh do àrsaireachd, agus a bhios a’ bùrach mu chreagan, mu bhruachan, agus mu sheann laraichean gu tric ag amas air rudan a bha ’n tasgadh, no tiodhlaichte, fo bhruachan mòinteich ré móran bhliadhnachan, agus ged chaidh na ceudan bliadhna seachad cha mhothaichear mùthadh orra. Tha e air a dhearbhadh nach tachair malcadh do uisge mòinteich. Mhothaich Caiptein Cook seo am feadh ’s a bha e an tòir air uisge ann an aon de na h-eileanan fuara a mach o cheann-a-deas America, Lion e baraillean dheth, agus bha e cho blasda ’nuair a’ rainig an sgioba dùthchanna teth ’s a bha e ’nuair a chuireadh ’s an bharaill ’e. Tha stuth àraidh ann an uisge mointeich a tha ’ga shàbhaladh o ghrodadh—sùgh a tha tighinn as a’ mhointeich fhein. agus a tha ’na gné.

Ni mòine deagh inneir airson fearann criadhach, righinn, leanailteach ri soc a’ chrainn. Mar sin tha meas aig tuathanaich tuigseach an diugh air mòine thioram. Pronnaidh iad i airson a’ cur fo ’n chrodh ’s an bhathaich. Tha oibrichean-iaruinn a’ cur féum oirre ’nuair a bhios leaghadh a’ dol air adhart, agus airson faobhar a mhaireas a chur air sgèanan. Tha daoine foghluimte a’ deanamh a mach gu bheil deatach na mòna fallain, agus gu ’r e sin aon de na h-aobharan a tha eifeachdach a chum slàinte an t sluaigh air a’ Ghaidhealtachd a dh’ aindeoin an t salchair a mhothaichear mu ’n tighean. Co dhiùbh tha seo fior no nach eil, cha ghabh e àicheadh nach faicear a’ còmhnaidh anns na tighean dubha gillean sgairteil agus caileagan breagh, aighearach. Ma tha ’n toit’ g an cuideachadh, tha gu leòr aca dhi air amannan. A dh’ aon rud cha ’n ’eil i cho salach ri toit a’ ghuail, agus mur a’ còrd i riutha cha ’n ’eil aca ach céum a ghabhail gu cnocan mu choinneimh an doruis, agus suidhe ’s an àileadh nach faighear am baile mór.

A nis ma tha mòine cha féumail ’sa thatar a’ cumail a mach, tha e ’na ioghnadh nach do ghabh ar Rioghachd barrachd suim di, agus nach do chuireadh oibrichean air chois feadh na Gaidhealtachd mar a rinneadh an ceàrnan eile de ’n t-saoghal. Gidheadh ma thachras seo, math dh’ fhaoidte nach bi suidheachadh a’ Ghaidheil dad na ’s fheàrr dheth a thaobh connadh, oir fàsaidh mòine daor. Ma tha dùthchannan eile ’ga cur gu leithid a bhuil, cha ’n ’eil e soirbh a thuigsinn c’ arson tha Breatunn air deireadh mu ’n chùis, mar a tha i an diugh a thaobh dhathan rìomhach, agus air an aobhar sin an eisimeil na Gearmaiite.


[TD 133]

[Leabhar XI. Darna Mìos an t-Samhraidh, 1916. Earrann 9.]

COMHRADH.

LE COINNEACH DOMHNULLACH, Cunndainn.

Choisinn an comhradh so a’ cheud duais aig Mòd Litreachais, 1915.

Comhradh àbhachdach eadar Alasdair Ruadh agus Dòmhnnll Bàn.

Alasdair Ruadh—Cha bhi mi ’gròcadh.

Dòmhnull Bàn—C’ar son a bhiodh? Thigibh a nios Alasdair, agus deanaibh suidhe.

Alasdair—Tha mis a’ tighinn gu h-athaiseach. Nach ’eil agad ach thu fhéin?

Dòmhnull—Cha ’n ’eil.

Alasdair—C’ àite ’n do chuir thu a’ bhean?

Dòmhnull—Chaidh i null rathad Inbhirnis an diugh a cheannach goireas do ’n taigh. Tha bùth ann an sid an drasd, agus gheibh sibh rud sam bith a tha innte air son sia sgillinn agus bonn-a-sia.

Alasdair—Féumaidh am bonn-a-sia a bhi ann. Ach an d’ fhairich thu gu dé seòrsa rud a tha iad a’ cumail anns a’ bhùth annasaich sin.

Dòmhnull—O! tha iad a’ cumail iomadh rud féumail ann—miasan, ’us ùird, tuaghan ’us spaidean, ’us rudan mar sin.

Alasdair—An d’ fhairich thu am beil iad a’ cumail barachan innte?

Dòmhnull—Cha d’ fhairich. ’S cinnteach nach eil féum bara oirbh; suarach cho fad ’s bho chunnaic mi sibh a’ ceannach bara ùir de <eng>roup<gai> Mhic-an-Tòisich.

Alasdair—Ma chunnaic, cha ’n ’eil dad di air sgéul an diugh.

Dòmhnull—Gu dé thachair di?

Alasdair—Thachair an tubaist. An là ud a bha mi a’ tighinn dhachaidh bho ’n t-Sealladh Spréidhe, chaidh mi steach a choimhead air Iain Gobha gus am faiceadh e a’ chearc, ’san coileach a fhuair an tucaid dhearg—a’ chiad duais, agus dh’fhàg mi am bara, ’s na bh’ ann aig taobh an rathaid mhòir. Fhad ’s bha mis a stigh chaidh carabad ola seachad, agus nuair a thainig mi a mach bha ’m bara, ’s na bh’ ann ’na bhloighean aig taobh an rathaid.

Dòmhnull—Na ’n robh sibhse air an àireamh ac’ a ghabhail bheireadh sibh air na h-uaislean an call a phaigheadh.

Alasdair—Uaislean! ceàrdan, cead na cuideachd! Tha na h-uaislean ceart furasd’ am faineachadh.

Dòmhnull—Cia mar sin?

Alasdair—Innsidh mi sin dhuit. Chaidh an t-Uachdaran còir againn fhìn seachad là roimh ’na charabad, agus mharbh e gun fhios da cearc leis a’ bhàntraich bhig a bha sgrìobadh air an rathad mhór. Chuir e stad air a’ charabad anns a’ mhionaid, agus chuir e’n stiuradair gus an dorus leis a’ chirc mhairbh agus bonn leth-chruin.

Dòmhnull—Bha sin uasal cheana. Ach gu dé seòrsa circ a tha agaibh Alasdair?

Alasdair—Tha seòrsa ùr a thainig bho America air ainm—<eng>Rhode Island Reds<gai>.

Dòmhnull—’S cinnteach gu ’r ann a mach bho na h-Innseanaich Ruadha a thainig iad.

Alasdair—Tha, mi coma ged b’ ann a mach bho na daoine dubha a thigeadh iad, fhad ’s a blieireas iad gu math.

Dòmhnull—Am beil iad math air breith?

Alasdair—Tha ainneamh, dà unnsa anns a h-uile h-ugh.

Dòmhnull—Cha robh fhìos agam gu seo gu ’n robh iad a’ cothromachadh nan uighean; ach chuala mi bho chionn ghoirid gu ’n robh iad a tomhas, agus a’ cothromachadh na cloinne anns na sgoiltean.

Alasdair—’Se sin obair as gàbhaidh na bhi a’ cothromachadh nan uighean. Tha mis a’ cantainn riut gu ’r e obair gle mhi-nàdurrach a th’ ann a bhi ’cur cloinne air sligean. Gu de ’n t aobhar a th’ aca air son a bhi ris a’ chleachdadh ùr seo?

Dòmhnull—Tha iad an dùil gu ’m beachdaich iad na ’s fheàrr air fallaineachd na cloinne, agus co dhiùbh am beil iad air an àrach ceart, no nach eil.

Alasdair—Agus an ann a réir an tomaid a bheir iad eòlas doibh. An neach a ’s motha chuidream an e sin an neach is motha a gheibh foghluim?

Dòmhnull—Cha ’n e. Ach tha iad a’ deanamh a mach gu ’r e ’n neach as tapaidhe a bhitheas, agus is motha a dh’ itheas de bhiadh, gu ’r e ’s fheàrr a ghabhas fhoghlum.

Alasdair—Tha iad fada am mearachd ma ta. Ged a bheireadh thu fhéin an còrr bìdh do throichean an toireadh sin air gu ’m fàsadh e oirleach na bu mhotha na bha e roimh?

Dòmhnull—Cha do smuainich mi air sin. Chuala mi naigheachd ùr eile là roimh. ’S dòcha leam gu ’m beil iad a’ dol a tboirt speuclairean agus fiaclan ùra do ’n chloinn a nis.

Alasdair—Thalla! Thalla! A dhuine cha robh thu riamh gun do bhraich ’s a’ mhuillean. Cha ’n iongantach cloinn an làtha ’n diugh a bhi àilleasach. B’ fheàrr dhoibh pailteas lite ’us


[TD 134]

[Leabhar XI. Darna Mìos an t-Samhraidh, 1916. Earrann 9.]

bainne a thoirt dhoibh, agus cha ruigeadh iad a leas fiaclan ùra a reisd.

Dòmhnull—Cha ruigeadh. Faodaidh iad an lite ’sam bainne a shluigeadh mar a thig e as a’ mheis. Cha ruig iad a leas a bhi ’ga phronnadh, ’s ga chagnadh mar a dh’ fhéumas iad a dheanamh air aran tioram no mairtfheòil ruighinn.

Alasdair—Na ’m bitheadh iad air an àrach le lit’ ’us bainne chuireadh e smior, ’us spionnadh annta, agus bhitheadh clann an làtha ’n diugh cho càlma ’s a bha ar sinnsrean. Chagnadh ar sinnsrean an t-aran ruighinn eòrna mar a chagnas iad briosgaid an diugh.

Dòmhnull—Tha sibhse a reisd de ’n aon bheachd ri Mòraìr Ròisberi.

Alasdair—Ciod am beachd a th’ aige-san?

Dòmhnull—Bha e a’ cantainn bho chionn ghoirid gu ’r ann air lite agus bainne, agus Leabhair Aithghearr nan Ceist a bha ’ghinealach-san air an àrach, ach ginealach an làtha ’n diugh gu ’r ann air té, agus cluich ball-coise a bha iad air an àrach, agus gu ’n robh a’ bhuil ann.

Alasdair—B’ fhìor dha e. ’S e duin’ uasal gle ghlic a tha ’nn am Mòrair Ròisberi; cha’n’eil esan air son nan cìs àtharrachadh.

Dòmhnull—Cha d’ thuirt mi gu ’m beil sin ’na chomharradh air gliocas mór. Tha e gle chruaidh ormsa nach urrainn domh baraille sgadain, no bolla buntàta a reic anns na dùthchannan céine gun chìs throm a phaigheadh, agus gu ’m faod iadsan na thoilicheas iad a reic an seo saor bho chìs.

Alasdair—Cha ’n ’eil mi a’ faicinn cruais ’sam bith mu ’n cuairt da. ’Nuair is mòtha a chuireas iadsan an seo ’s ann as mòtha a bhitheas againn, agus ’s ann is saoire a gheibh sinn ar teachd-an-tìre.

Dòmhnull—Ach! gu dé math dhomhsa a bhi bruidhinn. Tha sibhse mar as àbhaist ann ’ur seann <eng>radical<gai> dugharra.

Alasdair—<eng>Ridicule<gai> ann no as, cha bhitheadh e ceart cìs a chur air aran an t-sluaigh.

Dòmhnull—Ach Alasdair, an robh móran còmhstri aig an t-Sealladh Spréidhe a bha ’n sud?

Alasdair—Bhà, an t-uamhas. Bha co-fharpaisean ann air son each, crodh, ’us caoraich, agus air son bleoghann a’ chruidh.

Dòmhnull—Tha iad air fàs gle ghéur mu’n a’ chrodh bhainne a nìs.

Alasdair—Cha ’n ’eil sin gun fhios domh idir.

Dòmhnull—Chunnaic mi anns a’ phaiper naigheachd an là roimh gu ’n robh duine foghluinte anns an taobh deas a’ cantainn gu ’m bu chòir do bhrigis gheal a bhi air leth-deiridh na boin ’nuair a bhitear ’g a bleoghann, air son am bainne a dhion bho na biastan lobhte, neo-fhaicsinneach a tha gabhail fasgaidh anns a’ chalg.

Alasdair—Agus cia mar a bha mis a’ dol a dh’ ionnsachadh do ’n bhó a cas a chuir ann am brigis trì uairean ’s an làtha.

Dòmhnull—Cha ruig sibh a leas sin a dheanamh. Faodaidh sibh a cheangal oirre le ìallan, ’us butannan.

Alasdair—Cha robh mise na mo bhalat ro mhath riamh ma ta, agus an là a thig e gu sin, cha bhi mi a’ bleoghann boin idir.

Dòmhnull—Ach gu dé a tha sibh a saoilsinn de Achd an Urrais Alasdair?

Alasdair—Na bì a’ bruidhinn rium mu dheidhinn. Sin an t Achd as lugha orm air an cuala mi iomradh riamh.

Dòmhnull—Ged tha, tha e glé fhéumaile ’nuair a thig tinneas an car duine gu ’m faigh e deich tasdain ’san t-seachdan, an lighiche, agus iochd-shlaintibh saor.

Alasdair—Cha ’n ’eil iad cho saor ’sa tha thu ’m barail. Tha e glé chruaidh ormsa an là a bhitheas mi ag obair domh fhìn, gu ’m féum mi seachd sgillinn a phaigheadh, agus an là a bhitheas mi ag obair do ’n uachdaran nach ruig mi leas a phaigheadh ach gròt. An duine a rinn an t-Achd sin cha do bhreithnich e ceart air idir, idir.

Dòmhnull—Ma ta, ’s e an duine mór sin Lloyd Mac Sheòrais a rinn e.

Alasdair—Tha mi coma co rinn e. Bha tinneas ann riamh; ach cha robh dol air urras uime.

Dòmhnull—Agus ma thig Achd na Brigise Gile a mach Alasdair, ciod a ni sibh leis a’ bhó ’nuair a sguireas sibh de bhi ’ga bleoghann?

Alasdair—’S math a tha fios agam air sin. Cuiridh mi laoigh ’g a cnamh, ’us paighidh sin a cheart cho math mi, o ’n tha pris nan laogh ag éirigh.

Dòmhnull—Tha mi toilichte sin a chluinntinn ma ’s e ’n fhìrinn a th’ ann.

Alasdair—An fhìrinn ghlan. Tha fios agam gu ’n d’ fhuair iad uidhir ri ciad, ’us dà chiad punnd sasunnach air an son aig <eng>roup<gai> a bha am Peairt bho chionn ghoirid, agus na ’n àraichinn-sa beathaichean de ’n t-seòrsa sin gheibhinn an leithid cheudna orra.

Dòmhnull—Ubh! Ubh! cha bhitheadh fios agaibh cia mar a chaitheadh sibh an t-uamhas airgid sin.

Alasdair—’S ann agam fhìn a bhitheadh. Bheirinn a sheilbh socair do mo sheana chnàmhan, agus “ann an dùbhlachd garbh a’ Gheàmhraidh” rachainn air turus gu dùthaich bhlàth, coltach ris a’ chuthaig.

Dòmhnull—Dh’ fhaodadh sibh a dhol air astar sgéith còmhla rithe cuideachd na ’m faigheadh sibh beairt-adhar.

Alasdair—Cum bhuamsa na h-innealan mi-


[TD 135]

[Leabhar XI. Darna Mìos an t-Samhraidh, 1916. Earrann 9.]

chneasda sin; cha chuirinn cas annta air son an t-saoghail.

Dòmhnull—Pif! siubhlaidh iad leotha an diugh cho réidh ’s a dh’ fhóghnas, agus ni iad rud nach fhaca mi cuthag a deanamh riamh, ni iad car-a-mhuiltean ’s an adhar, agus siubhlaidh iad air an druim leotha leis an taobh-fodha os an cionn.

Alasdair—Ni iad rud eile leotha nach cuala mi gu ’n d’ rinn cuthag riamh. Theid iad á alt na h-amhaich leotha, agus uairean eile falbhas i na lasaraichean anns an adhar. Thoir dhòmhsa an talamh cruaidh fo mo chasan, agus gheibh thu fhéin am beairt-adhar ma tha tlachd sam bith agad innte.

Dòmhnull—’S ann as fheàrr duinn le chéile fuireach aig a’ bhaile an dràsd gus an teid ceann air a’ chogadh oillteil a th’ air feadh an t-saoghail.

Alasdair—Tha thu ceart a charaid. Cha bhitheadh e sàbhailt a dhol air astar anns na dùthchan céine an diugh. Cha shaoileadh iad nì dheth peileir a chuir unnainn.

Dòmhnull—Na ’n saoileadh na Gearmailtich gu ’r e gòrradair a bha umaibh, chuireadh iad an gunna ribh ann am mionaid.

Alasdair—Cha shaoileadh iad dad de sin. Sluagh borbanach an-iochdmhor a th’ annta; cha chualas an àicheadh riamh.

Dòmhnull—Sin agaibhse toradh an droch eisimpleir a tha an Luchd-Riaghlaidh a’ toirt dhoibh, agus gu h-àraidh an Céasair mosach.

Alasdair—Ho! ho! ged tha, Leig thusa leis. Cha do shoirbhich an t-éucorach riamh agus cha shoirbhich esan. Dh’ fhaodadh gu ’m bidh esan air a cheannsachadh na ’s luaithe na shaoileadh tu. Gheibh Arm nan Càirdean làmh an uachdar air aig a’ cheann thall.

Dòmhnull—’S fhiadhaich coltach an duine an Céasair sin. Fhuaìr mi paiper an là roimh ris an can iad an <eng>Sketch<gai> agus tha a choltas air a dhealbhadh ann gu gasda.

Alasdair—Faic sealladh dheth?

Dòmhnull—Sin agaibh e anns an teis mheadhon. Chi sibh feusag a bhil-uachdair tionndadh an àird ri taobh a shròin coltach ri tosgan cullaich.

Alasdair—O! an e sin bradaidh grànnda. Gu dé an dà shuil cholgarra a tha ’na cheann. ’S ann a tha mis a’ sàmhlachadh feusaig a’ bhil-uachdair aige ris an fhriogh-nimh a bha an torc Dhiarmaid. Saoilidh tu gu ’m beil an droch bhith tighinn a mach air bhàrr gach ròineag dheth.

Dòmhnull—Tha gu leòr de ’n droch bhith ann; ach mu ’r tigeadh e a mach, ach air bhàrr fheusaig cha robh comas air.

Alasdair—Tha thu ceart. Ach bidh là ’g a chunntadh, ’us là ’g a phaigheadh, agus is cruaidh a dhiolas esan air a shon fhathast.

Dòmhnull—’S mór an call, ’s an éiginn a ni na Gearmailtich air muir, agus tìr mus tig sin.

Alasdair—Faodaidh iad gu leòr a’ chall a dheanamh air tìr; ach fior ghealtairean a th’ annta air a’ mhuir. Tha ’n càbhlach mór aca ’na laidhe a stigh fo dhion nan gunnacha móra anns a’ chaladh bho shìn an cogadh. Cha d’ thainig a mach ach an còrr thé dhiubh, agus cha robh iad fad a’ gabhail an ruaig ’nuair a chunnaic iad loingeas mhór Bhreatunn air an tòir.

Dòmhnull—Cha tig aon a mach ach an culaidh-fo-thuinn. ’S iongantach an t-innleachd an culaidh sin fhéin. ’S ann a tha mi ’g a sàmhlachadh ri muc-mhara mar a shiubhaileas i a’ sealg anns an fhairge; agus cuireas i urchair anns a’ long-mhallairt cho luath ris a’ long-chogaidh.

Alasdair—’S ann a tha mise ’g a sàmhlachadh ri easgainn mar a theannas i steach ris a’ chladach, a’ rannsachadh gach caolas, ’us baigh. Cha teid fhiachainn as bhuaithe.

Dòmhnull—’S iongantach an caithe-beatha a th’ aig an easgainn fhéin. Bha mi a’ léughadh ann am paiper an là roimh gu’r ann am meadhon a’ Chuain Siar a tha iad air am breith, agus coimhead sibhse cha mhòr sruth no òb anns an dùthaich anns nach eil iad. Nach iomlaideach an turus a dh’ fhéumadh a bhi aice.

Alaidair—Na creid thus a h-uile rud a leughas tu. Dh’ fhaodadh mus tig ùine glé fhada gu ’n leugh thu rud a bhios calg dhìreach an aghaidh sin. Tha cuimhne agamsa ’nuair a bha mi ’nam bhalachan bha seann each crùbach aig m’athair, a thuislich air bruthach locha bhig anns a’ mhòintich, agus bha e bàite anns a’ pholl. Thachair seo anns a’ Gheàmhradh, agus an ath Shàmhradh bha ’n loch beò le easgannan, agus bha ’n t-àllt beag a bha ruith aisde gu ruig a’ mhuir breac leotha.

Dòmhnull—Bha iad ag itheadh closach an eich.

Alasdair—Ud! cha robh. Ach a h-uile gaoisid a bh’ anns an each thionndaidh e gu bhi ’na easgann.

Dòmhnull—O Alasdair! Tha e trom orm sin a chreidsinn.

Alasdair—Dean an rud a thogras tu; ach chunnaic mise na h-easgannan le mo shùilean. ’S fhéudar dhomh a nis a bhi a’ triall dhachaidh o ’n tha ’n oidhche ’fas anmoch.

Dòmhnull—Cha ’n eagal duibh.

Alàsdair—Tha mi air son an taigh a’ ruigsinn ged tha mus teid a’ gheallach fodha.

Dòmhnull—Theid mi fhìn caob de ’n rathad còmhla ribh, dh’ fhiachainn an coinnich mi a’ bhean. Tha mi a’ gabhail fior iongantais nach eil i a’ tighinn.

Alasdair—Thig ise air a socair fhéin. ’S iomadh gnothuch a bhios aig na mnathan ’nuair a theid iad ’na bhaile-mhargaidh.


[TD 136]

[Leabhar XI. Darna Mìos an t-Samhraidh, 1916. Earrann 9.]

Dòmhnull—Cha do leag mis á mo chùimhne fhàthast an troimh chéile anns an robh mi a’ bhliadhna roimhe ’nuair a chaidh i ’na bhaile.

Alasdair—Gu dé an troimh-chéile a bh’ ann?

Dòmhnull—Bha mis air m’ fhàgail aig an taigh leam fhìn, agus ’nuair a thainig an oidhche bha mi air mo thurraman air ais, agus air adhart gus an dorus dh’ fhiachainn am faicinn i a’ tighinn, agus cha ’n fhaiceadh sealladh. ’S ann a b’ fhéudar domh reisd falbh ’na coinneamh mu mheadhon oidhche, o ’n bha eagal orm gu ’n do thachair alltapadh dhith; ach cha deach mi fada ’nuair a chuala mi mo bhàintighearn a’ tighinn, ’us crònan òrain aice.

Alasdair—Bha cùisean a’ taitinn ribhe.

Dòmhnull—“C’ àite fo ’n adhar,” arsa mise rithe, “an d’ fhuirich bhu gus an àm seo de ’n oidhche?” “’Sann as bochd,” ars’ise, “nach robh sibh còmhla rium,” ’s i a’gàireachduinn. “A bhoirionnaich gun nàire,” arsa mis, “cha ’n e aobhar gàire a th’ ann.”

Alasdair—C’ àite ’n d’ fhuirich i cho anmoch sin?

Dòmhnull—Dh’ fhuirich aig Mòd a’ Chomuinn Ghaidhealaich. Bha Ruairidh Mac Leoid an sin a’ seinn nan òran briagh’ Gaidhlig, agus dh’ fhuirich i ann gus an do sgaoil iad.

Alasdair—’S dòcha leam gu ’r e fìor sheinneadair Gàidhlig a bha an Ruairidh.

Dòmhnull—Faodaidh sin a bhi; ach bha coire no dhà agam fhìn da.

Alasdair—Ciod na coirean a bhitheadh agadsa dha?

Dòmhnull—Tha aon choire agam a chuala mo dhà chluais. Cha sheinn e ach rann no dha de òran.

Alasdair—An ann da rìreadh.

Dòmhnull—An là a chuala mis e, sheinn e dà òran—“Cead deireannach nam Beann,” agus “Mairi Bhan Og;” ach cha do sheinn e ach dà rann de Mhairi Bhan Og, agus tha seachd rann deug innte.

Alasdair—Ceann an aigh Ruairidh! Cò shaoileadh sin dheth?

Dòmhnull—Rud eile. Cha shaoilinn gu ’n cuireadh e ar cànain mhuirneach fo uidhir a’ dhi-measa, agus gu seinneadh e na h-òrain ghòrach aig Harry Lauder ann an Gàidhlig. Nach suarach leat fhéin a bhi ’cluinntinn an òrain sin “Sguir de do dhiocladh a Sheoc” ann an cànain ghrinn na Gaidhlig?

Alasdair—Seadh gu dearbh. ’S ann a tha ’n dàrna rud a’ fanaid air an rud eile.

Dòmhnull—Bidh mi nis a tilleadh Alasdair, o ’n tha mi a’ faicinn a’ bhean a’ tighinn thall air an fhrith.rathad, agus tha eagal orm gu ’n ruig i ’n taigh romham. Oidhche mhath leibh, agus greas oirbh air ais.

Alasdair—A h-uile h-òidhche dhuit a bhròinean, mar sin fhéin.


[TD 145]

[Leabhar XI. Treas Mìos an t-Samhraidh, 1916. Earrann 10.]

DH’ FHAODADH E BHITH.

Bu chiatach an smuain a chinn an inntinn a’ bhàird Shasunnaich, Tennyson, an uair a sgrìobh e: <eng>“A sorrow’s crown of sorrows is remembering happier things.”<gai> Cha ’n ’eil aon againn a dh’ fhairich a bheag no mhór de na tha fillte ’san ràdh seo nach aontaich gu’r h-e an doilgheas a tha comh-naisgte ri bhi cùimhneachadh air an t-sonas a bhà, coron-cinn bròin.

Bha là bruicheil foghair ann, agus bha na buanaichean trang ris a’ choirce. Bha Mairi-nic-Choinnich (Màshag mar a theireadh cailleachan a’ ghlinne) a’ faireachadh na bruichealachd cho math ris a’ chloinn a bha fo ’cùram ann an sgoil a’ chlachain. Chiteadh brogaich bheaga a’ turraman ’s a’ miananaich air na suidheachain agus a’ tionndadh dhuilleagan gun fhios c’ arson; an dràsda ’s a rithist ag amharc troimh na h-uinneagan, mi fhoisneach gus an tigeadh an uair a bheireadh saorsa dhaibh gu bhi a’ ruith ’s a’ ruagail, a’ cluich falach-fead mu na h-adagan. Fhuair iad cobhair na àm, agus an tiota bha ’n taigh-sgoile falamh. Sios am bruthach, mar sgaoth de sheilleanan, ruith a’ chlann le iolach is le aighear a’ deanamh dìreach air na buanaichean. Nach taitneach an sealladh, aighear neo-chiontach chloinne bige, gu h-àraidh air cliathaich cnuic.

Shocraich Mairi i fein ’na cathair, agus phaisg i a dà laimh mu chùl a cinn, mar gu ’m biodh i ’g a faireachadh fein rag, agus gu ’m b’fheàird i a bodhaig altachadh. Bha i fann leis an sgìos nach tuig aon ach a neach a bhios o bhliadhna gu bliadhna a’ strì ri teagasg cloinne. Is cinnteach gu ’m biodh na buanaichean sgìth cuideachd aig a’ cheann thall, ach cha b’ ionann gnè an sgìos sin agus sgìos leithid Mairi. Bha e ’na chùis-ioghnaidh do mhuinntir a’ ghlinne gu ’n gabhadh sgìos no fannachadh tighinn an còir bana mhaighstir sgoile ’na suidhe gu seasgair ag éisdeachd ri cloinn a’ leughadh. Air an aobhar sin cha robh bheag de chom-fhaireachadh aca rìthe, ge bith cho caoimhneil sa bhiodh iad mu rudan eile, agus bha iad sin. Nach robh taigh saor agus pàidheadh suidhichte aice? “Ciod e an còrr a bhiodh a dhith air <eng>leddi<gai> ’sam bith,” ars’ iadsan. Cuin a thuigeas muinntir nach ann le aran a mhàin a bheathaichear an creutair? Airson bòrd na sgoile, cha do mheas na buill gu ’n robh e mar fhiachaibh orra a dhol na b’ fhaide a thaobh an dleasnais na gach innleachd a chleachdadh airson cìsean a lùghdachadh. Bha barrachd ùidh aig a’ mhaor air gamhna agus muilt, na bh’ aige air nithean a bhuineadh do adhartachadh na sgoile, agus bha am ministear, an duine còir, toilichte le cùisean mar a bha iad; ach an t-seinn. B’e mhiann (na’n aontaicheadh Mairi leis) gu ’n ionnsaicheadh i do ’n chloinn sailm agus laoidhean an àite na h-orain Bheurla agus na luinneagan Gaidhlig a bhiodh iad a’ cleachdadh. Cha ’n fhaodar a’ ràdh gu ’n d’ thainig i geàrr ’na dleasnas a thaobh nan salm, ach bha fìor ùidh aice de na h-òrain Ghaidhlig, agus bha


[TD 146]

[Leabhar XI. Treas Mìos an t-Samhraidh, 1916. Earrann 10.]

guth grinn aic’ air an son. A bharrachd air sin bha i ealanta ri ’n cluich. Cha mhór nach do ghabh buill a’ bliuird an dearg chaothach an uair a dh’ iarr i òrgan beag air son na sgoile. “Rud gun chéill,” ars’ an ceannaiche, a bha na eildear, “faoineas is peacadh.” Cha robh guth gu ’n robh piano aige fhein agus aig a’ mhinistear air son an cloinne. Bha brogaich na sgoile cho làn de cheòl ’sa a bha na h-eòin a bha ceilearadh mu ’n cuairt daibh, agus am fear aig nach robh fìdeag, bha feadan. Chaidh an t òrgan a thoirmeasg, ach chum ise air a dòigh fhein.

Dh’ fhan Mairi fad an fheasgair ’s an taigh-sgoile a’ sgioblachadh ’sa’ cur nithean an òrdugh airson a’ cheasnachaidh a bha dlùth. Chuir i a h-uile dad ’na àite fhein mar a b’ àbhaist, oir bu chomharradh oirre nach faighteadh sgòd air ni ’sam bith ris an cuireadh i a làmh. Ghlas i an dorus agus ghabh i suas am bruthach cas air a socair gu h-àite còmhnuidh—cha ’n fhaodar am facal blàth sin, “Dachaidh,” a chantuinn ri àite taimh an dìleachdain. Air an fheasgar seo gu h-àraidh, bha i fo throm smuain, agus ma dh’ fhaoidte na ’m feòraichteadh dhith c’ arson, nach rachadh aice an gnothuch a mhìneachadh ’na fhad ’s na leud. Is dòcha gu ’n d’ fhàg an sgìos agus a’ bhruichealachd fann i, agus an uair a bhios a’ bhodhaig ’na leithid sin de chor, tha e buailteach do ’n inntinn tòiseachadh air meòrachadh mu nithean. Bha ’ghrian a’ tearnadh ’na glòir gu h-ionad ’s an Iar—grian a da fhichead bliadhna! Chuir e smaointean oirre. Thug i thairis a’ chuid a b’ fheàrr de h-òige do chloinn a’ ghlinne, a’ strì ri bhi stiùradh chàich anns an t-slighe a bha ’treòrachadh gu adhartas saoghalta, ged nach robh dùil aice nis gu ’n cuireadh cùibhle an fhortain car fàbharach tuilleadh d’a taobh-sa. Ach b’e ’dleasnas e, mar is e dleasnas cheudan eile a thagh an dréuchd cheudna. Choimhlion i an dleasnas sin gun mheang. Grian a da-fhichead bliadhna a’ dol as an t-sealladh!—’na lùib, gath deìreannach an dòchais a bha i ’g altrum, agus a bha ’na chùl-taic rithe ’s i na h-ònrachd. Gus an seo cha d’ fhairich i a cor cho fìor chruaidh, ach o chionn ghoirid, ged nach robh a céum a’ fàs idir na bu mhoille, shaoil leatha gu ’n robh an saoghal a’ fàs na b’ aonaraiche. Cha ’n e gu ’n do shuidhich an Dàn a crannchur ann an tìr nach b’ aithne dhi, oir rugadh is thogadh i anns a’ ghleann taobh thall na beinne a bha mu coinneimh. Ach mo chreach! thainig sguabach na dunach tarsuinn air a’ chagailt mu ’n deach a h-arach òg. Ghlac an t-Eug, cha ’n e mhàin a h-athair ’s a mathair, ach a peathraichean agus a h-aon bhràthair. Bha i ’na dìleachdan mu ’n do thuig i ceart na bha fillte ’na leithid a shuidheachadh. Fhuair i i fhein am meinn chàirdean a dh’ fhoillsich an daimhealachd bhlàth a bha riamh comharraichte an gnè a’ Ghadheil, an uair a thachradh àm na h-éiginn. A dh’ aindeoin na thachair, dh’ fhàs i ’na maighdinn mhaisich am pearsa agus an inntinn, fìor fhreagarrach airson na dréuchd a roghnaich i. Cha robh ach an aon bharail aig bodaich is cailleachan a’ ghlinne mu Mhairi—“Màshag lurach”—agus b’e sin nach biodh i fada ’ga pianadh fein ag oileanachadh brogaich is caileagan a’ ghlinne. Bha gillean na sgìreachd aice, mar gu ’m b’ eadh, air gad; dh’ fhaodadh i aon ’sam bith dhiubh a thaghadh. Ach gad ann no as, gabhaidh an gaol a rathad fhein, ge b’ oil le lagh no reachd. Chluinnteadh cagar fo ’n anail am measg nan cailleachan a bu bhioraiche mu Mhàshaig agus Tearlach Bàn, mac fir Holmadail—tuathanach math dheth a bha ’san nàbachd—agus mar a bha laithean a’ dol seachad dh’ fhàs an t-amharus gu cinnteachd. Cha robh ach an aon bharail ’sa ghleann. B’e sin gun deanadh iad càraid eireachdail. Mur an robh stòras aig Mairi, chinnich innte rud nach ceannaich airgead no òr; rud a gheibhear ann am bothan bochd cho math ri aitreamh rìomhach—gnè na mna uasail. Bha i fhein agus Tearlach mór aig a cheile, agus a reir coltais bha ’n iarmailt réidh, gorm, gun uiread agus leud na lùdaig de neul ri fhaicinn. Ach mar is minig a thachair, chaidh slighe na suiridhe beagan air a fiaradh. Dhùisg sanas is cagar far nach robh dùil; mar gu ’n tigeadh e le nimh na gaoithe n-ear, agus dh’ aithnich muiuntir a’ ghlinne nach robh cùisean a’ dol cho réidh ’s a bhatar a’ saoilsinn. Bha snuadh Màshaig fhein ’ga innseadh; cha ghabhadh e ’chleith. Bha ’n ruthadh bòidheach ud a bha ’n còmhnuidh air a gruaidh a’ sìoladh as, mar gu ’m biodh e ag iarraidh a dhol a falach roimh na bha faisg. Rinn puinnsean nan teanganan cagarsach an obair a bu dual da—chaidh an fhìrinn a chur a leth taobh.

Ghabh i giùlan Thearlaich mu ’n ghoileam a bha ’dol mu ’n cuairt, ’san t-sròin, agus nochd i rudeigin de spioraid an àrdain (cò chuireas coire oirre) air feasgar àraidh aig an drochaid, is iad air coinneachadh. Cha b’e an t-àrdan a shruthas o fhein-speis, no an uaill nach ’eil fada bho ladarnas, ach an t àrdan a tha ’n companas ri deagh-bhéus, agus a lasas mu choinneimh casaid mhearachdach. Dh’ fhaodteadh aithneachadh gu ’n deach Tearlach a thoirt a thaobh le luchd a’ mhi-rùin. Cha leigear a leas a dhol a stigh ’nan còmhradh aig an àm. Dhealaich iad gun dol tur a mach air a chéile, ach bha amharus aice nach robh ’sa chòmdhail ach an dubhar a bha mar mhanadh air a’ bhròn nach gabhadh seachnadh. Mu dheireadh thainig am peileir!—sgrìob litreach bho Thearlach ag innseadh gu ’n robh e ’deanamh daiseil gu imrich a ghabhail gu Astralia, far an robh brathair athar. Dh’ iarr e oirre an litir a mheas mar


[TD 147]

[Leabhar XI. Treas Mìos an t-Samhraidh, 1916. Earrann 10.]

bheannachd leatha, gu àm a b’ iomchuidh, agus nach di-chùimhnichidh e i. Màshag bhochd! chaidh a grian fodha, agus thòisich nèoil a’ bhròin a’ tighinn tarsuinn air a h-iarmailte. Fad o ’n t-suil, fad o ’n chridhe. An do shaltair e air aon de na nithean is luachmhoire air thalamh?—gaol neo-thruallidh caileig òig—brìgh a beatha. An robh ann uile ach a’ bhreisleach a tha gu tric a’ leantuinn faoin dhòchas—cìocras nach robh an dàn a shasachadh—fàsgadh cridhe mar dhìleab. Air sgiathan a meamna dh’ fhalbh i gu na laithean a bhà, ’nuair a dh’fhairich i a’ cheud ghluasad dìomhair a stiùir i gu Tearlach, ach mar eun air iteig choinnich i an t-saighead a thionndaidh d’a taobh-sa ’na ghath cràdhaidh spioraid. Fhuair an columan a lot, agus le sgeith chiùrrta, agus dos-mullaich crom, tha e nise ag iarraidh gus a nead deireannach.

Chaidh còrr agus dusan bliadhna seachad gun ghuth o Thearlach. Bha gruaidh Mairi à fas na bu taine, agus ghabh i nadur de chlisgeadh an uair a mhothaich i a’ cheud ròineag liath am measg nan camagan donna a laigh iomadh uair air uchd fir a gràidh. An uair a rainig i dorus a bothain, an àite dhol a stigh mar bu ghnàth, thionndaidh i gu suidheachan beag a bha faisg, agus thilg i i fhein air, trom airsnealach. Sheall i thar a gualainn air a’ ghleann. Bha àm suipearach a’ teannadh dlùth, agus bha gach luidhear a’ cur a mach a dheatach ’na rollagan ’s ’na chamagan gorm, a’ toinneamh agus a’ cur nan car dhiubh, mar gu’m biodh iad air mhireadh mu ’n rachadh teintean a’ smàladh. Sgap an deatach air a socair gus an do sgaoil i ’na brat os cionn a’ ghlinne mar gu ’m biodh i airson a dhion o dhochunn air choreigin, Bha luidhear taigh Mairi am braigh a’ bhruthach gun toit, gun bhlàths. Bha i ’g a faireachadh fein fann air an fheasgar seo; ’s docha gu ’m b’e cion a bhìdh a bu choireach, oir cha deach greim fo déud o mhaduinn. Bha na buanaichean a nis a’ sgioblachadh rudan air na raointean, agus a’ deanamh deiseil airson a dhol dachaidh—a’ chlann bheag le othail a’ ruith ’sa leum mun cuairt. Cha b’ urrainn d’ ìse dachaidh a chantuinn ri taigh fàs, gun fhàilte, gun fhuran a’ feitheamh oirre. Air a h-àite suidhe, leig i srian a meamna as, agus thòisich an trom smuain—sùilean leth-dhùinte, mar gu ’n robh i ann am plathadh. Bha i air ais gu laithean sona na h-oige, ach cha do mhair am bruadar ach mar am faileas a ruitheas tarsuinn air aodann na beinne air an robh i ag amharc ’sa cheart uair. Bha bheinn ud ’na cruth, agus ’na coslas dubhach, aonarach neo-chaochlaideach dìreach mar a bha a cor fein. Shaoil leatha gu ’n d’ atharraich a snuadh seach mar a b’ àbhaist—gu ’n do thionndaidh am fraoch fein gu nadur de dhath liath coltach ris na cnapan creige air a gualainn. Thar leatha gu ’n robh ceangal diomhair eatorra, agus dh’ fhairich i déireach a’ dol roimpe o sàilean gu mullach a cinn. Dh’ ath-bheothaich sin e, agus feuch an t-atharrach! Bha ghrian faisg air a dhol fodha ’na glòir ’san Iar gu Tìr-nan-Og, ach bha ’ghloir leis an robh i ag òradh nan neul folaichte bho Mhairi do bhrigh gu ’n robh i ’na suidhe an dubhar an taighe fo throm smuain. Ann am priobadh na sùla dh’ atharraich aodann na beinne, agus aigne Mairi leis. Sheas gach bidein agus sgòr a mach mar gu ’m biodh iad ’nan teine. Bha ’n t-adhar an Iar còmhdaichte le stiallan a thumadh ann an dath òir. Thainig seo uile mu ’n cuairt cho ealamh is ged bhuailteadh an iarmailt le slat-dhrùidheachd. Dh’ fhairich Mairi i fein mar gu ’n robh i fo gheasaibh. Shaoil leatha nach fac i sealladh cho àillidh, no cho neamhaidh riamh. Is iomadh uair a mhothaich i le tlachd do àilleachd laighe gréine, ach cha do fhreagair a h-aigne riamh ri leithid an t-seallaidh seo anns an t-seadh ’san do mheas i e an uair ud. Thaom aoibhneas mìorbhuileach air a cridhe, agus theich am bròn a bha laighe oirre. Bha i fhein ’s a bheinn air an cruth-atharrachadh agus ’nan luchd comh-pàirt air a’ ghlòir a bha ’gan cuartachadh. Cha labhair Nàdur ach ris an spiorad air an do dhrùigh a brìgh ’s a seadh, agus bha ’n spiorad sin riamh an tasgadh an cridhe Mairi—deiseil air son e fhein fhoillseachadh ’nuair a thigeadh an t-àm taitneach. Mar sin ghabh àilleadh na h-uarach seilbh air a h-inntinn agus air a cridhe, agus leig i le ’meamna ruith mar a thogradh e, gus mu dheireadh an do chruthaich e innte dealbh an rud a bha fuaighte r’a Bith le snaim nach leigeadh as a’ ghreim gus an rachadh an t-anam a sgaradh o’n chorp. Cha ’n ’eil e duilich tuaiream a thoirt air na riochdaich a h-inntinn—dealbh an aoibhneis a ghabh seilbh oirre, diombuan ged bhà e.

Cha robh am bothan tuilleadh falamh! Bha esan do ’n d’ thug i gaol nach d’ fhàilnich, bliadhnachan roimh seo, a’ comhnuidh ann. Bha i a’ frithealadh d’a iarrtasan, bha i a’ gabhail pàirt ’na shaothar, agus ’na fhulangas, ach a’ tabhairt agus a’ faotainn gràidh. Ghabh mi-shonas an ruaig, an uair a thaom gaol m’ a cridhe. Chaidh a cruth-atharrachadh mar a chruth-atharraich glòir na grein’-fheasgair a’ bheinn. Air a gnùis dh’ éalaidh nadur de fhiamh gàire—cha robh e ach fann, mar gu ’n robh eagal air tighinn air gruaidh nach b’ aithne dha. Lionadh a h-anam le bruadar caomh. Chunnaic i pàisdean maoth a’ cluich ’sa’ bhothan, dh’ fhairich i làmhagan beaga a’ greimeachadh r’a h-aodach, no a’ streup suas r’a broilleach, agus shaol leatha gu ’n cual’ i am facal ud is milse air thalamh—Mathair! Is gann gu’n deanadh i a mach co dhiùbh bha i ’na cadal no ’na dùisg; a dh’ aon rud bha i an


[TD 148]

[Leabhar XI. Treas Mìos an t-Samhraidh, 1916. Earrann 10.]

glaic a ghaoil, agus fhuair miann is cìocras sàsachadh. O, Thearlaich, a Thearlaich, amadain, is beag a bha fios agad an ulaidh ris an do chuir thu cùl!

Ach cha do mhair am faireachadh ach geàrr. Bha snuadh na beinne ag atharrachadh mar a bha deàrsachd na gréine a’ failneachadh às, bha’n t-anmoch a’ ciaradh mu na cnuic, agus thill am boillsgeadh neamhaidh ud, mar gu’m b’ eadh, gus na flath-innis bho ’n d’ thainig e. Bha a’ bheinn ’na suidhe gruamach, neo chaochlaideach, mar a bha i o shean, agus laigh an t-sean ghruaim air Mairi bhochd. Dh’ fhairich i an ath dhéireach a’ dol roimpe. Dhùisg i a bruadar an t-sòlais. Thionndaidh i chun an doruis. Chuir i car ’san iuchair, agus shaoil leatha gu ’n d’ rinn an iuchair sgread na bu ghéire na b’ àbhaist. Ghabh i a stigh air a socair. Cagailt fhuar!—taigh falamh! Le osna fhann, thiamhaidh, thuirt i fo h-anail—

“Dh’ Fhaodadh e Bhith.”


[TD 151]

[Leabhar XI. Treas Mìos an t-Samhraidh, 1916. Earrann 10.]

COMHRADH.

Eadar Dòmhnull Eachainn agus Anna, Bantrach Chaluim Iseabail, á Airdghobhair.

Dòmhnull—Dé do naigheachd fhein an diugh, Anna?

Anna—O cha ’n ’eil i ùr, a Dhomhnuill, ach nach math an naigheachd a bhi gun naigheachd idir. Am bheil Sìne agus an teaghlach air an casan.

Dòmhnull—O tha, gu ’n robh math agaibh. Tha iad uile gu slàn, agus bu chòir dhuinn a bhi taingeil, an uair a tha leithid de thrioblaid agus de bhròn anns an t-saoghal. Tha Alasdair beag a’ dol do ’n sgoile a nise, agus gu dearbh, tha e ’deanamh adhartais bho ’n a thainig am maighstir sgoile ùr. ’S e gille fòghlumaichte an Gàidhlig ’s am Beurla th’ ann, agus is fhurasda sin aithneachadh air a’ chloinn bho ’n thainig e. Cha b’ ionnan agus an Sasunnach gliogach, cuagach a bha ann roimhe, a bheireadh an deagh stialladh dhoibh na ’n labhradh iad dùrd de ’n Ghàidhlig.

Anna—Dearbh ma tha, cha ’n ’eil agam fhéin mu na mhaighstir-sgoile ùr idir. Cha ’n ’eil fhios agam idir dé th’ air aire bho na thainig e do ’n àite. Cha ’n ’eil dad ’s an sgoil ud a nise ach Gàidhlig, Gàidhlig, bho mhoch gu dubh. Tha mi ’n impis mo bhòdhradh a latha ’s a dh’ oidhche le orain Ghàidhlig, ’s litrichean Gàidhlig is treallaich eile mar sin nach ’eil gu ni mhath air an talamh do ’n chloinn ’n uair a dh’ fhàgas iad an sgoil.

Domhnull—’N e sin do bheachd, Anna? Ma tha ’s ann a shaoilinn fhéin gur h-ann a bhiodh do chridhe ’deanamh gàirdeachais, ’n uair a chitheadh tu do chlann ag ionnsachadh do chànain fhéin agus cànain do dhùthcha. ’S e Gàidheal glé bhochd a th’ ann an duine ’sam bith nach bruidhinn agus nach leugh a chànain fhéin.

Anna—Fuidh! dé ’s fhiach a’ Ghàidhlig do dhuine ’sam bith a tha airson faighinn air adhart anns an t-saoghal so. Tha mo chlann-sa gun chùl gun tacas mar a tha làn fhios agad-sa, Dhomhnuill, agus ’s e dh’ fhéumas iad làn an cinn de Bheurla ionnsachadh, chor ’s gu ’n seall iad as an déidh fhéin cho luath ’s as urrainn iad. Cha ’n urrainn mise an cumail ’s an sgoil mionaid an déidh dhoibh a bhi ceithir deug, agus mar sin, cha b’e dh’ fheumadh iad a bhi caitheamh an ùine ag ionnsachadh òrain agus gràmair Gàidhlig; rudan gun seadh.

Dòmhnull—O, Anna bhochd, tha thusa mar a tha mi fhein, a bhrònag, gun sgoil, agus tha sin ’g ar fàgail dall, ach saoil nach tuig thu fhéin a nise, ’n uair a sheallas tu ris a’ chùis gu ceart, nach ’eil e comasach do chlann aig nach’eil a’ Bheurla dol do’n sgoil, a h-ionnsachadh ceart


[TD 152]

[Leabhar XI. Treas Mìos an t-Samhraidh, 1916. Earrann 10.]

am feasda, ach troimh ’n Ghàidhlig, a’ chànain air am bheil iad eòlach. Mar sin ma tha thusa airson làn an cinn de Bheurla bhi aig do chlann, feumaidh iad a’ chànain sin ionnsachadh troimh ’n Ghàidhlig—cha ’n ’eil dòigh eile fo shileadh nan speur air ach sin. Cha robh mi fhéin ach aon gheamhradh ’s an sgoil, ach tha mi faicinn fìrinn an ni so cho soilleir ’s a tha mi faicinn na gréine a’ siubhal nan speur.

Anna—Cha ’n fhaic mis’ e, ma tha. Nach bu mhath an dà mhaighstir-sgoile bh’ againn roimh ’n fhear so, ma tha. ’S iomadh sgoilear math a chuir iad do ’n sgoil mhór ’s a’ Ghearasdan, ’s cha robh dùrd Gàidhlig aig a h-aon diubh.

Dòmhnull—Chuir iad dithis no triùir ann gun teagamh, ach dé ’s fhiach sin. ’S e tha dhìth oirnne ’s a’ Ghaidhealtachd gu ’m faigh gach balach ’s gach nighean aig am bheil a’ Ghàidhlig ionnsachadh ’s a’ chànain sin. Cha ’n urrainn do mhaighstir-sgoile Gallda clann na Gàidhealtachd a theagasg ceart am feasda. Cha ’n ’eil co-fhulangas ’sam bith eatorra. Tha iad ’n an coigrich d’ a chéile, dìreach mar gu ’m pòsadh tu fhéin Ruisianach, Anna—’s e sgoil-mhiar a dh’ fheumadh a bhi agaibh, ’s cha bhiodh sin ach sgòdach. ’S nach math tha fhios agad fhéin mar a bha am maighstir sgoile bho dheireadh a bh’ againn a’ sealltuinn sios air a’ chloinn, agus a’ tilgeadh orra ann an clàr an aodainn gu ’m biodh fàileadh na mònadh dhiubh, ’s gu ’n robh iad a’ tighinn beò air buntàta ’s sgadan. Robh an diol a bha sin air clann bhochd ceart?—’s dé thuirt e ri Peigi agad fhéin an uair a dh’ fhàs i tinn ’s an sgoil?—gur h-e mar a bha i ’lionadh a stamaig le <eng>brose<gai> agus lite rinn tinn i. Saoil na chòrd sin riut fhéin?

Anna—O cha do chòrd, ach ’s e ’n fhìrinn a bh’ aige. Tha fhios gu ’m bheil a’ chlann againne bochd, luideach, agus cuid dhiubh air droch bheathachadh.

Dòmhnull—Dé ’n gnothuch a bh’ aige san ri sin. Na ’m biodh fiach snaoisean de ’n duin’ uasal ann-san, ’s ann a dh’ fhiachadh e gach seòl a bhiodh ’n a chomas airson an crannchur a dheanamh na b’ fhearr. Cha dean e ’n gnothuch, Anna, cha bhi clann na Gàidhealtachd am feasda air an ionnsachadh ceart gus am bi maighstirean-sgoile Gàidhlig, aig am bi co-fhulangas ris a’ chloinn, air ceann gach sgoile, agus Gàidhlig an toiseach, agus Beurla rithist, air an ionnsachadh dhoibh. Sin agad mo bheachd-sa, ’s cha do sheas e am bròig leathair a chuireas as mo bheachd mi.

Anna—Cha ’n fhaic thu ’n latha. C’ àit’ am faigheadh iad de mhaighstirean-sgoile aig am bheil Gàidhlig, na lionadh sgoilean na Gaidhealtachd.

Dòmhnull—’S ann tha thu bruidheann gun fhios agad dé tha thu ’g ràdh. Gheibheadh iad de mhaighstirean sgoile Gàidhlig na thuthadh na tighean, gun tighinn air na chumadh a’ dol na sgoilean Gàidhealach, ach ’s ann a tha na balaich chòire ’s an Taobh-deas a’ teagasg nam peasanan Gallda. Cha toir na Bùird spìocach againne dhoibh na ni an teachd an tìr am measg an luchd-dùthcha, agus mar sin tha iad a’saothrachadh a’ measg nan Gall, ach thig an latha, Anna, anns an toirear braighdean Bhabiloin air ais.

Anna—Coma leam dhiot fhéin ’s dheth do shearmonachadh. Tha e cheart cho math dhuit teannadh ri taomadh na Linne Dhuibh le cliabh maoraich, agus a bhi smaoineachadh gu’n dearbh thu orm-sa gu ’m bheil feum ’sam bith anns a’ Ghàidhlig. Seall, balach Mhic-an-t-saoir. Tha esan a nise tri bliadhna ann an Ard-sgoil a’ Ghearasdain, agus cha ’n ’eil e faighinn dùrd Gàidhlig. ’S e Frangais agus Laidionn a tha e ’g ionnsachadh, agus am bheil thusa smaoineachadh na ’m biodh feum ’s am bith ’s a’ Ghàidhlig nach fhaigheadh e i an sud.

Dòmhnull—O, Anna, ’s ann a tha thusa air chùl na h-eachdraidh. Rach thusa ann an còmhradh mo charaid-sa, agus fear m’ ainme ’s a’ Ghearasdan is aithne dhuit glé mhath, agus innsidh esan dhuit, facal air an fhacal, gu dé ’s coireach nach ’eil Gàidhlig air a teagasg ann an Ard-sgoil a’ Ghearasdan. ’S iomadh duine aig am bheil cridhe goirt airson nach ’eil an clann a’ faighinn fòghlum na Gàidhlig an sin, ach stad thusa, cha ’n fhada gus am faic thu car eile air ruidhle bhodaich, agus tha de Ghàidheil thapaidh fhathast ann an Lochabar, a chi sin ceart ma gheibh iad ùine air an talamh. ’S e rud maslach a th’ ann gu’m biodh ard-sgoil ’sam bith anns a’ Ghàidhealtachd far am bheil an uibhir de fhòghlumaichean aig am bheil Gàidhlig, agus gun ionnsachadh air a thoirt ’s a’ chànain sin, agus nach d’ thubhairt am ministear sin thall rium an dé fhéin, gu’n robh Ghàidhlig air an aon bhonn a nise anns na sgoilean ri Laidionn ’us Greugais, ’us Frangais agus na cànain mhóir sin eile nach urrainn mise ainmeachadh.

Anna—Ta, cha robh ni dh’ fhios agam-sa air sin, agus tha mi glé thoilichte ’chluinntinn bho bhial firinneach a’ mhinistear, ach a dh’ aindeoin sin uile, ’s e Frangais agus Laidionn is uaisle na Ghàidhlig, agus nach bu mhath leinne ar gineal a bhi suas ri clann nan daoine móra anns na rudan a bhiodh iad ag ionnsachadh. Bha nighean an t-Sasunnaich mhór a bha ’s an <eng>Lodge<gai> a’ faighinn Frangais an uair nach robh i ach naoidh bliadhna dh’ aois, agus carson nach biodh a’ chlann againne suas riutha an uair a tha ’n cothrom aca. Thuirt <eng>Mrs.<gai> Brunweller rium fhéin nach b’ fhiach clann dad an diugh mur a faigheadh iad <eng>French<gai> anns an sgoil.

Dòmhnull—Uill, Anna, ’s neònach leam fhéin


[TD 153]

[Leabhar XI. Treas Mìos an t-Samhraidh, 1916. Earrann 10.]

thu bhi cho gòrach ’s a tha thu. B’ eòlach do sheanair—agus mo sheanair.sa cuideachd—air <eng>French<gai> agus air Laidionn. ’S iomadh pàranta gòrach a th’ ann, a tha smaoineachadh gu ’n dean cumail suas ri clann nan Sasunnach sgoileirean de ’n cloinn. Faodaidh Frangais a bhi ceart gu leòr ’n a h-àite fhéin—dé ’n fhios a th’ agam-sa—ach innis dhomh-sa cia lion balach no nìghean anns a’ Ghàidhealtachd a dh’ iarras an dinneir am feasda ann am Frangais. Cha bhi iad leth bhliadhna mach as an sgoil an uair nach bi facal aca dhith na ’s mò na th’ agam-sa, ’s dé rithist am feum a ni i dhoibh. Bha thu bruidheann air balach Mhic an t-saoir a tha ’n Ard Sgoil a’ Ghearasdain an dràsda. Tha esan ag ionnsachadh Frangais, agus ’s iomadh oidhche chaithriseas e mu ’n dean e móran dhith, agus sin ged a tha e ’n a bhalach tùrail, acfhuinneach, ach seall thusa nise na ’m biodh e faighinn Gàidhlig an àite na Frangais, agus gu ’n seasadh e ’n aon rud dha air a’ cheann thall, bhiodh e na fhior sgoilear Gàidhlig anns an deicheamh cuid de ’n ùine, agus cha b’ urrainn dha Ghàidhlig a dhi-chuimhneachadh, a chionn ’s gur h-i dh’ ionnsaich e ’n a leanabh. Sin agad far am bheil an call tìde ann am fòghlum ar Gàidheil òga.

Anna—Tha mi dol leat an sin gun teagamh, a Dhomhnuill, agus feumaidh mi aideachadh gu’n do chuir thu a’ chùis ann an solus ùr dhomh-sa. Cha robh agam-sa ach mar a bha mi cluinntinn, ach tha mise nise faicinn gu ’n robh mi air mo mhealladh. ’S mi tha toilichte gu ’n do thachair tha rium, agus cha dhi-chuimhnich mi air chabhaig ar coinneamh. Stad thusa gus am bi mise nigheadaireachd a rìs aig <eng>Mrs.<gai> Brunweller—cha bhi teud réidh ’s an fhiodhaill. Cha ’n aontaich mise tuilleadh leatha, mar a b’ àbhaist dhomh ann an cur sios na Gàidhlig. Latha math leat.

IAIN N. MACLEÒID.


[TD 161]

[Leabhar XI. Ceud Mhìos an Fhogharaidh, 1916. Earrann 11.]

NA H-ÓRDUIGHEAN.

Is ann mu ’n aimsir seo de ’n bhliadlma a b’ àbhaist do na chomanachadh a bhi air a chumail ann am móran cheàrnan de ’n Ghaidhealtachd, agus cha ’n ’eil seirbliis chràbhach eile ann a mhaireas cho fada an cùimhn’ an t-sluaigh, no aon a dh’ fhàgas boladh cho cùbhraidh ’na deidh. Dùisgidh i urram sònruichte am measg shean is òg, nach faighear ach tearc an àitean eile.

Latha grianach gun àile gaoithe—an sgìreachd uile fuidh thàmh, ged tha ’n sìde ro-fhreagarrach airson oibreach—an sluagh ’nan aodach sàbaid—grunnan an sud ’s an seo ag imeachd air an socair air na rathaidean móra, no air an fhrith-rathad tarsuinn air cliathaich na beinne—a h-uile neach a’ deanamh dìreach air an aon cheann-uidhe; agus seo air la seachduin! Ciod e is ciall d’e? Abraidh Philistich Shasuinn agus na Galltachd nach ’eil ann ach anacaitheadh air tràth—dimeas air a’ chothrum a thug sìde math do dhaoine gu bhi saothrachadh mu ’n chroit no mu iasgach. Cha ’n ’eil e soirbh do shluagh, a chaidh a thogail am measg straighlich is malairt nam bailtean móra, a chreidsinn gu ’m bu chòir laithean ’sam bith a choisrigidh do nithean spioradail ach là na Sàbaid a mhàin; agus tha’n là sin fein an cunnart dol a mùthadh am measg chréutairean a thug iad fein thairis—anam is corp—do Mhamon. Tha seadh nan cleachdainnean cràbhach a bha measail aig Gaidheil, agus móran de Ghoill, leth cheud bliadhna roimh ’n diugh, annasach leo. Tha ’chuid nach gabh ris na nòsan nuadh acasan cumhang am beachd. Faodaidh gu bheil cearnan de ’n Ghaidhealtachd a’ leantuinn eisimpleir nan Gall a thaobh seo, mar tha iad ’ga leantuinn an dòighean eile gun mhóran buannachd ’na lorg. Bu chòir do Ghaidheil a bhi éudmhor a thaobh an rian agus an dòighean fein, cha ’n e ’mhain a thaobh cràbhaidh, ach a thaobh rudan eile air nach bi sinn a’ leudachadh an dràsda.

Ach beachdaicheamaid air an là seo—là na traisg—mar a b’ àbhaist a bhi ’ga chumail. Bidh a chuid is mò de ’n t-sluagh a’ deanamh deiseil air a shon mar gu’m bu là Sàbaid e. Féumaidh luchd-còmhnuidh iochdar na sgìreachd—seann daoine is sean mhnathan co-dhiù—ullachadh a dheanamh air son a’ rathaid. Am fear aig am biodh cairt agus gearran, bheireadh e cuireadh do neach a bhiodh ro lagchuiseach air son coiseachd. Air son ghillean is nigheanan, cha chuireadh coiseachadh deich no dusan mìle dragh ’sam bith orra. A dh’ aon rud bha iad air slighe dleasnais, an cuideachd a’ cheile suas an rathad air an socair, a’ seanchas fad an t-siubhail, no ’s dòcha ’nan suidhe air bruaich, car tiotain, an deidh ùrachadh fhaotainn á tobar


[TD 162]

[Leabhar XI. Ceud Mhìos an Fhogharaidh, 1916. Earrann 11.]

fior-uisge a bha brùchdadh a stuth fhallain faisg orra. Co dhiù ’se na bha rompa a b’fhaisg air an inntinn, no dùil ri bhi a’ coinneachadh ri sean chàirdean, cha ’n abair sinn. Ach na ’m mothaicheadh iad air, dh’fhaodadh an sealladh a bha mu ’n cuairt an cridhe a’ lìonadh le ’bhòidhcheid. Nach h-eil am monadh fein, ged tha e air amannan gruamach do ’n t-sùil, air amannan eile, mar an aimsir seo, fo bhlàth le fraoch is còinneach is luibhean?—badanan buidhe is uaine a’ deàrrsadh na’s àilne le gathan na gréine. Fad air falbh tha binneinean sgorach, creagach nam beann, mar gu ’m biodh iad fhein agus an t-athar air coinneachadh r’a cheile—dubhar maoth mar chorcuir air an aodann. Saoil nach drùigh tomhas de sheadh an t-seallaidh seo; òirdheirc, farsuing, làn de’n dìomhaireachd a tha ceangailte ris na nithean tha folaichte, air inntinnean sluaigh air an do bhuilicheadh cuibhrionn shònraichte de spiorad a’ chràbhaidh. Chuireadh an ceill gu tric le muinntir a bhios a’ gabhail mothuchaidh air aigne an comhchréutairean, gu bheil nadur de chomhchomunn eadar sluagh na h-àirde tuath ’s nan eileanan, agus an cruthachadh Naduir mu choinneamh an sùl—na siantan; an dubhar a bhios a’ laighe air glaic nam beann; na sgàilean a bhios a’ ruith air an aodann; gàir tiamhaidh nan tonn, no nuallan na fairge ’s i ’ga maistreadh fein am broinn nan uaimhean. Ach bidh an anam ag ath-fhreagradh ris an t-sàmchair a thuiteas air Nadur ’na h-am fein, mar a thachair aig an àm seo.

Is e là na traisg là mór an ullachaidh air son na cuirm’-naomha tha rompa air an t-Sàbaid. Bidh an eaglais làn de choimhthional stòlda, rianail. ’S e ministear a mhuinntir sgìreachd eile a bhios a’ searmonachadh, agus gu dearbh ’s e dh’ fhéumas a bhi faicealach mus tuit lideadh o bhilean a bheir oilbheum do na daoine còire tha ’nan suidhe faisg air a’ chùbaid, no an crò nam foirfeach. Tha iadsan cho domhain ’nan eòlas air an Fhìrinn; tha ’n comas breithneachaidh cho géur, ’s nach e a h-uile ministear a ghabhadh air an ladarnas sanas bu lugha a thairgse an aghaidh bheachdan a ghabh greim orrasan o ’n cheud là ’s an d’ fhuair iad eòlas spioradail. Abradh diadhairean nan colaisdean mar a thogradh iad, shuidhich na daoine còire seo dòchas am beatha air bunait nach gabhadh carachadh. Biodh càch a’ seòladh mar a stiùras sruth an ama iad, tha ’n acairsaid acasan diongmhalta, agus tha ’m beatha spioradail crochta rithe.

Mar is trice ’s e Di-haoine là na coinneamh-cheiste—là tha ro thaitneach leis an t-sluagh. Is e gu h-àraidh “Là nan Daoine,” mar a theirear—daoine diadhaidh a mhuinntir na sgìreachd, no bràithrean o sgìreachdan eile tha astar fada air falbh. Tha iad deas-bhriathrach, agus ainmeil ’nan criochan fhein. Cha ’n ’eil an teisteanas folaichte. Ciamar a bhitheadh, ’s iad aithnichte mar dhaoine a chaith móran de’n tìm ri fein-rannsachadh? Bidh cuid a’ cur as an leth gu bheil iad air an séideadh suas le h-uabhar spioradail, ach faodar a ràdh gu ’n do chinnich annta feartan a chaidh a chleith air càch, air chor agus gu bheil iad uidheamaichte air son dleasnais an dréuchd. Ma dh’ fhaoidte nach ’eil móran eòlais ac’ air leabhraichean, no air rudan a bhios a’ cur imcheist air créutairean a tha ’gleachd ri nithean saoghalta. Tha aon leabhar ann air am bheil iad mion eòlach, agus tha móran dheth aca air am meomhair—Leabhar nan leabhraichean. Ma tha leabhar eile ann fosgailte dhaibh, ’s e sin leabhar an doilgheis agus a’ chràidh-inntinn—leabhar a tha, a thaobh cuid, do-sgaradh o’n bheatha tha lathair. Ann an seadh, faodar a radh nach ’eil aig a’ chinne daonna ach an dà leabhar seo.

Air Di-haoine, tha ’n raon aig na daoine doibh fein. Cha ’n ’eil am ministear ach mar fhear-riaghlaidh air a’ choinneamh, ged a sgioblaicheas e suas air deireadh na seirbhis na beachdan a chuireadh fo chomhair an luchd éisdeachd. An uair a dhearcas e mu ’n cuairt, iarraidh e air fear de na “Daoine” a bhi ’g éirigh—“bithibh ag éirigh a Choinnich.” Cha bhi Coinneach còir ro dheònach; tha e ’ga mheas fhein neo-airidh, ach cha dean diùltadh an gnothuch. Mu dheireadh tilgidh e a bhreacan bhàrr a ghualainn; putaidh e a mheòran roimh fhalt cràsgach, liath, ach glan-shnuadhach air a shon sin—duine tlachdmhor, ged bha aghaidh comhdaichte le preasan na h-aoise, agus air a seachdadh le uisg, is gaoth, is grian, a’ strì am measg bochduinn is uireasbhuidhean a chrannchuir. Na ’n robh an t-suil leirsinneach aig neach chiteadh spiorad na h-irioslachd ag iathadh m’a cholainn, air dha a bhi a’ dol an glaic nithean dìomhair. Eiridh e gu diùde, mar gu ’m biodh e fo throm uallach le truimeid an dleasnais a ghabh e o’s laimh, agus bidh gach sùil ’sa choimh-thional air. Ma dh’fhaoidte gu ’n robh e fo imcheist a thaobh puing spioradail air choreigin, agus b’e ’mhiann solus fhaotainn o na bràithrean. Gheibheadh e sin, agus ùrachadh ’na chois. ’Na dhéidh dh’ éireadh fear mu seach, agus rannsaicheadh e a’ phuing, agus sgrùdadh e na beachdan. Mar chul-taic d’a bhreithneachadh dh’ fhosglaidh e suas fein-fhiosrachadh a bheatha—fiosrachadh beatha an neach tha ’na chòmhnuidh ann an ionad dìomhair an Tì is Airde.

Bitear a’ cur as leth nan “Daoine” air a’ Ghaidhealtachd, gu bheil iad cumhang ’nam beachdan, agus gu bheil uabhar spioradail a’ faotainn lamh an uachdar orra. Biodh sin mar a dh’ fhaodas e, cha ghabh e chleith gu bheil an caithe beatha a reir an aideachaidh. Choisrig iad an aire ’s an aigne gu bhi ’cnuasachd air an


[TD 163]

[Leabhar XI. Ceud Mhìos an Fhogharaidh, 1916. Earrann 11.]

Fhìrinn, agus tha i a’ riaghladh an dol-a-mach agus an teachd-a-steach. Cha ’n ’eil neach a dh’ éisd ri aon diubh a’ gleachd ann an ùrnuigh, nach aithnich seo. Tha ’n athchuinge làn de dhìomhaireachd am beatha; dùrachdach, brìghmhor leis an t-seadh a thig o bhi meòrachadh air nithean neo-fhaicsinneach—guidhe nach ’eil fad o dheireadh na réise, iriosal ’na h-iarrtus, macanta ’na spiorad, ach làn de ’n dòchas air an do ghabh iad greim an toiseach. Chì gach aon de ’n luchd éisdeachd an cor anns an ùrnuigh ud mar ann an sgàthan, oir ’s e h-innte taomadh anama neach do ’n aithne a h-uile céum de ’n t-slighe. Faodaidh gu ’m b’ ùrnuigh duine neo-fhoghluimte i—mar a mheasas daoine an t-saoghail foghlum—ach foillsichidh ì toradh na gleachd air nach ’eil e aineolach, agus tha i air a blàthachadh le ungadh an Spioraid Naoimh. Tha móran de shean chleachduinnean ciatach a’ dol a mùthadh ’nar linn, ach cha ’n ’eil cor na dùthcha a’ dol na ’s feàrr.

Is e là na Sàbaid là mór na Cuirme. Bidh an coimhthional na’s motha na air na laithean eile, agus ma bhios an sìde idir freagarrach theid pàilliun a shuidheachadh air lianaig ghuirm, gu tric aig iochdar cnuic. Tha na “bùird” air an còmhdach le lion anart cho geal ri sneachda na h-aon oidhche, ach bidh iad falamh an toiseach—gus an tig an cuireadh. Air amanan bidh suas ri dà mhìle ’s an éisdeachd—an cnoc còmhdaichte le gillean oga, agus nigheanan cho riomhach ’nan éideadh ’s ged b’e bean-baile a bha ’nn ’s gach té. Cha’n fhaicear an diugh na curraicean geala air na sean mhnathan mar a b’ àbhaist, ged a b’ eireachdail an sealladh e ’san àm. ’Nan aite thainig itean, is ribeanan, is flùraichean, is rudan riomhach eile. Is cinnteach gu bheil cuimhne aig cuid de ar luchd léughaidh air mar a loisgeadh na sean mhinistearan air luchd nan <eng>“gum floors,”<gai> s nam bòtuinnean dìosganach. Cha leigear a leas a ràdh nach d’ thainig am pobull a tha ’nan suidhe cho stòlda air an lianaig, uile fo bhuaidh an rùin a tha ’n cridhe an athraichean agus am màthraichean. B’e mìorbhuil a bhiodh ’na chaochladh. An uair a bhios foighidinn a fàilneachadh, éiridh grunnan no dhà an dràsda ’s a rithist a mach as a’ choimhthional a chum céum a ghabhail mu chùl a’ chnuic, oir mairidh an t-seirbhis o dhà-’réug gu còig uairean. Ach fanaidh a’ chuid is motha gu deireadh na cuirme—cuid diubh mar a bha ’bhuidheann aig lochan Shiloaim, a’ feitheamh air a’ ghluasad a thig o spiorad an Dé bheò. Cha’n urrainn créutair toinisgeil amharc air a’ leithid seo de shluagh ach le urram—sluagh a tha fo bhuaidh inntinn nach tuig ach an neach a dh’fhairich e ’na bheatha fhein. Mu’n toir am ministear cuireadh chun a’ bhùird do’n tréud leis an àill Suipeir an Tighearna a ghabhail gu h-iomchuidh, cuiridh e an céill gu neo-sgathach comharradh na muinntir tha freagarrach, agus an fheadhinn nach h-eil. Cha’n fhaod an cogull a bhi am measg a chruithneachd. Tha’n gàradh-crìche soilleir. Is ann air an uair seo a thòisicheas ìmcheist spioraid air an luchd-comanaiche, agus cha’n ioghnadh ged bhìodh iad ’ga meas fein neo-airidh air an t-sochair, an déidh éisdeachd ri briathran teinnteach. Ach cuirear impidh ri cuireadh, agus am feadh ’s a bhios salm ’ga seinn, thig fear air adhart, air a shocair, leis fhein. Leanaidh càch e air an aon dòigh, agus theid an t-seirbhis shòluimte ’thòiseachadh. Cha ’n ’eil deas-ghnathan ’gan cleachdadh a bharrachd air dòigh na ceud suipeireach, agus cha ’n fhaicear fraoidhneas de sheòrsa ’sam bith. Tha h-uile rud aon-fhilteach agus rianail.

A nis an uair a bheirear fainear gu bheil seirbhis nan Orduighean a’ tòiseachadh air Diardaoin, agus a’ sgur air oidhche Luain, agus mar an ceudna gu’n teid mu dhusan searmon a chuir a mach, tha e soilleir gu’m bi uallach na seachduin ro chudthromach, agus trom air a’ mhinistear a ghabh an t-seirbhis naomh fo ’churam. Bidh dùil aig an tréud gu’n tagh e aodhairean a bheathaicheas iad leis am fhior mhana, oir tha iad cho géur ’nam breith, agus cho eòlach ann an nithean spioradail air chor agus nach e h-uile ministear a shàsaicheas iad. Thainig iad chun na cuirme an tòir air ùrachadh spioraid, agus féumaidh an teachdaire a bhi ’na dhuine fiùghail a chladhaich gu domhain anns an dìomhaireachd a tha a’ cuartachadh am beatha—fear a chaidh troimh chràdh spioraid ’na fhaireachadh fhein—teth o’n innean mar gu’m b’eadh, ma tha fiughair aige gu’n còrd a theachdaireachd ris an fheadhainn tha feitheamh oirre. Ma thachras gu’m bi iad air am mealladh ’nan dùil, cha chan iad a bheag mu’n t-searmoin aig an àm. Chaidh a thomhas air a’ mheigh, agus fhuaradh eas-bhuidheach e. Tha’n tosd, air amanan, snas bhriathrach!

Aithnichidh am fear a rinn gu neo-chearbach gu’n do chòrd e riutha an uair a gheibh e crathadh laimhe blàth ’san dealachadh, agus a chluineas e na facail:—“Na bithibh fada gun taoghal oirnn a rithist.” Cha chan sinn dad mu’n aoidheachd a bhios a’ gabhail àite am measg chàirdean aig àm comanaiche. Tha fios aig an dùthaich uile air.

Is e seo a ghnè dhaoine—neo ealanta, agus bochd ’nan crannchur, ach saibhir air mhodh eile—tha coigrich a’ saoilsinn saobh-chràbhach, aineolach, agus fo bhuaidh cumhangachd inntinn! Cha ’n ’eil guth air cuinge na foirmealachd a tha mu’n amhaich fhein. Steidhich na daoine ud am muinighin air nithibh tha sìorruidh. Ged nach deach an inntinnean a ghéurachadh an colaisdean, tha faobhar orra a dh’ aindeoin sin, agus gheibh neach a thig ’nan


[TD 164]

[Leabhar XI. Ceud Mhìos an Fhogharaidh, 1916. Earrann 11.]

caraibh a mach e. Tha iad ’nan eisimpleir do’n àl a thig ’nan deidh. Chuir iad eireachdas an air a’ Ghaidhlig, agus air a cumhachd gu cridhe an t-sluaigh a ruigsinn. Am bheil na h-Eaglaisean a’ tuigsinn na cùise? An gabh iad rabhadh ’na àm?


[TD 166]

[Leabhar XI. Ceud Mhìos an Fhogharaidh, 1916. Earrann 11.]

SGEULA MU’N RIDIRE ISAAC NEWTON.

Aithrisidh mi sgeul beag a thainig chun mo chuimhne air an teallsanach ro fhoghluimte sin, an Ridire Isaac Newton. Ma ’s fior an sgeul, ma ta, bha e air la àraidh a ’dol thar beinne air muin eich, agus ri taobh an rathaid chunnaic e balachan a’ gleidheadh chaorach. Bha ’n là grianach, teth, air chor ’s gu ’n robh fallus air an Ridire agus air an each! Stad e ré tamuill bhig, agus labhair e ris ’a ghiullan bhuachaille. Thubhairt e gu ’m bu taitneach, grianach, blàth an là a bh’ ann. Fhreagair am balachan, agus thubhairt e ris an Ridire, “Tha ’n là mar sin, le d’ chead, tha ’n là tioram, teth, grianach gu ’n teagamh; ach ma tha fad agad r ’a dhol, a dhuin’-uasail, bu choir duit do chasan a thoirt as, oir cha mharcaich thu cuig mìle gus am bi thu cho fliuch ’s a ni uisge thu, mur an ruig thu ceann t-uidhe roimhe sin.” Rinn an Ridire snodha-gaire ris a’ bhalachan, gun a bhi creidsinn focal de na thubhairt e, ach air da bonn beag airgid a thilgeadh d ’a ionnsuidh, thug e an rathad mor air, a’ greasadh an eich mar a dh’ fheudadh e. Cha robh an teallsanach urramach tri mile air falbh o ’n aite far an do chomhlaich e am balachan, gus an do thuit an t-uisge ’n a thuiltibh as na speuraibh, agus air


[TD 167]

[Leabhar XI. Ceud Mhìos an Fhogharaidh, 1916. Earrann 11.]

da a bhi ann an àite far nach robh tigh no fasgadh ri ’m faotuinn, bha e fliuch dh’ ionnsuidh a’ chraicinn ann an uine ghoirid. Ach, fliuch mar a bha e, bha iongantas co mor air a thaobh an rabhaidh a thug am balachan dha, ’s gu ’n do thionndaidh e ceann an eich agus mharcaich e air ais chum am balachan ’fhaicinn, agus chum fios ’fhaotuinn uaith mu ’n dòigh air an d’ aithnich e gu ’n robh an t-uisge gu teachd. Rainig se e, agus fhuair se ’n a shineadh e am fasgadh cloiche. “Thig an so, mo ghiullan math,” ghlaodh an Ridire, “thig an so, agus bheir mi bonn cruin duit, ma dh’ innseas tu dhomh cia mar a bha fios agad gu ’n robh an t-uisge gu tighinn.” Ghrad léum an t-oganach suas air a chosaibh loma, agus thubhairt e ris an duin uasal, “Chunnaic sibh gu ’n d’ thainig an t-uisge ged nach creideadh sibh mise ’s an àm.” “Thainig e gu ’n teagamh, a bhalachain, ach innis domh gu saor ciod àn seol air an robh fios agad-sa air sin.” Thug e am bonn airgid an sin do ’n bhalachan air son an robh e ro thaingeil, agus thubhairt e ris an ard-uasal, “Am bheil thu ’faicinn an reithe dhuibh sin thall air a’ chnocan ud fad’ chomhair? Gach uair, ma ta, a chi thu e a’ tionndadh earbuill ris a’ ghaoith, feudaidh tu a bhi co cinnteach ris a’ bhàs gu ’n tig an t-uisge trom an ath-ghoirid.” Dh’ eisd, agus dh’ fhalbh an Ridire foghlumte, an dùil gun teagamh nach d ’fhuair e anabarr fiosrachaidh aon chuid o ’n eolas a thugadh dha leis a’ reith dhubh, no leis-san a bha ’gabhail curaim dheth, agus a’ creidsinn ann.

ALASDAIR RUADH.


THA AN FHEINN AIR A H-UILINN.

Tha seann ràdh ’s a’ Ghaidhealtachd agus is e sin, “Tha an Fheinn air a h-uilinn.” A reir an ràdh so bha an Fheinn aig aon am fo gheasaibh ann an uamh àraidh nach b’ fhiosrach do neach beò. Aig beul na h-uamha bha dùdach, agus na ’n robh de mhisnich aig an neach a gheobhadh a mach iad an dùdach a sheinn tri uairean, dh’ eireadh an Fheinn beò, slàn. Air do shealgair àraidh dol air seacharan ann an ceò, thainig e air an uamha anns an robh an Fheinn. Chunnnic e an dùdach, agus chuimhnich e air an t-seann ràdh, gu’n robh an Fheinn fo gheasaibh, agus ge b’e neach a shéideadh an dùdach tri uairean gu’n duisgeadh e iad. Bha e ’g am faicinn ’n an laidhe ’s an uamha: rug e air an dùdaich, agus, shéid e sgal chruaidh oirre. Is ann le mór ioghnadh a thug e fainear gu ’n do dh-fhosgail gach aon diubh an suilean agus iad a’ dùr-amharc air ’s an eudan, le oillt, gu ’n robh an suilean mar shuilean dhaoine marbh. Thog e a mhisneach, shéid e sgal eile air an dùdaich, agus ghrad dh’ eirich gach aon air ’uilinn. An uair a chunnaic e sin chaill e uile gu leir a mhisneach, agus theich e. Air dha a dhachaidh a ruigheachd dh’ innis e a sgeul d’ a chàirdean, agus ghabh iad a mach còmhladh, ach cha b’ urrainn doibh amas air an uaimh tuille, ’s cha d’ fhuaras riabh i gus an latha ’n diugh. Theirear bho sin, “Tha an Fheinn air a h-uilinn.” A nis, a Ghaidheala tha mi ann an dochas gu ’m bi sibhse a’ séideadh dùdaich ann an cluasan sliochd na Feinne, sliochd nam beann nan gleann ’s nan gaisgeach, agus nach stad sibh le da no tri sgalan a shéideadh, ach gu ’n lean sibh air, gus am bi iad air an casan a sheasamh an còirichean ’s an dlighe fein; agus ’n a dheidh sin, air eagal gu ’n teid iad a rithist a chadal nach sguir sibh a shéideadh gus am bi na Gaidheil air an cruinneachadh as gach cearna de’n chruinne, do dh-aon tìr, far am bi iad ’n an aon sluagh, a’ labhairt agus a’ deanamh an gnothuichean gu leir anns an aon chanain bhinn, bhlasda, a’ Ghaidhlig!

D.B.


[TD 177]

[Leabhar XI. Darna Mìos an Fhogharaidh, 1916. Earrann 12.]

AN COMUNN GAIDHEALACH.

Na ’n robh cùisean na rioghachd mar a b’ àbhaist, ’s ann mu ’n àm seo a bhiodh luchd riaghlaidh a’ Chomuinn a’ deanamh deiseil airson a’ Mhòid bhliadhnail. Ach thilg an cogadh millteach, a thainig oirnn, nithean am broinn a cheile, cha ’n e a mhàin am Breatunn, ach feadh na h-Eòrpa. Faodar a radh gu ’n deach cùrs’ an t-saoghail as a rian, agus gu bheil fìor fhéum aig créutairean a bhi a’ stiùradh air cùrs’ eile, ma ’s e ’s nach caill cinnich an toinisg gu h-iomlan. Ma chuireas luchd-riaghlaidh rioghachdan dìmeas air a’ chàileachd ’s an deagh bhéus a bhuineas do mhath an t-sluaigh anns an t-seadh is àirde, cha bhi ann ach an truaighe air a’ cheann mu dheireadh.

Chuir an cogadh bacadh, car ùine, air rùntain iomadh còisir de gach seòrsa, agus cha b’ urrainn gu ’n seachnadh an Comunn Gaidhealach na thachair do chàch. Ged tha ’n obair a ghabh e os laimh móran bhliadhnachan roimhe seo ro-chudthromach innte fhein, cha ’n ioghnadh ged thionndaidh aire an t-sluaigh bhuaipe ann an àm gàbhaidh is bròin. Ach tha ’n Comunn a’ deanamh mar a dh’ fhaodas e, agus mur deach aige air gach ni a bha ’na shùil a choimhlionadh, cha ’n esan is coireach. Tha sgeirean ’s an rathad nach ’eil soirbh a sheachnadh. Tha na càirdean a bhios ’g a ghriobadh an dràsda ’s a rithist, mar gu ’m b’ àill leo a bhi a’ cur ’na chuimhne nithean air an d’ thainig e geàrr, a’ smaoineachadh nach h-eil aig an long ach, mar gu ’m b’ eadh, iteag a ghearradh thar gach sgeir, an seòl-mór a thogail ris an t-soirbheas, agus seòladh gu h-uilleagach chun a’ challa. Ach cha b’e sin mar a thachair.

Tha ’n Comunn a nise mu chòig bliadhna fichead a dh’ aois, agus gheibh sinn cuid a feòraich; ciod e idir a rinn e a thaobh na Gaidhlig re nam bliadhnachan sin. Cha bu mhath leinn an dream seo a mheas buileach mar eascairdean. ’S ann tha amharus againn gu bheil iad làn dealais a thaobh adhartachadh ar canain agus math na Gaidhealtachd, agus gur h-e am faireachadh dealasach seo a tha ’gan brosnuchadh gu bhi faotainn coire far nach ’eil e soirbh gnothuichean a’ leasachadh. Ma rinn an Comunn ach gu cearbach (rud nach d’ rinn) anns na bliadhnachan a dh’fhalbh, cha ’n ’eil móran stà ann a bhi a sior shealltuinn ’nar deidh, no a’ monmhur mu chùisean a dh’fhaodadh a bhi air a chaochladh. Leanaidh barrachd buannachd ri ’bhi sealltuinn romhainn agus mu ’n cuairt duinn ma ’s miann leinn amas air an t-slighe ’tha treòrachadh gu tairbhe. Cho fad ’s is aithne dhuinne, cha robh an Comunn o thoiseach a laithean ’na thamh, ged nach do lean piseach a h-uile oidhirp a ghabh e os laimh, no gach rùn a bh’ aige ’s an t-sùil. Is iomadh rud air an d’ thug e ionnsaigh o àm a leanabais gus an ìre seo. A reir aois, faodar a’ ràdh gu bheil e an diugh an àirde a neirt, cho smiorail


[TD 178]

[Leabhar XI. Darna Mìos an Fhogharaidh, 1916. Earrann 12.]

’s a bha e riamh, agus cha bu mhisde do ’n mhuinntir a bhios ag amharc cho biorach air na dh’fhiach e ’dheanamh, agus an seòl a ghabh e, a thoirt fainear an robh seòl eile ann a bheireadh mu ’n cuairt barrachd de bhuannachd. Mur deach leis a reir a chuimse, no mur do lean a’ bhuil ris an robh dùil, nochd e gràdh, agus deadh rùn, mu chor na Gaidhealtachd. Gheibhear a shaothair air a clo-bhualadh anns an Deo-Ghreine a chaidh a thogail ri crann aon-a-bliadhna deug roimh ’n diugh, agus a’ chuid eile ann am paipeirean Gaidhealach mar tha ’n <eng>Oban Times<gai>. Air an aobhar sin cha ruigear a leas a’ phuing a’ leudachadh. Cha ruig an Comunn a leas nàire a ghabhail m’a obair. Bho thoiseach a laithean, bha e am bad Bòrd an Ionnsachaidh an Lunnainn, agus shaoil cuid, nach b’ aithne an còrr, nach robh ann ach breith air amhaich air na daoin’ uaisle, agus toirt orra an sporan a lìrigeadh seachad gun smid! Ach cha d’ fhuair a’ Ghaidhlig na bha dhith oirre, no na b’ airidh i air. Co bu choireach? Fagaidh sinn an toimhseachan aig ar càirdean a tha taobh a muigh còmhla a’ Chomunn. Cha bhi iad fada ’ga chagnadh mu ’m faigh iad a mach an gearran air am bu chòir an t-srathair a chur. Ann a bhi tagradh mu chòir dhligheach na Gaidhlig agus na Gaidhealtachd, cha ’n ’eil e soirbh a thuigsinn ciamar a rachadh an Comunn na b’ fhaide na chaidh e, gu h-àraidh ’nuair a bha, agus a tha fhathast, móran de na Gaidheil fhein meagh bhlàth a thaobh an dleasnais. ’S e sin an cunnart is motha tha bagradh na Gaidhlig ’nar là—spiorad a’ choma-co-dhiu. Na ’m mothaicheadh daoine air an t-suidheachadh-inntinn ris am bheil iad ceangailte, na ’n tilgeadh iad bhuatha na beachdan mi-duthchasach do ’n d’ thug iad àite, agus gu ’n aontaicheadh iad air an aon ràmh; na ’m foillsicheadh iad do ’n Ghaidhlig an duinealas is dual daibh mu rudan eile, gheibheadh ise a còir ’na dùthaich fhein, agus cha bhiodh i mar a tha i an diugh na banoglaich air cùl na còmhla. Chuireadh an ceill uair no dha ann ’sa mhiosachan seo, gu’r e dleasnas nam muinntir a tha de ’n bheachd nach h-eil an Comunn a’ deanamh na dh’ fhaodadh e, co-bhann a dheanamh ris mar bhuill de ’chomhairlean. Tha ’n dorus farsuinn, fosgailte, agus ’se lan-di-am-beatha tighinn. Is e sin is cubhaidhe na bhi ag éisdeachd ris a h-uile coileach a’ gairm air a dhùnan fhein. Thigeadh iad ma ta ann an ainm an àigh, agus gabhadh iad an sguabach, ma tha iad de ’n bheachd gu bheil feum aig an taigh air a reiteachadh, agus cùisean a shocrachadh air mhodh eile.

Anns na laithean mu ’n deach an Comunn Gaidhealach a chur air chois, cha robh cor na Gaidhig ach dìblidh gu leòr, eadhon ged bha comuinn bheaga an cuid de bhailtean a’ deanamh an dìchill, agus grunnan beag de Ghaidheil àraidh a’ strì ris an lasair a chumail beò ’s a chrùisgein. Ach ionmholta ged bha ’n obair, cha robh i a’ ruigheachd bun a’ ghnothuich—cor na Gaidhealtachd. Cha ’n e ceòl, no ceilidhean, no coinneamhan àbhachdach air Galltachd (gasda ged tha sin uile) a mhàin a tha ’dol a shabhaladh na Gaidhlig, ach comuinn is còisirean anns gach sgìreachd air feadh na dùthcha. Is e seo an dòigh bu mhiann leis a’ Chomunn Ghaidhealach. Phlanntaich e meanglain is meòir mar a dh’ fhaodadh e, agus chosg e móran airgid ris an obair. Ach a dh’ aindeoin planntachadh, is uisgeachadh, is cosguis, ’s e spiorad na Gaidhlig a mhàin—an seann spiorad duthchail—a bheir cinneas; rud nach ’eil comasach do chomunn ’sam bith a bhuileachadh mur duisg e ann an cridhe a’ Ghaidheil fhéin. Ghnàthaich ar Comunn na meadhonan air son seo. Na b’ fhaide cha b’ urrainn e dhol. Ach thatar ’ga bheumadh a chionn nach deach aig air a dheanamh rudan a bha do-dheanta! Nach leth-bhreitheach cuid de na Gaidheil fhein ’nuair a dh’ éireas an cogull.

A rithist nochd an Comunn gle thràth a ghliocas, an uair a thug e fainear gu ’m feumte an òigridh anns na sgoilean a chumail ’s an aire. Bha cunnart ann, agus tha sin ann fhathast, gu ’n cailleadh a’ chlann an greim’ air cànain an sinnsre—an aon mheadhon trid an togadh iad eòlas eile an toiseach. A rithist bha cnap-tuislidh—’san rathad. Cha robh bùird nan sgoilean càirdeil do chànain na dùthcha, ni mo tha cuid diubh fhathast. Aig iomadh àm mhìnich an Comunn daibh an dleasnas. Cha tugadh iad feairt. Cha robh a’ Ghaidhlig fasanta gu leòr. ’S ann a bhatar ’ga meas mar nighean dhiolain an coimeas ri Fraingis is Laidionn. Chuireadh impidh air an t-sluagh troimh dhuilleachain àraidh a chaidh a chlo-bhualadh, agus a chraobh-sgaoileadh, air a son. Chuireadh sios annta gu soilleir, agus gu h-eagnaidh, an dleasnas a bhuineadh dhaibh mar Ghaidheil. A chuid nach do leugh an duilleachan, las iad a’ phiob thombaca leis! ’S e sin a thatar a’ cur orra co-dhiùbh. Agus tha feadhainn a’ coireachadh a’ Chomuinn a chionn nach ’eil barrachd Gaidhlig anns na sgoilean. Bu cheart cho math dhaibh a bheumadh a chionn nach do stad e an cogadh. Gun teagamh cha deach leis mar a bha dùil aige a thaobh ’oidhirpean airson cuideachadh airgid fhaotainn o luchd-riaghlaidh an fhoghluim an Lunnainn. Ciamar a rachadh, ’nuair nach robh sluagh na Gaidhealtachd, troimh na Bùird Sgoilean, a’ cur an taic ris a’ chùis. Tha e aig an obair chéudna an dràsda, agus mur lean buil an ionnsaigh seo, cha ’n ’eil e soirbh fhaicinn roimh laimh ciod e ’thachras. Ach ge bith na thachras, ni an spàirn athnichte gu ’n d’ rinn an Comunn Gaidh-


[TD 179]

[Leabhar XI. Darna Mìos an Fhogharaidh, 1916. Earrann 12.]

ealach a dhleasnas. Am bi càch cinnteach gu’n d’ rinn iad fhein na dh’ fhaodadh iad?

Faodar a ràdh an ceartas gu ’n robh an Comunn ’na mheadhon air cinntinn nach bu bheag a thoirt mu ’n cuairt a thaobh litreachas na Gaidhlig, agus a’ chiùil a tha ’n còmhnuidh ’na cois. Is ann ri linn a’ Chomuinn a rainig an ceòl gu àirde na h-ire aig am bheil e an diugh. Ghlac a ghrinneas aire dhaoine a bha tur aineolach air gus an sin, agus bha annas orra gu ’n robh a leithid a sheadh fillte an ceol na Gaidhealtachd. Chaidh barrachd a leabhraichean Gaidhlig a chlo-bhualadh o chionn còig bliadhna fichead na chaidh a chur a mach leth chiad bliadhna roimhe sin. A rithist chuidich an Comunn litreachas na Gaidhlig le bhi ’cur air chois co-fharpuisean aig na Mòid, agus bha seo ’na mheadhon air an rathad a’ reiteachadh airson leabhraichean beaga tlachdmhor, agus roisgeulan, a chur fa chomhair an t-sluaigh. Ged tha na leabhraichean sin air an reic aig prìs a fhreagras do ’n sporan is bochda, tha e ’na aobhar nàire aideachadh nach ’eil Gaidheil a’ deanamh an dleasnais d’ an taobh. Caithidh iad sia sgillinn no tasdan, gu toileach, air roisgeulan Beurla gun bheag brìgh, ach is suarach leo leabhar Gaidhlig. Cha cheannaich iad eadhon an Deo-Gréine fhein, ged tha e air a thairgse dhaibh airson sgillinn ruadh ’s a mhios—prìs nach pàigh móran a bharrachd air na duilleagan a tha ’ga dheanamh suas, gun bhruidhinn air cosguis a chlo-bhualaidh. Gu cinnteach ’s iongantach an car a tha ’n càil Gaidheil ar latha. Mur bhitheadh an aireamh thaghta tha mar shalann ’nam measg, bha Ghaidhlig fo lic fada roimhe seo. Ma sheallas sinn air ais air mar a dh’ éirich do ’n Tedchdaire Gaidhealach, do ’n Chuairtear, do ’n Ghaidheal, do ’n Cheilteach, agus miosachain eile, chi sinn gu ’n do bhàsaich iad uile an ìre an leanabais, math mar a bha iad. Agus ged tha ’n Deo-Greine a nise aig toiseach a dhusan bliadhna, bhiodh e fo lic mar tha càch mur bhitheadh gu bheil an Comunn ’ga bheathachadh agus ’ga chumail air a chasan. Cha ’n ’eil fios aig na Goill air seo, agus is dòcha gu bheil e cho math. Dh’ fhaodadh na Cuimrich agus na h-Eirionnaich leasan a theagasg dhuinn—gu h-àraidh na Cuimrich. Tha iadsan a’ dol air adhart ’nan dòigh fhein, air an socair, ach dìleas do ’n dùthaich ’s do ’n cànain. Tha na h-uraid a phaipeirean acasan ’nan cainnt fhein. Ach tha e coltach gu bheil Gaidheil Albainn air fàs cho spìocach ’s nach dùraichd iad fiù sgillinn a chosg air dad a bhuineas do ’n dùthaich fhein. Gu dearbh tha e coltach gu bheil Ephraim ceangailte r’a iodhalan, agus cha ’n ’eil againn ach leigeadh leis.

Mar chomh-dhunadh air na thubhairt sinn, gabhaidh sinn an cothrom seo air son facal rabhaidh. Tha ’n Comunn a’ dol a ghabhail os laimh, cha ’n e rudeigin, ach rud sònraichte air dòigh shònraichte. a dheanamh an ainm na Gaidhealtachd. Tha e ’dol a thoirt cothrom do gach Gaidheal, air Galltachd ’s air Gaidhealtachd, ainm a chur ri paipeir-tagraidh a theid a chur fa chomhair nan uasal sin ris am bheil cùisean foghluim an earbsa. An uair a thig an t-àm. tha dòchas againn nach diùlt neach ’s am bith, a dh’ fhairicheas urad agus aon bhoinne de fhuil a shinnsre a’ bualadh ’na chuisle, a dhleasnas a dheanamh. Mur dean, cha’n’eil aig a’ Ghaidheal, ’nar beachd-ne, ach a làmhan a phasgadh, a shùilean a dhùnadh, an teine a smàladh, agus am bàs a leigeil air fhein. Tha àm an dearbhaidh dlùth oirnn. Feumaidh sinn ar roghainn a dheanamh aig dealachadh nan roidean. An ann deiseal no tuathal? Ma ’s ann tuathal, is gath na h-ionndrainn ar cùibhrionn—cinneadalachd air chall—a’ Ghaidhlig air a tacadh le guth na Beurla—an t-sean chagailt fuar—na h-eibhlean as—Solus coimheach air lic an teinntein—seann nòsan air an dubhadh as, agus an grinneas a ghlac aire nan daoine bu ghéire breithneachadh air a dhath le càil an ama! Ciamar tha ’n dealbh a còrdadh ribh a Ghaidheala? Thugaibh aon suil air an sgàthan. Ciod e an ìomhàigh tha ’n sud? Mo chreach. ablach Goill, measan eadar da-ghné, agus feileadh beag air! Hach, arsa fear àn sud ’s an seo—anam caillte cheana le malairt agus gaol an airgid—ciod e am math a bhi bòilich mu Ghaidhlig? Cha ’n fhaic sinne cunnart ann. Tha fios nach fhaic; ciamar a chitheadh ’s an suilean air an dalladh.

Creideadh daoine no nach creid, tha ’n t-àm am fagus anns am féum sinn sàil a chur an greim, agus ar duirn a dhùnadh, ma ’s e ’s gu ’n ath-choisinn sinn ar dùthaich, agus gu ’n sàbhail sinn an comharradh leis an còir a h-aithneachadh. Cha ’n e sin feileadh beag no pìob ach A’ GHAIDHLIG. Am bheil sinn a’ dol a reic ar dùthaich? Am bheil sinn a’ dol air faighe, no iasad fhaotainn o’n t-Sasunnach? An sinne an aon chinneadh am measg chinnich na h Eòrpa a shuidheas gu socair, màirnealach, ’s ar beatha a’ sìoladh as? Cha do chaisg an cogadh glaodh cinnidh nan Lithuanianach, nam Polach, nam Bohemianach, ge searbh mar tha’m fulangas ’san àmhuinn. Air ar son-ne cha chluinnear ach bìog an dràsda ’sa rithist. Ma dh’ fhàs an t-isean ’na choileach tha ’n t-àm aige gairm. Dùisgibh a Ghaidheala, deanamh iorghuil, a chum agus gu ’m faigh bhur cànain a coir dhligheach, agus gu ’n gabh sibh seilbh air bhur dùthaich.


Iasgach amadain—corra bheathach mór.


Is lom an cladach air an cunntar na faochagan.


[TD 184]

[Leabhar XI. Darna Mìos an Fhogharaidh, 1916. Earrann 12.]

CÒMHRADH EADAR CATRIONA ’S ANNA.

An t-àite—HÓ-GEARRAIDH AN UIDHIST A TUATH.

Tha Catriona ’n a bantrach, agus Anna a piuthar ’n a seanna-mhaighdean. Tha iad a’ fuireach còmhla ann am bothan beag. Cha tric leo ’bhi ’còrdadh uair ’sam bith, agus ge b’ e toll a ni Catriona, cuiridh Anna tarrag ann.

Catriona—Anna, ’s fhearr dhuit cliabh mònadh a thoirt dhachaidh, agus bheir mi fhéin sgrìob air an tigh gus an tig thu.

Anna—Tà, éudail, ’s iomadh òrdugh tha mi faighinn uat, bho mhoch gu dubh. Bu chòir gu mór dhuit fhéin a dhol ann. ’S e do dhrùim mór as fulangaiche air a’ chliabh—ach ’s dona rud an leisg fhéin, agus ’s mór do chuid dhith.

Catriona—Uisd, a nis, Anna. Na bi togail buairidh mar sin, ’s fios glé mhath agad gu ’m bheil mo dhruìm-sa gu sgàineadh leis a’ ghreim-lòine—rud tha eagal orm nach dealaich rium. Tha ’n cliabh-mònadh ’g a mo mharbhadh buileach, ’s a’ toirt cadail na h-oidhche uam.

Anna—O thà. “Tha thu dona, dona leis. Cha deach’ thu raoir bho ’n teine leis.” Ta, bu ghlé choltach sin riut an raoir gun teagamh, agus srann agad a chuireadh na h-eich as a’ choirce. Cha d’ fhuair mi laic leat bho ghairm an coileach, agus ’s gann is urrainn mi ’n aon chas a shlaodadh an déidh na t-éile ’n diugh.

Catriona—Ni sud an gnothuch a nis, Anna. Cha ’n ’eil math a bhi mu dheighinn. Theid sinn do ’n mhòine còmhla a’ màireach, ’s na cluinneam an còrr dhe do chonnsachadh mosach. Na can an còrr.

Anna—Uill, uill, ma tha, ’s math an t-sìth am measg chàirdean. Nach fhaca mi Mairi Ailein an dé ’s bha i ’g ràdh rium gu ’n robh i fhéin agus Eilidh Mhór a’ gearradh feoir a’ chlaidh air an t-seachduin so chaidh, agus ’n uair a bha iad aig uaigh a’ Cheannaiche Ruadh, nach ann a chuir Eilidh a cas air an uaigh, agus ars’ ise, “ ’s iomadh ubh breagha thug mi dhuit gun mhóran air a shon.”

Catriona—O mo chreach mhór ’s mo léireadh. Nach b’ oillteil sin—seadh air an uaigh aige, agus an Ceannaiche Ruadh ’n a ùir ’s na thalamh bho chionn fada.

Anna—Cha robh guth bréige aice. Cha robh ann ach an triuthaire gu ’bhrògan—smior a’ mhadaidh, ’s cha b’ e cheannach a dheanadh e—mac samhuil ’athar. Nach tug e air bantrach Dhonnachaidh cunntas a bh’ air an duin’ aice phàigheadh dà uair. Mar a chuireadh an ceàrd na duthan air na dathan!

Catriona—O salachar nan seachd sitigean a bh’ ann, duine cùthach sanntach, ged is beag a thug e leis de na bha ’s a’ mhogan ghrànda. Dia eadar mi ’s an samhla aige. Cha b’ ioghnadh idir ged a thuirt Gilleasbuig a’ ghlinne nach robh ann am móran de na ceannaichean ach “ràcanan leis an diabhull.”

(Domhnull Mór na Créithich a’ tighinn a stigh)—

Bheil sibh air ’ur casan uile so?

Catriona—O ’s math nach ’eil sinn na ’s miosa. ’S dàna ’bhi gearain agus sinn air ar caomhnadh fhathast, ’n uair a tha ’m bàs cho tric mu ’r timchioll. An robh thu fhéin air an tiodhlacadh an diugh, a Dhomhnuill?

Domhnull—O cha d’ fhuair mi ann. Rug a’ bhó bhàn an diugh, ’s tha mo mhàthair cho leth-sgòdach leis an ròs air caol a dùirn bho chionn seachduin.

Catriona—O tà, Dhomhnuill, cuimhnich thusa mar a tha ’n Sgriobtur ag ràdh, “Na di-chuimhnich na tiodhlacan.”

Anna—Uisd a nise, Chatriona. Thòisich thusa le do dhi-mothaiche. Cha ’n e sin an ciall a th’ aig an t-salm sin idir.

Catriona—Dé math dhuit a bhi bruidheann a nise. Nach cuala mo dhà chluais aig a’ mhinistear e là na Sàbaid, agus am bheil thu gabhail ort a ràdh gu bheil esan briagach. Tha meomhair agam fhéin pailt na ’s fhearr na th’ agad-sa, ged nach d’ fhuair mi cothrom air sgoil ’us leisg ’n uair a bha mi òg mar a fhuair thusa.

Anna—Sguir dhe do ghlagadaich, oinnseach. ’S e tha “tiodhlacan” a’ ciallachadh mar gu ’n canadh tu “présantan”—nach e Dhomhnuill; ’s math tha fhios agad-sa.

Domhnull—O ’s e gun teagamh—’s e “présant” a tha cumanta ’n ar measg-na.

Catriona—O fhearaibh, féumaidh gur mór an rud a’ fòghlum fhéin. ’S iomadh searmon mór a chuala mise. Chuala mi ’n Dotair Aird aig trì òrduighean, ’s cha chuala mi iomradh riamh aige air “présant” no dad coltach ris, ach stad thusa gus am faic mi Mgr. Domhnull, théid fhoighneachd dheth an clàr an aodainn dé ’s ciall do ’n rann. Tha mi deimhinn nach ’eil a’ facal “présant” eadar dà chlàr a’ Bhiobuill có dhiù. Sin agad Anna cnaimh dhuit agus fiach t-fhiacail air, ged is beachdail thusa ’s do mhìneachadh air na h-uile ni.

Anna—Siuthad, siuthad ma tha. Dean do thoil mhath fhéin. ’S math leat sgairbh a thoirt á creagan dhuit fhéin cò dhiù. Dé mar a chòrd an t-iasgach riut am bliadhna, Dhomhnuill?

Domhnull—O glé mhath. Rinn sinn móran sgadain ’s bha prìsean ciatach ann.

Catriona—An robh ministeirean móra agaibh?

Anna—’S e thusa ’s na ministeirean! Gu dearbh fhéine, ’s ann bu chòir do Mhgr. Lee <eng>“Bible woman”<gai> a dheanamh dhiot fhéin. ’S tu chumadh an connsachadh ri clann-nighean an sgadain.


[TD 185]

[Leabhar XI. Darna Mìos an Fhogharaidh, 1916. Earrann 12.]

Domhnull—O bha, daoine sgairteil. Ah, bhoirionnaich! chunnaic mi aon fhear Gallda searmonachadh air an t-sràid air oidhche Shàbaid ’s cha chreid mi gu ’n robh Fionn na Féinne fhéin na bu sgairteile. Tha mi deimhinn gu ’n robh ’n ceann a bh’ air uibhir ri cliabh maoraich, ’san uair a dh’ fhosgladh e ’bhial, chluinneadh tu air sheachd bealaichean e.

Catriona—’Dhuine chridhe, bu mhath a bhi ’g a éisdeachd.

Anna—’S mór a thuigeadh tu dheth Chatriona—thuigeadh dìreach a cheart uibhir ’s a thuigeadh tu de aifrionn an t-sagairt. An robh ’n t-òrgan agaibh, a Dhomhnuill?

Domhhull—O bha, Anna ’s b’e sin an t-òrgan. Chitheadh tu mu dhusan de phioban móra coltach ri puist airgid suas gu mullach na h-eaglais, agus a’ fuaim a bhiodh a sin ’n uair a bheireadh a’ fear-cluich srann air—dh’fhéumadh tu do mheoirean a chur ’n a do chluasan. Cha ’n ’eil mise tuigsinn air an t-saoghal ciamar a dh’ ionnsaich e ’chluich. Cha ’n e mhàin gu’n robh e cluich le dhà laimh air teudau dubha ’s geala measg a chéile, ach bha e ’g obair le ’chasan cuideachd, agus bheireadh tu do mhionnan gur h-e casaichean beairt-fhighe Sheorais Dhuinn a bh’ aige. Bha cnagan ’s cinn gheala orra air taobh an òrgain ’s tharruingeadh e mach fear, dhiubh an dràsda ’s a rithist, ’s cha bu luaithe bha stob sin a mach ’n a chuireadh e fear eile stigh gu h-ealamh—dìreach Anna, mar gu ’n rachadh tu gu dorus mór Mgr. Domhnull agus gu ’m buaileadh tu an clag.

Catriona—O dhuine. “’S lìonmhor t-oibre iongantach,” mar a tha Daibhidh còir ag ràdh. Bu ghlé thoil leam fhéin òrgan mar sin fhaicinn.

Anna—Sin thusa. Thòisich do chorp ort. Thu fhéin ’s “t-oibre iongantach.” Na faiceadh tu am Broomielaw agus na soithichean, gu dearbh fhéine bhiodh rud-eigin agad ri ’ràdh.

Catriona—O seadh dìreach, Anna chòir, mu chunnaic thu fhéin am Broomielaw ’s bochd nach do chum iad ann thu. Cha ’n ioghnadh sinne bhi bochd dheth nach robh na b’ fhaide air falbh na Loch na-madadh ’n ar beatha. ’S e ’m Broomielaw fhéin! ’N ann an sin a bhiodh Sìle Bharraidh a’ dol airson <eng>fresh air<gai> mar a chanadh a màthair. Cha ’n ioghnadh sinne ’bhi truagh dheth nach d’ fhuair <eng>fresh air<gai> riamh ’n ar beatha.

Anna—’S mór an easbhuidh a th’ ort fhein, a Chatriona bhochd! Cha robh sgoil ann ’n a do latha ’s cha ’n fheàirrd thu fhéin sin. Am bu toil leat a bhi ’g éisdeachd an òrgain a Dhomhnuill?

Domhnull—O cha b’ eadh, gu dearbh. Cha deachaidh mise tuilleadh do ’n eaglais ud. Ma ’s e ceòl feadaireachd, bha gu leòr an sud dheth air mo shon-sa. Cha b’ urrainn am ministear <eng>Amen<gai> fhéin a ràdh gun an t-òrgan a’ ròmhanaich còmhla ris, mar gu ’m biodh cù a bhiodh ’g a thacadh ann. Cha ’n ’eil an dol-a mach ud Sgriobturail.

Anna—O Dhomhnuill, cha rachainn cho dàna sin air an Fhìrinn idir. Seall Daibhidh ’n uair a tha e ’g ràdh:—

“Air inneal-ciuil nan téuda deich,
’Us air an t-saltair ghrinn.”

Agus a rìs:—

“Le òrgan togaibh suas a chliù,
’S le inneal-ciuil nan teud.”

Domhnull—Tà, Anna chòir, stad thusa ort. Cha ’n e sud inneal-ciuil nan téuda deich—’s fhada uaithe ghabh e. Cha robh anns an uidheam ud ach téudan ’s cnagan ’s maidean-coise gu h-àrd ’s gu h-iosal. Ceol marbh, marbh a tha sud, Anna! ’S e th’ air iarraidh oirnne ceòl a dheanamh leis a’ chridhe.

Anna—Saoil thusa ma tha, nach robh Daibhidh beannaichte a’ deanamh ciùil le ’chridhe ged a thuirt e sud.

Catriona—Hud, na can an còrr a nise, Anna. Thu fhéin ’s Daibhidh! Dé ’n coltas a th’againne ri Daibhidh! cha ’n ’eil nì. Tha cheart uibhir a dh’ eadar-dhealachadh eadar an là ’s an oidhche, agus a bharrachd air sin uile, tha mi creidsinn nach e seòrsa òrgain a chunnaic Domhnull a bh’ aig Daibhidh ann.

Anna—O seadh, a Chatriona. ’S e mìneachadh Iain Dhughaill, a th’ agad fhéin, ’n uair a a bha e fiachainn ri brìgh a thoirt á ceann-teagaisg Mhic Rath Mhóir, “leaghaidh na dùilean le dion theas.”

Domhnull—Cha chuala mi ’n té sin idir. De’n dreach spioradail a chuir Iain còir air sin.

Anna—O thuirt e, na ’m biodh dùil againn ri ni sam bith agus nach fhaigheamaid e, gu ’n leaghadh an dùil sin as.

Domhnull—O dìreach, féumaidh gur h-ann ’s a’ Bhiobull Bhreac a fhuair e mìneachadh sin, no bho ’n chreideamh ùr a rinneadh ’s a’ Ghearmailt. Cò bh’ agaibh fhéin am bliadhna ’n uair a bha ministear aig an iasgach?

Anna—O bha ministear taitneach á Muile againn aon Sàbaid, agus bhiodh na bodaich chòire ’cumail coinneamhan-ùrnuigh agus bhiodh an Saor Mór a’ leughadh searmonan MhacCheyne.

Catriona—O gu dearbh fhéine b’ fheàrr leam fhéin gu ’n toireadh iad greis air a’ “Chogadh Naomh” le Iain Buinain—’s glé thoigh leam fhéin e!

Anna—O bhrònag, ged a dheanadh e sin ’s mór m’ eagal nach biodh ball armachd ort-sa.

Catriona—O Anna, na tog thusa mi gus an tuit mi. Ma tha ’n armachd ort fhéin, tha mór-eagal orm gu ’r h-ann caoin air ascaoin a bhitheas i gu math tric, agus gu ’m bi thu ’g a tilgeadh ’s a’ chùil-mhònadh air uairibh, ’n uair a bhitheas “an duine mi-fhéin”—mar a th’ aig


[TD 186]

[Leabhar XI. Darna Mìos an Fhogharaidh, 1916. Earrann 12.]

Anndra Nobul còir ’s an òran—air uachdar. Cha chanadh tu fhéin, a Dhomhnuill, gu ’n robh móran de choltas na h-armachd oirre, ’n oidhche roimhe, ’s i ’gabhail na leabhraichean. Thainig “Hardy,” an cù mosach aig Sìne Beathaig, a stigh, dìreach ’n uair a bha sinn a’ seinn, agus thug e ’phoit-lite air, a bha fo bhonn an <eng>dresser<gai>, agus bho nach do dhearc mise dha ’n a àm, an àite do dh’ Anna na faclan ceart de ’n t-salm a chur a mach, nach ann a chuala mi seisd bhinn aic’ air, “Sud Hardy anns a’ bhrochan thall.” Dé th’ agad air sin a nise ann a’ meadhon aoin de shailm Dhaibhidh.

Domhnull—O uill, nach e sin a b’ fhèarr na’n lite leigeadh le cù connadail, agus cearcan agaibh fhéin.

Anna—O charaid, cha ’n ’eil air Catriona againne ach gur math nach ’eil i na ’s miosa. Bha ’n deagh shrann aice ’n oidhch’ ud ’n uair a bha mise ’cuartachadh an dleasdanais, ach ’s e ’mhuc shàmhach as mo dh’itheas an còmhnuidh.

Catriona—Bha srann agam. Cha robh ioghnadh ann, an déidh a bhi ’cur a mach an todhair fad an latha, agus thusa ’n a do sgleog aig clach an teinntein, gus am bheil seachd dathan a’ bhotha-frois air do luirgrean le breacadh an teine. Eirich as a sin agus deasaich aran na Sàbaid.

Anna—O Dhomhnull, nach uamhasach cho daor ’s a dh’ fhàs a’ mhin. Cha ’n ’eil fhios agam ciamar a bhitheas daoine beò idir, ’s am buntàta air fàs cho gann a nise.

Domhnull—O ’s ann tha sin garbh! Tha i dìreach cho daor ris an aran-mhilis fhéin. Cheart cho luath ’s a’ chuala ’n ceannaiche sin thall, gu ’n do chuir Uisdean, an Loch na-madadh suas i, rinn esan an cleas ceudna.

Catriona—O rinn! Sannt an airgid, a dhuine chridhe! Cha b’ ioghnadh idir ged a thuirt Padruig an Càrinish là na ceist, na’n cuireadh an duine b’ an-diadhaidhe an Uidhist tasdan air a’ bholla mhine, gu ’n leanadh an duine bu diadhaidhe ’eiseimpleir ann an coig mionaidean.

Domhnull—Tà, ’s coir a bhi falbh. Tha e dorcha, tha mi creidsinn—tha ceann-dubh air a’ ghealaich.

Anna—’S fhearr dhuit clobha teine thoirt leat.

Domhnull—’S e sin as sàbhailte dhomh gun teagamh. Oidhche mhath leibh uile, ’s cadal math.

Catriona ’s Anna—Mar sin leat fhéin, a Dhomhnuill, agus do chur dhachaidh gu math.

IAIN N. MACLEOID.


Is fearr fuine thana na bhi uile falamh.

Is call caillich a poca ’s gun tuilleadh bhi aice.

Bheirinn cuid oidhche dha ged bhiodh ceann fo achlais.


[TD 187]

[Leabhar XI. Darna Mìos an Fhogharaidh, 1916. Earrann 12.]

NA TRI FAÌNNEACHAN.

O chionn fada an t-saoghail, ma’s fhìor na chuala mi, bha iomadh rud a’ tachairt a bha ro iongantach. Bha buidsich agus bana-bhuidsich ann a thionndadh le buille de shlachdan draoidheachd carragh cloiche gu h-òr, agus duine gu riochd aon a dh’ainmhidhibh an achaidh, no eadhon gu sgonn maide. Bha iomadh dòigh ann air bacadh a chur air tinnis ’s air a’ bhàs fhéin. Bha dòighean ann air muinntir a chumail òg a ghnath, agus air an deanamh aoidheil, ciùin, tlachdmhor anns a h-uile ni air chor agus gu’m biodh sìth agus sonas a ghnàth a’ riaghladh ’nam measg. Dheanadh iad so gu léir le fàinne druidheil a chur air meur neach, no le trusgan-sìthe a chur uime. Bithidh sinne a tha beo ’s an linn as-creidmhich so gle mhall gu creideas sam bith a thoirt do sgeul faoin de’n t-seorsa, ach tha, aig a’ cheart àm, iomadh leasan maith ri fhaotainn uaith. A bharrachd air sin bithidh sinn ullamh air a bhith ’g ràdh nach robh anns an t-sluagh am measg an d’éirich na beachdan faoine so ach sluagh dorcha, borb, amaideach, aineolach. Tha eagal mòr orm gu’m bheil sinne, moiteil ’s mar a tha sinn as ar cuid foghluim, mòran na’s fhaide air ais ann an iomadh ni na iadsan. Innsidh mi sgeula beag no dha a nochdas gu soilleir cho glic ’s cho tùrail ’s a bha’n seann sluagh so.

Bha duine uasal ann aon uair aig an robh fàinne ro luachmhor a bheireadh air duine sam bith aig am biodh e gu’m biodh speis mhòr aig a h-uile neach dheth. Aig àm a bhàis thug se e do’n mhac bu docha leis air chùmhnanta gu’n gleidheadh se e gus am fàgadh se e mar an ceudna aig a’ mhac bu docha leis aig àm a bhàis, agus mar sin air aghaidh fhad ’s a bhiodh mac a’ tighinn an ionad an athar. A bharrachd air a so, am mac a gheibheadh am fàinne ’sann aige bhiodh riaghladh an teaghlaich agus a chòir-bhreth, eadhon ged a b’ e b’ òige de’n teaghlach. An déigh do’n fhàinne a bhi air a liubhairt a nuas o athair gu mac fad iomadh ginealaich thachair mu dheireadh gu’n robh e aig athair aig an robh triuir mhac a bha anns a h-uile ni anabarrach umhail, agus dleasnach. Bha e cho miadhail orra ’nan triuir ’s nach robh fhios aige co aca d’an tugadh e’m fàinne. Mu dheireadh thall ’s e bhuail ’s a’ cheann aige gu’n rachadh e far an robh an t-òrcheard ’s gu’n tugadh e air dà fhàinne eile dheanamh cho coltach ’s a b’urrainn da ris an fhàinne bhuadhach. ’S ann mar so a bha. Rinneadh an dà fhàinne, agus bha iad cho coltach ris an fhàinne bhuadhach ’s nach robh e’n comas do dhuine bha beò eadar-dhealachadh air an t-saoghal a chur eatorra. ’N uair a bha e air leabaidh a bhàis dh’iarr e a mhac bu shine a thoirt ’na làthair, agus air dha comhairlean maithe a thoirt air agus a bheannachd fhagail aige thug e dha fear de na fàinneachan. Chuir e fios air an dara mac agus air an treas mac agus rinn e’n t-aon ceudna riutha. Beagan ùine na dhéigh sin dh’eug e. Thiodhlaic a chuid mac e, agus an déigh do gach ni bi thairis dh’innis am mac bu shine gu’n d’fhuair esan am fàinne o athair, agus mar sin gur ann aige bha còir air gach ni a dh’fhàg ’athair. Bha mòr-ioghnadh air a dhithis bhraithrean an uair a chuala iad so, ach ’s ann a bha’n t-ioghnadh orra nuair a dh’innis gach fear mar a thuirt athair ris. Thug gach fear ’fhàinne fhéin a làthair, ach cha robh e ’nan comas a dheanamh a mach co aig a bha’m fàinne buadhach. Bha’n dithis a b’òige ’g am meas fhéin a h-uile buille cho maith còir air aon dad a dh’fhàg an athair ris an fhear bu shine. Mu dheireadh thall chaidh na fir cho fada thar a chéile ’s gu’n tug iad a’ chùis an làthair a’ bhreitheamh. Thug gach fear a thaobh fhéin de’n chùis air aghaidh le innseadh mar a thuirt ’athair ris. Cha chreideadh fear seach fear dhiu gu’n tug an athair fealag asda; ach bha gach fear car ann am beachd gu’n d’thug a bhraithrean ionnsuidh air a char a’ thoirt as le fàinne meallta thoirt air aghaidh. Ach an déigh a h-uile rud, bha leithid a dh’earbsa aca ’na chéile ’s nach b’urrainn doibh so a lan chreidsinn. Bha’m breitheamh e fhéin ann an iom-chomhairle nach bu bheag mu’n chùis, ach mu dheireadh thug e breth mar a leanas: “Cha’n urrainn domhsa dheanamh a mach cia e’m fàinne ceart, agus mar sin cha’n urrainn domh ràdh co aige tha còir air a bhi ’na cheann thairis air an teaghlach. Ma tha e fior gu’m bheil buaidh shònraichte anns an fhàinne cheart a chum an neach aig am bheil e a dheanamh ionmhuinn ann an sealladh nan uile dhaoine, tha e mar an ceudna cheart cho fìor nach urrainn gu’m bi a’ bhuaidh shònraichte so anns an dà fhàinne eile. Tillibh dhachaidh, agus sguiribh dhe’r n-aimhreit. Creideadh gach fear agaibh gur h-ann aige fhéin a tha’m fàinne ceart, agus a chum sin a dhearbhadh dh’a fhein ’s do mhuinntir eile, deanadh e strì a chum e-fhéin a dheanamh ionmhuinn leis na h-uile. An neach a bheir bàrr agus is mo choisneas de ghràdh muinntir eile dearbhaidh e gu soilleir gur ann aige a tha’m fàinne ceart.” Lean iad a’ chomhairle ghlic agus mhath so a thug am breitheamh orra, agus rinn iad strì feuch co bu ghràdhaiche ’s bu neo-fhéin eile gus mu dheireadh thall an deachaidh gach aimreit a bh’eatorra mu na fàinneachan air dichuimhne. Chaith iad am beatha gu réidh agus gu sona maille r’a chéile.

BODACHAN A’ GHARAIDH

anns a’ Ghaidheal.
