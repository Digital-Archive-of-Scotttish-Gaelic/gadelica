[TD 1]

[Leabhar XIII. Mìos Deireannach an Fhogharaidh, 1917. Earrann 1.]

CEILTICH AN COMH-COMHAIRLE.

Na ’n robh cor na dùthcha mar a dh’iarramaid, ’sann air a’ mhios a chaidh a bhiteadh a’ cumail Mòd a Chomuinn Ghaidhealaich. Ach chuir an cogadh stad air sin mar a chuir e bacadh air na h-uiread a rudan eile. An uair a theid inntinnean chreutairean a chrathadh le tuiteamas cho uamhasach ’s a thachair oirnn o chionn tri bliadhna a nis, cha ’n ’eil e ’na ioghnadh ged bhiodh daoine an-shocrach leis an tulgadh oilteil a chuir nithean bun os cionn. Fhad ’sa bhios an iarmailt ciùin, gorm, gun neul ri fhaicinn, tha e soirbh a bhi àbhachdach, oir tha sin nadurrach agus feumail do ’n inntinn, ach an uair a sguabas neòil dhorcha trasd, tha ’n cridhe buailteach air tuiteam fo imcheist air chor agus nach faicear ach dubhar. A thaobh móran de ’r càirdean agus de ’r luchd-eòlais, ’se dubhar a’ bhròin a th’ ann. Ged theirteadh gu bheil an suidheachadh seo dluth-cheangailte ri càil-aigne mhóran agus nach ’eil seachnadh air, cha ’n atharraich sin an gnothuch. Cha ghabh am faireachadh a’ sgaradh o inntinn a dh’ fheumas a bhi a’ meòrachadh a reir a gnè, agus mar sin nach urrainn i i fein a chuingeachadh am molltair eile. Is cinnteach gur e am faireachadh seo a thainig eadar càirdean na Gaidhlig agus an togaradh a dh’ fheumteadh a dhùsgadh air son Mòd a chumail mar a b’ àbhaist. Ged dh’ fhaodadh sin a bhi fior, cha bhiodh e iomchuidh gu ’n dèanamaid dearmad air na nithean a tha oileanachadh na cloinne an Gaidhlig ag agradh. Mar sin ged fhaodar dàil a chur fhathast a thaobh a’ Mhòd bhliathnail, saoilidh mi nach ruigear a leas bacadh a chuir air cruinneachadh is co-pharpuisean na cloinne.

An uair a dh’ amhairceas sinn mar tha cùisean na rìoghachd a’ dol air adhart, agus an deasachadh a tha muinntir a th’ aig an tigh a’ meas freagarrach a chur an òrdugh a thaobh na bheil romhainn, chì sinn nach ’eil iad ’na suidhe le làmhan paisgte gus an teid an cogadh seachad. Tha comuinn de gach seòrsa a’ nochdadh dealais a chum agus nach faighear iad neo-dheas an uair a thig réiteachadh chùisean. Tha e coltach gur h-e seo beachd nan Cuimreach a chum an coinneamh bhliadhnail—<eng>Eisteddfod<gai>—am Birkenhead air a mhìos a chaidh.

Tha ’m facal Cuimreach seo a’ ciallachadh cruinneachadh, no Mòd, agus ’se crioch àraidh na coinneimh a bhi ’brosnachadh agus a’ beòthachadh cànain agus ciùil na dùthcha, a chum nach leigteadh spiorad cinneadail air di-chuimhne. Cho fad air ais ris a’ cheathramh linn, b’ àbhaist do na Cuimrich a bhi ’cumail coinneimh ris an canadh iad <eng>Gorsedd<gai>—cruinneachadh nam bàrd. Thaghadh mar shuaicheantas <eng>“Y gwir yn erbyn byd,”<gai> ’se sin r’a ràdh, an fhìrinn an aghaidh an t-saoghail. Agus nach bu thaitneach an saoghal mu ’n iath a’ ghrian, na ’m biodh gnothuichean a’ dol air adhart fo bhuaidh a leithid a’ shuaicheantas, — firinn, earbsa, agus ceartas a’ siubhal taobh ri taobh. Is ann o’n t sean chruinneachadh seo a tharm-


[TD 2]

[Leabhar XIII. Mìos Deireannach an Fhogharaidh, 1917. Earrann 1.]

aich an <eng>Eisteddfod<gai>. Bha na bàird air am meas glé urramach leis na Cuimrich ’san t-sean aimsir. Cha ’n e mhàin gu ’n robh bàird àraidh a chòmhnaidh an cùirt an Righ no teaghlach a’ mhòrair—“Barrd Teuleu” mar a theirteadh—ach bha urra eile ann ris an canadh iad <eng>“Pencerrd,”<gai> no ceannard a’ chiùil, agus b’ esan aon de na ceithear deug aig an robh còir air cathair aig cuirt rìghrean is dhaoin’ inbheach. Bha sochairean sònraichte an crochadh ris an dreuchd, agus blia na sochairean sin a’ leantuinn a’ bhàird ge bith c’ aite am bitheadh e air chuairt. Tha an <eng>Eisteddfod<gai> a’ cuinail suas gnàths na cathrach gus an là ’n diugh, oir tha còir aig a’ bhàrd a choisneas a’ cheud duais air cathair, agns gach urram a bhuineas d’a sin. Ach cha ’n ’eil ann ach samhla a’ ghreadhnachais a bha a’ gabhail àite anns na laithean a dh’ fhalbh. Tha sinn an saoghal eile, mar gu ’m b’ eadh, an diugh, agus gu dearbh tha mi fhìn de ’n bheachd gu robh móran ghnàths an caithe beatha an t-sean t-saoghail fior chiatach, agus na bu thaitneiche na nòsan a thatar am meas ’nar latha-ne mar chomharradh air deagh chàllachadh.

Tha na Cuimrich, na h-Eireannaich agus na Gaidheil Albannach rudeigin air an aon ramh a thaobh bàrdachd is ceòl ar sinnsir, ach feumaidh Gaidheil Albainn an t-àite as isle a ghabhail. Tha ’n ramh-toisich aig na Cuimrich, agus cha ’n ’eil sinne fathast ach a plubadaich leis an ràmh-dheiridh. Tha fìos gu bheil litreachas nan Cuimreach lionmhor agus luachmhor, agus tha iad a sìor chur ris. Tha corr agus fichead paipeir-naigheachd air a chur an clò ’nan cainnt fein gu h-iomlan, cuide ri suas ris an aon àireamh de mhiosachain de gach seòrsa airson an cànain agus an sean eachdraidh a chraobh-sgaoileadh. Ciod e suidheachadh na h-Albainn a thaobh seo? O cheann gu ceann de ’n tìr cha ’n ’eil ri ’fhaicinn ach an Deo Greine agus “Guth na Bliadhna,” mur a’ cunntair stiall no dhà a gheibh sinn gach seachduin am paipeirean na h-Airde Tuath. Gun teagamh tha na paipeirean sin r’a moladh airson na bheil iad a’ toirt duinn. A thaobh an Deo Ghreine tha móran Ghaidheal ann nach luthaig fiù sgillinn ruadh airson an deò a chumail ann, agus mur bhitheadh taic a’ Chomuinn Ghaidhealaich, ’s fhad o ’n a chaill e an anail. Is dòcha gur h-ann o chion-mothuchaidh tha seo ag éirigh. Ma ’s ann, tha e soirbh an gnothuch a leasachadh. Ged tha Guth na Bliadhna tasdan ’sa ràidhe, is geal is fhiach e sin. Cha ’n e mo ghnothuch-sa fheòrach co dhiùbh tha ’n tasdan sin a deanamh suas na cosdais no nach eil, ach tha fios agam gu bheil an Deo Greine a ’cosd tri sgillinn gach àireamh mu ’n teid a chur air dòigh, agus gu bheilear ’ga thairgse do Ghaidheil airson aon sgillinn! A bheil sin ciatach? A’ Chuimrigh bheag le còrr agus fichead paipeir! Nach cuis nàire seo do Ghaidheil Albannach. Saoil an toir e rughadh an gruaidh aon? No an e snodha gàire a bheir e orra? Cha ’n ’eil fios agamsa; cha ’n ’eil e soirbh tuaiream a thoirt air gné dhaoine a chaill smior an aithrichean. Fàgamaid mar sin e,

Thuirt mi gu bheil litreachas nan Cuimreach luachmhor, agus nach ’eìl iad meagh bhlàth mu taobh. Faodar a radh gu bheil litreachas nan Gaidheal Albannach (am beagan a th’ ann) luachmhor cuideachd, ach tha féum mór againn air éibhleag no dhà fhaotainn o theintein nan Cuimreach a chum ar cagailt a dheanamh na ’s blàithe. Is mór m’eagal gu bheil sinn mar Ghaidheil a’ fàs neo-shuimeil mu nithean as ciataiche, agus as maireanaiche, na creic is ceannach, féumail ged tha sin ’na àite fein. Dùisgeamaid ma ta, agus ionnsaichemaid leasan o Chriosdaidhean eile.

Cha ruigear a leas mion chunntas a thoirt air ua deas-ghnàthan a bhuineas do ’n <eng>Eisteddfod<gai>, no na h òraidean snasmhor brìghmhor a thugadh seachad. Chuireadh dithis theachdairean gus a’ choinneamh leis a’ Chomunn Ghaidhealach. B’ iad sin a bhean uasal M. Burnley Caimbeul, agus an t-Urra Seòras MacAoidh, ministear Chill Fhinn. A bharrachd, bha teachdairean ann o Chomuinn eile an Glascho, gun bhruidhinn air na bha ’làthair á cèarnan Ceilteach na b’fhaid as. Fa leth chuir iad urram air an ùghdarras a chuir ann iad. Leugh mi am paipeir-naigheachd Sasunnach cho snas-labhrach ’sa chuir Mgr. MacAoidh a thachdaireachd f’a an comhair, agus am bualadh-bas a dhùisg na thuirt e riutha. The sùil agam ri òraid a’ mhinisteir chòir a chuir an clò anns an Deo-Ghreine air an ath mhìos.

Ann a bhi ag amharc thairis air a’ chunntas a thug na paipearean Sasunnach air an <eng>Eisteddfod<gai>, ’se an rud as mò a chuir de ioghnadh, agus de fharmad, orm an àireamh lionmhor de dhaoine measail, ionnsaichte agus àrd inbheach a bha làthair. Ni mò bha gainne airgid ann, oir chruinnicheadh suim mhór air son duaisean. Tha seo a leigeil aithnichte cho fìor dhéidheil ’sa tha na Cuimrich air an cànain fein, cho math ris an spiorad cinneadail. Bha na daoine ionnsaichte ud cho airmseach, so cho deiseil an cànainean eile ’sa bha iad ’san chainnt Chuimreach; gidheadh cha robh nàire ac’ air cànain an sinnsir. Air a chaochladh; mheas iad gur e dleasnas an neach tha faireachadh gràdh do dhùthaich na nithean òirdheirc a rinn a thìr a dheanamh aithnichte do ’n t-saoghal a chum gu’m biodh i a’ cosnadh urraim, agus troimh sin gu ’m biodh an dùthaich a’ faotainn cliù a sheasas na ’s maireannaiche na meudachd malairt ’Se saibhreas a mac-meanmna am beartas as òirdheirce a thuiteas air tìr ’sam bith, agus a chumas i beò troimh na linntean ann an seadh nach


[TD 3]

[Leabhar XIII. Mìos Deireannach an Fhogharaidh, 1917. Earrann 1.]

tuig an dream a tha fo bhuaidh nithean saoghalta do ’n crioch dol a mugha. Anns a’ phalluin ’san robh an comh-thional mor cruinn, chiteadh air cùl a’ sgàlain na focail, <eng>“Des y Byd Ir Iaith Cymraig;”<gai> ’se sin, mairidh a’ chainnt Chuimreach beò gu sìorruidh! Mairidh cànain cinneadh ’sam bith beò, ma bhios an cinneadh sin dìleas do na chaidh earbsa ris, agus ma dhiùltas e a bhi air a thàladh le càllachadh nach buin do ’ghnè, ach a tha calg dhìreach an aghaidh na meadhonan as freagarraiche air son adhartachadh na rian fein Cluinnidh sinn daoine ladarna, air an at le fein-bheachd,—sìol nan Teutonach—a cuir an céill nach ’eil rian dòigheil air thalamh ach an rian aca fein, ged tha e soirbh a dhearbhadh gu robh an sean rian Ceilteach fad os a chionn an iomadh dòigh. An uair a dh’ fhalbhas cànain, falbhaidh nòs, dealbh inntinn is anam a’ chinnidh a bha i a’ comharrachadh, agus cha bhi an cruth nuadh taitneach ri ’fhaicinn Ged rachadh cànain nan Ceilteach a dhith am màireach, tha seadh ann anns nach gabh a buaidh a dhol as cho fad ’sa bhios beurla Shasunnach beò, oir chaidh a dealbh-inntinn, le dreach a dubhachais, a thoinneamh an litreachas an t-Sasunnaich.

Ach mur teidear na ’s fhaide na bhi a’ deanamh uaill mu shnas cainnt nan Ceilteach, agus a bhi a’ dearbhadh a buaidh air litreachas dhùthchannan eile, cha sàbhail sin aon de na meanglain o sheargadh. Cha ’n ’eil Cuimreach no Eireannach air am mealadh a thaobh sin. Rinn an dà chinneadh suas an inntinn nach tachair seargadh ma ’s urrainn iadsan a bhacadh agus roimh seo cha robh eagal orra a dhol am bad luchd-riaghlaidh air sgàth an cànain. Nach bu chòr do Ghaidheil Albainn leasan a ghabhail, agus gun fhois a thoirt do Bhòrd an ionnsachaidh gus am faighear Gaidhlig air clàr, dìreach mar a fhuair Fraingis agus a’ chainnt Ghearmailteach o chionn fhada. ’Sann tha sinne cho diùide a thaobh ar cànain ’s gu bheìl eagal oirnn trioblaid a chur air uaislean àraidh. Ciod e air thalamh a choisinn Gaidheil riamh gun trioblaid is troimh cheile. Stadamaid a bhi ag ealadh mu na cumhachdan móra le ar boineid ’nar dòrn mar ghillean-coise. Cluichemaid port eile air an fhidhill.


[TD 7]

[Leabhar XIII. Mìos Deireannach an Fhogharaidh, 1917. Earrann 1.]

Cha robh air deireadh nach robh air thoiseach ach fear na droch-mhnatha, is bidh am fear sin fhein ann a’ dol do ’n mhuilionn, ged bhios e air deireadh a’ tighinn as.


[TD 8]

[Leabhar XIII. Mìos Deireannach an Fhogharaidh, 1917. Earrann 1.]

FIONNGHAL A’ PHRIONNSA.

DAN-CHLUICH, LE IAIN N. MACLEOID,

Ughdar “Reiteach Móraig,” <eng>etc.<gai>

EARRANN I.

AN T-AITE—AIRIGH-MHUILINN AN UIDHIST A DEAS.

Fionnghal a’ buachailleachd, ’s i ’n a caileig òig, còmhla ri Annag Thormoid, Peigi bheag a’ Bhreabadair, Mòrag an tàilleir, agus bana-chompanaich eile.

Peigi—’Fhionnghal, tiugainn a chluich “cleas a’ ghille ruaidh,” mi fhéin ’s tu fhéin, agus Annag agus Mòrag. ’S e ’s fheàrr dhuinn na bhi ’n ar suidhe so.

Fionnghal—Tha mi ceart coma dheth. ’S fheàrr leam fhéin gu mór suidhe dìreach far a bheil mi an so ag amharc air tonnan uaibhreach a’ Chuain an Iar. Seall fhéin an dràsda air an tonn mhór ud a sior-thighinn na ’s fhaisge ’s na ’s fhaisge gus am bris e ’n a chobhair gheal air na creagan sin shios. Seall a nis e ’briseadh ris a’ chreìg. Nach àluinn sin.

Peigi—Ach, Fhionnghal, nach ’eil thu seachd sgìth dheth bhi ’g amharc air na tonnan sin, ’s tu cho eòlach orra bho rugadh tu. Dé ’n t-annas a th’ agad dhiu.

Fionnghal—Cha bhithinn-sa sgìth feasda dheth bhi ’g amharc air onfhadh na fairge. Cha ’n ’eil uair a shuidheas mi leam fhéin an so nach ’eil tonnan a’ chuain a’ cumail còmhraidh rium.

Annag—Dé ’n còmhradh a bhitheas agaibh, Fhionnghal? ’S neònach an rud a tha thu ’g ràdh—tonnan a’ chuain a’ còmhradh.

Fionnghal—’S iomadh còmhradh sin a bh’ againn dìreach far a bheil sinn ’n ar suidhe ’n so. Bithidh iad a’ còmhradh rium mu ’n Dia mhór a chruthaich iad féin agus sinne, agus a tha ’cumail cuain ’us tìr ’n an àite féin. Cha’n’eil ceòl as binne chluinneas mi, na’n gàireich throm ’n uair a bhriseas iad mu aodann nan creag ’s nan sgòrr. Dé ’n ceòl as nàduraiche ’sam bith na ’n ceòl a thig bho obair nàduir anns a bheil gach ni an eagaibh a chéile mar is còir dha.

Annag—’S ann a tha na tuinn a’ cur eagail orm fhéin, ’n uair a bhitheas mi cho faisg so orra. Bithidh mi smaoineachadh gu ’m bi daoine ’g am bàthadh.

Fionnghal—Bi mi fhéin a’ smaoineachadh sin cuideachd, ’n uair a bhitheas e uamhasach fiadhaich, ach aig a’ cheart àm bithidh mi faicinn òganach àluinn le falt òr-bhuidhe ’n a chamagan dualach sios mu ’ghuallainn. Saoilidh mi gu bheil mi ’g a fhaicinn a’ tighinn an dràsda air bàrr an tuinn mhóir sin a tha deanamh dìreach oirnn an dràsda agus a’ sìneadh a laimhe dhomh mar gu ’m b’ eadh airson a theasairginn bho na creagan.

Peigi—O ’s e Seumas Thormoid an Ormicleit a bhitheas tu faicinn. Thuirt e rium fhéin gu ’n robh gaol aig’ ort.

Fionnghal (a’ deanamh fàite gàire)—O dearbh, cha ’n e. Cha ’n fhaca mi riamh fhathast air mo shùilean an t-òganach so, ach tha e briagha foghainteach, agus cho deas ’s a sheas am brògan éille riamh.

Peigi—C’ uin a tha thu ’dol do dh’ Ormicleit, Fhionnghal?

Fionnghal—Tha, air an ath sheachduin, agus tha mi ’dol a dh’ fhuireach ann greis mhór mhór an dràsda.

Mòrag—Bithidh sinn ’g ad ionndrainn ma tha, ach ’s fheudar dhomh fhéin tighinn a nuas an so leam fhéin am màireach, fiach am faic mi ’n t-òigeir agad a’ tighinn ’g am ionnsuigh air na tonnan mar a bhitheas tusa faicinn. ’S dòcha gu ’m faic mis’ e ’n uair a théid thusa do dh’ Ormicleit.

Fionnghal—’S dòcha gu ’m faic, ach cuimhnich an sean-fhacal, “Biadh an dara duine, puinnsean an duin’ eile.” Feumaidh mi falbh. Sud Aonghas mo bhràthair a’ sméideadh orm.

(Na caileagan a’ sgaoileadh.)

EARRANN II.

Fionnghal air chuairt ann an Mogustobht. an Cillemhoire air feasgar brèagha samhraidh.

A’ CHUIDEACHD—
Morair Macdhomhnuill.
Bain-tighearna Mhicdhomhnuill.
Caiptein Macleoid, Thalasgar.
Lighiche Macilleathain, á Siùlasda.
Fear Sgoirrebreac.
Macdhomhnuill, Chinnseborg, bàillidh a’ Mhorair.

Bain-tighearna Mhicdhomhnuill—Bithidh sinn ro thoilichte òran Gàidhlig fhaighinn a nise bho Fhionngal Nic Raonuill—òran Uidhisteach, Fhionnghal, ’s cinnteach gur h-e ’s fheàrr leat.

(Fionnghal a’ seinn, “Smeòrach Chloinn


[TD 9]

[Leabhar XIII. Mìos Deireannach an Fhogharaidh, 1917. Earrann 1.]

Dhomhnuill,” agus a’ bhain-tighearna ’cluich na co-sheirm air a’ phiano.)

A’ Morair—Bheil “Ceòlag” ann an tigh Ormicleit fhathast, Fhionnghal?

Fionnghal—Tha ’s ann air a dh’ ionnsaich mise ’cluich còmhla ri nigheanan Mhic ’Ic-Ailein. Bha ’n deagh bhan-sgoilear a’ teagasg clann Ormicleit ’n uair a bha mise ann, agus fhuair mi mo leasain còmhla riu. Cha robh mi fada gus am faca mi cho fad air ais agus a’ bha mi ann an cuid de na leasain, ach chuir mi romham gu ’m bithinn còmhla riu a dheòin no dh’ aindeoin. Dh’ oibrich mi gu cruaidh, agus bhithinn a’ caithris na h-oidhche fhada gheamhraidh airson mo leasain a bhi agam an ath latha, ’s mu dheireadh rinn mi ’n gnothuch.

A’ Morair—Sin thu fhéin, Fhionnghal, ni thu feum fhathast. ’S math leam fhaicinn gu bheil do chuid fhéin annad de fhuil chloinn Domhnuill, nach striochdadh do dhuileadas air an talamh. Feumaidh sinn do thoirt leinn do Dhuneideann an ath bhliadhna. Tha dùil againn an geamhradh a chur seachad ann, agus bheir sinn dhuit cothrom air an sgoil as àirde an sin, bho ’n a tha thu fhéin cho dichiollach gu ionnsachadh.

Fionnghal—Móran taing dhuibh-se airson a’ chaoimhneis a bha sibh-fhéin agus ar bain-tighearna a’ sealltuinn do dhìlleachdan bochd gun athair mar a tha mise. Tha mi ro-dhéidheil air làn mo chinn de sgoil fhaighinn, oir tha mi faicinn nach ’eil dòigh no seòl air faighinn air adhart gu math anns an t-saoghal so mur bi sgoil ’us ionnsachadh aig neach.

Lighiche Macilleathain—Bu ghlé thoil leam fhéin puirt Ghàidhealach a chluinntinn bho mheoirean na bean uasail òig á Uidhist.

Fionnghal, a’ cluich puirt Ghàidhealach air a’ phiano.

Macdhomhnuill (Chinnseborg)—Có ’s brèagha Mogustobht no Ormicleit, Fhionnghal? Nach àluinn an sealladh sin a tha thu faicinn a mach air an uinneig sin! Tha sin cho brèagha ri Uidhist latha sam bith.

Fionnghal—Tha gun teagamh. Bha mi dìreach an dràsda fhéin a’ smaoineachadh air a’ chomain mhóir bho na chuir Ughdar na cruinne sinne anns na h-eileannan an iar, ’n uair a chuir e dealbh cho fior bhòidheach air obair nàduir airson ar cridhe agus ar sùil a shàsachadh.

Macdhomhnuill—’S ro-fhior do chainnt Fhionnghal, ged a tha eagal orm nach ’eil sinne gabhail a stigh mórachd a’ chruthachaidh mu ’n cuairt dhuinn. Tha sinn a’ ruith troimh chùrsa ar beatha le ar sùilean dùinte, ar cluasan bodhar, agus ar mac-meanmna ’n a shuain chadail. Cha mhór gu bheil leud do choise de ’n eilean so aig nach ’eil eachdraidh Seall Loch Chaluim Chille an sin dìreach mu do choinneamh. Tha eilean beag ’n a mheadhon, agus chi tliu fhathast tobhtaichean na h-eaglais a thog teachdairean Chaluim Chille nam beannachd air, far an robh iad a’ searmonachadh an t-soisgeil. Sud agad Peighinn-òra thall, facal a tha ciallachadh “fearann na h-ùrnuigh.” ’N uair a bhiodh na manaich naomha ’fàgail an eilein uaignich sin, sud far am biodh iad a’ dol air tìr, agus mu ’n sgaoileadh iad an sud ’s an so, bhitheadh iad ag ùrnuigh am Peighinn-òra còmhla ri chéile, agus a’ guidhe gu ’m biodh toradh a’ leantuinn an saoithreach.

A’ Morair—Tha ’n eachdraidh againn a’ dol na ’s fhaide na sin cuideachd. Bha Fionn na Féinne, agus a’ chuideachd thapaidh an Cille-mhoire. Nigh iad an casan air latha teth samhraidh ann an Loch Shuidheasdail, agus leis cho salach ’s a bha iad, tha uisge ’n loch donn gus an latha ’n diugh ’s tha mi creidsinn gu ’m bhi.

Fionnghal—Nach bochd a nise ma théid na seann nithean tha sin air di-chuimhn’. Na ’m biodh an cothrom agus an t-airgiod agam-sa, rachainn timchioll air gach cèarn de ’n Ghàidhealtachd, agus sgriobhainn sios an dubh ’s an geal gach seann eachdraidh, gach seann nòs, agus gach òran breagha air am faighinn greim. Mar is mò chuireas sinn cruinn de ar n eachdraidh ’s ar cànain mar Ghàidheil, ’s ann as mò ’s urrainn sinn ar n-àite fhéin a chumail, agus an dùlan a thoirt do na Sasunnaich a tha ’n còmhnuidh ag iarraidh a bhi tolladh a stigh air ar còirichean dùthchasail.

A’ Morair—Tha sin ro-fhìrinneach, Fhionnghal. B’ fhearr leam fhéin gu ’n robh ’n còrr de sheann eachdraidh ar Gàidhealtachd ann an sgriobhadh, ach stad thusa, tha mise air mo mhór-mhealladh mur h-eil làithean glé shoirbheachail a’ feitheamh air ar Gàidhealtachd agus air ar cànain fhathast. Cha ’n fhaic sinne e, ach chi ar sinnsir e. “Bithidh I mar a bha,” mar a thuirt Calum Cille.

Macdhomhnuill—Nach ’eil fòghlumaiche cho cliùiteach ’s a tha ’s an Eilean againn an so fhéin, an Dotair Macilleathain. Bu chòr dhuibh-se, eachdraidh na sgìre so có dhiù a chur cuideachd, agus sibh cho fileanta airson sin a dheanamh aona chuid an Gàidhlig no am Beurla Shasunnaich.

Macilleathain—’S iomadh uair a smaoinich mi air tòiseachadh gun teagamh ach seall sibh fhéin na th’ agam-sa ri dheanamh mu ’n seall mi ris na h-eas-shlaintich uile bho Rudha Hùnais gu Rudha Shleibhte. Dh’ fhoghnadh dhomh an sgìre so fhéin ach tha sinn an dòchas gu ’n tig lathaichean as fheàrr fhathast.

Fionnghal—Deanadh sibh-se toiseach tòiseachaidh, a Dhotair, agus cuidichidh mi fhéin sibh. Ruithidh mi air gach cailleach agus bodach ’s an sgìre, agns gheibh mi uatha seann eachdraidh agus seann bhàrdachd an àite, agus


[TD 10]

[Leabhar XIII. Mìos Deireannach an Fhogharaidh, 1917. Earrann 1.]

cha bhi sibh fada ’g a sgriobhadh sios. Théid sinn an sin a null do dh’ Uidhist agus ni sinn an nì ceudna, agus chì sibh-se gu ’n toir na leabhraichean eachdraidh sin solus ùr do na Gàidheil air mórachd an sinnsir agus buaidhean na Gàidhlig.

(R’a leanntuinn.)


[TD 11]

[Leabhar XIII. Mìos Deireannach an Fhogharaidh, 1917. Earrann 1.]

<eng>GAELIC TERMS EXPRESSIVE OF AFFECTION, AND TERMS OF INVECTIVE.

BY <gai>“CLACHAN.”

<eng>1st Prize, Glasgow <gai>Mòd<eng>, 1901.

(Continued from page 187.)

TERMS EXPRESSIVE OF EXCELLENCIES, BUT PRACTICALLY ALSO EQUIVALENT TO “DEAR” OR “DARLING.”

<gai>Piseach mhath ort!<eng> Good luck to you! i.e., Much luck to you!

<gai>Saoghal fada ’n deadh bheatha dhuit!<eng> A long age of good life to you!

<gai>Sìth do d’ anam, is clach air do charn!<eng> Peace to your soul, and a stone to your cairn! A Gaelic rendering, with a characteristic addition, of Requiescat in pace.

<gai>Slàn leat!<eng> Farewell!

<gai>Soraidh leat!<eng> Farewell! <gai>Soraidh<eng>, a blessing, farewell, compliments. <gai>Soraidh uam do—<eng>or <gai>gu—. <eng>Compliments from me to—.

<gai>Toradh math anns a’ chuid eile!<eng> May you have much benefit (lit., increase, profit) of the remainder! said on receiving a share of anything.

<gai>Tuille buaidh leat!<eng> More success to you! “More power to you!”

<gai>Tuille piseach ort!<eng> More luck to you!

TERMS OF INVECTIVE—WORDS.

<gai>Ablach<eng>, a useless, good-for nothing man.

<gai>Ablaoich<eng>, a term of reproach or contempt; for <gai>ablach<eng> as <gai>balaoch<eng> is for <gai>balach.

Acharradh<eng>, a sprite, diminutive creature.

<gai>Adhaltan<eng>, a simpleton, dull, stupid fellow.

<gai>Aidhmhillteach<eng>, a destroyer, spendthrift,

<gai>Ainmhide<eng>, a rash fool, loquacious fool, babbler.

<gai>Amaid<eng>, a foolish woman.

<gai>Amaideig, aimideag<eng>, idem.

<gai>Amadan<eng>, a fool.

<gai>Amhasag<eng>, a silly woman.

<gai>Amhlair<eng>, a dolt, rude or silly jester. <gai>Is brathair do ’n amadan an t-amhlair.<eng> The rude jester is brother to the fool.

<gai>An-duine<eng>, wicked or insignificant man.

<gai>An-spiorad<eng>, devil, demon.

<gai>Ap, apa<eng>, a shameless woman.

<gai>Apag<eng>, a prating woman,

<gai>Arra-bhalach<eng>, traitor, treacherous fellow.

<gai>Ascall<eng>, a term of much personal contempt, a miscreant.

<gai>Bàirseach<eng>, a scold, shrew, termagant.

<gai>Bàirseag<eng>, a young scold, a young shrew.

<gai>Balach<eng>, a clown, yokel.

<gai>Ban-cheard<eng>, term of contempt for a woman, a tinker.

<gai>Ban-diabhol<eng>, a she devil, a fury.<gai>


[TD 12]

[Leabhar XIII. Mìos Deireannach an Fhogharaidh, 1917. Earrann 1.]

Ban-ifrinneach, ban-ifrionnach, ban-iofarnach<eng>, a fury, turbulent, raging woman.

<gai>Ban-iutharnach<eng>, idem.

<gai>Bansgal<eng>, an aged woman; often applied as a term of reproach.

<gai>Baobh<eng>, a wicked, mischievous female. Early Irish, badb, crow, demon. Badba, the Irish war-goddess. In the west of Ross-shire it is applied deprecatingly to children.

<gai>Baoghallan<eng>, a foolish fellow, a silly blockhead.

<gai>Baothair, baothaire, baodhaire, baoghaire<eng>, a fool, half-witted or stupid person.

<gai>Baothan, baodhan; baoghan<eng>, a young fool, blockhead.

<gai>Bàth<eng>, a fool, a simpleton.

<gai>Bathalaich<eng>, a vagabond.

<gai>Beadag, beadagag<eng>, an impudent, impertinent woman, a gossip.

<gai>Beadagan<eng>, an impertinent, petulent, impudent, trifling fellow; a puppy. From <gai>beadaidh<eng>, impudent.

<gai>Beathach<eng> beast, sometimes used in contempt; <gai>“A bheathaich mhì-mhodhail!”<eng> You un-mannerly brute!

<gai>Béilein<eng>, a prating fellow.

<gai>Béist, biast<eng>, a beast, wretch; from Lat. beasti, Eng. beast.

<gai>Beudag<eng>, a trifling, idle, tattling woman; from <gai>beud<eng>, mischief.

<gai>Bìlisteir<eng>, a sneaking, beggarly fellow. Early Irish, bille, mean, paltry.

<gai>Bladhmag<eng>, a female blunderer; from <gai>bladhm<eng>, a boast, a blunder.

<gai>Bliadhmair, bladhastair<eng>, a blusterer, swaggerer.

<gai>Bladhmannach<eng>, idem.

<gai>Bladhmastair<eng>, a dolt, blockhead; also from <gai>bladhm.

Blaodhag<eng>, a noisy girl; from <gai>blaodh<eng>, noise.

<gai>Bleidir<eng>, a beggar, impertinent or importunate person.

<gai>Brachdag<eng>, a slovenly, dirty woman; from <gai>bracach<eng>, greyish.

<gai>Bradag<eng>, a pilfering woman. A term of familiarity used for checking a female. From E. Ir. broit, theft.

<gai>Bradaidh<eng>, pilferer. A familiar term of reproof.

<gai>Braidein<eng>, thievish fellow.

<gai>Braman, broman<eng>, misadventure, the devil.

<gai>Bréineag<eng>, a sulky-tempered female; properly same word as <gai>breunag<eng> sub from <gai>breun<eng>, and meaning “repulsive woman.”

<gai>Bréinean<eng>, a surly, ill-tempered, stubborn fellow; also from <gai>breun.

Breugadair, breagaire<eng>, idem.

<gai>Breugadair, breagaire<eng>, a liar.

<gai>Breugag<eng>, a lying female.

<gai>Breunag<eng>, a dirty female, drab, slattern; from <gai>breun<eng>, putrid, stinking, filthy.

<gai>Breunan<eng>, a dirty fellow.

<gai>Brimin-bodaich<eng>, mean, shabby old man.

<gai>Brinneach<eng>, a hag; old woman.

<gai>Briogaid<eng>, a morose old woman.

<gai>Brìogaire<eng>, a miser, mean, shabby fellow.

<gai>Briollan<eng>, an ignorant, stupid fellow

<gai>Briotachan<eng>, a prater, tattler.

<gai>Broman<eng>, a rustic, boor, rude person, booby. Macbain connects Middle Irish bromán, boor, with <gai>braman<eng>. It may be connected with <gai>bromach<eng>, a colt, and be used metaphorically.

<gai>Brothag<eng>, a dirty wench; from <gai>broth, itch.

Bruachaire<eng>, a sullen, unaimiable person; from <gai>bruach.

Brucag, bruchag<eng>, a drab; from <gai>brucach<eng>, smutted.

<gai>Brùid<eng>, a brute, brutal person; from Eng, brute.

<gai>Brùideag<eng>, a brutal woman.

<gai>Brùillig<eng>, a person of clumsy figure and gait.

<gai>Buamastair<eng>, a blockhead who is full of vainglorious self-conceit.

<gai>Bùban<eng>, a coxcomb.

<gai>Buibiollan<eng>, idem.

<gai>Buigean<eng>, a soft, effeminate, unmanly fellow; “softie” from <gai>bog.

Bumailear, buimilear<eng>, bungler, a big awkward bungler; from Sc. bummeler.

<gai>Burraidh<eng>, blockhead, big stupid blockhead.

<gai>Caile<eng>, a vulgar girl, a hussy.

<gai>Cainnteag<eng>, a peevish, cross young woman.

<gai>Cainntean<eng>, a peevish, cross young man.

<gai>Càireag<eng>, a prating or garrulous young girl; from <gai>càir<eng>, the gum.

<gai>Ceacharran, ceacharranach<eng>, a pusillanimous person, a sorry creature; from <gai>ceacharra<eng>, dirty, mean, sorry.

<gai>Ceadran<eng>, frivolous person. Compare <gai>cuifean,<eng> |sub.

<gai>Cubhearg<eng>, a little ragged woman.

<gai>Cibheargan<eng>, a little ragged wight.

<gai>Cìocrasan<eng>, a hungry fellow; from <gai>ciocras.

Clabag<eng>, a garrulous woman; from <gai>clab<eng>, open mouth, from Eng. clap.

<gai>Clabaire<eng>, a garrulous man, babbler.

<gai>Cladhaire<eng>, a poltroon, coward, a “digger, tiller,” from <gai>cladh.

Claonag<eng>, a cunning, deceitful woman; from <gai>claon<eng>, oblique.

<gai>Coirm<eng>, a pot companion; also beer or ale; E.-Ir., coirm, cuirm, beer or ale, a feast.

<gai>Coirmeach<eng>, a drunkard; from <gai>coirm.

Coirmeag<eng>, a female gossip; also from <gai>coirm! <eng>The men got drunk on ale, the women gossiped over it!

<gai>Collaid<eng>, a quarrelsome woman.

<gai>Cràiteag<eng>, a niggardly woman; from <gai>cràdh?

Craosach<eng>, a glutton; from <gai>craos<eng>, a wide mouth, gluttony.

<gai>Craosaire<eng>, idem.

<gai>Crìontag<eng>, a sorry or parsimonious woman; from <gai>crìon.

Crochaire<eng>, a villain, “gallows-bird;” lit., “hang- man!”<gai>


[TD 13]

[Leabhar XIII. Mìos Deireannach an Fhogharaidh, 1917. Earrann 1.]

Crom-an-donais<eng>, a bungler, an incapable, unfortunate or unsuccessful person.

<gai>Crosan<eng>, a peevish man, crabbed fellow; from <gai>cros, crois.

Cuagaire<eng>, an awkward, slovenly man.

<gai>Cuifean<eng>, a trifling fellow, simpleton, ninny, Perthshire; from Sc. coof, cufe, a ninny. Icelandic, kveif, possibly influenced by <gai>cuifein<eng>, wadding of a gun. Cf., <gai>ceafan<eng> supra, from same source.

<gai>Daighear<eng>, a rogue.

<gai>Dailtean<eng>, a coxcomb, puppy.

<gai>Dais<eng>, a blockhead, fool; from Sc. dawsie?

<gai>Daolag<eng>, a miser, a slovenly woman; from <gai>daol<eng>, a beetle.

<gai>Daolair<eng>, a lazy man, sneak.

<gai>Daor-bhalaoch<eng>, an unmannerly, low-bred fellow.

<gai>Daormunn<eng>, a miser, niggard, curmudgeon; from <gai>daor.

Déinmheasair<eng>, a vain, frivolous fellow.

<gai>Déirceag<eng>, a term of contempt or ridicule for a narrow, penurious woman; <gai>déirceach<eng>, penurious, from <gai>déirc<eng>, alms.

<gai>Diùdan<eng>, a thoughtless person.

<gai>Doimeag<eng>, a slut, a slattern; Ir., doim, poor.

<gai>Doirbheag<eng>, an ill-tempered cross woman; from <gai>doirbh.

Donas<eng>, evil, <gai>an donas<eng>, the mischief, the devil; from <gai>dona.

Donasan<eng>, a little devil.

<gai>Dràbag<eng>, a slattern; from Eng. drab.

<gai>Dràbaire<eng>, a dirty, slovenly fellow.

<gai>Dràbhag<eng>, a little filthy slattern; <gai>dràbh<eng>, ruination, Macalpine; <gai>drabh<eng>, draff, from Eng. draff.

<gai>Drabhluinn<eng>, a trifler, idler; cf., <gai>droll<eng> (pronounced drowll in some dialects).

<gai>Draichd<eng>, a slattern, drabbish, unthrifty person.

<gai>Dreallaire<eng>, an idler, lounger.

<gai>Dreamag<eng>, a peevish woman.

<gai>Dreangan<eng>, a snarler, grumbler.

<gai>Dréineag<eng>, a snarling woman.

<gai>Dreòlan, dreòllan<eng>, a silly, trifling person, a ninny. In Perthshire, <gai>dreolan. <eng>Cf., <gai>dreallaire, dreoll, droll, drollaire.

Dreoll<eng>, a paltry, sorry fellow.

<gai>Drionganach<eng>, a slow, tardy person.

<gai>Droch spiorad<eng>, evil spirit; the devil.

<gai>Droll<eng>, an awkward sluggard.

<gai>Drollaire<eng>, idem.

<gai>Druaipeir<eng>, a tippler; <gai>druaip<eng>, from Norse drjúpa.

<gai>Drutar<eng>, a person of dirty habits.

<gai>Duairc<eng>, a rude, unpolished person; uncivil, stupid person; opposite of <gai>suairc.

Duairceag<eng>, a surly, unamiable woman.

<gai>Duaircean<eng>, a surly, base fellow.

<gai>Dubh-chaile<eng>, a girl of the most ignorant kind.

<gai>Dudarlach<eng>, a paltry wretch.

<gai>Duineachan<eng>, a mannikin.

(To be continued)<gai>


[TD 17]

[Leabhar XIII. Ceud Mìos a’ Gheamhraidh, 1917. Earrann 2.]

AN T-SAMHAINN.

Mu ’n ruig an àireamh seo de ’n Deo-Ghréine leughadairean, is cinnteach gu ’m bi gach sguab arbhair cruinn tèaruinte ’san iodhlainn. A réir iomradh, tha ’m bàrr pailt am bliadhna, agus is math gu bheil, oir tha gainne lòin ’ga mhaoidheadh oirnn mur bi sinn faicilleach agus stuama. Tha ’m foghar ’na àm dripeil, ach cha robh mac-samhuil an fhoghair seo riamh ’nar dùthaich. Tha na gillean calma a bheireadh cuideachadh le speal no corran air faiche an uamhais, fad o ’n dachaidh, a’ spealadh air mhodh eile.

Tharruing an fhicheadamh linn comharradh-crìche, mar gu ’m b’ eadh, eadar nòs ar n-ama agus na seana chleachdainnean a b’ àbhaist a bhi taitneach leis an t-sluagh a dh’ fhalbh, agus a bhatar a’ cumail suas gu meadhoin na naoidheamh linn deug, no na b’fhaide. Chuir gnàthan nuadh bacadh orra, agus faodar a’ ràdh gu ’n deach iad an tomhas mór fodha, agus nach faicear iad a’ tighinn an uachdar mar a bha iad gu bràth. A mach o’n dream a bhios a’ gabhail uidh a bhi bùrach mu sheann sgeulan is nòsan—an fheadhainn ris an canar àrsaidhearan—’s e glé bheag a tha ’cur diù ’sam bith annta. Ged tha iad luachmhor mar dhealbh air cor inntinn ar n-aithrichean, agus ged nach ’eil móran cron d ’an taobh mar fhearas-chuideachd, cha b’ urrainn gu seasadh iad ’na sean neart roimh ghunnachan móra na Cléire, agus chraobh-sgaoileadh eòlais. An uair a thachras atharrachadh air seòl-amharc chreutairean, theid iomadh rud air theicheadh roimh solus nuadh. Gabhaidh spiorad an ama an sguabach, agus ni e an fhàrdach deiseil do nòsan eile nach bi, is dòcha, dad na ’s feàrr air a cheann mu dheireadh. A dh’ aon rud, faodar a’ ràdh gu bheil barrachd de shaoghaltachd an crochadh ris na nòsan nuadh na bha ris an t-sean fheadhainn.

Bha na seana Ghaidheil a’ fèachainn a’ chuid a b’ fheàrr a b’ urrainn iad a dheanamh de ’n dà shaoghal, agus ma bha iad an tòir air sgòd de ’n bhrat dhìomhair, a tha folachadh na bheil air an taobh eile, a thogail ’nan dòigh fein, ciod e bh’ ann ach a’ cheart mhiann a tha greimeachadh air inntinean dhaoine an diugh air mhodh eile. An uair a bheirear fainear cor a’ Ghaidheil ’san t sean aimsir; an dìomhaireachd a bha e ’faireachadh ’ga chuartachadh, agus na nithean a bha e ’meas mar mhiorbhuilean, cha ’n ’eil e ’na iongantas ged dhùisgeadh miann ’na chridhe mu mheadhon fuasglaidh. Bha na cnuic, na creagan, an saoghal nádurra uile, ’na bheachd, bith-bhuan. Bha e fein diombuan, bha na bha air thoiseach fo bhuaidh reachd cruaidh air nach ’eil fiaradh. Air an aobhar sin bha inntinn buailteach air greim a dheanamh air sgàil air choreigin ’san dorchadas—rudeigin a shaoileadh e a bhiodh mar chomharradh air nithin neo-fhaicsineach a chaidh a chleith o thùs leis an Dàn. An iochdar cridhe gach aoin againn, tha nàdur de chìocras dìomhair ag iarraidh fìos fhaotainn o shaoghal nan spiorad, agus ma dh’ fhèach an Gaidheal air an dìomhaireachd a tholladh air a dhòigh fein, ciod e bh’ ann ach rud a tha ’chomh-chreutairean air feadh na cruinne a’ dèanamh fhathast.


[TD 18]

[Leabhar XIII. Ceud Mìos a’ Gheamhraidh, 1917. Earrann 2.]

Ciod e an diùbhras a tha eadar caileag òg Ghaidhealach, no Ghallda, ’na seasamh mu choinneimh sgàthain air oidhche Shamhna, a’ cìreadh a cinn, an dùil r ’a leannan fhaicinn air a cùlthaobh, agus an aiteam ud a bhios a’ cruinneachadh an rùm dorcha a chum fios fhaotainn mu ’n càirdean o shaoghal eile? Ma dh’fhaoidte gu ’m bi a’ Chaileag a’ dèanamh a’ ghnothuich mar spòrs, ach tha ’n dream eile a creidsinn a h-uile lideadh a chluinneas iad. Agus a rithist, nach faighear anns na bailtean móra, le ’m beartas is le’n ionnsachadh, òinsichean an eideadh rìomhach a’ ruith gu seòmraichean àraidh, far am faigh iad am boisean a’ leughadh le té a bheir a chreidsinn orra gu bheil am fortan sgriobt’ air an deàrnan, no folaichte an gloine chriostail? An coimeas ri seo cha ’n ’eil ann an leughadh nan cupanan, no tilgeadh chnothan ’s an ghrìosaich air oidhche Shamhna ach fearas-chuideachd a thogas lasgan math gàire—rud nach do rinn cron do chreutair riamh. A nis cha’n ann idir a’ gabhail leisgeil ar n-aithrichean a tha mi, ni mò tha mi ’gam moladh a thaobh an saobh-chreideimh; ach an robh iad na bu chiontaiche na a’ chuid eile de ’n phobull air fad is leud na rioghachd? Togaidh e mo cholg an uair a chluinneas mi gràisg leamh de Ghoìll ’s de Shasunnaich a’ glocail mu shaobh-chreideamh ar cinnidh, mar nach robh srad de ’n cheart fhàilling ’nan gné fhein. Cha ’n ’eil neach, aig a bheil a’ bheag no mhór de eòlas air cleasan is saobh-chreideamh chearnaibh eile de ’n rìoghachd, nach aontaich leam. Ach mar tha ’n sean ràdh ’ga chur; “is trom an eire an t-aineolas.” ’Seadh, agus cha ’n ’eil ladarnas fad air deireadh. Ma tha staid an aineolais na àrd-shonas, is amaideach a bhi glic.

A réir tuaiream nan daoine glice ris an canar <eng>philologists<gai>, tha ’m facal, “Samhuinn,” a’ ciallachadh deireadh Samhraidh. Tha cuid eile ag ràdh gu bheil am facal a’ ciallachadh “Samh-theine,” ’s e sin “Teine sàimh,” no “Teine-sithe,” an teine sin a lasadh aig toiseach na dùdlachd—dùbhlachd mar a their cuid—a chum am fuachd fhògradh air falbh. Air mo shon fhìn dheth cha ’n ’eil m’ ùghdaraas ach lag a chum a’ cheist fhuasgladh; air an aobhar sin fàgaidh mi an cnaimh aca fein g’a chagnadh. Tha aon nì cinnteach, agus ’s e sin gu ’m b’e an t-Shamhuinn aon de na tràthan air an robh a’ bhliadhna air a’ roinn leis na sean Ghaidheil, agus bha deas-ghnàthan àraidh fuaighte ri gach roinn, a réir cleachdadh na dùthcha. B’e oidhche Shamhna an oidhche sin bu chudthromaiche, ’s bu shònraichte de gach oidhche ’s a’ bhliadhna airson cleasan is fearas-chuideachd. Bhatar aig aon àm a’ creidsinn gu robh cead aig a h-uile droch spiorad a thoil fhein a dheanamh air feadh an t-saoghail air an oidhche seo. Bha na sìthichean mu sgaoil a’ marcach air steudeachaibh geala. Bha droch spioradan am folach anns gach cùil a chum olc a dheanamh. Bha na buidsichean casa-gobhalach air cas-sguaibe a’ seòladh anns na speuran mar tha <eng>aeroplanes<gai> an diugh. Cha d’ thugadh urchair deargadh air droch spiorad a rachadh am priobadh na sùla an riochd eile mu ’n ruigeadh peilear e; rud nach robh de dhànadas aig an fhear ’bu chalma ’san sgìre fhèachainn. Bha ruidhtearachd a’ riaghladh air talamh is adhar, agus b’e neach bu ghlice a dh’ fhanadh aig taobh a ghealbhain fein, agus a’ cur mu’n cuairt gach giseag ’s gach ubaig a chum na deamhnan fhuadach o’n fhàrdaich. Bha ’m pobull a dèanamh an dìchill a chum iad fein a dhion le bhi lasadh teine ris an canadh iad “Samhnagan.” Ghreasadh seo, thar leotha, na droch spioradan air falbh. Chuirteadh an oidhche seachad le bhi cleachdadh seun, cleas, deas-ghnàth, is dubh-fhocal a chum gu ’m biodh iad air an teasairginn o chumhachd nan droch spioradan. Is fad o chian a bha cleachdaidhean pàganach de ’n t-seòrsa seo a’ dol air adhart. Chaidh iad a nise tur as, agus is math gu ’n deachaidh.

Gheibhear deas-ghnàthan oidhche Shamhna air Galldachd o bhàrdachd Bhurns, agus o sgriobhaidhean eile, agus a thaobh cuid diubh gheibhear am mac-samhuil air Gaidhealtachd. Cha ruigear a leas móran a’ ràdh mu ’n timcheall, ach bu chòr a thoirt fainear gu bheil diubhar eadar àbhacas is fearas-chiudeachd oidhche Shamhna, agus na gisreagan eile a bhiodh a’ dol air adhart. Is dòcha gu robh cuid a toirt nàdur de speis d’a sin, oir mar a thuirt an sean ràdh; “far am bi cailleachan bidh giseagan.” Gidheadh bha ’n fhearas-chuideachd eile neo-chiontach agus aighearach. An uair a dh’ éireadh Mairi nighean Iain Bhàin ’sa mhaduinn, an déidh oidhche Shamhna, dé chunnaiceadh i, air stéill air an ùrlar, ach gamhainn Thormoid ’ic Iain ’ic Fhionnlaigh an àite a gamhainn fein a bha air stéill am báthaich Thormoid! Bha ’n dithis a suiridh o chionn fhada, agus b’e seo sanas o bhalaich a’ chlachain gu robh an t-àm aca a bhi smaoineachadh air banais

Bithidh seann daoine cràbhach gu tric a’ cur amaideas as leth an òganaich, a di-chuimhneachadh gu bheil aighear, cridhealas is feala-dhà an còmhnuidh far am bi òigridh fhallain. Bu dona an comharradh a chaochladh, An uair nach luthaig an aois spòrs is fearas-chuideachd do ’n òige, cha’n ’eil sin ach a dearbhadh gu ’n do theirig miann, gu bheil an t-eallach a’ dol an truimead, agus gu’n do chailleadh am faireachadh a tha móran a’ caoidh—spiorad na h-òige. Cha’ n’ eil cunnart ’sam bith an diugh gu ’n creid òigridh ar là dad de’n t-seadh a bha muinntir nan sean aimsirean am meas fillte anns na sean cleachdainnean a tha nis air dol as. Cuireamaid cleachdainnean na’s feárr ’nan áite,


[TD 19]

[Leabhar XIII. Ceud Mìos a’ Gheamhraidh, 1917. Earrann 2.]

ach cleachdainnean a fhreagras do spiorad na h-òige.

“Có sud shios air ceann mo ròpain”? Sud mur a dh’eubhadh a’chaileag an dorus na h-àtha, am feadh ’sa dh ’fhairichidh i rudeigin à greimeachadh air an t-snàithnean a bha i a’ tachras mu’n cheirsle, an deidh dhi a thilgeil do’n t-surraig. B’e am freagradh ris an robh i an dùil ainm an fhir a bha ’dol ga pòsadh. Cha b’ann aig a h-uile té a bha de mhisnich na rachadh leatha fein do ’n àtha air oidhche dhorcha, oir bha fios aig na h-uile gu robh fior ùidh aig na bòcain a bhi an cùiltean blàth na h-àtha. Cha ’n ’eil àthan an diugh ach tearc, ma tha aon idir ann, agus a thaobh nam bòcan feumaidh iad cùiltean eile a thaghadh.

Cha ruigear a leas ach beag a’ ràdh mu thimcheall dheas-ghnàthan eile. Bha ’chuid as sinne dhuinn eòlach orra aon ànn. Có aig nach ’eil cuimhne air a bhallan uisge ’s na h-ùbhlan; an stocan càill a’ tuiteam troimh’n luidheir agus a’ sgapadh an t-suidh ’s na luaithre ’san ghrìosaich; fliuchadh muilichinn na léine; cur sìl na còrcaich; spìonadh nan dias; cur gealagain nan ubh an gloinne; bruadar a’ bhonnaich shaluinn; suidheachadh nan cnothan anns a’ ghrìosaich; an stapag uachdair anns an do chuireadh fainne, putan, agus bonn airgid; agus mar sin air adhart. Dh’ fhalbh an t-àl a bha ris an obair seo le “siubhal na Samhna,” agus tha nòsan eile a’ greimeachadh air an àl a thainig ’nan déidh. Rinn eòlas is ionnsachadh fuadach a chur air móran de sheann rudan, ach tha eagal orm gu ’n d’fhalbh ’na lorg móran de’n t-seann daimh, agus an tìoralachd a bha comharraichte am measg ar n-aithrichean. Na bitheamaid trom orra a chionn an saobh-chredeimh. Dheothail iad e o’n chìch; cha robh ann uile ach an spàirn anama a tha miannachadh rudeigin de dhìomhaireachd saoghal nan spiorad fhaotainn a mach. Tha sinne uile ag amhare air na cleachdainnean mu bheil mi a’ sgrìobhadh mar rudan faoin, ach ma dh’fhaoidte gu ’m bi gliocas ar n-ama fein air a mheas mar fhaoineas leis an àl a thuinicheas fad an déidh seo. Bitear a’ bruidhinn mu oidhche Shamhna am measg muinntir nach smaoinich air aon de na seana ghnàsan a chur air bonn. Is iomadh Gaidheal, fad as o dhùthaich an aon de cheithir chèarnan an t-saoghail, a chanas na chridhe air Oidhche Shamhna:—

“’Se thog an osna ann am chom 
Nach ’eil mi ’n Tìr nam Beann an nochd.”


[TD 24]

[Leabhar XIII. Ceud Mìos a’ Gheamhraidh, 1917. Earrann 2.]

BROSNACHADH DO NA GAIDHEIL.

LE EOGHANN MACDHOMHNUIL, Camus a’ Chorra.

Choisinn seo an dara duas aig Mòd, 1892.

Nach iongantach an spiorad neo-dhìleas a bha cho cumanta am measg nan Gaidheal ’s na tri linn so chaidh, eadhon gus an là an-diugh, a thaobh an cànain agus gach ni eil’ a bhuineas dhaibh.

Dh’ fhàg uamhar agus mórchuis móran de na Gaidheil a fhuair àiteachan àrd an ùghdarras cho mi-nàdurra gu ’m b’ fhearr leo co-fhaireachdainn ris na Sasunnaich tioram, fuar, na ris na daoine ceòlmhor bho ’n d’ thàinig iad. Tha so cho mi-nàdurra ris na Frangaich a bhi deanamh Sasunnaich dhaibh féin. C’ arson nach lean ar sluaigh an eisimpleir de ’n ghràdh-dhùthcha a tha ri fhaotainn am measg nan Cuimreach, oir cha ’n fhaigh breitheamh, no maighstir-sgoil, no fear sam bith eil’ àite math dha féin ’nam measg-san mur bi e eòlach air cainnt an dùthcha? Tha pailteas ag ràdh an diugh “De an tairbh a gheibh mi, ma dh’ionnsaicheas agus mu theagaisgeas mi cainnt mo shinnsearan?” Is cinnteach nach coisinn fear sam bith móran airgid leath’ an dràsd’, ach cha bu chòr cumhachd idir a bhi aige as a h-eugmhais. Chuir na Gaidheil uiread dearmaid oirre ’s na laithibh a dh’ fhalbh nach fhaicear a’ bhuil gu leir fhathast. Cha ’n fhiach a bhi cur seachad na h-ùine a bhi bruidhinn ri daoine aineolach nach cuir meas air a’ chainnt sin a tha cho luachmhor ann an sùilibh sgoilearan, agus dhaoine ionnsaichte. Cha chuala mi riamh cunntas air sluaigh sam bith a bha cho toileach ris na Gaidheil an dùthchasachd a thilgeil bhuapa. Tha na sgoilearan ag ràdh gu bheil barrachd air mìle leabhraichean sgriobhta Gaidhlig ann, ged a loisg na Lochlannaich agus na Sasunnaich gach aon dhiubh air am b’ urrainn iad an làmhan a chur. Tha móran dhiuhh glé aosda, agus a


[TD 25]

[Leabhar XIII. Ceud Mìos a’ Gheamhraidh, 1917. Earrann 2.]

h-uile aon glé luachmhor. ’Nuair a tha na cùisean mar so, nach e an nì as lugha bu chòir dhuinn a dheanamh eòlas fhaighinn air ar cànain fein a leughadh, anns a bheil sgriobhaidhean a bhitheadh ’nan onair do chainnt sam bith, ged nach deach iad an clòdh riamh? Tha móran ag ràdh nach b’ urrainn do na Gaidheil an teachd-an-tir fhaighinn gun eòlas a bhi ac ’air a’ Bheurla, agus dh’ fhaodadh gu bheil sin fior; ach ciamar tha mìltean nam Frangach, nan Sineach, agus móran sluaigh eile ’deanamh an gnothaichean as a h-eugmhais gu buileach?

Ma tha i cho feumail dhuinn, cha ’n ’eil sin ’na leisgeul air son ar cainnt fein a dhearmad, oir tha na h-Eabhruidhich a’ cumail suas an cainnt-san ged a tha iad ag ionnsachadh nan cainntean aig gach sluaigh am measg a bheil iad a còmhnaidh. A thuille air so, tha tri agus ceithir cainnt aig a chuid as mò de na Polaich, agus de na Ruiseinich, agus nach ’eil uiread eanthainn aig na Gaidheil riù-san?

Anns na laithean a dh’fhalbh chuala na Gaidheil cho tric bho na Sasunnaich nach b’ fhiach iad fein, ’s an cainnt, agus nach robh innte ach cainnt airson daoine borba, gu’n do thòisich iad féin an fhaoineachd sin a chreidsinn!

Tha eagal air na Sasunnaich ma tha a’ Ghaidhlig air a teagasg ’s na sgoilibh gu ’m b’ urrainn an sluagh an litricheas féin a leughadh ’an Dun-Eideann, ’am Bail-’ath-cliath (Dublin) agus ’am bailtean eile, agus ’nuair a chì iad an luach le ’n sùilibh fein, bi fios aca nach robh ach breugan am bruidhinn nan Sasunnach. Gheibh iad a mach fior Eachdraidh an dùthcha mar an ceudna. Tha dearbhadh againn air naìmhdeas nan Sasunnach a thaobh na Gaidhlig ’s a’ chùis a leanas.

’S a bhliadhna 1839, thòisich dealbh Eirinn air tighinn a mach fo ’n Uachdranachd, leis an robh cunntas iomlan de sgriobhadh-nan-àiteachan, steid-caontach, sean-nithean na cainnte, agus an t-sluaigh. Thainig a cheud earrann a mach (cunntas an Doire [Londonderry]) agus fhuair e di-bheatha mhór bho sgoilearan anns gach cèarn, ach dhiùlt a’ Pharlamaid tuillidh de chunntas-na-dùthcha a chlò-bhualadh, ged a bha e cho luachmhor, agus chaidh iad air an aghaidh leis na dealbhan aca féin! Rinneadh móran leabhraichean prìseil ’nuair a thòisicheadh air na dealbhan so, ach dhiùlt an Uachdranachd an clò-bhualadh, agus tha iad san Taigh-fhoghlum Eirionnach Rioghail, ’am Bail-’ath-cliath, agus Taigh-leabhar Pairee-na fion uisg’ (<eng>Phoenix Park Library<gai>) ’s a bhaile cheudna fhathast.

Na creideadh na Gaidheil foclan a naimhdean ach cruinnicheadh iad mu ’n cuairt an càirdean aig a’ cheud mhòd, a thoirt misneach do na Gaidheil sin aig nach ’eil nàire air an dùthaich, agus a tha feuchainn a litreachas a thogail suas do ’n àite bu chòir dhi chumail.

O chionn beagan laithean chuunaic mi ’sa phaipear-naigheachd cunntas mar a bha rùn aig Oilbhreis Orcheard (Oliver Goldsmith) am bàrd Sasunnach, a bhi faighinn obair le teagasg na Beurla ’s na sgoilibh Olaindeach, ach cha do ghabh e fo ’bheachd nach bitheadh facal Beurla aig a’ chuid sgoilearan am feadh nach bitheadh facal Duitseach aige féin. ’Nuair a chunnaic e gòrachd nan cùisean, dh’ fhàg e ’n gnothach gu buileach. Cha ’n ’eil, agus cha robh riamh an leithid sin de chiall aig a’ chuid as mò de bhòrdaibh-nan sgoil ’s a’ Ghaidhealtachd, oir tha iad a’ cur luchd-teagasg anns na sgoilibh aig nach ’eil focal Gaidhlig, agus ged a tha fios aca nach dean iad feum do na sgoilearan cha ’n atharraich iad an rathadan. Ged a bhitheadh pailteas Beurla aig gach leanabh ’sa sgoil, tha e ’na nàire do ’r dùthaich a bhi faicinn cainnt ar sinnsearan air a shaltairt fo chasan na Beurla mar sin, agus na ’m bitheadh gràinne de spiorad nan seana Gaidheal aig an cloinn mu’n dùthchasdach an diugh, cha tigeadh là eile mu’m bitheadh a’ Ghaidhlig air a teagasg anns gach sgoil ’s a’ Ghaidhealtachd. Tha mi glè thoilichte bhi faicinn gu bheil i tighinn air aghart mu dheireadh thall céum air chéum, ach fhad ’sa bhios na breitheamhnan agus iadsan aig a bheil ùghdarras thar an t sluaigh gun facal dhi, agus a’ deanamh fochaid oirre ’s na cùirtibh gun pheanas, cha ’n urrainn i bhi deàrrsadh mar bu choir dhi a bhi.

Fhuair na Cuimrich cead a’ Chuimreag a chur anns na leabhraichean sgriobhadh, an àite na Beurla, Eachdraidh na Cuimrigh ’nan cainnt fein, agus eadar-theangadh bho Chuimreag do ’n Bheurla, a bhi air a teagasg anns a h-uile rann agus sgoil ’san dùthaich. Mar so tha roinn-riaghailt againn, agus cha ’n ’eil leisgeul tuillidh sam bith aig Gaidheil na h-Alba an dleasdanas d’an cainnt féin a chur seachad, agus a cùisean fhàgail do sgoilearan Gearmailteach a tha faicinn am fior luach a th’innte. Cha ’n fhiach i do na Sasunnaich a chionn gur e Gaidhlig a th’innte, ach cha ’n ’eil an roimhe-bhreith gòrach so aig na Gearmailtich. Cha bu chòr fois a bhi aig Gaidheal ’sam bith gus am faigh iad furasdachdan cho iomlan ’sa fhuair na Cuimrich, agus tha mi smuainteachadh gu bheil am Mòd na chothrom math airson ainmean-sgriobhadh fhaighinn do Athchuinge mór a thoirt do ’n Phàrlamaid. ’Nuair a chailleas sluagh an cainnt, caillidh iad am pearsantachd gu léir mar an ceudna, agus am milleadh na Gaidhlig cha ’n fhaicear ach aon rathad eile a th’ aig na Sasunnaich gu seòrsa braighdeanas a chur oirnn a rithist, agus ar dùthaich a thoirt suas mar àite-cluich do na sealgairean.

Rinn na ministearan móran ’san linn so chaidh, agus ’san linn roimhe, gach ni Gaidhealach a mhilleadh, an àit’ an soisgeul a shearmon-


[TD 26]

[Leabhar XIII. Ceud Mìos a’ Gheamhraidh, 1917. Earrann 2.]

achadh, ach taing do Dhia tha’n seòrsa sin a’ fàs na ’s lugha gach là, agus ma chumas na Gaidheil an guaillean ri cheile ’san àm ata ri teachd, tha sùil agam ar cainnt fhaicinn an àit’ as onoraiche am measg chànain an t saoghail. Tha mi ’n dòchas gu ’n dean a’ cheud Mhòd móran de na barailtean lochdach a th’ aig móran sluaigh ’nar measg fhathast a thilgeadh a leth-taobh.

Gum a fada bhitheas foclan Mhic Mhaighstir Alasdair fior—

“Mhair i fòs
’S cha teid a glòir air chall
Dh’ aindeoin gò
Is mi-run mór nan Gall.”


[TD 27]

[Leabhar XIII. Ceud Mìos a’ Gheamhraidh, 1917. Earrann 2.]

FIONNGHAL A’ PHRIONNSA.

DAN-CHLUICH, LE IAIN N. MACLEOID, Ughdar “Reiteach Móraig,” <eng>etc.<gai>

EARRANN III.

Fionnaqhal ann an tigh Mhic ’Ic-Ailein an Ormicleit.

A’ CHUIDEACHD—
Tighearna Chloinn Raghail (Mac ’Ic-Ailein).
Bain tighearna Mhic ’Ic-Ailein.
Fear Bhaoghasdail.
Fear Bhailesear.

Cumha Mhic-Criomain ’g a sheinn? Seirbhiseach a’ tighinn a stigh do ’n t-seòmar, le naidheachd agus coltas dubhach brònach air aodann. Seirbhiseach: Am Prionnsa! Am Prionnsa! Am Prionnsa! Nach d’ thainig Prionnsa Tearlach air tìr an Uidhist againn. Tha e falbh fo na choill le triùir chompanach. Chaill e,—chaill e,—chaill e Blàr Chuilfhodair, agus mharbhadh ’s ruagadh a’ chuid bu mhò de chuid dhaoine. Tha chreach air ar muin.

Mac ’Ic-Ailean—Có thug an naidheachd do ’n àit’?

Seirbhiseach: Thug Domhnull Macleoid ceannaiche chuain. ’Se dh’ aiseag am Prionnsa thar a’ Chuain Sgìth.

Mac ’Ic-Ailein: Domhnull Macleoid, á Galtrigil,—Sgiathanach cho onarach ris a’ ghlais air a dùnadh. Mo bheannachd buan aig Domhnull,—bha e riamh ’n a charaid do ’n fhéumach ’n a airc.

A’ chuideachd uile fo mhòr thùrsa, ’n uair a chual’ iad an naidheachd. Tha iad greiseag ’n an tàmh ann an trom smuain mu ’n Phrionnsa. A’ Bhain-Tighearna: Mo thruaighe! Mo thruaighe! ’m Prionnsa bochd. Cha do chuir mi na b’ fheàrr air a mhanadh bho ’n toiseach. ’S e turus gun cheill thug as an Fhraing bho thùs e, ach feumaidh sinn ar cinn a chur cuideachd fiach dé ghabhas deanamh.

Mac ’Il-Ailean—Dhia, gleidh sinn. Cha d’ thainig a’ chreach oirnn gus an so. Ma gheibh arm an Righ am Prionnsa falach ’n ar criochaibh théid ar sgrios gu tur as an tìr, agus tha mi-fhéin a’ creidsinn nach bi caomhnadh air arm agus luingeas-chogadh airson am Prionnsa còir a ghlacadh agus an ceann a thoirt dheth. Cha do chùnnt e a’ chosguis bho ’n toiseach an ruaghan. Cha robh ann ach obair gun chéill dha bhi smaoineachadh gu ’m faigheadh e crùn. Bhreatuinn air a cheann,—ged is leis e le còir-bhreith,—gun airgiod. gun dhaoine, gun ghunna ’s gun fhùdar. Mo sgeul na dunach ri innse, ach cha shàbhail sin sinne, ’n uair a thig an luchd-tòrachd ’n ar rathad. Thoiribh Niall Maceachainn a stigh, fiach am faigh sinn a mach ròs ’sam bith air àite-falaich a’ Phrionnsa.

Niall Maceachainn a’ tighinn a steach do ’n t-seòmar.

A’ Bhain-tighearna—Bheil dad a bheachd agad, a Neill, c’ àit’ an deacha’ ’m Prionnsa falach ’n uair a thainig e air tìr an Uidhist?

Niall—Thuirt Domhnull Macleoid fhéin rium-sa gu ’n do chuir e am Prionnsa air tìr ann an Rosinnis, agus chaidh mi-fhéin agus Domhnull an de’ dh’ amharc air a’ Phrionnsa le piob ùr agus rola tombaca, agus fhuair sinn e ann an uaimh an Gleann-coradail, agus cha ’n eil e idir sàbhailte. Tha airm agus luingeas-chogaidh air a thòir an Uidhist agus tha deich mìle fichead punnd Sasunnach de airgid cinn air.

A’ bhain-tighearna—Och, och, ’s mo leireadh, am fògarach bochd—am Prionnsa tha dligheach air crùn Bhreatuinn, a’ falbh fo na choill gun bhiadh gun chomh-fhurtachd—agus an duais cinn—deich mìle fichead. Nach eucorach sin! Nach muladach staid ar rioghachd!

(A’ Bhain-Tighearna’ ránaich).

Fear Bhailesear—Feumaidh sinn, a chàirdean rian air chor-eigin fhaighinn air am Prionnsa fhaicinn sàbhailte mach as ar criochan. Cha dean bruidheann a mhàin feum. ’Se gnothuch ro chunnartach a th’ ann dha fhéin agus dhuinne gu’m bitheadh e an so na ’s fhaide, agus cha ’n ’eil dol as againn mur toir e chasan leis, agus mar is luaithe ’s e ’s fheàrr. Dé ni sinn—sin a’ cheist mhór an drasda.

Fionnghal—’Se naidheachd dhuilich dhomh fhéin gu dearbh a tha so. Mo thruaighe! Mo thruaighe! Dé ’n fhios nach bi ’m Freasdal bàigheil ris fhathast, ’s nach bi e comasach air car mu chnoc a thoirt á luchd tòrachd. Obhan, òbhan, nach truagh nach mi ’bha làidir, le cridhe ’ghaisgeich, agus le làmh bhuadhmhor a tharruingeadh an claidheamh. ’S mi nach sòradh cunnart, no deuchainn no allaban, no eadhon am bàs fhéin, na ’n saoilinn aon uair gu ’m b’ urrainn mi beatha mo Phrionnsa dligheach a theasairginn bho ’naimhdean.

Mac Ic-Ailein—Mo bheannachd buan agad fhéin, ’Fhionnghal chòir, cha robh thu riamh air dheireadh ann an togail do ghuth air taobh an diòbaraich ’s an deòraidh. Gu dearbh cha ’n ’eil mi fhéin a’ faicinn neach ’s an dùthaich as freagarraiche na thu fhéin airson am Prionnsa bochd a thoirt as a’ ghàbhadh mhór anns am bheil e.

Fionnghal—O nach mise bhiodh deònach air sin a dheanamh na ’m b’ urrainn mi. Cha b’ e mhàin ruith ach leum, ach dé b’ urrainn mise dheanamh, boirionnach bochd, dìlleachdan gun tacas, an aghaidh feachd làidir a’ Chrùin, nach fàg cùil no cial ’s an Eilean Fhada gun rannsachadh gus am faigh iad beò no marbh am Prionnsa.

A’ bhain-tighearna—Tha mi dìreach de ’n


[TD 28]

[Leabhar XIII. Ceud Mìos a’ Gheamhraidh, 1917. Earrann 2.]

bheachd gur tusa, Fhionnghal, an aon neach airson a’ ghnothuich chuidthromaich so. Tha mise smaoineachadh na ’n rachadh tu leis a null do Mhogustobht gu Bain-tighearna Mhic-Dhomhnuill gu ’m faigheadh tu litir-shiubhail bho t-oide, Caiptein Uisdean, ’s cha bhiodh cùram do ’n Phrionnsa ’s an Eilean. Gheibheadh e aoidheachd gu leòr, agus cha bhiodh leth uibhir de dh’ amharus aig a’ chrùn gu ’m biodh e an sin a chionn gu bheil dà chinneadh mhór an Eilean, na Domhnullaich agus na Leodaich air taobh a chrùin. Cuiridh sinn fios os iosal a dh’ ionnsuidh na Bain-tighearna agus bithidh i ullaichte air ’ur son.

Fionnghal—Oh, bhain-tighearna ghaoil, tha sibh ’g am fhàgail fo mhór-thùrsa, ’cur mu ’m choinneamh gnothuich, tha eagal orm, a tha tur thar mo chomais. Dé dheanainn ri mo nàire na ’n toirinn sgrios air mo cheann-cinnidh agus a bhain-tighearna chòir leis a’ Phrionnsa rioghail a thoirt air tìr ’n a dhùthaich airson tearmuinn a thoirt dha. Dé chanadh Aonghas mo bhràthair rium, ’s dé shaoileadh mo mhàthair chaomh dhiom na ’n rachainn air aghaidh le gniomh cho làn cunnairt ri sin. Airson sin uile ’s beag a shaoilinn dhe gach cnap-starra na ’m faighinn m’ inntinn làidir gu leòr gu m’ uile chomasan a chur an cleachdadh airson teasairginn a dheanamh air a’ Phrionnsa bhochd.

Bailesear—Cha dean so an gnothuch a dhaoine. Tha ’n ùine dol seachad, ’s mar as fhaide dh’ fhuiricheas am Prionnsa an so ’s ann as miosa dhuinn uile e. Théid mise far a bheil ar caraid, Domhnull Macleoid, agus iarraidh mi air fiachainn ris am Prionnsa aiseag do Steorrabhagh gun fhios nach fhaigh e long an sin a bheir do’n Fhraing sàbhailte e, agus cuiridh sinn fios gu bain-tighearna Chill-duinn an Arinnis agus gabhaidh i ris gu càirdeil.

Mac Ic-Ailein—Mar sìn biodh, fhearaibh. Cha bhi e sàbhailt an so có dhiù, agus cha b’ urrainn dha bhi air chùram duine b’ fheàrr na bu treibhdhiriche na Macleoid, ’s tha mi fhéin a’ creidsinn nach diùlt ceum dheth.

EARRANN IV.

Coinneamh uaigneach an tigh Mhic ’Ic-Ailean an Ormicleit aig a bheil càirdean a’ Phrionnsa, agus iad a’cur an cinn cuideachd airson dòigh fhaighinn air am Prionnsa thoirt gu Eilean a’ Cheò.

A’ CHUIDEACHD—
Mac ’Ic-Ailean agus a bhain-tighearna.
Fionnghal Nighean Raonuilll.
Domhnull Macleoid.
Niall Maceachainn.
Caiptein Macneill.

Mac ’Ic-Ailean, (a’ sràidearachd ceithir thimchioll an t-seomair ann an trom smuain—Dé air an talamh a ni sinn ris a’ Phrionnsa! Bheil dòigh air an t-saoghal air fhaighinn as an àite so! Nach uamhasach ma thig a’ chreach oirnn uile ’s gu ’m bi am Prionnsa glacte!

Domhnuill—Tha sinn gun teagamh ’sam bith ann an staid chunnartaich. Mar a dh’ innis mise dhuibh uile mar tha, rinn mi m’ uile dhìchioll an Steornabhagh air soitheach fhaighinn a bheireadh do ’n Fhraing e, agus tha mi creidsinn gu ’n robh mi air sin fhaighinn mur biodh gu ’n do ghabh Murchadh Bhaile nan Cailleach an daorach, ’s gu ’n do dh’ innis e gur h-e ’m Prionnsa bh’ againn, ach dé math ’bhi bruidheann air sin a nise. Cha ’n ’eil mise faicinn dòigh no seòl air am Prionnsa theasairginn ach fiachainn ri aiseag a null do ’n Eilean Sgiathanach. Cha bhi amharus cho mór aig an arm dhearg gu ’m bi e an sin a chionn gu bheil na Leodaich ’s na Domhnullaich ’n a aghaidh.

A’ Bhain Tighearna—Mo bheannachd agad-sa Dhomhnuill, rinn thusa do dhìchioll có dhiù, ’s cha ’n aithreach leat sin air a’ cheann thall. Tha mi làn chreidsinn gur h-e an t-Eilean an aon àite airson tearmuinn do ’n Phrionnsa, agus ’s e Fionnghal an so an aon neach do ’n urrainn còmhnadh a dheanamh air

Fionnghal—A bhain-tighearna chòir, ’s mór m’ eagal gur h-e dòchas bochd, bochd as urrainn a bhi againn air faighinn a null sàbhailte thar a’ Chuan Sgìth leis a’ Phrionnsa. Cha ’n ’eil òb no caolas eadar Rudha Robhanais agus Ceann Bharraidh nach ’eil loma làn de luingeas chogaidh, agus dé b’ urrainn domh-sa dheanamh ann an aghaidh na tha sin de naimhdean. Ged a b’ urrainn mise faighinn fo sheòl gu sàbhailte leis a’ Phrionnsa dhligheach againn, nach mi bhiodh truagh a chaoidh tuilleadh na ’n glacteadh e, agus e air mo chùram.

A’ bhain-tighearna—Fhionnghal, a ghràidh, tha fhios againn uile gur nighean thapaidh chruadalach thu, agus cha mhòr nach’ eil mi fhéin cinnteach gu ’n téid leat anns a’ chùis so cuideachd na ’m b’ urrainn dhuit dìreach t-inntinn a dheanamh suas aon uair airson a dhol air adhart. Seall fhéin, Fhionnghal, dé cho cliùiteach ’s a bhitheadh e dhuit teasairginn a dheanamh air do Phrionnsa laghail. Bhitheadh e ’n a ghlòir shiorruidh dhuit fhéin, agus do gach neach a bhuineadh dhuit, agus chuireadh e clach-mhullaich mhaiseach air treubhantas agus gaisge maighdinn a tha mar tha, aithnichte thar chaileagan Uidhist gu léir airson nam beusan sin.

Fionnghal—B’ fheàrr leam-sa gu ’n robh mi leth airidh air a’ chliù mhór sin, a bhain-tighearna. ’Se cùis ro-chuidthromach air a bheil sinn a’ meòrachadh, agus mar sin ’s e gnothuch ro dhuilich a tha ann dhomh-sa m’ inntinn a dheanamh suas. ’S e aon chuid buaidh no bàs a bhitheas ann, ach ’s beag a shaoilinn-sa de mo


[TD 29]

[Leabhar XIII. Ceud Mìos a’ Gheamhraidh, 1917. Earrann 2.]

bheatha fhéin a chall na ’m bithinn fiosrach gu ’m bu mhi bu mheadhon air beatha phriseil a’ Phrionnsa ’thoirt a’ gàbhadh. Tha mi faicinn móran nithean ’n am aghaidh, agus mar is mò mheòraicheas mi ’s ann is mò tha mi faicinn nan duilgheadsan sin ag eirigh suas ’nam beanntan móra mu ’m choinneamh. Bho ’n a chuala Aonghas mo bhràthair gu ’n robh ’n gnothuch so air a chur ri m’ aghaidh, tha e fo mhór ghruaim rium, agus de dheanainn-sa ri mo nàire na ’n glacteadh am Prionnsa òirdheirc air oighreachd mo cheann-cinnidh agus mo dhlùth charaid a thug sgoil agus ionnsachadh dhomh,—agus mise ’n a mo mheadhon air sin. An déidh sin uile, tha m’ inntinn togarrach, agus tha dùrachd mo chridhe ’s mo chléibh a’ dol a mach ann an comhfhulangas ris a’ Phrionnsa ànrach. Tha Dia uile-chumhachdach a’ riaghladh agus ma ’s e mise chaidh a chomharrachadh airson na h-obair chuidthromaich so, théid leam, agus mar sin, a chàirdean gràdhach, a dh’ aindeoin gach ceap starra th’ ann, tha mi air m’ éigneachadh gu dhol air aghaidh, agus an gnothuch mór so a ghabhail os laimh. Cuiribh am Prionnsa mùirneach air mo chùram-sa agus aisigidh mise e sàbhailt gu Mogustobht, air neo ’s bàs dhomh an oidhirp.

Mac ’Ic-Ailein agus a’ chuideachd gu léir ag éirigh le toileachas agus a breth air laimh air Fionnghal, agus a’ toirt misnich dhith. A’ bhain-tighearna rànaich le meud a spéis do chainnt Fionnghal.

Seirbheasach a’ tighinn a stigh do ’n t-seòmar le litir air a céireadh gu Fionnghal. Fionnghal ’g a fosgladh agus ’g a leughadh.

Fionnghal—So litir bho m’ oide Caiptein Uisdean, anns a bheil e toirt dhomh litir-shiubhail do ’n Eilean Sgiathanach air mo shon fhéin, Niall Maceachainn, bean-chalanais, Eirionnach; —Ealasaid Burke, agus sianar de sgioba.

Mac ’Ic-Ailean—Mo sheachd mìle beannachd agad, Fhionnghal, ’s tu fhéin nach sòradh dragh no cunnart airson seasamh ris a’ chòir. Gu ’n robh Dia mór leat air do thurus, agus tha mise air mo mhór-mhealladh air neo bithidh cuimhn’ ’us iomradh air Fionnghal nighean Raonuill ’Ic Aonghais òig an Airidh-mhuilinn fhads’ a bhuaileas tonn air tràigh.

Fionnghal—“Molaibh an latha math air a dheireadh” a dhuine chòir. Cha ’n ’eil mise deanamh ach rud bu chór do neach ’sam bith a dheanamh, ’n uair a thigeadh gairm air a shon.

A’ bhain-tighearna—Agus ’s e ’m Prionnsa suairce Ealasaid an t-sniomh. Ciamar air an t saoghal a smaoinich thu air sin, agus e cho freagarrach ’s cho nàdurrach ri ni chuala mi riabh.

Fionnghal—Chuir mi fhéin agus Caiptein Uisdean ar cinn cuideachd agus sud an dòigh bu shàbhailte b’ urrainn sinn smaoineachadh air airson an car a thoirt a’ freiceadain an Righ. Chuir a litir fhosgailte gu m’ mhàthair am broinn na litir-shiubhail ag innse dhith gu bheil e cur an deagh bhean-chalanais ’g a h-ionnsuidh, agus ag iarraidh oirre ’cumail gus an sniomh i ’n rolag mu dheireadh a bhitheas ’s an fhàrdaich aice.

A Neill, théid thusa leis an naidheachd so dh’ ionnsuidh a’ Phrionnsa an déidh mheadhon-oidhche,—agus feumaidh sinn aodach boirionnaich fhaighinn deiseil, agus théid sinn leis am màireach am bial a’ chothràth, do ’n uaimh anns a bheil e, agus cuiridh sinn air dòigh e ’s an éideadh ùr, agus feumaidh sinn an sgioba fhaighinn cruinn air ball air chor ’s gu ’n seòl sinn cho luath ’s a ghabhas deanamh agus mar is luaithe ’s e ’s fheàrr.

A’ bhain-tighearna — Gu ma h-aighe dhuit fhéin, ’Fhionnghal. ’S e do chainnt a thog eallach a’ bhròìn bho mo chridhe, le bhi smaoineachadh gu ’m bi luaidh nam fearaibh, am Prionnsa ionmhuinn, na ’s sàbhailte bho ’naimhdean bho chionn ghoirid.

A Dhomhnuill ’s a Neill, fiach an téid sibh-se timchioll an làrach nam bonn agus a lorg sibh sgioba cho tapaidh ’s a shuidh air tota eithir riamh, agus canaibh riutha nach bi dìth bidh no dibhe orra air chùl an deagh phàighidh.

Domhnull—Ni sinn sin, a bhain-tighearna. Cha ruig sinn a leas innse dhoibh gu’m bi obair sam bith a dh’ iarras sibh-se orra air a deagh phàigheadh.


<eng>GAELIC TERMS EXPRESSIVE OF AFFECTION, AND TERMS OF INVECTIVE.

BY <gai>“CLACHAN.”<eng>

1st Prize, Glasgow <gai>Mòd<eng>, 1901.

(Continued from page 13.)

TERMS EXPRESSIVE OF EXCELLENCIES, BUT PRACTICALLY ALSO EQUIVALENT TO “DEAR” OR “DARLING.”

<gai>Dùrananach<eng>, an obstinate blockhead.

<gai>Dùr-bhodach<eng>, a dunce, stupid or obstinate old man.

<gai>Eachlaraich<eng>, an unfeeling churl.

<gai>Eallsg<eng>, a termagant, shrew.

<gai>Eireallach<eng>, a monster, clumsy carle.

<gai>Eucorach<eng>, wicked, ill-disposed person.

<gai>Fallsan<eng>, a sluggard.

<gai>Faob cheann<eng>, a jolt headed fellow.

<gai>Faoin-cheann<eng>, empty head.

<gai>Faoineag<eng>, a vain, silly woman.

<gai>Faoinealach<eng>, a silly man.

<gai>Faoine<eng>, idem.<gai>


[TD 30]

[Leabhar XIII. Ceud Mìos a’ Gheamhraidh, 1917. Earrann 2.]

Fealltair<eng>, a traitor, villain, deceiver.

<gai>Fealltanach<eng>, perfidious man.

<gai>Fiamarach, fiamharach<eng>, a glutton.

<gai>Fionag, fineag<eng>, a miser.

<gai>Firein<eng>, a mannikin.

<gai>Fleogan<eng>, untidy person

<gai>Fudaidh<eng>, a vile, worthless person, the refuse of his kind; Sc. footy.

<gai>Gabhlan<eng>, a loquacious, cunning, tricky person.

<gai>Gainnineach<eng>, a scrub, miser.

<gai>Gangaid<eng>, a light-headed woman.

<gai>Gaoirean<eng>, a noisy, empty fellow; “wind-bag,” from <gai>gaoth.

Gaoistean<eng>, a crafty, tricky fellow; from <gai>gaisde<eng>, a trap.

<gai>Gaoithean<eng>, a fop, light headed fellow; from <gai>gaoth.

Gaorran<eng>, a little glutton.

<gai>Gaorsach<eng>, a slut.

<gai>Gaothaire<eng>, an empty, windy talker, “wind-bag;” properly mouth-piece of a bagpipe; from <gai>gaoth.

Gàrlach<eng>, a little villain or rogue.

<gai>Garrach<eng>, a glutton, gorbelly, dirty creature.

<gai>Gasgan, gasganach<eng>, a puppy, petulent creature.

<gai>Gealtair<eng>, a coward; from <gai>geilt.

Geòcach<eng>, a glutton, spendthrift.

<gai>Geòcair<eng>, a glutton.

<gai>Gigean, gigein<eng>, a diminutive man a term of contempt

<gai>Ginean<eng>, a diminutive creature; from <gai>gin.

Gioball<eng>, a fellow, scamp.

<gai>Giofag<eng>, an officious woman, gipsy.

<gai>Giolaman<eng>, a little tattling fellow.

<gai>Giolcair<eng>, a flippant fellow.

<gai>Giònair<eng>, a glutton.

<gai>Glabhaic<eng>, a senseless woman; a “glaik.” Arran v. <gai>gloichd.

Glagaid<eng>, a clamorous, noisy woman

<gai>Glagair<eng>, a gabbling fellow.

<gai>Glaimhein<eng>, a glutton; from the Arran <gai>glàimh<eng>, gluttony.

<gai>Glaimhear<eng>, idem.

<gai>Glaimseach<eng>, a gluttonous woman; from <gai>glaim<eng>, big mouthful.

<gai>Glaimseir<eng>. a voracious eater.

<gai>(R’a leanntuinn.)


[TD 31]

[Leabhar XIII. Ceud Mìos a’ Gheamhraidh, 1917. Earrann 2.]

Foghar an àigh ial is fras.

Trod chàirdean is sìth naimhdean, dà rud nach còir feairt a thoirt orra.


[TD 33]

[Leabhar XIII. Darna Mìos a’ Gheamhraidh, 1917. Earrann 3.]

COR NA GÀIDHLIG AIG AN AM.

“Bu cheart cho math dhuit a bhi ’comh-thartaich ris a’ Ghealaich, ’s a bhi smaoineachadh gu’n teid agad fhein agus aig a’ Chomunn Ghaidhealach a’ Ghaidhealtachd a bhreacadh le Gàidhlig le bhi sgiamhail, “Suas leis a’ Ghaidhlig,” gun a bhi ’toirt fainear mar tha cuìbhlichean an ama ’dol mu ’n cuairt.” Sud an sgleog a bhuaileadh ormsa le fear de mo luchd-dùthcha air a’ mhios a chaidh, agus sinn a’ gabhail ceum suas air sràid an Glascho. ’Na bharail fhein, bha mo charaid geur-chuiseach agus fior dhéigheil air tugaidean, ged nach robh iad ro fhaobharach air uairean. Ach bha ùidh aig annta, faobharach no chaochladh. A nis an uair a bhuailear peileir de’n t-seòrsa seo air neach gu h-obann, cuiridh e ’na chabhaig e car tiotain. Mar sin cha robh fios agam ceart dé a chanainn, ach gus am faighinn faobhar a chur air mo theangaidh fhreagair mi air mo shocair nach robh móran feum riamh ann an cù gun chomas tathuinn, agus nach robh mi idir deònach a chreidsinn gu’n tigeadh gach rabhadh is brosnachadh a fhuair Gaidheil mu ’n cànain gu neoni air a’ cheann thall. “Tha eagal orm,” arsa mise ris, “gu ’n do chuir an Taobh-Deas aogas fein ortsa, agus gu bheil e ag amharc cho fuar ri aogas na Gealaich fhein. Tha lann agus lith na Galltachd ort. Chaill thu gun fhios duit rudeigin nach dean beus Ghlascho suas.” Thionndaidh e air a shàil gu grad, mar gu ’m biodh e a’ dol a thilleadh, agus ars’ esan;—“Ciod e tha an Comunn Gaidhealach maille ri Comuinn eile a’ dèanamh ach a’ sgapadh sìl air fonn neo-thorach? Cha ’n fhaicear eadhoin am fochunn a’ togail a’ chinn fhathast, gun a bhi bruidhinn air an dias. Ceilidh an sud ’s an seo; goileam an Gàidhlig—fuidh!’ “Ubh! a mhic-cridhe,” arsa mise, tha mi faicinn gu bheil thusa ’criomadh na dh’ fhòghnas duit air raon, Iain Bhuidhe.” “Có esan?” “Faigh a mach” arsa’ mise; “ma dh’ fhaoidte gu ’n dean an fhoighneachd feum dhuit; tha rudeigin cèarr air do ghrùthan; thoir ort gu bùth a bhios a’ reic cungaidh-leighis air a shon.” Cha robh ùin’ aige a dhol, agus anns an dealachadh loisg e an urchair mu dheireadh orm leis na facail:—“Slàn leat a Dhomnuill-na Gàidhlig!” “Mar sinn leatsa a Choinnich-na-Beurla, ’s na di-chuimhnich bùth an <eng>Druggist!”<gai>

A nise, ged bha an dithis againn a’ bearradh a cheile, chuir barail mo charaide mi gu trom smuain. Thuirt e rium barrachd air na chuir mi sios an seo. Ma dh’ fhaoidte’ gu ’n can cuid gur h-ann a bha e a’ tarruing asam, ach tarruing ann no as, ghabh mi uibhireachd d’a chainnt, gun fhios nach robh ròineag de’n fhìrinn innte, agus ruith na h-uibhir de dhealbhan tarsainn air m’ inntinn. Thug mi fainear na h-oidhirpean a chaidh a ghnàthachadh gus an seo an aobhar na Gaidhlig, maille ris na h-ionnsaighean a tha dùil ri thoirt fhathast, agus thòisich udalan na h-inntinn ri tulgadh gus an do stad e aig taobh eile an dubhachais.

Gabhamaid ni-eigin de bheachd air suidheachadh chùisean gus an seo. An déidh na h-oidheirpean a chaidh a ghnàthachadh air


[TD 34]

[Leabhar XIII. Darna Mìos a’ Gheamhraidh, 1917. Earrann 3.]

feadh na Gaidhealtachd o chionn còrr agus fichead bliadhna, tha na sean chunnartan a’ bagradh na Gaidhlig fhathast. Chosd an Comunn Gaidhealach fein móran airgid a’ craobh-sgaoileadh eolais am measg an t-sluaigh a thaobh an cànain ’s an dleasnais, agus is beag taing a fhuair e air son sin bho chuid. Fhuaireadh cagailt na Gaidhealtachd air dhroch cor, agus an uair a lasadh gealbhan air lic fhuair an sud ’s an seo, cha robh an uine fada gus an deach e as le cion connaidh—cion mothuchaidh—a dh’ aindeoin balg-séididh a’ Chomuinn. Tha eagal orm nach deach meagh-bhlàths nan Laodiceanach as fhathast, agus nach ’eil sinn na ’s feàrr na eaglais Shàrdis mu ’n d’thuirteadh gu robh ainm aca gu robh iad beò, gidheadh gu robh iad marbh. An uair a thachras tu ri creutairean a bhios fuar no teth cha ’n urrainn tu a bhi air do mhealladh, tha cnaimh-droma annta, co-dhiùbh a chòrdas iad riut no nach còrd, ach an uair a thachras tu ris an dream a tha air bhogadan—leam-leat—tha thu buailteach air d’ fhaighidin a chall. Ciod e a ni thu riutha, ’s gun iad air no dheth?

Fhuair a’ Ghaidhlig, agus tha i a’ faotainn sin fhathast, droch càradh o ’n aiteam seo. Ma chuireas tu sin as a leth, àicheidh iad e, agus tha iad ealamh gu iad fein a dhion le iomadh leisgeul. Cha ruig mi leas na leisgeulan sin a chur sios an seo; tha mi seachd sgìth ’gan cluinntinn. O chionn greise tha Ghaidhealtachd fo ghalar nach d’ fhuadaich iad air falbh fhathast. ’S e sin gu ’n d’ thugadh a chreidsinn air an t-sluagh, no gu ’n d’ thug iad a chreidsinn orra fhein, nach ’eil anns a’ Ghaidhlig ach amladh anns an réise gu beò-shlainte chothromach fhaotainn. Bidh bruidheann air dream a chaidh a chur fo gheasaibh! Mealladh as mò na seo, cha deach a chur air cinneadh riamh ’san Roinn Eorpa. Ged tha cogadh mu’n cuairt de na cinnich sin, agus ’nam measg cuideachd, cha do chaill iad mothuchadh air an dleasnas a thaobh an cànain. A reir beachd Max Muller, cha ’n e fuil a ni cinneach idir ach cànain Tha sin a’ ciallachadh gu ’n teid sinne a dhìth mar chinneadh, ma chailleas sinn ar cànain. Cha ’n ioghnadh ged tha sinn ’nar cùis-annais do na Cuimrich ’s do Cheiltich eile—Gaidheil a’ tionndadh an cùlaibh air na bhà, agus a’ ruith an deidh diathan coimheach. A nise a thaobh ar cànain, cha bhi an t-slighe reidh gu bràth gus am faidh an sluagh cuidhte de spiorad na màirnealachd, agus gus an iarr iad, mar chòir, air Bòrd an Ionnsachaidh an Lunnainn àite ’thoirt di (agus sin gun fhoighneachd de Bhuird nan sgoilean) air a’ chlàr ri taobh cànainean eile. Tha ’n cothrom gu bhi air a chur ’na laimh ann an ùine ghoirid leis a’ Chomunn. Chuireadh an òrdugh Athchuinge an ainm an t-sluaigh a chum gu ’n tugadh Cuideachd an Ionnsachaidh an Lunnainn éisdeachd do ’n iarrtus, agus tha fiughair agam gu ’n dùisg Gaidheil gu an dleasnas a dheanamh, agus gu ’m bi ainmean mhiltean ris an Athchuinge.

Ach mu ’n teid mi na ’s faide, abaiream seo. Tha Bòrd an Ionnsachaidh ag ràdh, no leigeil orra, gu bheil iad a feitheamh air dearbhadh o’n t-sluagh fein ma tha iad déidheil gu ’m biodh an canain air a teagasg anns na sgoilean. Cluiunidh mi cuid ag ràdh;—“Ciod e an còrr a tha dhith ort?” Ach air do shocair. Cuiream a’ cheist seo. An cualas riamh gu’m b’ fheudar dearbhadh air toil an t-sluaigh fhaotainn a mach mu’n do chuireadh Fraingis no ’n cànain Gearmailteach air clar nan sgoilean? Mur cuala, c’arson a thatar ’ga iarraidh mu’n Ghaidhlig? Mòthaicheadh Gaidheal car tiotain air seo, a gheallaras gu faigh iad fradharc na ’s bioraiche. A bheil lamh-fholaichte an àit-eigin? An ann Gaidhealach a tha i? Tha ’m amharus fhìn agam, agus an còrr cha chan mi.

C’ arson a tha luchd-riaghlaidh a diùltadh cothrom na Feinne do ’n Ghaidhlig? Dìreach a chionn gu bheil Gaidheil fein air fàs fuar agus mi-shuimeil d’a taobh, agus gu ’n d’ fhuair sodal coimheach greim orra. Tha ’n Gall ’s an Sasunnach coma ged bhiodh tu a’ glaodhaich gus an tig tùchadh ort, “Suas leis a’ Ghaidhlig.” ’Sann a theid e leat ceum de ’n t-slighe, an gille gasda, oir tha fios aige mur teid thu na’s fhaide na sin, nach ’eil ann ach nadur de fhearas-chuideachd. Bidh mi fhin a’ smaoineachadh air uairean, ’s mi’ cnuasachadh air na cunnartan a tha ’cuartachadh na Gaidhlig, gu ’n deanadh e fior fheum dith na ’n cuireadh Cuideachd an Ionnsachaidh reachd a mach gu ’m biodh e chum tairbhe do ’n Ghaidhealtachd a’ Ghaidhlig a bhi air a toirmeasg, cha ’n e mhàin anns na sgoilean ach anns na h-Eaglaisean, na taighean còmhnaidh, agus eadhoin air na rathaidean móra!! “Ubh, ubh!” their fear-eigin, “nach bruidheann gun toinisg sin.” An aon seadh is e; ach nach fhaodadh iad a dheanamh, agus sinn uile cho soimheamh. Dh’ fhèach na Gearmailtich mac-samhuil seo a dheanamh am Bohemia o chionn móran bhliadhnachan, agus tha fios aig an t-saoghal mar a chaidh leo. An àite cànain Bhohemia a dhol as, ’sann a thug i cruinn-leum aisde, agus dh’ fhàs i na bu bheothaile na bha i riamh. Ni geur-leanmhuinn feum air amannan. Saoil dé a dheanadh na Gaidheil na ’n tachradh a leithid sud ’nan dùthaich? Cha ruigear a leas eagal a bhi gu’n tachair, oir cha ruig Cuideachd-an-Ionnsachaidh (le toil nan Gaidheal) a leas ach a’ chlosach bhochd—a Ghaidhlig—fhàgail ’na sìneadh mar a tha i, gus an tràigh am boinne mu dheireadh aisde. Ma thig an là sin, taing do’n Fhreasdal nach bi sinn aig an fhalaire.

Facal no dha eile mu’n tig mi gu deireadh mo


[TD 35]

[Leabhar XIII. Darna Mìos a’ Gheamhraidh, 1917. Earrann 3.]

sgeòil. Aig a cheart àm tha foghlum na h-Alba ’ga chur an cruth eile anns a’ bheairt dheilbh a tha suidhichte an Lunnainn, agus mur gabh sinn greim air a’ chothrom seo an dràsda, cuin a thig an ath-chothrom? Mar sin feumar an gnothuch a ghabhail gu cridhe ’na àm, air neo mur gabh, bidh sinn mar a bha sinn roimhe, toilichte le bhi ’gairm “Suas leis a Ghaidhlig,” agus a’ toirt a chreidsinn oirnn fhìn nach eagal di. Nach fèach sinn, ma ta, spàirn chruaidh a dheanamh aig a leithid a chothrom? Nach bu chiatach an staid e na ’m faigheamaid na Gaidheil ri guaillibh a cheile a thaobh an cànain fein? Na ’n gabhadh iad mothuchadh air seo, agus gluasad le saod a réir sin, cha’n’eil cumhachd am Breatunn a chumadh a’ Ghaidhlig a mach as a h-àite fein Ma’s e ’s gu bheil nì ann ris am faod sinn fuil beatha na Gaidhealtachd a ràdh, ’s i cànain. Tha Bheurla ’gar tàladh is ’gar mealladh o ar còir-bhreith, agus tha ’n t-am againn air an teine fhadadh, agus osag chaomh na Gaidhlig a shéideadh air—an osag dhùthchail; cha dean a chaochladh an gnothuch.


[TD 38]

[Leabhar XIII. Darna Mìos a’ Gheamhraidh, 1917. Earrann 3.]

CUIRN-CUIMHNE CUID A BHA’N TI DOL AIR DI-CHUIMHNE.

I.—IAIN BAN TAILLEAR.

Tha tri fichead bliadhna bho ’n dh’ eug e. Lean e cleachdadh a cheirde ann a bhi a’ dol mu ’n cuairt o thaigh gu taigh, ’s o bhaile gu baile far an robh obair tàilleir ri fhaotainn. Ann a’ labhairt uime ’nuair a bha e air taobh eile na dùthcha, theirteadh Iain Bàn Taillear ris. Am feadh ’s a bhiodh e ’sa bhaile chanadh iad Iain Bàn; ann an còmhradh ris theireadh iad Iain; ach cha d’ fheòraich, ’s cha d’ ainmich a bhean fhein riamh e ach mar an Taillear-Bàn. Agus tha sin a’ cur ’nam chuimhne gu ’n robh e pòsda. Bha e furasda gu leòr le muinntir na dùthcha am measg an do ghluais e a dhi-chuimhneachadh gu ’n robh; agus sin do bhrìgh co ainmic ’s a chunnacas cuideachd iad aig a dhachaidh fein. Ach cha robh sin idir ’na ionghnadh an uair a chuimhnicheas sinn a dhreuchd, agus co tearc ’s a bha sheòrsa, gun ghuth air gur ann air falbh o dhachaidh a bha e ghnàth a’ cosnadh a bheò-shlainte. Saoilidh mi gur leòr sin mu ’shloinneadh. ’Sann air a gheurchuis, a gheurad agus a ghearradh-cainnt a bu mhath leam beagan a chuir sios, agus clach a chur air a chàrn ’s an Deo-Ghreine. Oir tha mi ’m barail o bha Mac-Codrum ann, nach robh neach eile air Taobh-an-Iar na Gaidhealtachd a bu sgaitiche teanga na ar Taillear. Ach a thuilleadh air sin, bha e ’na ghnàths leis a bhi ’cluich cleasan tàmailteach air neach ’sam bith a bu bheag air, no a bhiodh nì aige ’na aghaidh. Fadheòidh, bha e de nàdur dàna, le inntinn chruadalach air nach cuireadh nì ’sam bith gaiseadh, agus gu léir saor o eagal no mùiseag roimh na cuspairean a bha ’nan cuis-gheilt do shluagh an coitcheantas. Gus na buadhan seo ’na dhealbh a liònadh a steach, fèachaidh mi ri eisimpleir fa leth a thoirt do luchd-leughaidh an Deo-Ghreine, agus tòisichidh mi le a bheurrachd.

Thachair aon uair gu ’n d’ ainmicheadh ’s an taigh-cheilidh anns an robh an Tàillear ag obair, ban-nàbuidh a bha anfhann, ach beag a thaobh feadh o’n talamh, agus mar an ceudna comharraichte co salach ’sa bha i. “Nach iongantach cho salach ’s a tha i,” ars’ an t-urra a labhair uimpe. “’Seadh,”arsa neach-eigin eile, “agus gu h-àraidh co beag ’sa bhiodh aice ri ghlanadh.” “Cha ’n ann salach a tha i,” ars’ an Tàillear, “ach a’ dìdearachd a mach as an t-salchar.”

Air oidhche bha sud thainig nighean òg a stigh far an robh, mar a b’ àbhaist, còmhlan timcheall na cagailte ag éisdeachd ri gliocas Iain Bhàin, agus le anail ’na h-uchd dh’ innis i ùrsgeul air chor eigin a chual i. Thionndaidh gach aon air falbh o’n Tàillear, nì a chuir fearg nach bu bheag air, agus, a’ tionndadh ris an nighinn, ars’ esan le frionas, O! bheul nam briag, cha ’n ’eil agad air na briagan ach mar a chàrar na sgliatan air na tighean-geala, oir na h-aoin a’ falach na té ’le.

Air là earraich an uair a bha muinntir a’ bhaile uile dian ri ruamhar, ’sa cur, bha Iain Bàn a’ dèanamh deise chlò do dhuine a bha teann, cruaidh ’na bhuntannais, ach gidheadh a’ cumail suas tomhas math de chràbhadh—seòrsa air an robh an Tàillear anabarrach trom. An déidh am biadh-maidne, ghlac fear an-taighe an Leabhar gu aoradh teaghlaich a chuartachadh. Ag ionndrainn Iain Bhàin’ chaidh e do’n chùl-taigh far an robh e ’na shuidhe air a chlàr. “O! dhuine thruaigh, a bheil co beag spéis agad de na Leabhraichean ’s nach tig thu airson nam beagan mhionaidean a bhithear riutha?” “O, siuthad, siuthad ma tà” ars’ an Taillear, “rach air adhart, tha e co math ri fhad a dhìomhanas eile!”

Ged nach robh móran earbsa ri chur an cràbhadh an Tàillear,—gu dearbh ’se ’m fear mu dheireadh mu ’n saoilteadh e—gidheadh bha e co abaidh gu tarruing air an sgriobtuir an rathad freagradh iomchuidh ’s a bha e le briathran eile. Mar eisimpleir air sin, thachair gu’n robh deasbaireachd ’san taigh-cheilidh aon oidhche mu thimcheall na h-Eaglais Stéidhichte,—nì a bha coitcheann gu leòr—oir ’s ann goirid an déidh an “Dealachaidh” a bha ann. “Nach h-iongantach thusa a dh’ fhantuinn an Eaglais na Stàide, Aonghais, agus do nàbuidhean uile a thighinn a mach aisde?” arsa cuid-eigin ri fear an taighe. “An e mise,” ars’ Aonghas, “a dh’ fhàgadh Eaglais m’ aithrichean?” “’Seadh dìreach,” ars’ an Taillear-Bàn: “O àl a shinnsir siùbhlaidh e, is solus cha ’n fhaic gu bràth.”

Thachair uair eile, aig an àm a bha cìs air a chur a’ cheud uair air coin, gu ’n robh Iain Tàillear ag obair an taigh àraidh far an robh dà shean-ghille, braithrean, Alasdair Beag agus Alasdair Mór. “An cuala sibh a Thaillear,” ars’ aon de ’n luchd-ceilidh, “gu bheil iad a nis a’ dol a chuir cìs air na coin?” “Ma tha mo thogair,” fhreagair an Tàillear, “na lughdaicheadh sin air an Tì i,” (a thaobh an Tì bha e ’na mhisgeir). “Ach ma tha cìs a’ dol air na coin, dé ni sinn ri Alasdair Mór?” Bha ainm aig Alasdair a bhi mosach.

Mar a thubhairt mi mar thà, bha inntinn dhioghaltach aige, agus b’ an-aoibhinn do neach air bith a choisneadh a dhiomb. Am feadh ’s a bha e ag ionnsachadh a cheirde am baile Phortrìgh, thachair gu ’n robh a mhaighistir glé chruaidh air mu obair; bhiodh an t-snàthad fo mheòran gun stad a latha ’s a dh’oidhche, agus, a thuilleadh air sin, bha gainnead lòin ann. Air là àraidh ’s e làn searbhaid an aghaidh Iain, ’s iad le cheile ag obair, thug e sùil a mach air an uinneig, agus có ’chunnaic e ach duin’ uasal,


[TD 39]

[Leabhar XIII. Darna Mìos a’ Gheamhraidh, 1917. Earrann 3.]

airson an robh e gu deise chlò a dheanamh, a teachd le ceum luath a nuas an t-sràid, ’s a deanamh air bùth an tailleir. “O! mise an diugh,” ars’ am maighstir, “nach faic thu ’m fear ud, is coltas a chuthaich air, a’ cur teine as a’ chabhsair leis gach buille de bhata. Sin mar a ni e ormsa ’nuair a gheibh e mach nach deachaidh siosar fhathast air aodach, agus sùil aige gu bheil e làn dheiseil. ’S e ’m facal mu dheireadh a thuirt e ’nuair a bha e a’ dol a mach an dorus air an t-seachduin ’s a chaidh; “cuimhnich gn ’m bi an deise ullamh air an là a gheall thu, oir mur bi, cha ’n urrainn mi a bhi aig Feill-na-clòimhe an Inbhirnis an là-’r-na-mhaireach.” “Ach ciod dhe ’n t-saoghal a their mi ris?”

“Matà innsidh mise dhuit mar a sheachnas tu do chnàmhan a bhi air am briseadh.” (“Bha ’n duin’ uasal ainmeil airson a bhraise ’sa chros-talachd). “Falaich thu fein a stigh fo ’n leabaidh an sud, agus cuiridh mise ’n còrr ceart.” “Gasda, gasda” ars’ am maighistir, le cabhaig a’ tuiteam air a ghlùnaibh, ’s ga tharruing fein a steach fo ’n leabaidh, oir anns a’ ghnìomh chual iad buille labhra agus obann air an dorus, agus air ball thainig an duin’ uasal a steach. A’ sealltainn ceithir thimcheall an t-seòmair, dh’ fheòraich e de ’n ghille; “C’ àite ’bheil do mhaighstir a thailleir?” “Cha ’n ’eil e ro fhad air falbh” ars’ an t-aimlisg; ma sheallas sibh fo bhil na leapa, chì sibh a spàgan mora a tighinn ris! “An uair a chunnaic e sibh a’ tighinn a nuas an t-sràid, bhuail a leithid de bhreislich e chionn nach do thòisich e air an deise aghaibh fhathast, ’s gu ’n do leum e steach fo ’n leabaidh.”

“A chrochaire,” ars’ am maighistir, “có ’chuir am plana na do cheann?” “Ach stad thusa ort, pàighidh tusa airson seo fhathast.” “Mo thogair” ars’ Iain Bàn, “fhuair mi mo mhiann co-dhiùbh.” Ach bha ’n duin’ uasal de nàdur fosgarra, co math ri grad, agus air mothuchadh do thaobh spòrsail na cùise; “h-alla, h-alla,” ars’ esan le gloc mór gàire, “roinnibh eadaraibh e.” Le sin thionndaidh e air falbh,

Thachair do Iain Bàn a bhi tàilleireachd an taigh àraidh far an robh dà ghiullan d’ am b’ ainmean Iain agus Domhnull. Cha bu toigh leis Iain idir, agus bha e fèachainn ri dòigh fhaotainn a chum a pheanasachadh; agus seo mar a rinn e. Air faotainn a mach dha gu ’n robh Iain ro ghealtach, dh’ iarr e air a dhol agus deoch a thoirt chuige á Tobar-nam-buadh, anns an robh uisge ro mhilis. Nise bha ’n tobar astar math sios le bruthaich fo ’n taigh, agus mar an ceudna glé fhagus do chladh an àite. A thuilleadh air sin, cha robh an luchd-giùlain fad air pìltinn dachaidh o adhlacadh Thormoid mhic Dhomhnuill Ruaidh aig an robh ainm a bhi ’na bhuidseach. “O, ars’ Iain cha leig an t-eagal dhomh, ’s an oidhche cho dorcha, ’s gun Domhnull a stigh gu dhol còmhla rium.” “Nach foghainn deoch de ’n uisge ’tha stigh dhuibh?” “Cha ’n fhoghainn ’ ars’ an Tàillear; “ach fhaic thu mar a tha Iain. ’Se nochd oidhche Shathairne; agus ma bhios mis air mo chùmhnadh falbhaidh mi moch Di-luain, ’s cha dèan mi bad de d’ aodach mur teid thu do ’n tobar dhomh. Cha d’ éisd Iain ris a chòrr. Bha fios aige gu ’m biodh am fear Bàn co math ri ’fhacal, agus cruaidh ’s mar a bha nì, b’eiginn an coire mór a thogail o’n chlar-shoithichean, ’s a dhol do ’n tobar. Có a thuigeas beòthalachd mac-meanmna na h-òige? Air do Iain a bhi air a dheagh thiodhlacadh,—no chaochladh, san t-seadh sin—cha d’ thug e fad air an tobar a ruigheachd. Ach bu luaithe gu mór na sin ’astar a’ dol air ais, agus ’se sin a bu dorra, oir bha bhruthach cas r’a dìreadh. Chual e, thar leis, fuaim an uair a bha ’n coire leathach làn, agus cha do stad e ris a’ chòrr a chur ann. Cha b’ iongantach sin leis a’ chladh co faisg air, agus adhlacadh Mhic Dhomhnuill Ruaidh co ùr ’na inntinn. A mach a thug e le ’anail ’na uchd, agus air ball bha e aig an dorus, ach a fhuair e dùinte ’na aodann. Oir dé a’ rinn fear nan cuireidean, an Tàillear, cho luath ’s a fhuair e an gille bochd air falbh do ’n tobar ach a ràdh r’a mhàthair;—“B’ fheàrr leam a Mhór gu ’n dùnadh sibh an dorus a muigh, tha ’n tarruing uaithe a’ cur na deathaich ’nam shùilean.” Gun smuain air gò, dh’ éirich Mór agus dhùin i an dorus, agus sin mar a fhuair Iain e dùinte ’na aodann. An do stad e gu gnogadh? Mo làmh s’ air a chaochladh dhuibh. Chuir e a ghuala ris air ball, ach bha ’n claimhean ro làidir, ’s cha do ghéill e dha air tùs. Gidheadh cha deachaidh sin air mhiapadh dha. Ag cluinntinn guth an Tàilleir a’ feòrach; ’s am faca tu e Iain?” thug Iain an ath ionnsaigh air a’ chòmhlaidh agus spealg e an dealgan. Thuit e steach am measg a’ chruidh air an ùrlar, agus dh’ fhàg an coire—anns nach robh nise deur de uisge nam buadh—a lamh gu amas air adhairc na bà ruaidhe, a leig ràn gonaidh aisde. Cha b’ urrainn innseadh mar a dh’ éirich e, ach air ruigheachd leac-an-teìntein da, bha e ’na leithid de fhonn inntinn ’s na ’n robh deich eile ris na deich bliadhna a bu leis, bheireadh e droch cóig mionaidean do fhear-nan-clàr—faireachadh nach deach a lughad an uair a thuirt an cuilbheartach dubh sin le faite gàire; “’s cinnteach nach ’eil boinne ’sa choire, ach mur h-eil mo thogair.” “Thoir deoch dhomh as a’ chùdainn bhig, a Mhòr; cha robh mi ach airson an t-eagal a chur á Iain.”

Bha inntinn anabharrach calma agus cridhe neo-sgàthach aige air nach bu shoirbh giorrag a chur. Dh’ fhalbhadh e air a thurus o aon bhaile gu baile eile air teis meadhon na h-oidhche


[TD 40]

[Leabhar XIII. Darna Mìos a’ Gheamhraidh, 1917. Earrann 3.]

co math ri am air bith eile, agus sin thairis air monadh is sliabh. Mar bu mhiosa ainm na slighe airson tannaisg, is tathaich, is manaidhean, is droch còmhalaichean, ’sann bu togarraiche a shiùbhladh e i. Dh’ innseadh e fein le mór mhoit furachaidh de ’n t-seòrsa. An uair a bha e an tréine a neirt, chual e gu ’n robh samhla MhicLeòid Dhun-Bheagain air fhaicinn mu mheadhon-oidhche a’ spaidsearachd mu ’n <eng>Bhowling Green<gai>, agus dé a b’ iomchuidhe leis an Tàilleir Bhàn na dhol mu ’n uair sin gus an coinnicheadh, ’s am bruidhneadh an samhla ris, oir bha fathunn gur e sin a bha fo ’n eàrr dha. Ach sheachainn e an Tàillear cruaidh.

Air oidhch’ eile bha e a’ dol tarsuinn monadh Dhruim Uidh mu uair ’s a mhaduinn. Goirid an déidh rathad-mór-an-Righ fhàgail a chum cothrom a ghabhail air frith-rathad,—rud a ghearradh caob mhath, de ’n t-slighe—có thainig suas ris ach Seònaid Nic Thorcuil, ban bhuidseach co ainmeil ’sa bha ’san taobh an Iar, le bréid a leth-fholach a h-aodainn gus a’ cur a aithne. Bha ghealach air a coinneil, agus dh’ aithnich Iain Bàn math gu leòr i. “A bhradag,” ars’ esan, “c’ àite ’bheil thu ’dol mu ’n àm-sa dh’ oidhche?” “Ach cha leig mi leas sin fhaighneachd.” ’S ro mhath a tha mi tuigsinn do ghnothuich.” “Tha thu ’dol gus an fhang an Cnoc ’Illeathainn far a bheil na caoraich a’ feitheimh ris an smiuradh am màireach. “Ach till dhachaidh; no mur till, bheir mi fios do ’n chìobair ’san dol seachad e chumail nan con a mach gu maduinn.” Fad na h-ùine gus an seo bha i ’cumail ceum air cheum ris, gun smid a thighinn as a beul, ach aig na briathran ud mu na coin, thionndaidh i a h-aghaidh fhiadhaich air, agus le casadh a fiaclan, fada, buidhe ris, sheòl i thairis air uachdar linne an uillt gus an d’ thàinig iad, gun a cas a bhuntuinn ris an uisge, agus air ball chaidh i as an t-sealladh. Cha d’ ionndrainn an cìobair gin de na caoraich an earar.

Ach cha robh a’ chuid a b’-fheàrr aig an Taillear an còmhnuidh, mar a nochdas an sgeul’ a leanas:—Mar tha fios aig cuid de luchd-leughaidh an Deo, tha air oirthir an Iar-thuath air Eilean a’ Cheò, creag àrd ris an abrar an t-Aigeach. Mar bhalla ri aghaidh a’ chuain air a cùlaobh, tha i ’na bruthach chas, gorm gu a bàrr bideineach. Bha ruinigil mar seo am measg an t-sluaigh:—

“Mac an Meighe air an Aigeach,
’S cha’n e ’n t-àgh a dhol g ’a dhùsgadh.”

Bha ’n duan seo na dhragh do ’n Tàillear, gus mu dheireadh, air dha bhi tàillearachd dlùth do ’n Aigeach, thog e air, maduinn àraidh, le spaid is piocaid gus an d’ rainig e an Càrn Caol fo ’n robh Mac na Meighe air adhlac, ma b’fhior. Thòisich e air cladhach, ach cha deach e fad air adhart an uair a dhorchaich na speuran, agus bhris a mach gu grad doinionn thàirneanaich is dhealanaich, agus tuiltean uisge nach bu chuimhne le Iain Bàn Tàillear an leithid riamh fhaicinn. Bu leòr e gu spiorad an ionghnaidh a bhàthadh ann, agus thill e dhachaidh co eòlach ’sa bha e roimhe.

Ach tha ’n t-àm agam a bhi ’toirt mo chunntais mu ’n Taillear gu crìch; agus nì mi sin le iomradh air mar a chrìochnaich a bheatha. Bha e ro dhéidheil, no mar a shaoileadh móran, geòcach, air an Tì. A nis tha e ri thuigsinn gu ’n robh an “luibh a bheannaich an Tighearna,” mar a thuirt duine math a bha ’n Cataobh rithe, glé dhaor dà ghinealach roimhe seo; na bu daoire na tha i a nise ’nuair a tha i co gann tre ’n chogadh. Uime sin do bhrìgh ’s gu ’n robh i daor, agus gu ’n robh airgead gus a ceannach ro ghann, ’se beagan a bha air a chleachdadh dhith. Is cuimhne leam gu math seann daoine a’ labhairt mu cho ainmic ’sa bha i air a h-òl. Shaoilteadh cupan Ti ’na chuirm mhor—<eng>“tret,”<gai> mar a theireadh na cailleachan. An taighean móra cha ’n fhaigheadh seirbhisich idir i ach aon tràth ’san t-seachduin—feasgar na Sàbaid. Leis gach bean-taighe chùramaich bha phacaid Tì air a tasgadh mar nì luachmhor nach tugte’ ’m folluis ach fiòr chorr uair; no ’nuair a thigeadh caraid glé ionmhuinn; no a thadhaileadh urra mheasail ’san dachaidh. A nise thàinig Iain Bàn gu bhi ro dhèidheil air an Tì. Dh’ fheumadh e cupan di, cha’n e mhain aig a h-uile tràth bìdh, ach a bhàrr air sin eadar na tràthan. Cha’n fhòghnadh leis i aig an neart a riaraicheadh muinntir eile. Agus ciod aig mo luchd-leughaidh eadar a h uile nì de seo ach gu’m b’ eiginn da fein, mu dheireadh, a bhi a’ giùlan mu ’n cuairt leis falachasan di, gu bhi, ’nuair a b’ eigin e, a leasachadh an tomhais a luthaigeadh Mór, no Mairi, no Anna ’sam bith dha am feadh ’sa bhiodh e ’san fhàrdaich. Mar a bha e fas sean bha gheòc air an Ti a’ fàs na bu treise, gus mu dheireadh gu ’m biodh an sùgh co trom, daghte ris a’ chairt-leamhna. Agus mar bu truime bha e ’fàs air an Tì, bha e sìor chall càil de bhiadh Mar a dh ’earbamaid, thainig sin gu ’cheann-finid nàdurra fhein. Cha b’ urrainn e greim bìdh a shlugadh, agus chaill e mu dheireadh comas bruidhne. Air oidhche àraidh chaochail e ’na chadal. Faodaidh gu bheil aig cuid de luchd-leughaidh an Deo-Ghreine, le ’n cuimhn’ e, no a chual uime, tuilleadh de naidheachdan mu dheighinn air na dh ’ainmich mise an so. Ach tha mi ’n dòchas gu ’n tilg an t-iomradh seo solus air cuid de dhaoine sònraichte, co math ri cleachdaidhean ar n-aithrichean a ta nis air an di-chuimhneachadh.

LE DAILEACH.


[TD 44]

[Leabhar XIII. Darna Mìos a’ Gheamhraidh, 1917. Earrann 3.]

FIONNGHAL A’ PHRIONNSA.

DAN-CHLUICH, LE IAIN N. MACLEOID, Ughdar “Reiteach Móraig,” etc.

EARRANN V.

AN T-AITE: Bothan àirigh ann am monadh CHORADAIL, AM BEINN-NA-FÒGHLADH.

Fionnghall, Bain-tighearna chloinn Raonuill, agus Niall Maceachainn a’ tighinn a dh’ ionnsuidh na h-àirigh far a bheil am Prionnsa falach—Niall a’ giùlain achlasan mór aodaich airson Ealasaid Burke. Dh’ fhuirich Fionnghall agus a’ bhain-tighearna a muigh ri tòm faisg air an àirigh, agus chaidh Niall a steach leis fhéin a dh’ innse do ’n Phrionnsa mu ’n ullachadh a rinneadh air a shon. ’N uair a chaidh Niall a steach fhuair e am Prionnsa leis fhéin a’ ròstadh cridhe agus grùthain caorach. Ghuil a’ bhain-tighearna agus Fionnghal gu goirt ’n uair a chunnaic iad cor brònach a’ Phrionnsa.

Niall, (a’ dol a stigh do ’n àirigh): Fàilt’ oirbh, a Phrionnsa rioghail/ Tha mi cho duilich fhaicinn gu bheil sibh cho aonaranach an so.

Am Prionnsa—O! charaid chòir, ’s beag is eagal domh. Tha Freasdal càirdeil rium fhathast. Tha mi dìreach a’ gabhail mo shuipeir bhig mhilis an so agus mar a thuirt muinntir Ràrsaidh is math an cudaige ’n uair nach fhaighear an saoithean.” Cha ’n ’eil agam s’ air ach a bhi beò an dòchas ri laithean na ’s fhearr. Dé do naidheachd á Ormicleit, a Neill?

Niall—Tha fìor dheagh naidheachd, a Phrionnsa. Cha chreid mi nach téid againn air furtachd a dheanamh oirbh gu h-aithghearr, ged is e gnothuch gàbhaidh ris an do chuir sinn ar làmh. Chuir Fionnghal NicDhomhnuill á Airidh-mhuilinn, agus bain-tighearna Chloinn Raghaill, an comhairle ri ’chéile fiach dé ghabhadh deanamh air bhur son, agus fhuair Fionnghal trì litrichean-siubhail gu Eilean a’ Cheò bho h-oide, Caiptein Uisdean MacDhomhnuill,—té air bhur son fhéin, ann am cruth bean-challanais Eiríonnach, té air mo shon fhéin mar a seirbheasach, agus t-éile air a son fhéin. Tha Bhain-tighearna agus Fionnghall ’g a falach fhéin ri tom faisg air an àirigh, agus thug mise lea, an t-éideadh ùr agaibh anns an achlasan so.

Am Prionnsa—Bu tu fhéin an caraid dìleas gràdhach, a Neill. Mo bheannachd buan ’n ad chois gu bràth airson do chaoimhneis, agus airson cho daimheil carthannach ’s a bha thu ’n còmhnuidh ri fògarrach bochd truagh mar a tha mise. Thoir a stigh na mnathan-uaisle a chum gu’m faigh iad an co-roinn fhéin de ’n t-suipeir mhilis a tha so

Fionnghal agus a’ bhain-tighearna dol a stigh do ’n àirigh.

Am Prionnsa—Gu ma h-aidhe dhuibh, a bhain-tighearna. ’S mi tha toilicht’ ’ur faicinn aon uair eile. Nach bu sibh fhéin am boirionnach treun tapaidh a’ tighinn a mach air toll doruis ri rà-dorcha mar so, agus cunnart bàis air gach taobh dhibh.

A’ bhain-tighearna—’S beag a tha sinne saoil-


[TD 45]

[Leabhar XIII. Darna Mìos a’ Gheamhraidh, 1917. Earrann 3.]

sinn de allaban no àmhghar ’sam bith na ’m b’ urrainn sinn dòigh no seòl fhaighinn air cobhair a dheanamh oirbh-se, ’Phrionnsa rioghail, agus ’ur faicinn ann an àite ’sam bitheadh sibh sàbhailte bho ’ur luchd-tòrachd. Tha ri m’ thaobh an so, mo dheagh bhana-charaid, a’ mhaighdeann òg shuairce, Fionnghal NicDhomhnuill á Airidh mhuilinn. Thainig i ’s an ead-raiginn an uair a thug sinn seachd dùil nach b’ urrainn sinn dad a dheanamh air ’ur son, agus rinn i ullachadh ciatach chum ’s gu ’m bitheadh sibh se air ’ur n-aiseag gu Eilean a’ Cheò.

Am Prionnsa—Leòra fhéine! ’S fhad an dà latha sin bho nach do chuireadh mi bho uibhir de chomaine roimhe. Nach mise tha ùiseal gu’n d’ fhuair mi ’n cothrom so air eòlas a chur ort,—a mhaighdeann chiuin mhaiseach. ’S ann ’na mo chridhe stigh ’s am chòm tha ’n spiorad taingeil airson do shaoithreach fhéin-àicheil airson Prionnsa bochd fuadain mar a tha mise, ach creidibh-se, Fhionnghal chòir, ma ’s a duine beò mise, ’s gu ’m bi sibhse air ’ur pàigheadh dùbailte, airson ’ur mòr-chaoimhneis dhomh-sa.

Fionnghal—A Phrionnsa shuairce! ’S fhada uam sa ghabh c ’bh dùileachadh pàighidh airson am beagan dragha gus an deachaidh mi air ’ur son. Fhuair mi annam fhéin togradh iongantach airson m’ uile dhìchioll a chur an cleachdadh chum ’ur teanacas bho ’r naimhdean, agus chaidh mi air adhart ag ullachadh gu so a’ creidsinn nach’ eil mi deanamh ach ni bu chòir dhomh,—agus Dia ’bhi leinn ’s na tha romhainn. Thug sinn achlasan aodaich leinn, agus tha sinn a’ dol ’g ’ur n-éideadh ann an cruth bean-chalanais Eirionnach, Ealasaid Burke, agus tha mi cinnteach gu ’n d’ innis ar caraid, Niall, dhuibh mar tha, gu ’n d’ fhuair mi litrichean siubhail gu Eilean a’ Cheò bho m’ oide Caiptein Uisdean MacDhomhnuill.

Am Prionnsa—Mo bhana-charaid rùnaich! Tha mise g’ am thiomnadh fhéin do ’r làmhan le creideamh bunaiteach ann ’ur dìlseachd dhomh, ’s nar leigeadh Dia gu’n tuit mi feasda ann an làmhan as miosa.—Ach, a chàirdean dìleas, daimheil, suidhibh timchioll air a’ bhòrd bheag iosal an so, agus cuiribh de onair air truaghan allabanach mar tha mise, gu ’n gabh sibh pàirt de m’ shuipeir bhlasda, oir “’s maith gach cuid an comaidh,” mar a thuirt an sean-fhacal còir,—seadh ’n uair ’tha deagh dhùrachd ’n a chois.

A’ bhain tighearna, Fionnghal agus Niall a suidhe air ultach fraoich. ’Se clach mhór chòmhnard am meadhon na h-àirigh agus cip foidhe a bha ’deanamh bùird dhoibh, agus cridhe agus grùthan na caorach air an cur ’n am mìrean air a’ bhòrd.

Am Prionnsa—Tha mi cho toilichte fhaicinn gu bheil a’ Ghàidhlig—cànain mo shinnsir—cho glan aghaibh ’Fhionnghal. Cha chreid mi gu’n cuala mi riamh Gàidhlig cho blasda ri Gàidhlig Uidhist. Nach bòidheach a chanas iad “Màiri.”

Fionnghal—Tha Gàidhlig gu leòr agam-sa, barrachd mór ’s a th’ agam de ’n Bheurla Shasunnaich, ’s nach ann domh fhéin bu chòir. Nach i dh’ ionnsaich mi air a’ chìch, ’s i leanas mi ré mo bheatha, agus tha dùil agam gu ’m bi i thall agam cuideachd. Bhiodh e glé nàrach dhòmh-sa mur biodh cànain mo phàrantan agam.

Am Prionnsa—Leora! sin sibh fhéin. ’S math leam sibh a bhi cho duineil dùthchasach sin—cha chreidinn an còrr mur déighinn. Cha ’n ’eil mi fhéin a’ smaoineachadh gu bheil ceòl aìr an talamh cho grinn ris na h-òrain Ghàidhlig. ’S iomadh uair a chuir na luinneagan binn aig Domhnull Macleoid plàsda blàth ri mo chridhe bochd. Chuir iad as mo chuimhne iomadh uair gu ’m b’ fhògarrach mi air an robh deich mìle fichead punnd Sasunnach de airgid-cinn.

Fionnghal—Tha mi-fhéin an làn dòchas ma tha, a Phrionnsa rioghail, ’n uair a gheibh sibh crùn Bhreatuinn air ’ur ceann, nach dean sibh di-chuimhn’ air cothrom sgoile ’s ionnsachaidh a thoirt do ar n-òigridh Ghàidhealach. Cha ’n fhaigh ar dùthaich air adhart ceart am feasda gus am bi sgoil anns gach clachan, le maighstirean-sgoile làn ionnsaichte ann an Gàidhlig sam Beurla Shasunnaich. Sin an aon dòchas do’r tìr fòghlum Gàidhlig agus Beurla Shasunnach, saor do gach duine agus airson gach iosal agus uasal fa leth.

Am Prionnsa—’S fìor ’s is cubhaidh do chainnt, Fhionnghal, agus ann an làrach nam bonn an so, tha mi ’toirt dhuibh mo gheallaidh, ma ’s beò dhomh-sa, ’s gu ’m buannaich mi ’n crùn as leam le còir-bhreith, ni mi m’ uile dhìchioll airson fòghlum fhaicinn aig òigridh na Gàidhealtachd. Cuiridh mi Comunn Fòghluim air leth airson na Gàidhealtachd fhéin, anns am bi daoine do ’n aithne gu mionaideach cor nan cèarnaidhean sin, oir chunnaic mi le mo dhà shùil ré na h-ùine bhig a bha mi fo ’n choill ’s an dùthaich bhàigheil so, gu ’m bitheadh e ceart agus dligheach gu ’m faigheadh an òigridh eòlas litreachail air an cànain fhéin an toiseach, agus an sin eolas air a’ Bheurla Shasunnaich. Tha mi smaoineachadh na’m faigheadh iad an cothrom sin, nach biodh daoine ’n Alba ’chumadh a choinneal riutha ann an ionnsachadh.

A’ bhain-tighearna—Cha dean so an gnothuch a chàirdean. Tha ’n uine ’dol seachad, agus ’s fheàrr dhuibh-se, ’Phrionnsa shuairce, éideadh Ealasaid fhaighinn oirbh cho luath ’s as urrainn sibh, chor ’s gu ’m faigh sinne dhachaidh meadhonach tràth, mu ’m bi amharus aig neach ’sam bith c’ àit’ an robh sinn.

Am Prionnsa—Tha sibh glé cheart, a bhain-tighearna. Leòra, leòra, nach mi tha gòrach—dhi-chuimhnich mi mi-fhéin gu tur am feadh ’s a bha mi ’cur fòghluim na Gàidhealtachd air


[TD 46]

[Leabhar XIII. Darna Mìos a’ Gheamhraidh, 1917. Earrann 3.]

stéidh cheart, ’n a mo bheachd fhéin. “Och, ochan, deoch bhrochain,” mar a chanadh Domhnull còir.

Am Prionnsa agus Niall a’ dol a mach gu sgorra creige airson trusgan Ealasaid a chur air a’ Phrionnsa. Fionnghal agus a’ bhain-tighearna fuireach a stigh ’s an àirigh.

A’ bhain-tighearna—Am faca tusa cho iriosal ’s cho carthannach ’s a tha e. Gu ’n robh Dia ’g ar còmhnadh air a’ Chuan-sgìth.

Fionnghal—O mar sin, ’s gu ’m faigheadh ar guidhe éisdeachd. Ma gheibh am Prionnsa crùn a shinnsir, ni e feum do ’r Gàidhealtachd. Cha ’n urrainn nach bi bàigh aige ri muinntir a bha cho dìleas dha, agus gu cinnteach ’s muirneach aige ar cànain ’s ar ceòl. Dé ’n fhios nach ’eil làithean móra ’n dàn dhuinn uile fhathast.

Fionnghal a’ crònan dunnaig Ghàidhlig dhith fhéin agus a’ bhain-tighearna ag amharc ’s an teine, ’s iad le chéile ann an trom smuain.

Am Prionnsa agus Niall a’ tighinn a stigh, am Prionnsa air éideadh ann an gùn lìn geal le flùraigeadh gorm, còta bàn cùbhrainn, currac mór, aparan leathann, agus cleòca de chamaileid lachdunn, le ceanna-bhrat tomadach a réir an fhasain Eirionnaich aig an àm.

Am Prionnsa, a’ lachanaich gu cridheil agus a’ dannsa ceum mo dhà de ’n “t-seann triubhas.”

<eng>I am Betty Burke, daughter of Biddy Burke, and granddaughter of Paddy Burke, your ladyship’s spinning-maid from good old Oireland.<gai> Nach ’eil i snog! Fhearaibh’s a ghaoil, ’s iomadh rud a chi ’fear bhios fada beò.

(Ri leantuinn.)


[TD 47]

[Leabhar XIII. Darna Mìos a’ Gheamhraidh, 1917. Earrann 3.]

CEILIDH NAN GAIDHEAL.

Aig fosgladh an t-Seisein so de Cheilidh nan Gaidheal an Glascho, thug an t-Urr Tearlach Mac Fhionnghain oraid thaitneach air bàrdachd an Lighiche Iain Mac Lachainn, Rathuaidhe, a rugadh anns a Mhorairne ’sa bhliadhna 1804, agus a chaochail an Tobar-Mhoire ’sa bhliadhna 1874. “Cha chuala mi riamh,” ars’ an t-oraidiche, “gu ’n do sgriobhadh dad a b’ fhiach d’a bheatha. Tha obair an seo a tha feitheamh air muinntir na Ceilidh so aig a bheil an t-eòlas agus an toil. Co-dhiubh ’s e ’n t-iomradh a th’ air am measg a luchd-eòlais, agus cha ’n e dad a chaidh a sgriobhadh air fhathast, a tha toirt duinn dealbh agus iomhaigh an duine. Faodaidh cuid de na bàird a bhi air thoiseach air an iomadh ni, am barail ar luchd-dùthcha, ach tha aon ni sònraichte mu chuid bàrdachd, agus is e sin an greim tàlaidh a th’ aice air a leughadair. Agus ’s iad so na h-aobharan a tha ’g oibreachadh a chum na crìche so.

(1). Tha cianalas tiamhaidh, muladach ’na chuid òran a thàlas cridhe clann nam beann, nan gleann ’s na mara. (2). Tha rithis ceòl agus milseachd anns na briathran fein a chòrdas r’ ar cluais, ged nach biodh ar n-aire idir air na smaointean a tha air an cùl. (3). Leis an so tha siubhal nan rannan cho furasda agus an gluasad cho nàdarra, ’s an ciall cho réidh, ’s cho soilleir is gu ’n tuigeadh leanabh e—fior chomharradh lamh a’ chomais ’s na teanga chuimsich. (4). Tha dhòigh fhein aig gach bàrd a chum a chumhachd a chur an ceill. Tha bàrdachd Mhic Mhaighstir Alasdair a’ tighinn oirnn le tàirneineach eas nan tuilean; tha falbh farumach fiadh na beinne aig òrain Dhonnchaidh Bhàin. ach an Seinneadar Rathuaidhe tha againn cumhachd o stuamachd nan smaointean. Tha neart air cùl àrd-fhuaim na gaoithe, agus an onfhadh na fairge. Tha neart cuideachd ’san t-sruth sheimh dhomhain a ruitheas gu ciùin. Cha ’n ’eil uiread de bhàird againn ’s gu’m faod sinn tàir a dheanamh air a h-aon diubh, ach ’nam measg uile cha ’n fhaighear aon as tlachdmhoire ’na smuain na Bàrd grinn Rathuaidhe.”


[TD 49]

[Leabhar XIII. Treas Mìos a’ Gheamhraidh, 1918. Earrann 4.]

A’ BHLIADHNA A DH’ FHALBH.

Leis an àireamh seo de ’n Deo Ghreine tha sinn a’ dùrachdadh bliadhna mhath ùr do ar luchd-leughaidh anns gach cèarn ’sa bheil iad. Gu robh an crannchur a sìor dhol am feobhas, agus maille riusan gach Gaidheal eile feadh chriochan na cruinne. Mar tha an rann ’ga chur:

“Saoghal fada maoin is cliù
Do ’r luchd-dùthcha bhos is thall,
Dòirteadh beannachdan mar dhriùchd
Gach bliadhna ùr thig air an ceann.”

Ged nach faod móran diùbh a bhi ’san fheòil an Tìr nam Beann ri taobh na cagailte mu ’n cuairt an robh iad aon uair a’ mire le aighear neo-chiontach na h-òige, bithidh iad ann ’san spiorad—am faireachadh dìomhair ud a thilgeas a réis thar aigeann na fairge na ’s luaithe na an dealanach fhein.

Bliadhna mhath ùr do ar luchd-eòlais is luchd-daimh a tha ’na seasamh ri uchd batail airson na còrarh. ’Sann orrasan bu chòr dhuinn a bhi smaoineachadh a ghnàth. Is iadsan is airidh air gach meas, is cliù, is coibhneas as urrainn duinn a bhuileachadh orra. “Gu robh buaidh leis na seòid.” Nach eil dùrachd ar cridhe a’ taomadh a mach do ’n taobh-san air mhodh nach gabh cur an cainnt.

Bliadhna mhath ùr, anns an t-seadh as àirde, do gach deòiridh bochd a tha leonta an cridhe, agus a’ caoidh mu ’n ulaidh nach till gu bràth. Mar a thuirt bean Mhic Leòid Loch a Bhàigh anns an eilean Sgitheanach, o chionn fhada, mu ’mac òg:—

“ ’Se seo a bhliadhn’ a shiaraidh buileach mi,
’S mi nach do bhuinnig air cogadh na Frainge ”

Gu dearbh is fìor an rann seo an uair a bheir sinn fainear gur h-iomadh sonn a tha ’na shìneadh ’na shuain shìoruidh fo ’n fhòid an tìrean céin, no an grunnd a’ chuain. Cha ’n ioghnadh ged bhiodh falluing a’ bhròin a’ cuartachadh na dh’ fhàg iad ’nan déidh, agus gu ’n gabhadh iad an ceud leis an t-sean bhliadhna le osna thiamhaidh, ged nach dean, eadhoin sin, móran stà. Tha aon rud cinnteach, agus ’se sin gu bheil an aigne air atharrachadh, agus gu bheil iad ag amharc air nitheamh na beatha seo le beachd-shùl nach d’ thugadh cor eile mu ’n cuairt. Mar a sgrìobh ùghdar Frangach mu ’luchd-dùthcha fein a dh’ ìobair am beatha; “cha toir bàs buaidh air daoine curanta do bhrìgh agus gu bheil iad neo-bhàsmhor, cha ’n ’eil ann ach atharrachadh, oir tha aon ionad ann far nach faigh iad bàs, agus ’se sin ar cridheachan fhein.”

“Tha seadh ann anns a bheil call os ceann buannachd agus tha seadh eile ann anns a bheil buannachd ’na chall an solus an àm ri teachd.” A rithist, mar a chuir bàrd Eireannach e, “faodaidh tu, ma thogras tu, an soire a chur ’na mìrean, ach leanaidh boladh cubhraidh nan ròsan rithe a dh’ aindeoin sin.” Ma dh’ fhaoidteadh gu bheil seo uile fìor, ach tha e soirbh do ’n mhuinntir nach d’ fhairich an t-saighead a’ sàthadh troimh ’n cridhe smaointeanan grinn de ’n t-seòrsa seo a chur an ceill do fheadhainn


[TD 50]

[Leabhar XIII. Treas Mìos a’ Gheamhraidh, 1918. Earrann 4.]

a tha brùite, ach cha leighis iad an lot, ged dh’ fhaodas iad faochadh a thoirt.

Ann a bhi leudachadh na ’s farsuinge mu ’n àm, thig a stigh oirnn an dùrachd chàrdeil a tha comh-cheangailte ris a’ bhliadhn’ ùir. Mairidh an cleachdadh fhad ’sa bhios spiorad an dòchais a’ riaghladh am measg chreutairean Tha ’n dream as lìonmhoire buailteach air a bhi ag altrum an dòchais gu ’m bi na tha romhainn na ’s feàrr na na chaidh seachad. Gheibh sinn am faireachadh seo a’ gabhail greim air inntinn na h òigridh. Tha iadsan ’nan eutromachd a’ snàmh, mar gu ’m b’ eadh, air tuinn an dòchais, agus tha sin nàdarra. Tha ’n aois buailteach ri bhi ’g amharc air ais agus a’ cunntas gach dùil-bhristeadh a thainig ’nan caraibh, agus fo eagal gu ’n tachair an nì ceudna ’san àm ri teachd. Gidheadh ’se an inntinn as cothromaiche a bhios ag amharc ris a bhoilsgeadh a thogas an cridhe thairis air an dubhachas a thuiteas o na neòil dhorcha. An uair a dhùraiceas neach bliadhna mhath ùr dhut, nach ’eil e ’ciallachadh gu lean sonas, slàinte, agus piseach riut am measg rudan eile air a bheil thu, ma dh’ fhaoidteadh, airidh, ach nach urrainn dut òrduchadh. “Saoghal buan dut agus gum a fada bhios ceò dheth d’ fhàrdaich,” arsa do charaid. Ciod e ’n còrr a dh’ iarradh neach na biadh, is teine, is dachaidh is càirdean. “Sean chonnadh airson a losgadh, sean fhion airson òl, agus sean chàirdean gu òl cuide riut.” Sin agad samhla air càirdeas nan linntean a thréig. Nach tlachdmhor an sealladh e, teaghlaichean a bha sgairte o cheile fad na bliadhna a’ cruinneachadh mu ’n aon bhòrd bidh aig àm na bliadhna ùire? Nach feàirrde an cridhe a bhi air a ghleusadh air a mhodh seo aon uair ’sa bhlianhna. Mo thruaighe! cha bhi coinneamhan de ’n t-seòrsa seo ach tearc, ma ghabhas iad idir a bhi ann, aig an àm ghàbhaidh anns a bheill sinn beò. Ma dh’ fhèachair riutha bidh suidheachan no dhà falamh, agus bithidh an cianalas ag èalaidh mn ’n bhòrd, agus a’ milleadh na cuirme.

Cha ’n ionann gnàths na Nollaige mar a tha i air a’ cumail ’san taobh deas, no an Sasuinn, agus air Gaidhealtachd na h-Alba Anns na cèarnan deas ’se an Nollaig an t àm is aighearaiche ’sa bhliadhna le biadh is deoch, is tabhartasan do chach a cheile le càirdean. Tha h-uile neach a’ dèanamh coibhneis a réir a chomais, ach tha ’n t-aoibhneas as seadhaile comh-cheangailte ri aoradh ’s ri seinn a’ choirill; ’se sinn r’a ràdh luineag ghàirdeachais na Nollaige. mar chuimhneachan air teachd an t-Slànuighear ’san fheòil. Theagamh gu ’n can diadhairean na Gaidhealtachd nach ruigear a leas a bhi ’cuimhneachadh a’ chuspair ghlòirmhoir seo air mhodh àraidh le féisdean is deas-ghnàthan, no froinis de leithid, a chionn gu bheilear ’ga chumail fa chomhair an t-sluaigh gach sàbaid feadh na bliadhna. Biodh sin mar a dh’ fhaodas e, bheir spiorad an ama gu tric buaidh air cuingead bheachdan air cho ionraic ’sa mheasar na beachdan-sin leis an fheadhainn a tha ’cur muinighinn annta Fhuair an gnàths a leithid a’ ghreim air aigne dhaoine air chor agus nach leig iad leis mùthadh fhad ’sa bhios an creideamh Criosdail a’ riaghladh am beatha. Mar sin is ann as taitneiche a tha e fàs leotha. Tha móran de na luinneagan as grinne a chuir baird na h-àirde deas an altan a cheile comh-cheangailte ris an Nollaig, agus na tha i a’ ciallachadh anns an t-seadh spioradail, maille ris a’ cheòl as drùidhtiche a th’ againn. Bheir sin fein air daoine, eadhoin ged nach biodh seadh eile na b’ àirde ann, luaidh àraidh a dheanamh aig an àm shòluimte. Faodar a ràdh air a shon sin, gn ’n do lean a bheag no mhór de ghnàthsan pàganach ri nòsan na Nollaige, agus is dòcha nach b’ urrainnear a sheachnadh, ach ma sgathas sinn a leth-taobh na meanglain a dh’ fhàs o shaobh-chreideamh, bidh againn an déidh sin eitein a’ ghnothuich—teachd an Fhir-Shaoraidh.

Tha e ’na ìoghnadh le móran nach do ghabh a’ mhór-chuid de Ghaidheil na h-àirde tuath agus an iar ris a’ Nollaig a réir dòigh na Galltachd, agus bidh iad a’ feòrach, ciod e is aobhar d’a sin Cha ’n ’eil a’ cheisd duilich a fuasgladh, ach cha ’n ’e seo an t-àite a chum deasbud a thogail mu ’n chùis. Mar sin fàgaidh mi i mar a tha i ’S e là na bliadhn’ ùire a tha na Gaidheil a’ cumail fhathast, agus ged tha cuid de na seana chleachdaidhean a bha cumanta leth-cheud bliadhna roimh ’n diugh air dol as, is math leò a bhi ag aithris orra fhathast le fàite-gàire aig timcheall a’ghealbhain; cha ’n e gu bheil iad a’ creidsinn annta, ach mar fheala-dhà. Ri linn mo cheud chuimhne bu ghnàth leis na balaich òga a bhi ’siubhal o thaigh gu taigh, agus ag eubhach duan Calluinne aig a’ stairsnich. ’Seo agad aon té:—

“Cha ’n ’eil nàire orm ’ga innseadh,
Bha i ann bho linn mo sheamar,
Gabhaidh mi ’n t-aran gun an t ìm,
Gabhaidh mi ’n t-ìm gun an t-aran,
Gabhaidh mi càise leis fhein,
C’ arson a réisd a bhithinn falamh,
Cha ’n ’eil nì ’sam bith ’na d’ fhàrdaich
Nach gabh mi dheth pàirt ’nam eallach,
Ach aon nì tha mi ’g àicheadh;
Làghan is buntàta carrach.”

An uair a gheibhteadh sin leanadh am beannachd mar seo:—

“Beannaichte gu robh ’n taigh ’s na bheil ann,
Eadar chrodh is chaoirich ’s chlann,
Slainte dhaoine gu ’m biodh ann.”

Mur faighteadh dad cha robh beannachd ri chluinntinn. ’Se bhiodh ann duan eile nach còrdadh ri bean an taighe. Mar sin ’sann fìor ainneamh a bhiodh a’ chòmhla druidte air na gillean. Ach bha e ’na chleachdadh ’s an t-sean aimsir gu ’m biodh a’ chòmhla dùinte air neach


[TD 51]

[Leabhar XIII. Treas Mìos a’ Gheamhraidh, 1918. Earrann 4.]

’sam bith nach b’ urrainn rann aithris air Oidhche Challuinn, co dhiùbh bhiodh e air ionnsachadh roimh ’n àm no air a chur r’a cheile an làrach nam bonn, agus gheibh sinn an gnàths ceudna ’ga chleachdadh leis no Goill. Tha sinn a leughadh gu ’m biodh na sean Ghadheil a’ dol air cheilidh oidhche Challuinn do thaigh urra inbheach a mhuinntir a chlachain, agus air do aon de na bhiodh a làthair seice mairt a shuaineadh mu ghuaillibh, reachadh e timcheall an taighe, deiseil, am feadh ’sa bhiodh càch ’ga leantuinn, ’s a’ stràchdadh na seice le maide agus a’ glaodhaich:—

“A Challuinn bhuidhe bhoicionn,
Buail an craicionn,
Caileach ’sa chùil,
Caileach ’sa chùil,
Cailleach eile an ceann an teine,
Bior na goile,
A Challuinn seo.”

An deidh seo reachadh caisein-uchd caora dhubh a losgadh agus a chur fo shròin gach neach ’san fhàrdaich, a chum gu ’m biodh iad seunta o na buidsichean agus o dhroch euslaintean. Gheibheadh an crodh air an ùrlar àileadh de cuideachd, a chum agus nach laidheadh an droch-shùil orra ré na bliadhna.

Ged bhios daoine an diugh de ’n bharail gu robh na sean Ghaidheil amaideach ’nam beachdan ’s ’nan dòighean, feumar a thoirt fainear gu robh iad glic agus geur-bheachdail air mhodh eile. Gheibhear dearbhadh air seo ’nan gnàth-fhocail agus ’nan ràdhan. Bha rann aca a fhreagradh do gach mios ’sa bhliadhna. Chanadh iad, “am fear nach dean Nollaig shunndach, ni e Càisg gu tùrsach deurach.”

“Am fear nach dean Nollaig d’a dheòin, ni a Càisg a dh’ aindeoin.” “Is mairg a rachadh air a’ bhannaig, agus a theann-shàth aige fhein.” “Is i an Nollaig dhubh a dh’ fhàgas an cladh miadh.” “Oidhche Challuinn bu mhath cuilionn is calltuinn a bhi bualadh a cheile.” “Cha robh Geamhradh riamh gun sneachd; cha robh Nollaig Mhòr gun fheòil; no bean òg le deòin gun fhear.” Chaidh móran ràdhan eile a dheilbh le ar sean aithrichean a dhearbhas gu robh iad a cheart cho beachdail ’nan dòigh fein rinne a tha sealbhachadh cothruimean eugsamhuil a chaidh a chleith orrasan. Mar sin cha bhuin e do neach ’sam bith tàir a dheanamh air gliocas nan linntean a dh’ fhalbh, no bhi ag altrum nadur de uaill a thaobh a ghliocais fhein a chionn gu bheil e a’ sealbhachadh toradh na h-oighreachd a dh’ fhàgadh againn. An déidh a h-uile rud cha ’n ’eil sinne ach a buain na chaidh a chur leò-san, agus cò aig tha fios nach meas an t-àl a thig ’nar déidh-ne gu ’n d’ thainig sinn geàrr air na sochairean a tha sinn a’ sealbhachadh ’nar linn fein, “Gach neach d’an d’ thugadh móran, iarrar móran uaith.”


[TD 53]

[Leabhar XIII. Treas Mìos a’ Gheamhraidh, 1918. Earrann 4.]

FIONNGHAL A’ PHRIONNSA.

DAN-CHLUICH, LE IAIN N. MACLEOID, Ughdar “Reiteach Móraig,” <eng>etc.<gai>

EARRANN V.

<eng>(Continued from page 46)<gai>.

Fionnghal—Tha sibh dìreach math fhèin,—ban Eirionnach gu brògan. Feumaidh sibh a nise fìor aire thoirt air an dòigh anns an coisich sibh ’s a’ ghùn so, oir ’s fhada ’s cian bho nach robh sibh ’s an éideadh sin roimhe. Bitheadh ’ur ceum goirid còmhnard, cuireadach, agus cumaibh cuimhne gach mionaid gur boirionnach deanta th’ annaibh. Ma ’s e ’s gu ’n téid fhoighneachd dhibh uair air bith có sibh no co as a thug sibh a’ choiseachd, innsibh dhoibh ann an Gàidhlig mholach Eirionnach, gu ’m brath ’ur cainnt sibh gu h-ealamh. Sloinnibh ’ur sì-seanair gu Adhamh ’s a’ ghàradh, agus innsibh dhoibh gur h-iomadh rolag ghibeach, ròinneach a shniomh sibh do thriath ’s do threabhaiche ’n ar dùthaich fhéin, gus mu dheireadh an d’ rinn sibh breacan á baile, le ’ur cuibhle ’s ’ur càrda ’n ’ur cois, ’s gu ’n d’ thainig sibh gu Albainn nan sonn, a measg ’ur càirdean, ’s nach do dhealaich sibh fhéin ’s a’ chuibhle riamh bho ’n uair sin.

Am Prionnsa—Gu robh mìle math agaibh, Fhionnghal chòir. Cha ’n ’eil facal de ’n earail sin nach ’eil sgriobhte air clàr feòlmhor mo chridhe, agus gu bràth cha tig di-chuimhn’—

Teachdaire tighinn a stigh do ’n àirigh, a shùilean a’ gabhail ’n a cheann, ’fhalt ’n a sheasamh, agus ’anail ’n a uchd

Thainig Iain Caimbeul a’ Mhàim-mhóir,—do Bheinn-na-faoghladh—le arm mór—agus—agus agus thainig uamhas shaighdeirean air tìr—bho luingeas-chogaidh aig tigh Ormicleit.

A’ bhain-tighearna—Mhuire! gléidh sinne. Iain Caimbeul a’ Mhàim le arm ann am Beinn-na-faoghladh, agus am freiceadan rioghail air tìr ann an Ormicleit! Tha ar n-ullachadh bun os cionn—ar n-aobhar millte, agus sgrios obann oirnn fhéin ’s air ar cuid!

Fionnghal—’S mór an diachainn a tha sibh a’ cur orm, a bhain-tighearna. Cha ’n ’eil ar n-aobhar mìllte fhathast, agus tha dòchas agam nach bi, Le neart ’us còmhnadh an Uile-chumhachdaich, a tha riaghladh nan uile nì, theid sinn air aghaidh gun athadh gun mhaoim. Air mo shon sa dheth co dhiú. tha mi dol air m’ aghaidh gu neo-sgàthach leis a’ ghnothuch sin a ghabh mi os laimh, agus cha sguir mi gus am faic mi ’m Prionnsa ailleil ’s a chas air tìr tioram ’s an Eilean Sgiathanach. Mur a téid leinn, cha bhi againn air ach gu ’m bi “ar cluasag fo lic fhuaraidh na tuinne,” anns a Chuan-Sgith, ’s ma thachras sin, nach bi na h-uisgeachan sin air an eòlach sinn, tìorail, càirdeil, ri ar cnàmhan marbha.

A Phrionnsa shuairce, bithidh sinn deiseil gu seòladh, bial ri bial ’s an oidhche ’n ath-oidhch’, agus bheir sinn fios dhuibh roimh ’n àm.

Am Prionnsa—Mar sin bitheadh, a bhana-charaid,—gu robh Dia ’s Muire ’s Pàdruig air ar stiùir.

Fionnghal agus a’ bhain-tighearna fàgail na h-àirigh. Am Prionnsa agus Niall air an glùinean, a’ cur suas na h-ùrnuigh mhara—

“Dia ’bhith timchioll air an sgothaidh,
Mu ’n imich i gu doimhneachd mara:
Sligh’ air linne dhuinn a treuntachd,
Mur ’eil freasdal Dé ’g a faire.

Faiceamaid do shoillse, Mhuire,
’N uair ’tha stoirm ’us oidhche ’gleac ruinn;
Gur a tusa “Reul na mara.”
’S e fair’ an éiginnich do chleachdadh.

’Aingil ghil, dean thusa iùl duinn.
’Threòraicheas ur siùbh’ l feadh gharbh thonn:
Sgiath do chùram sgaoil mu ’n cuairt duinn,
’N uair ’chinneas gruaim air gnùis na fairge.

Guidheamaid do thaic-sa, ’Pheadair,
Gun thu ’leigeil beud ’n ar caramh:
Chuireadh muinntir cuain ’n ad fhreasdal,
Teasraig sinn bho as-call mara.

Na leig thugainn bàs le graide,
Orduich sagart ’bhi m’ ar timchioll;
Naomhaich le t-Oladh ’s le d’ Chorp sinn,
Mu ’n teid anam bochd air iomrall.


[TD 54]

[Leabhar XIII. Treas Mìos a’ Gheamhraidh, 1918. Earrann 4.]

EARRANN VI.

AM PRIONNSA ANN AN CILLEBHRIDE.

An déidh do ’n Phrionnsa tighinn air tìr ann an Cillebhrìde, chaidh Fionnghal agus Niall Maceachainn do thigh mhór Mhogustobht, agus dh’ fhàg iad am Prionnsa ann an uaimh faisg air a’ chladach.

A’ chuideachd ann an tigh Mhogustobht:

Bain-tighearna Mhic Dhomhnuill, Bean Iain ’Ic Dhomhnuill a’ Circebost.
Caiptein Iain Macleoid, a bha air ceann an airm dheirg a bha ann an Uige.
Alasdair MacDhomhnuill Chinnseborg, bàillidh a’ Mhorair.

A’ bhain-tighearna—O Fhionnghal, a thasgaidh, nach mi tha toilichte t-fhaicinn! Bheil sibh uile gu slàn ann an Airidh-mhuilinn agus an Ormicleit?

Fionnghal—Tha sinn uile gu slàn, gu robh math agaibh, ged nach urrainn sinn a bhi socrach ann ar n-inntinn aig an àm so, ’n uair a tha gach òb agus cala anns an Eilean Fhada làn de luingeas chogaidh agus saighdear air gach fàireadh.

A’ bhain-tighearna—O tha sin ceart gun teagamh. ’S e àm buaireasach a tha so gun teagamh, ach nach math gu ’n do dh’ fhàg thu Duneideann mu ’n do thòisich an tuasaid so, Fhionnghal.

Fionnghal—O! ’s e Uidhist fhéin as mo troimh chéile na Duneideann an dràsda, gu h-àraidh bho na theich am Prionnsa an sin. Cha ’n urrainn duine dhol a mach air dorus gun saighdear ri ’shròin air gach taobh an tionndaidh e. Bho chionn cheithir latha diag chaidh mi fhéin agus Niall a dh’ amharc air Aonghas mo bhràthair, agus ’n uair a bha sinn air an rathad dhachaidh a’ tighinn thairis air an fhaoghaill, nach do chuir saighdeirean Mhaidsear Ailean an làimh sinn, agus chum iad sinn ’n ar priosanaich gus an d’ thainig m’ oide Caiptein Uisdean du ’n chàmp ’s a’ mhaduinn, agus leigeadh as sinn. Cha mhór nach do chuir a h-uile dad a bh’ ann á cochull mo chridhe mi, agus b’ fheudar dhomh Uidhist fhàgail, agus tha mi air mo rathad gu Armadal a dh’ amharc air mo mhàthair, agus tha mi ’n dòchas nach tig an là a chi mise ’n t arm dearg tuilleadh.

Caiptein Iain—Dé ’m bàta air an d’ thainig thu nall thar a’ chuan Sgìth, mo nighean mhath?

Fionnghal—Thug mi-fhéin agus Niall mo dheagh sheirbhiseach dìleas sianar de sgioba leinn, daoine còir tapaidh cruadalach á Beinn-na faoghladh, agus leòra, ’s iadsan a chuir feum air an cruadal air an t-slighe—bu ghailbheach an oidhche ’fhuair sinn.

Caiptein Iain—An robh duine sam bith eile còmhla ruibh?

Fionnghal— Cha robh, a Chaiptein, duine ach bean-chalanis Eirionnach a fhuair m’ oide, Caiptein Uisdean, an Uidhist, airson sniomh a dheanamh do mo mhàthair an Armadal. Sin agaibh-se ’n sgioba bh’ againne gun aon air no dheth.

An Caiptein—Tha thu ’g ràdh gur h-e eagal roimh ’n arm dhearg a thug ort Uidhist fhàgail. Cha ’n ’eil mi ’g a do chreidsinn idir. Nach b’ fheàrr dhuit fuireach ann an Uidhist fhéin no dhol an cunnart do bheatha air a’ Chuan Sgìth eadar droch mhuir agus luingeas chogaidh. Tha fìor dhroch amharus agam ort, gu bheil an reubal suarach salach, Prionnsa Tearlach, ’n a do lùib, agus feumaidh mi min-rannsachadh a dheanamh ort fhéin agus air do sgioba mu ’n téid thu á làrach nam bonn. Cuimhnich gu bheil mo reiseamaid an Uige, agus nach fàg sinn clach gun tionndadh gus am faigh sinn diudhaidh nam fearaibh, agus an cuir sinn ar cas air ’amhaich. ’S e chuir Albainn troimh chéile agus a mharbh ar Gàidheil thapaidh a bha cho gòrach ’s gu ’n leanadh iad a leithid-san de shlaoightire a thug a thaobh iad le sodal agus brosgul agus geallaidhean gun stàth—am mortair ’s b’e sud e.

Fionnghal—’S mise bhiodh toileach air ’ur toirt sios gu Cillebhrìde, Chaiptein, airson an sgioba againn a rannsachadh, ’n an robh sibh air bruidheann air sin ’n a thràth, ach tha ’n t-eithear air an d’ thainig mise seachad air Rudha Bhatarnis a nise, air an rathad dhachaidh, agus tha bhean-chalanis agus Niall suas Earrlis an dràsda, ach faodaidh sibh marcach a chur as an déidh agus breth orra, agus gu dearbh bruidhnidh i air a son fhéin an Gàidhlig agus am Beurla Shasunnach, agus airson Neill dheth, cha ’n ann ’s an Fhrangais fhéin as moille e.

An Caiptein—O chì mi, ach ma thogras mi fhéin faodaidh mi ’n sgioba agad a thoirt air ais gu Cillebhrìde ball gach a dìreach air an rathad air an d’ thainig iad. Ach cha ’n ’eil mi idir riaraichte thu fhéin a bhi falbh mar so, nighean òg mar a tha thu, agus a leithid de chunnartan air muir ’us tìr. ’Bheil fhios aig Aonghas do bhràthair gu bheil thu seòdal mar so?

Fionnghal—Tha ’s ann aige tha. Bhiodh e glé mhi-dhleasail dhomh-sa ’n am bithinn air falbh a’ ruith air mo chàirdean mar so, agus gun fhios aig m’ aona bhràthair c’ àit an robh mi. A bharrachd air sin, saoil sibh fhéin a nise, ’Chaiptein, nach ann bho sgéith mo mhàthar chaoimh an Armadal as sàbhailte gheibh mise mi fhéin an dràsda gu h-àiridh ’n uair a fhuair mi greadanadh leis an arm dhearg mar tha. Cha do dh’ fhalbh mi bho ’n tigh gun ullachadh. Sin agaibh mo litir-shiubhail airson an triuir againn agus an sgioba.

Fionnghal a’ sìneadh na litir-shiubhail do ’n Chaiptein.


[TD 55]

[Leabhar XIII. Treas Mìos a’ Gheamhraidh, 1918. Earrann 4.]

An Caiptein—O! seadh. ’S ann bho Chaiptein Uisdean a fhuair thu so—tha esan leam leat mu’n Phrionnsa, ’S fhada bho dh’ fhaodadh e bhi air a ghlacadh agus car a chur ’n a shealbhan, na ’n togradh e fhéin. Có th’ ann Betty Burke? ’N i sin a’ bhean chalanis.

Fionnghal—’S i dìreach. ’S i fhéin a shloinneas a cuideachd gu Adhamh ’n uair a thogras i fhéin.

An Caiptein—Bheil i òg?

Fionnghal—O cha ’n ’eil i sean. Tha i air suidhe air a céill co dhiù, agus ’s ann mar sin as fheàrr i.

An Caipiein (a nise air fhearg a thraoghadh beagan)—’S dé ’n naidheachd a thug thu air an reubal, am Prionnsa, a nall á Uidhist?

Fionnghal—O tha sibh fhéin a’ cur air mo mhanadh gn bheil taobh agam ris a’ Phrionnsa ànrach, agus ’s ann agam a tha, agus mar sin tha mi toilichte innse dhuibh gu ’n d’ fhuair e aiseag sàbhailte ann an long bho ’n Eilean Fhada, ’s nach leig iad a leas a bhi g’ iarraidh a bheò no mharbh an sin co dhiù.

An Caiptein—’S e chuir an rioghachd gu dragh ’s gu cosguis gun fheum. Na ’n robh chàirdean fhéin air a bhi dìleas dha, bha iad air comhairle na còrach a thoirt air agus iarraidh air tilleadh ball gach a dìreach an taobh a thainig e.

Clag na dinneir a’ bualadh, a’ chuideachd a’ dol a stigh do ’n t-seòmar aoidheachd ’n an càraidean, agus an Caiptein agus Fionnghal a nis réith gu leòr a’ dol a stigh air làmhan a chéile.

(Ri leantuinn.)


[TD 56]

[Leabhar XIII. Treas Mìos a’ Gheamhraidh, 1918. Earrann 4.]

MNATHAN FHEARNAIN AGUS PRIONNSA TEARLACH.

Thachair trì nithean ’s a’ Ghaidhealtachd nach téid a leigeil á cuimhne gu bràth. Cha dhi-chuimhnichear gu dìlinn Mort-Ghlinne-Comhunn, no ’n sgrios gun iochd a thugadh air ar luchd-dùthcha a déidh Blàr Chùil-fhodair, no sgiùrsadh agus fògradh nan Gaidheal o ’n dùthaich fhein le uachdarain gun bhàigh. Le cead Fear-ceartachaidh an Deo-Ghréine, innsidh mi sgeul ghoirid co-cheanghailte ri Blàr Chùil-fhodair, air nach cuala móran iomradh faodaidh e bhith, gun so. Cha d’ éirich Iarla Bhraid-Albann leis a’ Phrionnsa, agus chaidh aig air a luchd-cinnidh a chumail air ais cuideachd. Ach dh’ éirich air an làimh eile muinntir Fhearnain le Tearlach Stiùbhart. Tha Fearnan beul ri trì mile o Chaisteal Bhealaich air taobh tuath Loch-Tatha, agus aig an àm so b’e Dun-donnachaidh o Shruthan a bha ’na uachdaran air an àite, agus bha esan ro dhian air taobh a’ Phrionnsa, agus cha robh gin de ’iochdarain nach robh a mach Bliadhna Chùil fhodair. B’e Iain Hamilton a bha ’na mhinistear ’s a’ Cheanna-Mhór, agus bha esan eudmhor gu leòir air taobh Rìgh Deòrsa. Bha e gach Sàbaid a’ guidhe gu dùrachdach air son buaidh-làrach do ’n Rìgh, agus aig an àm cheudna, bha e a’ smadadh a’ Phrionnsa, agus iadsan uile a dh’ éirich leis gu goirt. Cha robh mnathan Fhearnain toilichte. Agus an iongantach ged bha iad duilich, agus ged bha farran orra, an iongantach ged bha iad air a bhoile ’n uair a bha iad a’ cluinntinn gach Dòmhnaich am Prionnsa agus am fìr-pòsda fhéin a bha mach leis, air an smadadh mar so? Mu dheireadh chuir iad rompa nach seasadh iad an ealaidh so na b’ fhaide. Cha robh drochaid fhathast air amhainn Tatha, agus bha aca fhéin agus aig Hamilton ri dol thar an uisge so ann am bàta a h-uile latha Sàbaid. Rinn iad an àird gu ’n tilgeadh iad thar a’ bhàta e ’n uair a gheibheadh


[TD 57]

[Leabhar XIII. Treas Mìos a’ Gheamhraidh, 1918. Earrann 4.]

iad cothrom. Aon làtha ’n uair a bha iad a’ pìlltinn o’n eaglais shàs iad ann, agus thug iad oidheirp air a thilgeadh thairis air a’ bhàta. Bha ’m ministear ’na dhuine làidir, agus rinn e greim air té dhiùbh an caol an dùirn, agus thuirt e rithe, “Ma theid mise a bhàthadh theid thusa bhàthadh cuideachd.” Dh’ fheuch iad ri thoirt air a ghreim a leigeil as, ach dh’ fhairtlich orra. agus mu ’n do sguir an strì ’san iomairt, ràinig am bàta taobh eile na h-aibhne, agus fhuair Hamilton as Ach mhaoidh iad air mur atharraicheadh e ’chleachd gu ’n éireadh na bu mhìosa dha rithist. Rinn e casaid orra ri Iarla Bhràid-Albann, ach ’se chomhairle a thug e dha, esan dìreach a shearmonachadh an t-soisgeil agus gun gnòthuch a ghabhail ris an Rìgh no ris a’ Phrionnsa, agus an sin gu ’m bitheadh e sàbhailte gu leòir.

Bha mòran tuille sluaigh ’am Fearnan ’san àm sin na ’n diugh. Faodaidh sinn a bhi cinnteach gu ’n do chum na thachair air an Dòmhnach bhruidhinn agus fala dha gu leòir riù iomad latha. Bhitheadh cuid a’ crathadh an cinn, ’s cuid ag ràdh gur math an airidh e. Bhitheadh pailteas spuirt aig òigridh agus theireadh iad, “cha d’ rinn theab riamh mort.” Agus cha ’n ’eil mi ’g ràdh nach robh caileagan ceileireach an àite air am brosnachadh as ùr gu bhi seinn na duanaig so, a chaidh a dheanamh air buidheann de mhuinntir Bhraid-Albann, a bha làthair aig Blàr Sliabh an t-Siorram deich bliadhna fichead roimhe so:—

“Thogainn fonn, thogainn fonn,
Thogainn fonn gu foirmeil,
Thogainn fonn gu faramach,
Air lasgairean Bhraid-Albann.

Dh’ inns’ latha Sliabh an t-Siorram,
Nach robh sibh ’san iomairt cearbach,
Gu ’n do theich na bleideirean
Ach sheas iad fir Bhraid-Albann.”

Cha bu mhath leam an sgeul so thoirt gu crìch gun bhi ’g ràdh nach robh mnathan Fhearnain na bu mhiosa ’n an nadur no ’nam beus na mnathan eile. Ach aig an àm so bha móran anns a’ Ghaidhealtachd air dhearg chuthach air taobh a’ Phrionnsa; agus deas gu nì air bith a dheanamh as a leth. Ach anns a choitchionn agus aig amaibh eile, bha agus tha mnathan Fhearnain ’na—

“Mnathan aoibhinn, mòthar, caoimhneil,
Làn de loinn ’s de bhaindeachd.”

DIARMAD.


[TD 61]

[Leabhar XIII. Treas Mìos a’ Gheamhraidh, 1918. Earrann 4.]

<eng>GAELIC TERMS EXPRESSIVE OF AFFECTION, AND TERMS OF INVECTIVE.

BY <gai>“CLACHAN.”<eng>

1st Prize, Glasgow <gai>Mòd<eng>, 1901.

(Continued from page 30.)

<gai>Glaimsich<eng>, a voracious eater.

<gai>Glàmair<eng>, a glutton, noisy silly fellow.

<gai>Glamhair<eng>, a glutton, spendthrift.

<gai>Glamhsair<eng>, a voracious, gluttonous person; also a noisy, bawling, complaining fellow.

<gai>Glaoidhseach<eng>, a noisy, senselessly clamorous person; from <gai>glaodh.

Gleogair<eng>, a stupid, dull fellow.

<gai>Gleòid<eng>, a sloven.

<gai>Gleòman, gleodhaman<eng>, a silly, stupid fellow.

<gai>Gleòsg. gleòisg, gleothaisg, gleòsgaid<eng>, a vain silly woman.

<gai>Gleòsgair<eng>, a vain, silly fellow.

<gai>Glìb, glìob<eng>, a slut.

<gai>Gliogaid<eng>, a sluggish woman.

<gai>Gliogram<eng>, a contemptuous name for a staggerer.

<gai>Gliongair<eng>, an empty, prating fellow; from <gai>gliong<eng>, the jingling of metals.

<gai>Glogag<eng>, a dull woman; from <gai>glog<eng>, soft lump.

<gai>Glogaidh-hò<eng>, a term expressive of great contempt, an unmanly, sottish, useless fellow.

<gai>Glogair, glocair<eng>, a heavy, dull, stupid fellow; lubberly coward.

<gai>Glogan<eng>, a soft, lumpish man.

<gai>Gloidhc, gloidhchd, gloichd<eng>, an idiot, a foolish, senseless woman; from Sc. glaik.

<gai>Glugair<eng>, a stammerer, one who talks nonsense, a soft, cowardly fellow.

<gai>Glutair<eng>, a glutton; glut, voracity; from Lat. glutire.

<gai>Gnogag<eng>, a little pettish female.

<gai>Gnoigeag<eng>, idem.

<gai>Gnoimh<eng>, a ludicrous name for one with a grinning countenance.

<gai>Gnuis-mhealltair<eng>, a dissembler, deceiver.

<gai>Gobair<eng>, a tattler.

<gai>Gobanach<eng>, idem.

<gai>Gob-easgaidh<eng>, one who is too ready to speak.

<gai>Gòdag<eng>, a coquette.

<gai>Gogag, gogaid<eng>, a light-headed woman, giddy woman; from coquette.

<gai>Gogaill, gogaild<eng>, a silly or doting woman; a coquette.

<gai>Goigean<eng>, a coxcomb; lit., “a bit of fat meat.”

<gai>Goileach<eng>, a glutton; from <gai>goile.

Goileamag<eng>, a female prater, loquacious girl.

<gai>Goileaman<eng>, a prater, tattler.

<gai>Gòrag<eng>, a foolish woman; from <gai>gòrach.

Gortag<eng>, a stingy, parsimonious woman; from <gai>gort<eng>, famine.

<gai>Gortan<eng>, a stingy, penurious man.

<gai>Gragair<eng>, a glutton.

<gai>Gràisg<eng>, rabble, riff raff.

<gai>Greidlean duine<eng>, an utter nonentity of a man; <gai>greidlean<eng> is an implement for turning bannocks on the gridiron.

<gai>Grìochair<eng>, a mean, miserly person.

<gai>Gròbag<eng>, a poor, shrivelled woman.

<gai>Groigean<eng>, an awkward, unhandy person.

<gai>Gruaimean<eng>, a gloomy, sullen, or morose fellow.

<gai>Gruamag<eng>, a grim or sullen woman.

<gai>Grùgaire<eng>, a morose person.

<gai>Grùigean, gnùigean<eng>, a pitiful, or inhospitable miser.

<gai>Guanag<eng>, a light, coquettish girl; from <gai>guanach<eng>, light,

<gai>Guga<eng>, a fat, clumsy fellow; lit., solan goose.

<gai>Gugaille<eng>, a silly, slovenly person; from <gai>guga.

Gugurlach<eng>, a lumpish, corpulent man; from <gai>guga.

Gurraiceach<eng>, a blockhead.

<gai>Ifrinneach<eng>, a hellish fellow; a demon.

<gai>Isean<eng>, an opprobrious term applied to an ill-behaved young person. The word means the young of any bird, especially of geese. A woman on the West Coast who used to be tormented by a mischievous neighbour’s boy, when very angry called after him, <gai> “An t-isean dàthte!” <eng>The singed gosling! as though she got the smell of brimstone off him already.

<gai>Iudasach<eng>, a traitor, a “Judas.”

<gai>Lairceach<eng>, a fleshy, gross person.

<gai>Làirceag<eng>, a stout, fleshy woman.

<gai>Làircean<eng>, stout, fleshy man.

<gai>Lamhrag<eng>, an awkward, slovenly, or indolent woman.

<gai>Laoran<eng>, one too fond of the fireside.

<gai>Lasag<eng>, a passionate woman; from <gai>las<eng>, to kindle.

<gai>Leanaban<eng>, a child; in derision, a silly person.

<gai>Leanabh<eng>, idem.

<gai>Leibid<eng>, a mischance, awkward occurrence; a term of contempt.

<gai>Leirist<eng>, a foolish, senseless person, a slut.

<gai>Leisgein<eng>, a sluggard.

<gai>Leòdag<eng>, a slovenly, untidy woman; one wearing tawdry finery.


[TD 62]

[Leabhar XIII. Treas Mìos a’ Gheamhraidh, 1918. Earrann 4.]

<gai>Leògair<eng>, an idle or foolish talker; slovenly, lazy fellow.

<gai>Leogan, leoganach<eng>, a slovenly, untidy fellow.

<gai>Leòmag<eng>, an affected, conceited girl.

<gai>Leòmair<eng>, a fop.

<gai>Leugan<eng>, a lazy, inactive person.

<gai>Liobair, liobarnach<eng>, a slovenly, inactive person.

<gai>Liùgair<eng>, a sneaking, abject fellow.

<gai>Lobargan, lobragan<eng>, a bedraggled person, dwarfish person.

<gai>Lobhar<eng>, a term of much personal contempt; lit., a “leper.”

<gai>Lodragan<eng>, a little clumsy man.

<gai>Logais, logaist<eng>, an awkward, unweildy person.

<gai>Loguid<eng>, a varlet, rascal, a soft effeminate fellow.

<gai>Loigear<eng>, an untidy, tattered person.

<gai>Loirceag<eng>, a tawdry, diminutive girl.

<gai>Loircean, loirceineach<eng>, a dwarfish fellow.

<gai>Lomadair, lomaire<eng>, a spoiler, plunderer.

<gai>Loman, lomanach<eng>, a miser; from <gai>lom<eng>, bare.

<gai>Lonag<eng>, a prating woman; from <gai>lon<eng>, prattle.

<gai>Lonan<eng>, a forward prattler.

<gai>Lonan, loincan<eng>, a greedy fellow; from <gai>lon<eng>, gluttony

<gai>Losgann<eng>, a contumelious appellation, lit., a “toad.”

<gai>Luaimear<eng>, a gabbling fellow, prattler.

<gai>Luaireagan<eng>, a groveller, child too fond of the fire; from <gai>luath.

Lùbair lùibean<eng>, a cunning, crafty fellow.

<gai>Luch armunn<eng>, a pigmy, dwarf; lit, “mouse hero.”

<gai>Ludair<eng>, a slovenly shambling person.

<gai>Ludragan<eng>, a shambling fellow, untidy fellow.

<gai>Lùgan lùigean<eng>, a short, crooked, deformed imbecile person, weak silly person.

<gai>Luid<eng>, a drudge, drab slattern.

<gai>Luideag<eng>, a slovenly or tattered woman.

<gai>Luidealach<eng>, a lazy fellow, slovenly lounger.

<gai>Luidse, luidsear<eng>, a clumsy fellow, booby; from Sc., lotch.

<gai>Luimean<eng>, a miser; another form of <gai>loman.

Luinnse luinnsear<eng>, an indolent person, sluggard; from Eng., lounge.

<gai>Luirg, luirgean, luirgeann<eng>, a contemptuous term for an unshapely or slender leg.

<gai>Luiriste<eng>, a slovenly untidy person.

<gai>Lunndair, lundair<eng>, a lazy indolent person, sluggard, idler.

<gai>Lùrdan<eng>, a cunning fellow, a knave; from Sc., lurdane.

<gai>Luspardan<eng>, a puny person; lit., pigmy, sprite.

<gai>Mac balaich<eng>, a clown, rustic yokel.

<gai>Magaran<eng>, person of low habits, from <gai>màg<eng>, paw.

<gai>Màidse<eng>, an uncouth or shapeless lump; applied in ridicule to persons.

<gai>Màigean<eng>, a fat little man; <gai>màg<eng>, paw, from Sc. maig.

<gai> (R’a leanntuinn.)


[TD 65]

[Leabhar XIII. Ceud Mìos an Earrach, 1918. Earrann 5.]

A’ GHAIDHEALTACHD DO NA GAIDHEIL.

Is iomadh beachd toinisgeil maille ri beachdan mi-thoinisgeil a fhuair àite anns na paipeirean-naigheachd o’n là a thuit an cogadh oirnn. Ach am measg gach sgrèach a chluinnear thall ’sa bhos, tha aon ghairm ris a bheil mi fhìn ’a cur mo làn aonta. ’Se sin; “ar fearann fein do ar sluagh fein.” Agus nach faod mi beagan atharrachaidh a chur air na focail mar seo:—A Ghaidhealtachd do na Gaidheil. Cha dean a chaochladh an gnothuch a nise, ma chuireas sinn muinghin as lugha anns na bheil sinn a leughadh. ’Se seo aon de na leasanan a theagaisg an cogadh dhuinn, agus gu dearbh is iomadh leasan a fhuair sinn na ’n gabhadhmaid gu cridhe iad. Mur gabh, ’s co math dhuinn ar làmhan a phasgadh agus tuiteam ’san t-seann dùsal. Tha mòran nithean ’nar dùthaich a’ feitheamh air ceartachadh gun chunnart na h-aimhreit a leanas ar-a-mach a ruith—rud a chuireas creutairean air an dearg chuthach. ’Se tha dhìth oirrn atharrachadh air nithean a shruth o dhroch rian gu rian as dòigheile, agus a bheir mu ’n cuairt caithe-beatha shlànteil, fhallain a shaoras an sluagh o bhi an còmhnuidh ro fhaisg air oir na bochdainn—suidheachadh nach do thoill Gaidheil ’nan dùthaich fhein. Air mo shon fhìn dhith ’se mo bheachd gu bheil uachdarain, cho math ri iochdarain, togarrach air cùisean a shocrachadh air a’ mhodh seo, cho fad ’s a theid ac’ air, gun aon bhuidheann cothrom a ghabhail air a bhuidheann eile.

A nis tha mòran ullachaidh ri dheanamh, agus ’se trian oibreach a bhi tòiseachadh, agus cha ’n ’e a bhi feitheamh gus an criochnaich an cogadh oilteil a tha ’sgriosadh an t-saoghail ’nar n-àm. Ma chuirear dàil ’san ullachadh a tha móran ag earalachadh, bidh an dearmad comh-ionann ris an dàil a rinneadh leis an rioghachd a thaobh a h-uidheam-chogaidh mu ’n do leum deamhnan na Gearmailte oirre. Dhiol sinn gu daor, searbh air aon dhearmad. An ainm an Aigh seachnadhmaid té eile. Tha e cho cinnteach ’sa tha ghrian ’s na speuran nach bi daoine buidheach leis an t-seann rian an uair a thòisichear air gnothuichean a chur an òrdugh. Thuit na lannan o shùilean mhiltean a nise, gu h-àraidh na laoich a b’ fheudar a sguabadh do ’n chogadh, agus thig na tha ’n dàn tighinn air ais gu an dùthaich fein fo bhuaidh fradharc eile—an léirsinneachd inntinn a shruthas o bhi am measg an comh-chreutairean an tìrean coimheach, agus aghaidh ri aghaidh ri rian beatha air nach robh iad eòlach. ’Sann air a son-san a dh’ fheumar ullachadh a dheanamh eadhoin ged bhiodh e an aghaidh na reachdan a chuireadh sios le sgrìobhadairean air <eng>Political Economy<gai>, mar a theirear, no ged nach freagradh e ri cumadh na molltair a dheilbh iad airson sin. An uair a dh’ fheuchar ri aitreamh na Stàide ath-thogail (ma theid a dheanamh) a réir nam beachdan ùr a thatar a’ nochdadh, faodar a bhi cinnteach nach dean an t-sean acfhuinn an


[TD 66]

[Leabhar XIII. Ceud Mìos an Earrach, 1918. Earrann 5.]

gnothuch, agus mur bi ciall agus fialaidheachd a’ riaghladh, sin an uair a thachras a’ chrois. Feumar, mar gu ’m b’eadh, na clachan a thàthadh r’a cheile le caidreamh is ceartas air neo sgàinidh an togail. Agus a rithist, mar thoradh air an spiorad seo, ma ’s e ’s gu ’n cinn soirbheachadh agus sonas an cèarnan o’n deach am fuadach ri làithean dorcha na Gaidhealtachd, bhiodh e ’na bhuannachd mothuchadh a ghabhail air na feartan a tha fillte an co oibreachadh,—rud de nach do ghabh Gaidheil suim riamh, agus cha b’ fheàird’ iad sin. ’Se rian a’ cho-oibreachaidh a smàdas sannt agus spiorad na feinealachd, agus ’se seo an seòl stiùiridh air a bheil spiorad an ama a’ gabhail ùidhe, co dhiubh a chòrdas e ri prionnsachan an earrais no nach còrd. Cha ’n ’eil mi a’ cantuinn lideadh an aghaidh errais is maoin ’nan àite fhein. Cha dèanar as an aonais a réir cursa an t-saoghail an diugh, agus cha dean dùthaich móran cinntinn gun ghniomhachas de gach seòrsa maille ris an ionmhas a shruthas o sin.

Tha còrr agus bliadhn’ a nis o thug ar Pàrlamaid dreuchd do chuideachd àraidh a chum gu rannsaicheadh iad na meadhonan a b’ iomchuidh leo, cha ’n ’e mhàin a thaobh an t-saor-dhuais bu chòr iocadh do shaighdearan ciùirrte, ach a thaobh a ghnè oibre a fhreagradh d ’an cor, co-dhiùbh bhuineadh sin ri gniomhachas ar choreigin no àiteachadh fearainn. A nis ’se obair air fearann, saoilidh mi, is feàrr a fhreagras do shaighdearan ciùirrte na fèachainn ri ’n cròthadh am bailtean móra am measg na straighlich ’s nan galaran a tha do-sheachnadh annta. Agus a bharrachd, tha ’n t-àm aig an rioghachd seòl a ghnàthachadh a chum ar glinn ’s ar leargan a chur fo thuath mar a bha iad aig linn nach ’eil fad air ais. Mur do thuig ar luchd-riaghlaidh a nis troimh na thachair, gu bheil soirbheachadh na tìre co-cheangailte ri tuath a gheibh cothrom fàbharach air pòr a thogail daibh fein ’s do chàch, cha ’n ’eil iad a’ nochdadh mòran toinisg. Faodaidh rioghachd a bhi a’ deanamh uaill mu h-ionmhas, ach cha ’n ’eil saibhreas no seilbh coimh-ionann ri co-fhlaitheachd rathail. Tha na h-uibhir ’nar latha de ’n bheachd gur e dleasnas na rioghachd cuideachadh a thoirt do nithean air nach do smaoinich daoine lethchiad bliadhna roimh ’n diugh, an uair a bha a h-uile fear a’ strìth ri ’toirt “sgairbh á creagan d’a fhein.” Is iomadh car a bheir uine m’un cuairt, agus a’ rud a chuireadh breathal air an t-sean ghinealach, cha mheasar an diugh ach mar rud a bha fada gun deanamh. ’Se is aobhar d’a seo gu bheil caidreamh a’ tolladh a stigh ’nar doigh bheatha an sud ’s an seo, agus a’ cur an teicheadh air feinealachd. Cha ’n ’eil e soirbh; ach ’san uidh air ’n uidh a thogar an caisteal.

Ma tha toil aig saighdearan fearann a ghabhail an déidh upraid a’ chogaidh, is iadsan as airidh còir air, agus air a chàradh as fialaidhe tha ’n comas na dùthcha. Is iadsan a shàbhail dùthaich dhuinn; is iadsan nach do dhiùlt an aon bheartas a bh’ aca—am beatha—agus a sheas ri cunnart air ar son uile. Faodar a chreidsinn gu ’m bi am measg na h-àireamh a thilleas dachaidh o’n chath na miltean a bhòidich ’nan cridhe nach cuir iad làmh anns an obair ris’ an robh iad mu ’n do ghabh iad an t-saighdearachd, ma theid ac’ idir air obair na ’s fallaine fhaotainn. Seachnaidh an gille-bùtha a shean dhreuchd, agus an cleireach am bord-sgrìobhaidh. Math dh’ fhaoidte gu ’n roghnaich am mèinneadair car-oibre far a faic e grian is adhar, agus feadhainn eile a réir am miann. Ma nochdas an dream seo ùidh do ghoirtean fearainn, nach biodh e iomchuidh fearann a chur ’nan tairgse aig màl reusanta. Ma tha mi a’ tuigsinn an ruin air a bheil daoine beachdail a’ cuimseachadh theid mòran de ’n tìr a roinn as dèidh a’ chogaidh am measg shaighdearan, agus math dh’ fhaoidte gu ’m faicear fhathast taighean comharteil togte air na seann làraichean, agus ceò ag éiridh an glinn a chaidh fhàsachadh ciad bliadhna roimh’n diugh. Cha ’n ’eil a nì cho mi-choltach ’sa shaoilear an uair a tha cridhe na rioghachd an ceartair ann an suidheachadh tais a thaobh a dleasnais do na ceatharnaich a sheas cho duineil air a son. Ge bith dé thachras, tha e mar fhiachaibh air a rioghachd a roghainn a thoirt daibh, ’se sin r’a ràdh am beo-shlàinte a chothachadh anns na bailtean móra, no seilbh a ghabhail air fearann. Ach feumar sùil a chumail air luchd-gnothuich nan eilthireach mu ’s tàlaidh siad iad le biadh-meallaidh gu tìrean céin far nach bi iad, is dòcha, dad na ’s fheàrr dheth na bhi ’nan tìr fhein. Tha na diùlnaich ud ro sheòlta, agus cha ’n fheumar leigeadh leotha a’ Ghaidhealtachd a’ spùinneadh mar a rinneadh roimhe.

Tha fios aig gach neach a ghabh a bheag no mhór de shuim do staid na dùthcha o chionn ùine, gu ’n deach àiteachadh fearainn le tuathanaich bheaga a lughad, agus gu ’m b’ fheudar móran de ’n tuath-cheathairne togail orra gu ionadan coigreach a chum beò-shlàinte nach faighteadh ’nan duthaich fhein a chothachadh. Is minig a dh’ fhoighnich daoine tùrail, ciod e a chulaidh-chobhair a th’ aig Breatunn no aig rioghachd ’sam bith as luachmhoire na a fearann, maille ri ceatharnaich thoilichte ga àiteachadh. Ach bha na sgrìobhadairdean ainmeil a sìor chur sios ’nan leabhraichean air <eng>Political Economy<gai> gur h-e creic is ceannach anns gach cèarn de ’n domhain, agus càrnadh suas saibhreas, a dheanadh rioghachd mór agus measail. Ciod e a’ math, deir iadsan, a bhi cosg a leithid de shaothair air fearann ar dùthcha fhìn, a chionn nach beathaicheadh a còrsan ’sa glinn an sluagh a chaidh a thogail orra? Gheibhteadh biadh agus


[TD 67]

[Leabhar XIII. Ceud Mìos an Earrach, 1918. Earrann 5.]

gu leòr de ghoireasan eile o na rioghachdan thall, a tha cho deònach air malairt a dheanamh ruinn. Chuir an cogadh car-a-mhuiltein air an teagasg seo, agus na ’n robh rùm agam an dràsda bheirinn tarruing air beachd no dhà a chur sìos mu “amaideas nan daoine glice!” Is fhad o chualas gur h-e gliocas agus eòlas seisreach nach do ghluais guala ri guala riamh, ach ro ainneamh. Nach a priomh dhleasnas tìr ’sam bith seòl a dheanamh a chum gu faighteadh lòn a sholarachadh ’na criochan fhein? Tha fios againn uile dé thachair o chionn còrr agus trì bliadhna. Na ’n do thachair droch thubaist do ar càbhlach air muir; na ’n deach nithean ceàrr troimh innleachdan an nàmhaid, bha sinn uile a’ bàsachadh mean-air-mhean leis an acras. Cha ’n urrainnear a ràdh gu ’m hi ar tìr ann an suidheachadh sàbhailte fhad ’sa bhios i am meinn dhùthchannan fad as a thaobh lòin a dh’ fhaodadh i a thogail ’na criochan fhein. Gun teagamh rinneadh sùrd, le nàdur de chlisgeadh an uiridh a’ cur bhuntàta air chor agus gu bheil gu leòr de ’nar measg aig an àm; ach cia lion bolla coirce a bharrachd air na b’ àbhaist a thogadh? Na ’n robh an dùthaich roimh àm a’ chogaidh air a breacadh le tuathanaich bheaga a réir an Achd (1911) agus muileann is àth anns gach sgìreachd, cha bhiodh min cho gann, no cho daor, air feadh na Gaidhealtachd ’sa tha i an diugh. An aghaidh seo cluinnear cuid a ràdh nach tugadh tuathanachas de ’n t-seors’ air a bheil mi ’sgrìobhadh beò-shlàinte chuibheasach do theaglach, gu h-àraidh an uair a tha tàladh na Galltachd ’gam buaireadh. Ged dh’ fhaodar aideachadh gu bheil roinn de ’n fhìrinn an sin, cha ghabh e àicheadh nach d’ fhuair a’ Ghaidhealtachd riamh cothrom chèarnan eile de Albainn, agus gu ’n deach barrachd aire a thoirt do chaoraich ’s do fhéidh na do ’n tuath.

Is e cuspair cudthromach agus ciogailteach a tha ’n ceist an fhearainn, agus tha chungaidh fhein aig a h-uile fear airson a fuasgladh. Ach cha teid gnothuichean a shocrachadh gus an gabh a’ Phàrlamaid as laimh i. Cha chuimhne leam àm anns an do ghabh daoine a leithid de aire dhi ’sa thatar a gabhail an diugh, Gidheadh tha i cho sean ri linn nan seana Ghreugach, agus nan Romanach. ’Nar linn fhìn thainig i an uachdar air mhodh àraidh le othail nach bu bheag an uair a dhùisg na croitearan Gaidhealach gu bhi a’ toirt fainear an cor, agus an diugh tha againn Achd nan Gabhaltas beaga le Bòrd an Tuathanachais. Cha do thionndaidh esan a mach a reir dùil; chaidh tarsannan a chur ’sa chuibhill, agus cha robh uachdarain deònach air stiall fearainn a liùbhradh gun suim mhath airgid fhaotainn an ainm diolaidheachd a dhìonadh, cha ’n ’e mhàin an t-àm tha lathair, ach an t-àm ri teachd cuideachd. Sin mar a tha chùis an ceartair, agus cha ruigear a leas an còrr a ràdh ach gu bheilear a’ cur comuinn air chois thall ’sa bhos a chum gu ’n gabhadh iad mothuchadh do na nithean a bhuineas do mhath na dùthcha a thaobh a comais air lòn a thogail. ’Nam beachd ’se tuathanaich bheaga a réir run an Achd as feàrr a fhreagras am móran chèarnan, na ’n fheadhainn mhóra. A dh’ aon rud tarmaichidh barrachd sluaigh leis an rian seo, ma gheibh iad cothròman eile a dh’ fhéumas iad, agus tha féum aig an dùthaich air, ma ’s deanar suas an call a thug an cogadh oirnn.


[TD 70]

[Leabhar XIII. Ceud Mìos an Earrach, 1918. Earrann 5.]

CÙIRN-CUIMHNE CUID A BHA ’N TI DOL AIR DI-CHUIMHNE.

II.—EACHAINN HAMARA.

“Bi cliù is iomradh air an fhìrean gu brath.” Agus da-rireadh tha sin fior a thaobh Eachainn MacIlleathainn Hamara, no mar theirte’, ’sa choitcheanntas Eachainn Hamara. Fhuair e bhreith agus tùs àrach an sgìreachd Bhràcadail, far an do thuinich a shinnsir ré iomadh ginealach ’nan tuathanaich chothromach ma’s maith ar cuimhne an gahaltas Thotárdair—co-dhiu ’sann an sin a chriochnaich an aon mu dheireadh dhiubh—Aonghas Bàn—grainne bhliadhnachan an deidh bais a bhrathar Eachainn cuspair an iomraidh so. An laithean òige Eàchainn cha robh sgoilean am fradharc gach treas no ceathramh clach-mhile mar air an la’n diùgh. Ach ged, coltach is an àireamh mhòr ’na là, nach d’ fhuair e oideachadh an cainnt chruaidh nan Sasunnach, cha mhór a thigeadh suas ris an eòlas cainnt a mhàthar a’ Ghàidhlig mhilis bhlàth. Bha e tuigseach agus crionnta an ceann ghnothuichean; bha feartan inntinn sòilleir agus tòil làidir aige, agus rian a bha stòlda neo-ghluasadach. Mar sin, cha robh e ’na ioghnadh do luchd eolais nuair a shuidhich uachdaran na h-oighreachd e mar ghreadhair air gabhaltas Hamara, an iochdar Ghleanndail an sgìreachd Dhiùrinis.

Bha Eachainn na dhuin’ òg ’nuair, coltach ri móran eile, thàinig e fo bhuaidh na fìrinn tre theagasg an duine urramaich sin Domhnull Munro. Cha robh e fad ann a Hamara, nuair a rinneadh e na bhall de Sheisein comh-thional Eaglais shaoir Dhiùrinis. Bha sin goirid an deidh do ’n Urramach Maighstir Mac Colla bhi air a shuidheachadh mar an ceud mhinistir thairis air a chomh-thional fharsuing agus lìonmhor so. Bha ’n seisein sònraichte airson an àireamh de dhaoine breithneachail agus treibh-dhireach bha r’am faotainn ann, agus sin dh’ àindeoinn bìnn Dhomhnuill ’nan Oràn ’nan aghaidh ’san aoir “Eildearan Dubh an Lòin Mhóir.” ’Se mo bhàrail nach robh Eachainn fathast ’na bhall ’nuair a rinneadh an t-oran. Gu beagan diubh ainmeachadh, bha Iain Mac-Alasdair. ’na dhuine bha ro ionraic ’na uile ghnothuichean. Bha Alasdair Macilleasbuig, an Totaig na dhuine seimh agus fìreanta. Bha Domhnull Dòmhnullach a bha ’na mhaighstir sgòil an Stein glic an comhairle. Bha Tomas Nòbul Maighstir-sgoile Chailboist, ’s ’na dhéidh sin, Mhialbhàig, seirceil faicilleach (“an duin’ uasal sin, Maighstir Nòbul,’’). Agus ’nuair thainig Eachainn gu bhi de ’n àireamh, thàinig an seisein an ùine luath gu sealltuinn ri fhocal nuair dh’ fhairtlicheadh gach comhairle eile. Gun teagamh bha e de nàdur gràd, neo-mathach mar a their sinn, agus do bhrìgh sin, cha ghiulanadh e, coltach ris na Corintianaich, le amadanaibh gu toileach mar a nochdas an eiseamplair a leanas. Bha sean-nighean àraidh d’ am b’ ainm Cairstiona Chineaspar a bha do nàdur socharach faoin ag iarraidh sochair co-manachaidh. Air beulthaobh an t-seisein bha i cho fad air ais na freagraidhean ’s gu ’n d’ thubhairt Eachainn le sporathadh rithe. “Bi falbh, cha ’n fhaigh thu an tràths e.” Cha da dhi-chuimhnich Cairstiona so. An deigh bàis Thomais Nòbuil bha i ’ga chaoidh ri ’n nighean (dh’ ionnsaich i am Biobull Gàidhlig a’ leughadh ’na sgoil). “O ” ars’ ise “ged bha Eachainn ’na dhuine diadhaidh, bha sgiorras ann nach robh ’na d’ athair. Bha aobhar aice Tòmas a mholadh airson fhoighidinn rithe na h-ionnsachadh. Aon là bha ’m focal, Cephar ha-mo-nai, ’san leasan. Agus mar bha ’n cruaidh fhortan an dàn cò air a dh’ àmais e ach air Cairstiona Chaidh i troimhe le cuideachadh an oid fhoghluim, earann air earainn, agus an sin ars’ ise. “ ’Se dìreach, Ciamar tha do mhàthair!”

Ach gu piltinn ri Eachainn, leig Màighstir Macolla tàic mhòr air. ’Siomadh bliadhna dh’eisd e ri chomhairle shusbainnteach, chiallach, agus aig a bhàs bha e air a ghluasad gle mhór, oir dh’ fhairich e a làmhan na bu laige, chionn prionnsa cho mór a bhi air tuiteam an Israel.

Bha spéis mhòr aig muinntir an àite do Eachainn. Ge be neach a bha ’n iom chomhairle an nithean aimsireil no spioraidail ’se Eachainn a cheud neach gus an smaoinicheadh e dol airson fuasgladh. Aon la bha sud thainig g’a fhaicinn duine d’am b’ainm Làchluinn agus nach robh comharraicht’ airson dìchioll an cosnadh “ ’S ann a thainig mise far an robh sibh,” ars’ esan le guth bristeach, “a dh’innseadh dhuibh mu guth a thainig h-ugam, ’na mo chodal an raoir.” “De ’n guth a bh’ ann?” ars’ Eachainn. Bha, “Eachainn, cuidich Lachlainn.” “Falbh dhachaidh, a laochain,” ars’ Eachainn, “cha ’n ’eil thu gleusta gu leòr airson rògaire; na ’m bitheadh se chuireadh tu ’sa ghuth.” “A Lachluinn rach gu Eachainn airson do chuideachadh.”

Uair eile thainig duine a dh’ innis dha gu ’n d’ thainig taisbeanadh spioradail chuige ’na chodal, rud-eigin an rathad iompachaidh. A fantuinn tacan ’na thosd fhreagair Eachainn. “Feith agus faic, ’s iomadh teine mór a chaidh as.” Cha dubhairt e so an rathad di misnich ach b’e dòigh nan sean fhoirfeach leigeadh le ùine dearbhadh a chur air atharrachadh de ’n t-seòrsa.

Aig àm òrduighean an sgiòr Bhràcadail bha Eachainn aig a dhiota, còmhladh ris na ministearan air là na Sàbaid, Bha chuideachd ’nan


[TD 71]

[Leabhar XIII. Ceud Mìos an Earrach, 1918. Earrann 5.]

suidhe ’san t-Seòmar airson tacan mu ’n dò chuireadh am biadh a steach agus ag comhradh. Bha Eachainn ’na thosd oir ’s ann ’sa Bheurla bha ’n seanchas. ’Nuair a shuidh iad mu ’n bhòrd dh’ iarr am ministear aig ceann na cuirme air Eachann e dh’ iarraidh beannachd. Rinn e sin, agus so mar a thòisich e. “Buidheachas dhuit-sa a Thighearna gu ’n tuig thu Gàidhlig!”

Cha robh e de inntinn chumhann. Thachair dha dol oidhche àraidh do thigh far an robh iad a luadh—nì air nach robh fios aige, Air ball an deach e stigh thosd na cailleagan de ’n òran a bha iad a seinn. “O, na sguiribh idir,” ars’ Eachann, “cha ghabh clò a luadh gun òran—mur dean sibh na ’s miosa?” Gidheadh bha rian fìreanta agus spéis do là ’n Tighearna tre eisimpleir Eachainn agus a sheòrsa nach faighear an diugh. Cha b’ urrainn mi clach-chuimhne air innse na’s feàrr na i so:—Gu bheil an t-aimn Eachann tric riamh o dh’eug Eachainn Hamara. Dh’ fhag e bean agus teaghlach eireachdail.

DAILEACH.


[TD 76]

[Leabhar XIII. Ceud Mìos an Earrach, 1918. Earrann 5.]

FIONNGHAL A’ PHRIONNSA.

DAN-CHLUICH, LE IAIN N. MACLEOID, Ughdar “Reiteach Móraig,” <eng>etc.<gai>

EARRANN VII.

<eng>(Continued from page 55).<gai>

Coinneamh uaigneach ann an tigh mór Mhogustobht an déidh mheadhon oidhche aig a bheil ullachadh air a dheanamh airson am Prionnsa fhaighinn gu Portrìgh an ath latha—Di-domhnaich. Cha chuala bhain-tighearna gus a so gu’n robh ’m Prionnsa ann an Cillebhrìde.

A’ chuideachd:—

Bain-tighearna MhicDhomhnuill.
Fionnghal
Fear Chinnseborg.
Caiptein Domhnull.

A’ chuideachd uile bruidheann iosal mu ’n dùisg iad Caiptein Macleoid a tha ’n a laighe ann am pairt eile de ’n tigh mhór.

Fear Chinnseborg; ag innse an sgiala mhóir do ’n bhain-tighearna: Chuir Fionnghal mu ’m choinneamh-sa gu ’n innsinn duibh gu ’n tug i’m Prionnsa nall leatha á Uidhist, agus gu’m bheil e ’falach a nochd ann an naimh Chillebhrìde.

A’ bhain-tighearna, ag éigheach ’s a’ rànaich leis an eagal.

Fear Chinnseborg—Na deanaibh, na deanaibh, a bhain-tighearna. Dùisgidh sibh an Caiptein, ’s bi’ chreach ann. Cumaibh oirbh. Cha ’n ’eil eagal ’sam bith dhuinn. Chì sinne am Prionnsa glé shàbhailte air falbh am màireach.

A’ bhain-tighearna—Mo thruaighe! mo thruaighe! Tha ’chroich mu ’r n-amhaich. Dé ni mise ri mo nàire mu ghlacar am Prionnsa leis a’ Chaiptein—’s a’ Mórair an Cille-chuimein, O dé latha thainig oirnn! Sgrios sìorruidh air Cloinn Domhnuill!! Dé air an talamh a ni sinn!!! (I’rànaich a rìs.)

Fear Chinnseborg—Nise ’bhain-tighearna chòìr, na bithibh a’ gal mar sin. Chì sinne ’m Prìonnsa bochd ànrach ceart gu leòr. Cha ghlacar cnaimh dheth ann an uaimh Chillebhrìde. Mo làmh dhuibh uile air a sin.

A’ bhain-tighearna—Bha cheart uibhir a’ dhùil agam gu’n sluigeadh an talamh mi ’s gu’m bitheadh am Prionnsa còmhla ri Fionnghal. Na ’m bitheadh am bròn bochd air tighinn gu àite ’sam bith ’s an Eilean ach Mogustobht far a bheil a naimhdean guineach an dràsda ’n an cadal. Mo chreach, mo chreach! B’ e ’n sgeul dunach da rìreamh dhuinne gu’n d’thainig am Prionnsa dligheach againn air tìr ann an Cillebhrìde.

Fionnghal a’ tighinn a stigh do’n t-seòmar leis an fhaoilt àbhuisteach.

Fionnghal—Cha dean math dhuibh a bhi tuireadh mar sin, a bhain-tighearna, agus sibhse ’s lugha ruigeas a leas. Cha ’n éirich dad dhuibh. Seall sibh mi fhéin a thainig a nall thar a’ Chuan-Sgìth leis, agus theab an t arm dearg ar glacadh ’n uair a bha sinn a’ tighinn timchioll Rudha Bhatarnais, ach rinn sinn an gnothuch orra—agus am Prionnsa gràdhach, nach am a bha e fiachainn ri dion a chur oirnn fo na peileirean le bhi seasamh eadar sinn agus na h-urchraichean.

A’ bhain-tighearna, a’ gabhail beagan misnich bho bhriathran Fionnghal—Nach tu fhéin a bha tapaidh, ach cha chaill thusa air sin ’S beag a bha dh’ fhios agam-sa mar a bha, am feasgar, ’n uair a bha ’n Caiptein ’g a do cheasnachadh—’s an t-ìoghnadh a chuir e orm-sa e ’bhi cho fiadhaich greannach riut Feumaidh gu ’n robh amharus aige ort an déidh gach cùise.

Fionnghal—Faodaidh gu’n robh, ach cha’n’eil sin gu diùhhras ’sam bith. An rud ris an do chuir mise mo làmh aig an àm so, cuiridh mì crioch onarach air, ma ’s beò mi, agus ma thig am bàs orm, cuiridh sin fhéin stad air uile.

A’ bhain-tighearna—Nach do chuir mise Caiptein Domhnull ann an so do Fhladdaidh-Chuain bho chionn mhios, le aodach oidhche ’s latha agus biadh ’us deoch, ’s dùil againn gu ’n tigeadh am Prionnsa air tìr an sin. Cha chreid mi gu ’n do ghabh duine ’sam bith amharus air sin, a chionn gu ’n robh ’n Caiptein fo laimh an Lighiche Mhicilleathain, an Sialasda, agus bhiodh e ’g iasgach ghiomach ann a’ Fladdaidh-Chuain, ma b’ fhior airson a shlàinte.

Fear Chinnseborg—’S dé ni sinn ma tha. Tha e nise trì uairean ’s a’ mhaduinn ’s ma ’s falbh dhuinn am màireach, mar is tràithe ghluaiseas sinn ’s e ’s fheàrr. Dé do bheachd-sa, Fhionnghal?

Fionnghal—’S e mo bheachd fhéin gu ’m bu chòir dhuibh am Prionnsa thoirt leibh do Chinnseborg am màireach, ’s bho’n is e Didomhnaich a bhitheas ann, cha bhi na h-uibhir air an rathad. Falbhaidh mise ’s bean Iain Chirceboist, as ’ur déidh agus faodaidh sibh fuireach ruinn air an rathad.

A’ bhain-tighearna—Cha b’ urrainn na b’fheàrr, agus cuiridh sinn Caiptein Domhnull air muin eich do Photrìgh fiach am faigh e greim air bàta ’bheir am Prionnsa null air an aiseag gu Mac ’Illechaluim Rarsaidh.

Caiptein Domhnull—Ni mise sin gu toileach, a bhain-tighearna, agus togaidh mi rithe dìreach an làrach nam bonn, agus bithidh mi ann am Portrìgh cho luath ’s a ni ’n t-each e.

(An Caiptein a’ dol a mach.)


[TD 77]

[Leabhar XIII. Ceud Mìos an Earrach, 1918. Earrann 5.]

A’ bhain-tighearna—Mo thruaighe! Cha ’n fhaic mise Prionnsa Tearlach an déidh ’s gu léir. Cho déigheil ’s a bhithinn air aon sealladh fhaighinn de’aodann mu’m bàsaichinn. Shaoilinn gu ’m bithinn sona na ’m b’ urrainn mi ràdha gu ’n d’ rug mi air laimh air.

Fionnghal—O! cha deanadh e ’n gnothuch gu ’m faiceadh duine beò sibh-se muigh mu ’n taca so a dh’ oidhche. Feumaidh sinn an aire thoirt. Tha ’m Prionnsa bochd ceart gu leòr dheth a nochd. Thug Niall a mach plaideachan ’s rinn e seid dha ’s an uaimh ’s bu mhór fheum air lochd chadail an déidh ’ànradh air a’ Chuan-Sgìth an raoir.

Fear Chinnseborg—Ma tha, ’chàirdean, ’s fheàrr dhuinn gabhail mu thàmh. Feumaidh sinn a bhi air ar cois mu ’m blais an t-ian an t-uisge, airson gu ’m faigh sinn a falbh gu bog balbh mu ’n éirich na h-oifigeirean.

A’ chuideachd a’ gabhail oidhche mhath do chach a chéile agus a’ dol a chadal.

EARRANN VIII.

Fionnghal a’ dealachadh ris a’ Phrionnsa air tràigh Phortrigh. Tha ’m Prionnsa nise air trusgan Ealasaid a chur dheth, agus tha e air a chur suas gu snasail ann an deise Ghàidhealach agus brògan ùr nodha ’fhuair e bho Mhac-Dhomhnuill Chinnseborg.

Am Prionnsa—’Fhionnghal ghràdhaich dhìlis, ged is cruaidh an dealachadh ’s fheudar e ’bhi ann a nise bho chionn glé ghoirid. Chuir thu mise fo chomain nach gabh meas gu sìorruidh. Chuir thusa do bheatha phrìseil ann an gabhadh mór, agus ’s beag a bha dhùil agam-sa gu faiceadh duine ar dubh no ar geal an oidhche ghailbheach ud, ach rinn sinn an gnothuch, agus taing do Dhia agus dhuit sa air son sin. Tha mise ’n dòchas gu ’n do chuir mi an rudha ’s duilghe seachad, agus gu ’m faigh mi luath no mall gu cala taimh.

Fionnghal—Sin mo ghuidhe ’s mo dhùrachd dhuibh, a Phrionnsa ailleil, ’s gu ’ robh Dia ’ga ar gleidheadh bho ar luchd tòrachd. Na cuireadh mo chor-sa dragh ’sam bith oirbh—nach beag na dh’ fhuiling mise air an dà latha chaidh seachad, seach an t-allaban mór ’s an cruaidh-chas troimh ’n deachaidh sibh-se ré ’n dà mhios so chaidh. Có b’ urrainn ’ur faicinn gun bhiadh, gun dachaidh, gun dìlsean, gun a dhol gu uchd a dhìchill air ur son, agus creìdibh mise, gu ’m bàsaich mi gun smal gun iomchair air mo choguis, a chionn gn ’n d’ rinn mi ’m beagan a rinn mi air ’ur son. Cha mhair fòirneart gu bràth, ’s cha mhò bhitheas mór thonnan a’ sgaradh a’ chòmhlain aoibhnich a bhitheas Shuas, ’s co-dhiùbh thig an luchd-tàrachd gu Ormicleit ’s Airidh-mhuilinn gus nach tig, tha mise ’s mo chàirdean sona a bhi ’g altrum an dòchais gu ’m bi sibh-se ri tìde ann an seilbh air a’ Chrùn sin as leibh le còir.

Am Prionnsa, a’ briseadh air a ghal—’Fhionnghal, ’Fhionnghal, ’s e meud do dhìlseachd dhomh-sa ’leagh mo chridhe cruaidh. Cha do chruthaich Dia aon coltach riut, ’s do chridhe ’cur thairis le truacantachd ’us bàigh do ’n dìobarach. Rinn thu làrach domhainn ’n am aigne-sa, nach slànuich tìm, ’s air nach cuir dian-ruith nam bliadhnaibh sgàile. Bu tu mo réul-iùil ’s mo chòmbaist aim an teanntachd mo ghàbhaidh, ’s tu nise dealachadh nam gun duais gun phàigheadh—ach pàighidh Dia thu. Ach, òbhan, òbhan, ciamar a dh’ fheudas mise laighe no éiridh slàn tuilleadh a’ smaoineachadh ort-sa ’n a do phriosanach Stàite, ’fulang ainneirt bho bhrùidean gun tròcair airson na rinn thu dhomh-sa. Agus mo chàirdean dìleas ann an dùthaich Chloinn Raghail, a Dhé mhóir ’s na h-àrdaibh, dion iad ’us gléidh iad, ’s pàigh iad á stòras do Chruinne airson an caoimhneis dhomhsa. Tha mo mhìle beannachd ’n am bascaid agus ’n an stòr.

Fionnghal, a’ cur a laimhe gu mùirneach air a ghuallain. A Phrionnsa bhàigheil. Na cuiribh bròn ri h-àmhghar dhomh-sa. Cha b’ e airgiod grànnda ’Sheorais mhugaich ’s an do chuir mise no mo chuideachd ùigh. Na ’m b’e, eudail, nach sinne dh’ fhaodadh a bhi snàmh an stòras an diugh. Cha ’n e, cha ’n e, ’s ’n ar leigeadh Dia gu ’n tuit aon an dùthaich Chloinn Raghail bho’n staid ionmholta sin. ’S e rùnaich sinne, onair ’us treibh-dhìreas air an stiùireadh le coguis ghloin—dìleab uasal ar sinnsir. Sin agaibh-se, gun ròinean de fhiaradh, an t-aobhar air son an d’ aisig sinne thar a’ Chuan Sgith, ar Prionnsa dligheach, a thearbadh bho sheilbh a shinnsir le cruaidh—làmh an fhòirneirt.

Am Prionnsa—Tha làn fhios agam, ’Fhionnghal a rùin, gur fìor do chòmhradh ’s gur dìleas t-anam dhomh-sa. Ach ma tha e ’n dàn gu ’n suidh’ mise ann an cathair Sheorais, bi do thùineachadh an sin far am bi thu ’n comhnuidh am làthair, agus ’s tu nèamhnaid as luachdmhoire ’bhios ’n a mo chrùn, agus ’s tu fhéin a mhàin a dhligheadh an onair sin uam.

Fionnghal—Móran taing dhuibh-se, airson sin, ach ’s mór m’ eagal gur h-e machraichean Ormicleit as fheàrr a fhreagradh air caileag bhochd mar tha mise na greadhnachas lùchairt an Naoimh Seumas ’S e faireachadh coguiseach a bhi agam gu’n d’ rinn mi na dh’fhaodainn air ’ur son, agus gu’n do chuir sibh se mór luach air an oidhirp sin; duaisean gu mór as mó ’n a mo shealladh-sa na cómhnuidh gu maireann ann an luchairt fo ’n ghréin.

Am Prionnsa—O, ma tha, Fhionnghal mo rùin, ’s e ’n dealachadh as fheudar. Bu thoigh leam gu ’n gleidheadh tu ’n glasag-muineil òir so anns a bheil mo dhealbh, mar chuimh-


[TD 78]

[Leabhar XIII. Ceud Mìos an Earrach, 1918. Earrann 5.]

neachan orm, agus gach uair a dh’ fhosglas tu i, cuimhnich gu bheil aon truaghan bochd ann co-dhiù, nach di-chuimhnich thu gu latha bhràth. Bi ’g ùrnuigh air mo shon, ’s cùm dlùth ri mo spiorad, agus mur h-eil e ’n dàn dhuinn còmhlachadh gu bràth tuilleadh an saoghal bochd so a’ bhròin ’s an àmhghair, tachraidh sinn a chéile, ’s cha bhi duine fo ’n choill an sin.

Am Prionnsa ’cur na glasaig mu mhuineal Fionnghal, agus a’ cur a làimhe gu gràdhach mu h-amhaich agus ’g a pògadh Tha an dithis a bras-shileadh nan deur, ’s leis an luchd tha ’n an amhaich cha ’n ’eil comas labhairt aig aon seach aon. Tha ’m Prionnsa mu dheireadh a’ toirt ceum air falbh, ’s a sméideadh le laimh ri Fionnghal gus an tug faireadh as an sealladh e.

A’ CHRIOCH.


[TD 81]

[Leabhar XIII Mìos Meadhonach an Earrach, 1918. Earrann 6.]

MAR THA CÙISEAN A’ DOL.

Am measg gach cùis is gnothuich a tha daoine a’ feuchainn a’ réiteachadh agus a shocrachadh, ’se cor na Gaidhlige agus na Gaidhealtachd a’ chùis àraidh ris an robh, agus ris a bheil, An Comunn Gaidhealach a’ buntuinn. Mar tha fios aig gach aon a ghabh a bheag no mhór de shuim dheth ’se seo am bonn air an deach a shuidheachadh o thùs, agus tha e stéidhichte air a cheart bhonn fhathast. Am briathran a’ Chomuinn ainmeil ud, Comunn Gaidhlig Inbhirnis, ’se tha ’na rùn “cinneas cànaine, bàrdachd agus ciùil na Gaidhealtachd; bàrdachd, seanchas, sgeulachd, leabhraichean agus sgriobhanna ’s a’ chànain sin a théarnadh o dhearmad; còir agus cliù nan Gaidheal a dhion,” <eng>&c.<gai> An seo tha ceist na Gaidhlige anns na sgoilean fillte. Ma gheibhear sin a chur an òrdugh, tha ’n raon réidh air son treabhaidh, a chum gu ’m faigh i cothrom air cinntinn am measg òigridh ar là, mar a rinn i ri linn ar sinnsre. Ré àm a leanabais bha piseach a leantuinn a’ Chomuinn, bha bhuill a sìor fhàs lìonmhor, agus bha mheanglain a’ cinneachadh air feadh na Gaidhealtachd. Air dha teachd gu fearalas, thoisich grunnan de chàirdean na Gaidhlige ri fhoighneachd nan inntinn fein; an do lean buil na chaidh a dheanamh a thaobh ar cànain gus an seo?—ceist tha móran buailteach a chur mu chomunn sam bith eile, ris am bi daoine a’ cur taic. Tha e glé fhurasda dhuinn uile beum a thoirt air rudan nach còrd ruinn, gun a bheag a chantuinn mu ’n dòigh is iomchuidhe na rudan sin a leasachadh a chum ’s gu ’m bi an obair tha romhainn gun chearb. Is airidh an fheadhainn a dh’ oibrich cho greimeil gus an seo air taobh ar cànaine, agus a chuir an taic ris a’ Chomunn Ghaidhealach, air cliù. Mar an ceudna cuireamaid clach air càrn nan càirdean nach maireann—iadsan nach do dhìobair an deidh làmh a chur ris a’ chrann-arain.

A nis bhiodh e ’na ionghnadh na ’n seòladh Comunn ’sam bith, air gainnead a bhuill, air a chùrsa fad chóig bliadhna fichead gun sgeir no bogha a thachairt ris. Cha chuala mi riamh mu chomunn, no mu chuideachd, nach d’thainig geàrr ann an rudeigin am beachd cuideìgin. Mar sin cha chùis-ionghnaidh leams’ idir e ged gheibhear neach an sud ’san seo a’ gearain gu bheil an Comunn Gaidhealach tuilleadh is athaiseach ’na dhòighean, agus gu ’m bu chòir sgioba eile fhaotainn a chum an iùbhrach a’ stiùireadh. Is cinnteach gu bheil dual no dhà de ’n chnàmhan ’s de ’n ghearan toinnte annainn uile. Ach ’s e tha ’cur an ionghnaidh orm nach do shuidhich ar càirdean riamh cùrsa eile nach do tharruing an Comunn Gaidhealach roimhe seo. Tha meomhair cuid a chreutairean cho anfhann. Gun dhol na ’s fhaide air ais na ’n bhliadhna 1906—a’ bhliadhna a thogadh An Deo-Gréine ri crann—gheibhear sios bho sin gus an seo cunntas air gach meadhoin ’s gach dòigh a ghnàthaich an Comunn Gaidhealach a chum a’ Ghaidhlig a chur ’na h-àite dligheach fein air clàr.ionnsachaidh sgoilean na Gaidhealtachd. Faodaidh cuideigin mi-sheadhail fhaighneachd le nàdur de sgeig; “Cìod e ’rinn an Comunn dheth, an deidh a h-uile rud?” Ach feòiraicheam de ar càirdean, ciod e an seòl a


[TD 82]

[Leabhar XIII Mìos Meadhonach an Earrach, 1918. Earrann 6.]

th’ acasan ’san t-sealladh? Cha ’n fhaod e bhi gur h-ann ’ga chleith oirnn a tha iad. An sgrog sinn a’ bhoneid, agus leum a thoirt do Lunnainn, cuaille math daraich ’nar dòrn, dorsan is uinneagan a bhristeadh a chum ’s gu ’n cuir sinn uamhas air a’ chuideachd d’a bheil foghlum an earbsa. Chuala sinn uair no dhà mu stiùireadairean a bha ’creidsinn, na ’m faigheadh iad fein am falmadair fo ’n achlais gu ’n suidhicheadh iad cùrsa a bheireadh an iùbhrach gu fearann a’ gheallaidh! Math dh’ fhaoidte’ gu ’n tugadh. Ach mar tha sean-fhacal a’ radh:—“Saoilidh am fear a tha ’na thàmh gur e fhein làmh as fheàrr air an stiùir.” Tha grunnan eile ann a’ creidsinn nach ’eil an iùbhrach ach a’ sgreubhadh air cladach, agus an àite moibean a chur ’s a’ phoit-thearra, agus a calcadh a chum a deanamh deseil air son fairge, gu ’m bu cheart cho math a fàgail aig na corrachan-còsach!

A nis cha ’n ’eil cor na h-iùbhraich idir mar a tha ar càirdean ’nam mi-fhoidhidinn a leigeil orra; cha ’n ’eil dad a choslas sgreubhaidh oirre, agus mur h-eil an sgioba, a’ còrdadh ris an fheadhainn nach deach na b’ fhaide na ’n cladach, cha ’n ’eil ac’ ach crùn a phàidheadh, teachd air bòrd agus ceannas a ghabhail. Ciod e an còrr tha dhith orra, mur h-eil iad ag iarraidh air bòrd an nasgaidh? Ach co-dhìùbh thig iad air bòrd no nach tig, tha e mar fhiachaibh orra, mar Ghaidheil an dilseachd a’ nochdadh do ’n cànain, agus an ainm a chuir ris an “Iarrtus” a chuir an Comunn a mach, agus a tha nis air a chraobh sgaoileadh thall ’sa bhos air feadh na Gaidhealtachd. Cha ghabhar leisgeul fir ’sam bith a thig an déigh laimh a thaobh seo, oir tha beatha na Gaidhealtachd an crochadh ris. B’e leisgeul Bòrd an Fhoghluim nach d’ fhuaradh dearbhadh sònraichte riamh o phàrantan Gaidhealach gu ’m bu mhath leò a’ Ghaidhlig a bhi air a teagasg taobh ri taobh ris a’ Bheurla Shasunnaich. Cha ’n ’eil fhios có chuir suas ris a chleas seo iad, mur h-e na h-uaislean faicilleach ud, an luchd-ceasnachaidh, aig a bheil na buaidh-chairtean an còmhnuidh ’nam pòcaid a chum an tilgeadh air a’ bhòrd-chluich. Is math is aithne dhaibhsan am modh-foghluim ceart, ach cha ’n ’eil de mhisnich aca na chomhairlicheas diathan beaga <eng>Whitehall<gai> priomh-reachdan foghluim, nach dàna leò àicheadh, a chàradh ri cor sònraichte na Ghaidhealtachd, ni mò tha Ball Parlamaid againn a tha gabhail móran suim de ’n chùis. Saoil a bheil iad a feitheamh ri rùn sònraichte Gaidhealach a thairgsinn do Ghaidheil?—<eng>self-determination<gai>, mar a tha sinn a’ cluinntinn cho tric an diugh, se sin mar gu ’n canadh tu a h-uile gad an crochadh air an earbuill fhein. Tha e glé fhurasda do dhaoine a tha coma mu aobhar ’sam bith leisgeulan a dheilbh a chum gu seachaìnn iad dad a dheanamh mu thimcheall. Ach thainig a nis àm an dearbhaidh taobh air thaobh, agus mur dearbh no Gaidheil, fa chomhair an t-saoghail, gur Gaidheil iad a tha dìleas do chuimhneachan an t sliochd o ’n d’ thainig iad, agus do ’n oilean a tha gneidheil do ’n cloinn, daingnichidh iad leisgeulan Bòrd an Fhoghluim air a leithid a dhòigh ’s nach ruig iad a leas am bial fhosgladh tuilleadh.

Ma dh’ fhaoidte’ gu ’m faighear Gaidheil a tha saoilsinn nach ’eil cunnart sam bith a’ bagradh na Gaidhlig an diugh, gu bheil i cho siùbhlach air Galltachd ’sa tha i air Gaidhealtachd—i fein ’s a’ Bheurla a putadh a cheile mar a fhreagras do chreutairean a chaill blas na h-aoin, agus nach d’ amais air greim as fhiach a dheanamh air an té eile. Ciod e an susbaint a shruthas o chainnt dhiolain de ’n t-seòrsa seo, eadhon ged dh’ fhàsadh i fasanta? Ma tha sinn a’ dol a dheanamh cothlamadh air Gaidhlig is Beurla, nàdur de <eng>Esperanto<gai>—tuathag o chànainean eile thall ’sa bhos, cha ’n ’eil an còrr mu dhéidhinn. Thugamaid ainm eile oirnn fhìn, oir cha bhuin ainm a’ Ghaidheil ruinn, cha bhiodh sin ach far-ainm. Ubh! ubh! nach e an Solus (?) ùr a chuir an sgleò air feadhainn. Cha ’n ’e mhàin gu bheil cunnart ag ealadh mu’n cuairt duinnn, ’se tha faisg oirnn an dearg chunnart-mullaich. Nach mór an cunnart e ma dh’ fhàsas a’ Ghaidhealtachd caoin-shuarach mu ’n ulaidh a dh’ fhàg na h-aithrichean aice a chum gu ’n sìneadh iod sios i gun truailleadh do ’n àl a thig ’nan deidh? Thugamaid cothrom do ’n òigridh a’ Ghaidhealtachd a ghleidheadh mar Ghaidhealtachd, gun bhi am mèinn earradh-iasaid an t-Sasunnaich—luideagan a tha coimheach d’a gnè is d’a nòs. C’aite an da theich ar spionnadh, ’s ar dninealas? An do smàladh e air raon Chuilfhodair? A bheil sinn an diugh ach a’ séideadh air éibhleagan fuara? A Ghaidheala, cha ’n fhaod e bhith. Na foillsichibh do’n t-saoghal nach’eil spionnadh annaibh ach an spionnadh a chòrdas ris an t-Sasunnach—cogadh air a thaobh-san. Tha spionnadh ann as àillidhe, agus as maireannaiche na sin—spionnadh inntinn. Thainig an t-àm a nis a chum a nochdadh.

Ma tha dùil ri fàs agus toradh, is anns na sgoilean a dh’ fheumar na freumhaichean a phlanntachadh. ’Sann ris a’ chloinn bu chòr dhuinn ar n-earbsa chur, agus cha ’n ann ris na cinn a liath an gleachd ri ùpraidean an t-saoghail, agus cànain an dùthcha a’ cnàmh mu choinneamh an sùla. ’Se cluas is cridhe na h-òigridh a dh’ fheumar a ghleusadh, a chum gu ’n cluinn agus gu mothaich iad an glaodh-cinnidh nach deach as gu tur fhathast—taing do ’n Fhreasdal—ged tha e fàs fann an cuid a cheàrnan. Na biodh e ri thilgeil oirnn ’san àm ri teachd gu ’n do thogadh òigridh na Gaidheal-


[TD 83]

[Leabhar XIII Mìos Meadhonach an Earrach, 1918. Earrann 6.]

tachd eòlach air sgrìobhannan ’s air ciùil dhùthchannan eile, (cha ’n eilear a’ cur dad an aghaidh sin) ach aineolach air grinneas litreachas an cinnidh fhein, maille ri an ceòl. An aon fhacal, na dèanamaid coimhich de ’n òigridh an dùthaich an sinnsre, agus na leigeamaid do ’n cànain a dhol an dìosg. Mar sin cuiream impidh air Gaidheil dleasanas na h-uarach a dheanamh, oir is dleasanas e cho cudthromach ’sa ghabh iad riamh as laimh. Tha móran an crochadh ris an aobhar; tha duinealas, còraichean ar cloinne, agus beatha nan Gaidheal uile mar chinneadh an crochadh ris. Na seasadh neach ’sam bith gu màirnealach an dàrna taobh gus an teid an sruth seachad.

A Ghaidheala, guidheam oirbh uile, mar Ghaidheil, lasadh le dearg theas, gniomh cinneadail a dheanamh am feadh ’s a tha ’n cothrom agaibh. Air sgàth oilein òigridh ar dùthcha, cuiribh bhur taic ris an “Iarrtus” a dheasaich An Comunn Gaidhealach a chum ionnsaigh a thoirt aon uair eile air aire Bòrd an Fhoghluim a ghlacadh a thaobh cor na Gaidhealtachd. Tha e ’na nì muladach gu bheil an t-seana ghearan fhathast a’ togail a cinn am measg dhaoine ciallach; ’se sin gu bheil a’ Ghaidhlig ’na cnap-starraidh air ionnsachadh Beurla, agus air an aobhar sin ’na meadhoin air adhartachadh chloinne a mhilleadh. Their iad gu bheil cor an là, is aigne an ama, ag agradh gu ’m bi sinn mion eòlach air gach lùib a bhuineas do mhalairt, agus an teòmachd a dh’ fheumar a chleachdadh mu ghniomhachas de gach seòrsa, agus nach ’eil feum air Gaidhlig a chum na crìche sin. Cha ’n ’eil guth air na subhailcean a shàbhaileas neach o ghrodadh an glaic an òir. Tha ’n saoghaltachd oillteil ud, a dh’ fheòraicheas dé cho fad ’sa bheir a’ Ghaidhlig thu a chiad uair a gheibh thu do shàilean air cabhsairean Ghlascho, a’ tomhas a h-uile nì a réir luach airgid, agus ag amharc le sgeig air feartan ’sam bith nach ’eil co-shìnte ri slait-thomhais creice is ceannach. Cha ’n ann le aran a mhàin a thig duine beò.

Na biodh duine ’sam bith a’ smaoineachadh gu bheil mi cho amaideach agus a bhi an tì air bacadh a chur air ionnsachadh na Beurla ’nar linn; cha ’n ’eilear ag iarraidh a’ cumail air ais idir. ’Se tha ’san amharc cothrom na Feinne a thoirt do ’n Ghaidhlig. Ach ciamar a dh’ ionnsaicheas clann air Gaidhealtachd Beurla as eugmhais a’ chuideachaidh a thig o’n chainnt mhàthaireil? Cha ’n ’eil cinneadh ’s an Eòrpa nach ’eil a’ cleachdadh a’ mhodha seo, agus ’se sin a tha gan deanamh cho fileanta, mar tha Gearmailtich, an cànainean eile. Cha ’n fhaigh clann na Gaidhealtachd, no clann an dùthaich ’sam bith, oilean ceart ’nan òige ach troimh a’ chainnt a thuigeas iad. Is e seo beachd nan daoine as àirde an ionnsachadh ’nar rioghachd, agus ’se beachd gach neach toinisgeil a ghabh gnothuch ri oileanachadh chloinne. Tha diùbhras eadar oilean agus ionnsachadh. Math dh’ fhaoidte’nach d’ thainig seo a stigh air cuid; gidheadh tha e fìor. Faodaidh tu balach no caileag a luchdachadh agus a dhinneadh le eòlas air rudan nach dean móran feum dhaibh air a cheann mu dheireadh, agus a dhi-chuimhnicheas iad an uair a thig gu ìre, ach leanaidh oilean iad fad am beatha, agus daingnichidh e an inntinn anns na nithean a bhuineas d’ an cor anns an t-seadh as maireannaiche. Lùbaidh e an aigne gu bhi ’deanamh an dleasanais a chuireas an crannchur mar fhiachaibh orra, agus a ni measail iad am measg an comh-chreutairean. Tha na tha an cànain am màthar comasach air seo a choimh-lionadh, agus tha còir aig cloinn na Gaidhealtachd fhaotainn. ’Se dleasnas phàrantan fhaicinn gu ’m faigh iad e, agus ’se dleasanas Bòrd an Fhoghluim cuideachadh airgid a thoirt a chum na crìche seo. An oileanachadh chloinne cha ’n ’eil meadhoin air thalamh cho éifeachdach ris a’ chànain dhùthchasach. Cha ’n ’eil cànain eile ann a ruigeas an cridhe, no a bhuineas do ’m beatha, cho dlùth. Tha i toinnte ’nan gnè, agus ’s ann troimp-se a gheibh iad a fein-fhiosrachadh a chuidicheas iad mu choinneamh na bheil rompa, agus maille ri sin mothuchadh air a bheatha chinneadail anns a bheilear ’gan àrach, air chor agus gu’n dùisg annta comh-aigne ri dealbh-inntinn is modh-labhairt an athraichean. Agus nach ciatach an suidheachadh sin? Faodaidh iad a bhi ’gabhail seilbh air Beurla aig an aon àm, agus an uair a dh’ fhàsas iad gu ìre fearalais, bidh iad cho deiseil ri sealgair le gunna da bharaille.

Mar tha fios againn uile, tha riaghaltain ùra air an cur fa chomhair na dùthcha a thaobh foghluim na h-òigridh. Tha Bùird nan sgoilean thall ’sa bhos air bhoil eagal ’s gu ’n caill iad an t-ùghdarras a dh’ earb an sluagh riutha an uair a chaidh an taghadh, agus gu ’m faighear iad iad anns an staid neo-inbheach as nach bu chòr an toirt a thoiseach. Cha ’n ’eil mi a’ dol a radh nach do choimh-lion móran diùbh an dleasanas a chuir an t-ùghdarras sin mar fhiachaibh orra.

An do mhothuich thu riamh ’nuair a dh’fhairicheadh na cearcan air an spiris cunnart fagus daibh, gu ’n tòisicheadh iad ri gog, gog, gog; an coileach air an ceann, ’s e na sheasamh cho stràiceil ri ceannard-airm, a bhroileach air at mar nach robh eagal sam bith airsan, ach a’ cur dheth mar chàch. Sin agad mar tha cùisean a’ dol air adhart ’san taobh deas an dràsd, mar gu b’ ann ri bùird sgoilean a mhàin a tha nì cho cudthromach ri foghlum na dùthcha an crochadh. Shaoileadh tu leis a’ ghogail a th’ann nach robh feum air maighstear sgoile idir—udalan na cùise uile. Ach có aig tha fios nach


[TD 84]

[Leabhar XIII Mìos Meadhonach an Earrach, 1918. Earrann 6.]

esan an nàmhaid a chuir sgaoim air na cearcan?

Tha h-uile fear a nis ag eubhach gu bheil na riaghaltain ùra, ma theid an cur air bonn le Achd Parlamaid, a’ dol a bhrath comh-fhlaitheachd. Cha ruig iad a leas a bhi na leithid de imcheist; bheir a’ chomh-fhlaitheachd an aire orra fhein, agus is math is aithne dhaibh an càirdean a dheanamh a mach seach an eascairdean. Cha chluinn thu ’n diugh air Galldachd ach <eng>ad hoc<gai> am bial buill Bùird nan Sgoilean. Mar do dh’ ionnsaich cuid aca Beurla phoncail fhathast, dh’ ionnsaich iad dà fhacal Laidinn co chiūbh. Ach ciod e a rinn <eng>ad hoc<gai> no gogail eile riamh do leas na Gaidhlige? Nach robh e againn air Gaidhealtachd o chionn dà fhichead bliadhna ’sa cóig? agus nach faodar a nis fhaighneachd, gun oilbheum, dé a bhuil a lean o bhi ag aoradh do ’n iodhal seo? An abair sinn mar a thuirt am fàidh mu Ephraim; “Tha Ephraim air a dhlùth-cheangall ri iodhalaibh, leig leis.”

Thatar a comhairleachadh an raon-taghaidh a dheanamh co-ionann ri siorramachdan, agus cha chòrd sinn ris na Bùird bheaga a tha air chrith mu ’n inbhe. Air mo shon fhìn dheth, is coingeis leam dè thachras ri bùird bheaga, deas no tuath. ’S e cor na Gaidhealtachd ’sa cànain as fhaisge air mo smuain. Tha ’n cor sin ag agradh gu ’m biodh Bòrd Foghluim aice air a son fein, a chum gu ’n gabhteadh suim de ’n mhodh-ionnsachaidh a fhreagras di mar chinneadh air leth, agus gu faigheadh a’ Ghaidhlig an t-àite a dhiùltadh dhi gus an seo. Cha ’n ’eil facal mu seo anns na riaghailtean ùra, no lideadh mu’n Ghaidhlig, ged bha dùil ris, mur faigh i a h-ainmeachadh anns an leabhran-stiùiridh sin ris an abrar an <eng>Code<gai>. Ach chì sinn. Ciod ’sam bith a thachras cha ruigear a leas a bhi an iom-chomhairle mu dhleasanas nan Gaidheal, agus ’s e sinn seasamh ri guaillibh a cheile a thaobh an cànain—<eng>ad hoc<gai> le ghogail ann no as. Na d’ thugamaid fois do ar luchd-riaghlaidh, no do na daoin’ uaisle do ’n d’ earb sinn ar n-aomadh-inntinn a riochdachadh am Parlamaid, gus an deanar an gniomh a bu chòr a bhi air a dheanamh o chionn fhada. ’S e dleasnas na h-uarach taic a chur ris an “Iarrtus,” agus dearbhadh a nochdadh do ’n Chuideachd ris a bheil cùisean foghluim an earbsa, gu ’n còir cothrom na Feinne a thoirt do ’n Ghaidhealtachd. A chum no crìche sin, cuireamaid, mar a thuirt an Gaidheal dìleas sin Coinneach MacLeòid, “cas an greim agus lamh air thapadh, gu ath-chosnadh na dùthcha, agus cothrom a ghabhail air a’ chothrom gu cothroman ùra a dheilbh.” Aontaichemaid uile ris an ionnsaigh a tha romhainn; thugamaid thairis a bhi a’ griobadh a cheile, agus fàgamaid gearan an cùil gu là eile.


[TD 92]

[Leabhar XIII Mìos Meadhonach an Earrach, 1918. Earrann 6.]

Cha ’n fheòil grùdhan, ’s cha shùghan làgan.


Am fear a theid a mach air na h-uaislean is duine truagh am measg chàich e.


Cha ’n ’eil esan nach gléidh rùn diomhair airidh air caraid a bhi aige.


Tha inntinn mhór a’ deanamh tàir air dioghaltas.


[TD 93]

[Leabhar XIII Mìos Meadhonach an Earrach, 1918. Earrann 6.]

CEILIDH NAN GAIDHEAL.

Có nach cuala mu Cheilidh nan Gaidheal? Ma thachras gu bheil Gaidheal lapach an Glascho nach cuala, dìoladh e aineolas le bhi ’ga chur fhein am measg an treud a bhios a’ faotainn ùrachaidh agus foghluim aig a cheilidh a’ h uile oidhche Shathuirne. Fad dà uair an uaireadair gheibh e aiteal air spiorad na dùthcha a dh’ fhàg e rè tamuill; agus nach mór an rud sin am measg ghleadhraich Ghlascho. An uair a theid a’ chòmhla a dhùnadh, dùnar a Bheurla a mach, agus bidh a’ Ghaidhlig siùbhlach am measg a càirdean fhein mar bu dual.

Bha ’n Ceilidh a’ cruinneachadh car greise an talla-nan-clachairean aig <eng>Regent Street<gai>, ach chaidh e air imrich gu talla na bu fhreagaraiche am <eng>Bath Street<gai>—talla ris an canar <eng>The


[TD 94]

[Leabhar XIII Mìos Meadhonach an Earrach, 1918. Earrann 6.]

Central Halls<gai> far an robh e a’ cur dheth, mar a b’ àbhaist, fad a’ gheamhraidh a chaidh. Ged bha ’n cruinneachadh an còmhnuidh lìonmhor, dh’ fhàs e móran na bu mhotha anns na cairtealan ùra.

Cha deach e leud na lùdaig thairis air a cho-shuidheachadh o thoiseach. ’Se tha ’na amharc a bhuill a dheannamh iomlan ’s a’ Ghaidhlig, agus gu dearbh cha ’n ’eil neach a thadhail aig a’ Cheilidh aon uair, agus a dh’ éisd ri fear no dhà de na buill a’ labbairt mu chuspair na h oidhche, agus a’ sgrùdadh bheachdan, nach feum aideachadh gu bheil ar cànain a’ siubhal cho glan ’s cho eagnaidh agus ged chluinteadh tu i a séideadh o chliathach beinne air Gaidhealtachd fhein. Cha ’n ’e mhàin gu bheil cinneas cànaine ann, ach tha ceòl—òrain Ghaidhlig—a’ cur a ghrinneas fhein air an obair, agus tha gach ni a’ dol air aghart ann an spiorad caomh, agus le rùn fosgailte.

A nise faodar a bhi cinnteach gu feum Rùnair sam bith a ghabhas gnothnichean Ceilidh de ’n t-seòrsa seo as laimh, a bhi ’na dhuine comasach agus rianail ’na dhòigh, oir bithidh suas ri cóig ciad Gaidheal ri fhaicinn ann a h-uile oidhche Shathuirne. Ach fhuaradh taghadh Rùnair an uair a roghnaicheadh Domhnull MacMhuirich no “Domhnull Eachainn” mar as aithne do chuid e. Chaidh aon de Bhaird a’ Cheilidh air ghleus. agus rinn e luaidh air cliù Dhomhnuill mar a leanas:—

AN RUNAIR.

I.

A Dhomhnuill ’ic Mhuirich air an luraiche fonn.
’Tha ceanalta ceannasach, fearail ’nad roinn;
Led’ chinneas ’s led’ ghrinneas, gun mhearachd gun mheang,
Cha tig beud air a Cheilidh fo sheuladh do laimh.

II.

Tha thu làidir am beachdan ’us reachdmhor an cainnt,
Tha thu eudmhor ’us gleidhteach mu chànain nam beann,
Tha thu eibhinn ’us gleusda ’na seirm ’s ’na seinn.
’S fiughanta tùrail mu chliù do luchd-daimh.

III.

Bha thu uainn thar chuantaibh, ach ghleidh thu do spéis
Do ghnàthachas t-òige ’nam bòichead ’s ’nam beus.
’S an suaicheantas uaislichte, tha dualach do ’n Ghaidheal,
Gur taitneach leat fhàgail do ’n àl thig ’nad dheidh.

IV.

Ann a Talla nan Cailin’ far an tric gheibh thu fàilt,
Bithidh gach bionag a’ stri gu bhi fìnealta tlàth:
Oir le suaircheas do phears’ agus measarachd beòil,
Gur deòin le gach òigh a bhi òrdail ’na dòigh.

V.

A Mhorairne àghmhor a dh àraich an sonn,
Nach dìbir ’na dìlseachd do dhùthaich nan laoch,
Gu ’n robh càirdeas ’us bàigh mur b’ àbhaist feadh do ghlinn,
’S aiteas ’us paìlteas aig luchd-àiteachaidh d’ fhuinn.


[TD 97]

[Leabhar XIII. Mìos Deireannach an Earraich, 1918. Earrann 7.]

OIDHIRP A RITHIS.

Ionnsaigh eile air Bòrd an Fhoghluim mu ’n Ghaidhlig! Is iomadh ionnsaigh a thugadh, agus mur lean barrachd tairbhe an oidhirp a thugadh air a’ mhìos a chaidh, cha bhi gnothuichean ach mar a bhà iad. Choinnich cuideachd uasal an comh-labhairt ri Runair na h-Albann an Dun-éideann, agus chuireadh fa chomhair cor na Gaidhlig air Gaidhealtachd, agus thagair iad gu soilleir as leth ar cànain. Faodaidh mi a dhol na ’s fhaide, agus aideachadh ged a chaidh an t-aobhar ceudna a chur fa chomhair Bòrd an Fhoghluim bliadhnachan roimhe seo le daoine dealasach agus deas-bhriathrach, nach deach a’ chùis a chur riamh na bu chomasaiche no na bu reusonta, na chuireadh i leis na h-uaislean foghluimte a ghabh an tagradh os laimh. Cha robh meang air na thubhairt iad. Bidh sinn uile a’ feitheamh le déine fèach dé an seòl a ghabhas a’ Chuideachd chòir a tha ’n Lunnainn a chum freagairt a dheilbh do ’n dian-iarrtas. Mar a chithear air taobh duilleige eile de ’n Deo-Ghréine, bha an làthair buìll shhònraichte o na trì Eaglaisean Cléireach, maille ri mnathan uaisle agus daoine uaisle eile; ’nam measg Mgr. Macleoid, Ceann-Suidhe a Chomuinn Ghaidhealaich, an t-urra: Seòras MacAoidh, Iar-Cheann-Suidhe a’ Chomuinn, an t-Ollamh, W. J. Watson, agus Mgr. Uisdean Caimbeul, Fear-Lagha á Abaireadhain. B’e cùis-thagraidh nan Diathairean còire gainnead mhinistearan a bha comasach air searmonachadh an Gaidhlig air feadh na Gaidhealtachd, rud a tha aithnichte do na h-uile a ghabh suim de ’n chùis. Tha e ’na aobhar taingeil gu ’n do ghabh na h-Eaglaisean an gnothuch os laimh mu dheireadh. Is fhada a bha còir ac air a dheanamh, ach cha bhi a’ talach mu na chaidh seachad gu móran stà, gu h-àraidh an uair a thug iad lamh air a’ ghnothuch a nise Bho iomradh nam paipeirean-naigheachd, shaoileamaid nach duirteadh lideadh mu’n Ghaidhlig mar chànain coimh-lionta innte fhein, agus an comas a tha fillte innte a chum an inntinn a bheathachadh cho math ri cànainean eile. Ach cha b’ ann mar sin a bhà. Rinneadh mar an ceudna soilleir an comh-cheangal a tha eadar Gaidhlig agus cor spioradail na Gaidhealtachd maille ris an fhaireachadh-dhùthchasach a tha ’na aobhar neirt do ’n rioghachd. Ghabhadh beachd gheàrr air litreachas na Gaidhlig agus a grinneas—rud nach ’eil Sasunnaich (saor o’n chuid is ionnsaichte) an coitcheantas a’ creidsinn.

Anns an dol-seachad, bhuin an t-Urra. Mgr. Mac ’Illeathain ri seo. agus bu mhath a b’aithne dha fhein agus do ’n Ollamh Watson an còrr a’ labhairt mu ’n phuing na ’n robh ùine aca. Ach thugadh fainear am beagan fhacalan rud mu bheil móran tur aineolach, agus ’s e sin gur h-ann o dhùthaich na Gaìdhlig a fhuair taobh an iar na h-Eòrpa am beus bho ’n chinn ciùin-eachadh nan ceàrnan sin. Bha beus a’ Chreidimh Chrìosdail air a chraobh-sgaoileadh an Eirinn anns an t-sean aimsir, agus bhatar ag àrach foghluim sònraichte ’na h-àrd sgoilean aig an àm ’san robh brat tiugh pàganach ’na laidhe air dùthchannan a tha ’n diugh a’ sealbhachadh toraidh an t-sìl a chuir Ceiltich Eirinn agus Albainn. Ged is ann o ’n Ròimh a sgaoil an Creidimh Crìosdail feadh cheàrnan an iar na


[TD 98]

[Leabhar XIII. Mìos Deireannach an Earraich, 1918. Earrann 7.]

h-Eòrpa, ’s ann an Eirinn a fhuair e àite taimh fad linntean, agus b’e sin an tobar o na shruth an teachdaireachd a bha na mheadhoin air fion-liosan an t-soisgeil a phlantachadh an iomadh àite am measg chinnich bhorba. Tha ’n cuspair tuilleadh is farsuinn. Cha ’n fhaod mi a bhi leudachadh air an seo a chum a dhearbhadh gur h-ann bho na Ceiltich a fhuair na Teutonaich, agus sloigh eile, an toiseach, eòlas air beus as aonais nach tig callachadh an t-saoghail air adhart. Thatar an diugh ag amharc le tàir air cànain nan seann daoine dùrachdach ud, mar nach ’eil soillse innte a chum creutairean a’ stiùireadh ’nar n-àm-ne.

Tha còir aig a’ Ghaidhlig a’ cheart chothrom fhaotainn an sgoilean na Gaidhealtachd ’s a tha aig cànainean eile co-dhiùbh ’chuireas Eaglaisean feum oirre no nach cuir. Am feadh ’s a tha ’n rìoghachd a toirt cuideachadh airgid do iomadh meanglan foghluim, ciod e an seòrsa ceartais a bha, agus a tha ann fhathast, a bhi a’ dèanamh leth-bhreith air cànain na Gaidhealtachd! A bheil Cuideachd an Fhoghluim an Lunnainn a’ feitheamh gus an éirich Gaidheil ’nam braise mar a rinn na croitearan mu ’n fhearann? Tha e na leisgeul aca nach do nochd an sluagh air mhodh sònraichte gu ’m bu mhiann leò an cànain a bhi air a teagasg anns na sgoilean. Mur do nochd, tha ’n cothrom aca a nise. Ach nach ’eil fios aig na h-uile a bha ’gabhail beachd air mar a bha cùisean a’ cuimseachadh, gu robh an sluagh, gus an seo, air bhogadan eadar Gaidhlig is Beurla. Cha robh fhios aca ceart ciod e an taobh ’bu chor dhaibh a ghabhail am feadh ’sa bha luchd-leanmhuinn na Beurla a sìor thoirt a chreidsinn orra nach ’eil anns a’ Ghaidhlig ach uallach a tha ’gan cumail air an ais ’na soirbheachadh saoghalta, agus air an aobhar sin gu’m bu chor a tilgeadh air falbh cho luath ’s a b’ urrainn daibh, a chionn nach ’eil innte ach goileam gun fheum a tha ’milleadh na Beurla naoimh! A nise na biodh aon neach am barail gur miann leam tàir a dheanamh air Beurla. Cha bhiodh an sin ach an dearg amaideachd, oir cha dèanar an gnothuch an diugh as a h-aonais. Air a chaochladh, ’s ann a tha mi a’ tagradh cothrom na Feinne do ’n Ghaidhlig, mar a sgrìobh mi air a’mhìos a chaidh. A bheil sìon mi-reusonta an sin?

Ma sheallas mo lachd-leughaidh air a’ chunntas a chuir mi sios anns an Deo-Ghréine (ma thachras e a bhi aca) mu threas mìos an t-Samhraidh 1915 chì iad an cuideachadh a bha Gaidhlig a’ faotainn an Eirinn o ionmhas na rìoghachd. Anns a bhliadhna sud, bha £17,650 air a chur air leth air a son. Bha £675 de ’n t-suim seo ’ga thoirt do fhear-ceasnachaidh, £2,175 do leth-dusan fear airson a bhi ag amharc thairis air mar a bha am foghlum a’ dol air adhart ’s na sgoilean, a chum gu ’n rachadh an cur air bonn dòigheil, £10,000 do na sgoilean dùthchasach (<eng>National Schools<gai>) a chum gu faigheadh a chlann cothrom air an cànain fhein ionnsachadh a bharrachd air Beurla. Bha ’n còrr air a chur air leth gu feum nan colaisdean, agus na maighistearan sgoile a bhiodh a’ coimh-lionadh na riaghailtean. Nach h-ann an Lunnainn a thòisicheadh an othail, na ’m biodh de dhànadas—seadh de ladarnas—aig Gaidheil Albann na dh’ iarradh an cóig ficheadamh pairt de ’n t-suim. Feumaidh iadsan a bhi riaraichte le deich puinnd Shasunnach do gach sgoil a bhios a’ teagasg beagan Gaidhlig maille ri Beurla. Sin agaibh spiocaireachd dhuibh—an duais a tha cinneadh soitheamh a’ mealtuinn. A Ghaidheala, ciod e a nise bhur barail air an dream a thagh sibh bho 1872 mar bhuill Pàrlamaid? Ciod e an stà a tha ’m balbhain? “Cha choisinn balbhan earrasaid;” cha choisinn, cha ’n airidh e oirre. Agus c’ arson a bha iad cho balbh? Dìreach a chionn gu robh Gaidheil fhein balbh. Nach d’ thainig an t-àm an teanganan a bhleith, saod air choreigin a ghabhail, agus a leigeadh fhaicinn do ’n t- saoghal gu bheil a leithid de uidheam agus teanga ’nam pluic. Cha ’n abair mi an còrr mu ’n chùis ach seo:—Coimeas £17,650 do aon cheàrn de ’n rìoghachd a chum leas cànain, agus deich puinnd Shasunnach gach aoin de bheagan sgoilean air Gaidhealtachd gu leas a’ cheart aobhair! Nach b’e chuis mhagaidh e? Fàgaidh mi an t-aobhar agaibh a chum a chnamh. Ma tha sibh buidheach leis a’ chàradh, thuit droch smal air an t-seann teine, agus air bhur cinn fhein biodh an nàire ’s an ciont. Mar a thug mi fainear cheana, tha Cuideachd an Fhoghluim an Lunnainn ag amharc ri gluasad am measg an t-sluaigh a thaobh an cànain; ’se sin a tha iad ag ràdh co-dhiùbh, agus a thuirt iad uair no dhà. Nach bu chòir an dearbhadh a nise, ged nach biodh ann ach gu faighteadh a mach ciod e tha iad a’ ciallachadh.

Mur bheil mi air mo mhealladh tha dòchas agam gu lean tairbhe a’ choinneamh a bha ’n Dunéideann. Chuir an luchd-labhairt a’ chùis gu soilleir air beulaobh an Rùnaire, agus dh’ éisd e gu caoimhneil ris na chuireadh fa chomhair. Thug e gealltanas gu ’n gabhadh e suim chàirdeil de na thuirteadh ris, agus faodar a bhi cinnteach gu ’n dean e na ’s urrainn e mu ’n aobhar, oir is Gaidheal e fein. Ach feumar a thoirt fainear, ged tha e an inbhe àird anns a Chuideachd an Lunnainn, agus ged ghiùlanas fhacal spéis agus seadh, nach’eil e ach mar aon bhall de ’n Chuideachd. Air an taobh eile tha e air a ghealltain, an uair a thig an t-Achd ùr (mu ruigeas e an ìre sin, no mur teid a thacadh le gogail <eng>ad hoc<gai>) gu ’n cuirear cùis an fhogluim fo chùram nan Comhairlean Siorramachd an àite nan sean Bhùird-Sgoilean, agus


[TD 99]

[Leabhar XIII. Mìos Deireannach an Earraich, 1918. Earrann 7.]

Gu ’m bi e mar fhiachaibh air na comhairlean sin suim a ghabhail do iarrtuis an t-sluaigh, agus ullachadh a dheanamh a chum a’ Ghaidhlig a chuir air a’ chlàr-fhoghluim. Ach ciod e ’thachras mur tagh an sluagh buill a bhios càirdeil do ’n Ghaidhlig? Sin far am bi chrois. Is mór m’ eagal gu ’n teid aig naimhdean na Gaidhlig an Gaidheal a thàladh, agus gu laidh e cho soitheamh ri cat am feadh ’s a bhithear a’ sliobadh a dhroma, agus nach fairich e thu a’ dol an aghaidh a chuilg. Cha ruigear a leas a bheag tuilleadh a chantuinn mu ’n phuing: feathamaid gus a’ faic sinn. Tha e soirbh ri fhaicinn gur h-ann air Comhairlean nan Siorramachdan a tha ’n t-uallach air a chur a thaobh na Gaidhlig anns a cheud dol-a-mach, ’se sin, ma chuireas a’ Phàrlamaid aonta ri reachdan Runaire na h-Albann. Mur dean iad na ’s feàrr na rinn cuid de na sean Bhùird-Sgoilean, bidh sinn mar a bhà sinn, agus cha bhi ann ach ath-thòiseachadh air an t-seann spàirn. Sin mar tha ’n gnothuch an ceartair—a’ Ghaidhlig air glùnan nan diathan, agus sinne a’ feithamh.

Ged rinn na h-uaislean a choinnich ri Mgr. Mac an Rothaich na b’ urrainn iad, ged bha ’n còmhradh cho cùirteil ’s cho ceanalta taobh air thaobh (mar a dh’ earbamaid) ’s gu saoileadh tu nach robh amladh ri fhaicinn air fàire, na paisgemaid ar làmhan an dùil ri rud, math dh’ fhaoidte’, nach tachair. Tha ’n t-amladh air a bheil sinn uile eòlach an sud fhathast, agus bithidh gus an teid againn air a chur as an rathad. Tha ceum no dhà ri shiubhal mu ’m faighear a chòir a chur na h-àite fhein—math dh’ fhaoidte’ na ceumanan as duilghe. Tha aon cheum àraidh ann a tha ’n Comunn Gaidhealach a’ guidh air gach Gaidheal a ghabhail, ma tha boinne de ’n t-sean fhuil a’ ruith ’na chuisle, agus ’se sin ainm a chur sios ris an “Iarrtus,” agus cothrom a thoirt d’a chàirdean an rud ceudna a dheanamh. Na tugadh aon neach géill do ’n fheadhainn a tha ’fèachainn tàir a chuir air le bhi a’ sgrìobhadh ’na aghaidh anns na paipeirean-naigheachd—giùlan nach h’eil ro thlachdmhor aig an àm. Tha cuid de Ghaidheil ann a tha glé ùigheil air a bhi beumadh an luchd-dùthcha fhein. Ach ciod e an t-eireachdas a th’ ann do Ghaidheil a bhi a’ bùrach fo chloich-stéidhidh na dùthcha mar gu robh iad an tòir air aitreamh an aithrichean a thilgeil gu làr, agus nòs coimheach a shuidheachadh ’na h-àite. ’S e ’n droch eun a thruailleas a nead fhein. Ma tha Gaidheal ann a tha miannach air earradh coimheach a chur orra fhein, nòsan nuadh altrum, agus ar cànain a bhàthadh, leigeadh iad le càch, nach d’ fhairich feum air a leithid de iasad, siubhal am beus an aithrichean agus spéis dhùthchasach a nochdadh d’ an cànain. Thugam comhairle air an dream seo, agus sin gun an uiread as lugha de oilbheum, stad de ’n ghiùlan seo am feadh ’s a tha cànain na dùthcha ’s an eadraiginn. Deanamaid uile, a tha dìleas, tùrn a bhios taitneach, agus air an amhairc sinn le taitneas fad as déidh seo. Na biomaid ’nar cul-mhagaidh am beachd chinnidhean eile a tha làn de eud mu ’n cànain fhein, agus a ghabh mothuchadh air a chàll a thuiteas orra ma theid i as.


[TD 104]

[Leabhar XIII. Mìos Deireannach an Earraich, 1918. Earrann 7.]

NA ’N ROBH “B’ ÀILL LEAM” BEÒ.

Tha cuimhne agam ’nuair a bha sinn ’nar cloinn aig an t-seann dachaidh, na ’m biodh aon ni seach a chéile a bu mhaith leinn a bhi againn, na ’m biodh ni seach ni eile a bu mhaith leinn tachairt is iomradh a thoirt air an guidhe dhùrachdaich: b’ àill leam féin gu ’n robh sgian ùr agam, b’ aill leam féin gu ’n robh uaireadair agam, b’ àill leam féin gu ’n robh sud agam, no gu ’n robh so agam—

“Mata,” theireadh na seann daoine, “na ’n robh ‘ b’àill leam’ beò bhiodh sin mar sin.”

Nach bu neònach an ràdh e, “na ’n robh ‘b’ àill leam’ beò, bhiodh sin mar sin.” Is iomadh uair a bhuail e ’nam inntinn bho na làithean sona ud. Cha robh ar n-àilgheas ach glè aotrom anns an àm ud; cha chuireamaid mór spàirn air “b’ àill leam,” ged a bhiodh e beò gu ar riarachadh. Faodaidh gur e ball <gai>gutta-percha<eng>, is caman a bheireadh bàrr air gach caman eile, no bogha-saighead gu cuimsearachd aìr na cearcan, na bha a’ seasamh eadar sinn is làn thoil-inntinn an t-saoghail so.

Ach dh’ fhalbh na làithean ud, le an aigheal is le an cuid feala-dhà. Na ’n robh “b’ àill leam” beo an diugh théid mi am bannaibh dhuibh nach biodh móran foise aige. Tha cinnt gur e an t-òr, is gun ni a bu lugha fiù na sin a bhiodh bodaich mar a tha mi féin an geall air; na’s lugha na gu ’m biodh briathran caomh a’ bhàird a’ tighinn fa-near dhuinn—

“Na ’m faighinn mo dhùrachd,
’S e lùiginn ’bhi òg,
Gun chòir bhi aig aois orm.”

Ach am faod mi a ràdh nach ’eil iad ’san éisdeachd an so a bhiodh a’ cur cagair ’na chluais le iarrtasaibh beaga eile, “Cuin a tha Iain, no cuin idir a tha Màiri a’ dol a thoirt aomaidh air a cluais, no sealladh blàth de a sùil dhomh.”

Tha, mo chreach, nithean eile a gheibheadh “b’ àill leam” ri an dèanamh na ’n robh e beò ’nar linn. Na ’n robh “b’ àill leam” beò, bhiodh crìoch air a’ chogadh oillteil a tha a’ fàsachadh na h-Eorpa. Na ’n robh “b’ àill leam” beò, bhiodh gillean ar rùin air an aiseag a nail dhuinn a rithist, gun chnead gun dochunn ach mar a dh’ fhàg iad sinn.

Ach cha ’n ’eil “b’ àill leam” beò; is faodaidh an déidh nan uile ni gu ’m bheil e na’s fheàrr mar a tha e. Cha fhreagarradh àilgheas gach neach da chéile. Thigeadh crioch air gach oidhirp, is bhiodh saoithir ’na h-amaideas. Cha ’n ’eil mar sinn anns na nithean sin uile ach smuain; cha ’n ’eil annta ach sgleò, mar “b’àill leam” féin—am faileas a theicheas bhuainn air cho luath is ’g an ruith sinn ’na dhéidh, gus mu dheireadh am bheil sinn air seachran cùl an fhàsaich.

“B’ àill leam féin gu ’n robh làn eòlas agam air a’ Ghàidhlig, gu ’n leughainn is gu’n tuiginn i gu ceart,” tha aon-eigin is iomadh aon ag ràdh:—“Mata, na ’n robh ‘b’ àill leam’ beò bhiodh sin mar sin:” ach cha ’n ’eil e beò is tha a’ Ghàidhlig a’ dol air di-chuimhne, is a’ dol am mugha air chùl na cuideachd.

Ach ged nach ’eil, nach robh, is nach bi “b’ àill leam” beò, tha gaisgeach glé dhlùth air a bhi cho treun ris le smior bheò ’na chnaimh, gaisgeach a stéidhicheas e féin ri iarrtas gach aoin againn. Gun teagamh cha spion e nuas na rionnagan as na nèamhan, is cha chuir e ’nar dòrnaibh iad; cha téid e sìos do uamhachaibh na doimhne, is cha toir e a nuas chugainn air aon iarrtas dìomhain seudan no ailbheagan de ionmhas a’ chruinne cé. Cha toir; ach na bheir e dhuinn bidh brìgh ann, is bidh meas againn air.

Có e a nis an curaidh so a tha ionnas cho treun ri “b’ àill leam,” is an cuidich esan leinn an àm dhuinn ar guth a thogail as leth na


[TD 105]

[Leabhar XIII. Mìos Deireannach an Earraich, 1918. Earrann 7.]

Gàidhlig? Thà dìreach mu ’n d’ thubhairt na h-Eireannaich e, a dhearbh-bhràthair “Is àill leam;” agus cha ’n e mhàin gu ’n cuidich e leinn ach gu ’n tog e le ar deadh chuideachadh-ne a’ Ghàidhlig thar bharraibh nam beann, is gu ruig cop nèimh féin! Dùisgeamaid is thoireamaid fa-near gu ’m bheil “is àill leam” beò is an treun a neirt, agus mar is mò ar n earbsa as, is mar is truime an t eallach a chuirear air a shlinnein, gur ann is treise a dh’ fhàsas e.

Seadh a nis, ciod a tha “is àill leam” comasach air a dheanamh as leth na Gàidhlig? Tha Céilidh nan Gàidheal a’ dol ceum maith de ’n rathad ann am freagradh a thoirt do ’n cheist. Tha sinn an so còmhlan grinn de Ghàidheil. Tha gach aon againn a’ dèanamh beagain as a leth; tha eadhon sinn a bhi an so an nochd a’ leigeil ris gu ’m bheil sinn air a taobh. Ach tha móran tuille ri dhèanamh.

So agaibh briathran aoin de churaidhean na Gàidhlig an Eirinn mu ’n cheart chùis. “Gun teagamh,” tha e ag ràdh, “cha robh aig àm air bith aon againn làn riaraichte le obair <eng>League<gai> no Comuinn na Gàidhlig, agus tha dòchas agam nach ’eil aon ann a tha riaraichte an diugh. Cha robh na dealasaich (Dia ’gam beannachadh) riamh làn riaraichte, ged a bhios e a’ toirt toil-inntinn mhi-naomh do shluagh eile a bhi ri fanaid orra. Dh’ abramaid ris na dealasaich mata gun e a chur imcheist orra ged nach biodh a’ bheag de ’n bhuaidh ri a faicinn air an luirg; sìor leanadh iad ’nan oidhirpean. ’Nuair a ni luchd na sgeige gàire, na gabhadh iad fearg, oir cha ’n ’eil an sin ach caitheadh neirt. Ged a thuiteadh an lùchairt àlainn mu ’n cluasan na cuireadh e maille orra; theagamh gu ’n robh fàillinn anns an stéidh, is a nis suidhicheadh iad i as ùr na ’s cùramaiche is na ’s diongmhalta na bha i riamh.”

Cuireamaid mar sin “is àill leam” ’na arm ’s ’na éideadh is theid mise am bannaibh dhuibh gu ’n dean e feum. An àite “b’ àill leam gu ’n robh a’ Ghàidhlig a’ faotainn barrachd cothruim,” abramaid uile á beoil a’ chéile, is biodhamaid an làn da-rìreadh nuair a their sinn—“Is àill leam gu ’m biodh a’ Ghàidhlig a’ dol an seilbh air a cuid féin.” Agus ma their aon no aon eile gur h-olc, cuireamaid a’ cheart fhrionas oirnn is a chuireas sinn oirnn an àm seasamh na còrach as leth shlògh eile, nach fhaca sinn theagamh air ar dà shùil riamh.

Tha e ionmholta a bhi a’ seasamh na còrach aig gach àm, is as leth gach sluaigh; ach is e ceud dhleasdanas an duine a chòir féin, a mhuinntir féin, a dhùthaich féin, a dheadh chleachdaidhean féin, is gu seachd sònraichte a chànain féin a sheasamh. Thubhairt mi gu seachd sònraichte a chionn gur e cànain an aon ni a tha a’ seasamh buan bho ghinealach gu ginealach mar chomharradh cinnteach nan slògh, air leth bho chàch a’ chéile. Cailleamaid mar sin ar teanga, is caillidh sinn na tha ’g ar comharrachadh a mach mar Ghàidheil is mar shluagh fa leth.

Cha ’n fhaodar an ceart uair dol a steach gu mionaideach do na tha ’nar comas a dheanamh, ach their mi so; gach là a dh’ éireas ar taobh deanamaid ni-eigin as leth na Gàidhlig; na biodh nàire oirnn a labhairt; cuireamaid fàilte air ar càirdean anns a’ Ghàidhlig ged a b’ ann air prìomh shràid a’ bhaile a thachramaid, is ged a bhiodh an righ féin san éisdeachd.

Leughamaid is sìor leughamaid ar litreachas. Ionnsaicheamaid ceathramh òrain: dèanamaid ceathramh ma theid againn air. Cuireamaid an cleachdadh na sean-fhacail a tha air an cur an eagaibh a’ chéile an cainnt cho grinn, is le an teagasg air nach d’ thugadh bàrr. ’Nuair a theid sinn do ’n eaglais Là na Sàbaid feuch gur ann ’sa Bhiobull Ghàidhlig a gheibh sinn an t-salm is an caibideal, is nach ann idir ’sa Bheurla Shasunnaich a bhios sinn a’ leantainn a’ Mhinisteir, Cuireamaid daonnan meas is feum oirre, is na biodh i idir againn mar leug luach-mhor glaiste an seotal na ciste gus an toir sinn làmh oirre aig amannaibh suidhìchte no sònraichte. Biodh i daonnan air ar broilleach gu bhi toirt toileachas dhuinn féin, is iarrtas air a sealbhachadh do dhaoine eile: agus cha lùghdaich e ar cuid-ne dhi, no ar n-ùigh innte, daoine eile a bhi ag gabhail seilbh oirre.

Mar sin an àite “b’àill leam” abradh gach Gàidheal an diugh, an nochd, am màireach is gach màireach ’na dhéidh, “ is àill leam” gu ’n seasadh a’ Gháidhlig ’na deadh inbhe anns am bheil a còir, is cha ’n ’eil aon eagal do ar teanga aosda bhìnn. An aon chunnart a bhios ann dhi, is e gu ’n cuir i thairis, oir mar an talamh nach do threabhadh bho chionn sheachd ginealach, tha a stòras pailt fo cheanglaichean, a’ feitheamh air an deadh luchd-àiteach is blàths an earraich gu bristeadh am mach an òg-mhìos an t-samhraidh fo bhlàith a chuireas ìoghnadh air an tir.

EACHANN MAC DHUGHAILL.


[TD 107]

[Leabhar XIII. Mìos Deireannach an Earraich, 1918. Earrann 7.]

SGIAN DHONNACHAIDH BHÀIN NAN ÒRAN.

’S a’ bhliàdhna 1790 bha Donnachadh Bàn nan Oran thall ’s a’ bhos air feadh na Gàidhealtachd a’ reic a leabhair òrain. Bha comas a nis aig gach Gàidheal air an deise a thogradh e chur uime, agus bha ’m bàrd air a chòmhdachadh ’san éididh Ghàidhealaich. Thilg e ’n ad, ’s a’ chasag, ’s an cleòc, ’sa bhriogais air làr, agus bhòidich e nach tigeadh iad gu bràth á cùil. Chaidh am feile-beag a chur suas, agus boineid bhallach, stiallach, le mìr de chraicionn sionnaich an crochadh rithe. Bha claidheamh cutach, crom air a shliasaid, agus màileid saighdeir air a dhruim, ceangailte le crios-guaille. Air a thurus bha e ’m Muile agus ann an I, eilean Chaluinn-chille. Bha e an Lochabar agus an Arasaig. Ràinig e gu tuath co fhada ri Cinn-tàile, far an do choinnich e Uisdean Pìobair air banais, agus air an d’ rinn e aoir a tha sgreamhail gu leòir. Ràinig e ’n ear-thuath co fhada ri Crombagh ann am Bàideanach, agus air Anna nighean Uilleam ’s an àite sin, rinn e aoir eile co mi-bhlasda, agus co deistinneach ’s gu ’n do thoill am bàrd “am brangas a theannadh mu phluicibh, ’s gùn odhar na h-eaglais thoirt da,” mar a thuirt e fhéin mu neach eile ann an aon dhe na h-òrain aige.

Cha ’n ’eil teagamh cuideachd nach robh Donnachadh Bàn am baile Inbhirnis, agus am baile Pheairt agus an Dùn-deabha, far an robh móran Ghàidheal a bhitheadh toileach a leabhar a cheannach, ged nach ’eil cunntas air bith againn air e bhi ’s na bailtibh sin. Tha fhios againn gu ’n robh e ann an Glascho. ’S a’ bhaile sin bhitheadh cairtealan saor aige, agus aoidheachd fhialaidh, o dheagh charaid Alasdair an sràid a’ Chùil. Air Alasdair rinn am bàrd òran anns a bheil e ’g ràdh:—

Alasdair nan stòp,
Ann an Sràid a’ chùil,
Sin an duine còir
Air a bheil mo rùn.
’Nuair a théid mi Ghlascho,
’S taitneach leam bhi ’g òl
Ann an tigh mo charaid
Alasdair nan stòp.

Aon là air a chuairt ràinig am bàrd Airidh-Mheadhon, goirid do chlachan-an-diseirt an Gleann-Urchaidh, air feasgar fann fogharaidh. Ghabh Mac Neacail, tuathanach a’ bhaile, ris gu càirdeil, cridheil, sunntach, agus an so leig Donnachadh Bàn a sgios dheth, agus chuir e seachad an oidhche. Cha robh bothan, no tigh, no talla anns a’ Ghàidhealtachd dha nach bitheadh e ’n a onoir aoidheachd a thoirt do Dhonnachadh Bàn Mac-an-t-Saoir. Faodaidh na thachair air an oidhche so bhi toirt ’n ar cuimhne nan streathan a leanas o Dhàn an Deirge:—

“An talla stua-ghlas Innis-fàil
Chaith sinne mar b’ àbhaist an oidhche,
Chaidh ’n t-slighe ’s an t-òran mu ’n cuairt,
’S cha bu dual dhuinn bhi gun aoidheachd.

Moch am màireach chaidh Mac Neacail gu creig-nan-cuairean, agus thug e dhachaidh gabhar a chaidh a mharbhadh agus fhionnadh gun dàil. Thubhairt Donnachadh Bàn ris an tuathanach, “Bu ghasda leam fhéin adharc na gaibhre fhaotainn gu sgian a chuir innte.” “Gheibh thu sin,” arsa Mac Neacail. Chaidh an adharc a chur gun dàil gu Mac-an-aba, gobhainn Chlachan-an-deiseirt, agus chuir esan stailinn innte, agus bha ’n sgian air ais as a’ cheardaich mar gu b’ eadh ann am priobadh na sùle. ’N uair a dh’ fheòraich am bàrd de Mhac-an-Aba ciod a bh’ aige ri phàidheadh air son na sgine, fhreagair e; “cha ’n ’eil sìon ach dìreach beagan ranntachd.” An sin rinn Donnachadh Bàn na h-ochd streathan so a’ moladh buaidhean


[TD 108]

[Leabhar XIII. Mìos Deireannach an Earraich, 1918. Earrann 7.]

na sgine, agus ag ìnnseadh na cabhaig neo-chumanta leis an robh i air a dheanamh:—

Fhuair mi ’n diugh mo rogha sgine
Ur bho ’n teine air a deagh bhualadh;
Gu ’m bu slàn an làmh tha treubhach
A rinn gu geur, tana, cruaidh i.
Tha i làidir, dìreach, daingeann,
’S rinneadh le cabhaig suas i.
Tha i ’n diugh an adharc na gaibhre,
A laidhe ’n raoir an Creig-nan-cuairean.

[<eng>To-day I’ve got a very choice knife,
Fresh from the fire and well-hammered.
Health and blessing to the strong arm
That forged it so sharp, thin, and firm.
’Tis strong, straight, and well-tempered;
With every haste the blade was made.
’Tis to-day in the horn of the goat
That slept last night in <gai>Creig-nan-cuairean.]

<eng>Our contributor says that the anecdote will be new to most readers of <gai>An Deo-Gréine.<eng> “I am quite certain,” he says, “as to the genuineness of the lines on the knife. MacNab was the famous blacksmith who helped Dr. Smith when collecting the <gai>‘Seann Dàna’<eng>—and who collected some Ossianic pieces. His ancestors were at Dalmally for 400 years. He would enjoy the impromptu lines, and perhaps was at MacNicol’s house when Duncan <gai>Bàn<eng> was there.”

“As to the Gaelic for ‘Dundee,’ the last part of the word is pronounced like <gai>‘deabhadh,’<eng> the Gaelic for ‘evaporation;’ and I think the best spelling is <gai>Dun-deabha.”

DIARMAD.


[TD 110]

[Leabhar XIII. Mìos Deireannach an Earraich, 1918. Earrann 7.]

<eng>GAELIC TERMS EXPRESSIVE OF AFFECTION, AND TERMS OF INVECTIVE.

BY <gai>“CLACHAN.”<eng>

1st Prize, Glasgow <gai>Mòd<eng>, 1901.

(Continued from page 62.)

<gai>Màileid<eng>, a clumsy, indolent person; lit., a wallet.

<gai>Màilleachan<eng>a sprite.

<gai>Maodalach<eng>, a big bellied or corpulent person, a greedy, voracious person; from <gai>maodail<eng>, paunch, stomach.

<gai>Maoiseag<eng>, a scolding or stingy niggardly woman.

<gai>Maolag<eng>, a stupid woman; from <gai>maul<eng>, bald, blunt.

<gai>Maolan, maoilean<eng>, a dull, stupid man.

<gai>Maol bhiaran<eng>, a forlorn person; used in pity or in reproach.

<gai>Maol Ruainidh<eng>, a nickname for a gadding woman.

<gai>Maol Sneimh<eng>, a careless, heedless person (Inverness).

<gai>Maothan<eng>, a cowardly fellow, “softie;” from <gai>maoth.

Marag<eng>, a fat, shapeless person; lit., “pudding.”

<gai>Mealltair<eng>, a deceiver, cheat, swindler; from <gai>meall.

Meananach<eng>, a mannikin, dwarfish person; from <gai>mean.

Measan<eng>, a pert or forward person, puppy; lit., “lap dog.”

<gai>Meathachan<eng>, a cowardly person; from <gai>meath<eng>, to become weak.

<gai>Meillear, meillicean, meilliceir<eng>, a blubber-lipped person; spouting person.

<gai>Min-dhuine<eng>, a dwarf, mannikin; from <gai>min mean<eng>, small.

<gai>Miodhoir, miothair<eng>, a churl, niggard; paltry, mean, or contemptible person.

<gai>Mistear<eng>, a cunning or designing person; from <gai>misd.

Moilteag<eng>, a stout little woman, a term of ridicule; from root of <gai>moilean.

Monar, munar<eng>, a trifling person.

<gai>Mùgag<eng>, a surly morose woman, a snuffling woman; from <gai>mùg.

Mùgaire, mùgan, mùigean<eng>, a gloomy, morose, or snuffling fellow.

<gai>Muisean, moisean mosan<eng>, a mean or sordid fellow, the devil; from root of <gai>musach.

Musag, mosag<eng>, a tawdry, drabbish woman; a worthless or avaricious woman; from <gai>musach.

Musaidh, mosaidh<eng>, a dirty or nasty fellow, a mean, vile fellow; from <gai>musach.

(Ri leantuinn.)


[TD 113]

[Leabhar XIII. Ceud Mhìos an t-Samhraidh, 1918. Earrann 8.]

GAIDHEALTACHD ATH-NUADHAICHTE.

Cha ’n ’eil móran uigh agam a bhi ’toirt tarruing air ceistean connspaideach, ach cha ’n ’eil iad soirbh a seachnadh, gu h-àraidh a’ chuid diubh a bhuineas dlùth ri crannchur ar cinneadh fein. An uair a sheallas mi thairis air cùrsa nithean air feadh an t-saoghail mar tha eachdraidh a soillseachadh, chì mi nach deach leasachadh a b’ fhiach an t-saothair a thoirt gu buil an ceàrn ’sam bith gun chonnspaid is chruaidh-oidhirp. Tha e coltach nach tigeadh an saoghal air adhart mur tachradh criathradh air choreigin a chuireadh sgaradh eadar an cogull ’s an cruineachd, no mur faighteadh innleachd a chum spiorad no féinealachd a chumail fo cheannsal. A thaobh nam meadhonan a thatar am meas éifeachdach a chum an saoghal a’ sgùradh, cluinnidh sinn ùghdairean àrda a’ comhairleachadh iomadh chungaidhean. Mar eisimpleir, bha Mac-an-Rùsgain (Ruskin) de ’n bheachd gu robh cogaidhean, an aon seadh, feumail a chum na crìche sin—beachd nach eil ro chneasda. O chionn beagan bhliadhnachan chuir lighiche ainmeil (Dr. Osler) an Sasuinn an céill gu ’m biodh e a chum leas an t-saoghai na ’n tilgeadhmaid daoine a ràinig suas ri leth chiad bliadhna a dh’ aois a leth-taobh mar dhream a tha’san rathad, agus a’ fàsachadh na talmhainn! Tha ’n t-àm gàbhaidh anns a bheil sinn a’ gluasad an diugh de chaochladh beachd, a dh’ aindeoin barail nan daoine còire a tha feachainn an saoghal a chumadh a réir an dealbh a chruthaich iad ’nan inntinn fhein. Tha seòl na ’s cubhaidh ann na baoghaltachd de ’n t-seòrsa seo mu ’u ruig an saoghal gu cala na h-iomlanachd. A thaobh laghannan is reachdan a bhuineas air mhodh àraidh ri crannchur an t-sluaigh choitchionn, ciod e dhèanadh an dream a tha ann an staid iosal na ’n rachadh reachdan a shuidheachadh le daoine as àirde an inbhe air stéidh a bhiteadh a meas leòsan buan mhaireanach. Ma tha nì air thalamh as soilleire na nì eile a réir teagaisg eachdraidh, ’s e sin nach gabh laghannan a nithear le daoine a bhi air am meas mar reachdan neo-chaochlaideach, a chionn gu bheil gach linn ag amharc air cùisean a beatha fhein a réir soluis a h-ama. Mar sin theid seann rudan a chur an dàrna taobh a chum gu ’n dèanar aite do reachdan as freagarraiche do chor àm a bhios an geall air crannchur reusonta; rud air a bheil còir aig gach creutair daonna, agus sin gun dochann do chàch.

An uair a dh’ éireas connspaid, agus a thòisicheas spàirn a chum leasachaidh a thoirt mu ’n cuairt a thaobh chùisean a tha abuich air a shon, roinnidh an sluaigh iad fhein an dà bhuidheann; aon bhuidheann buidheach le rudan fhàgail mar a tha iad, a bhuidheann eile an tòir gu’m faigh an comh-chreutairean còir air a’ chothrom a chaidh a dhiùltadh orra ro fhada. Tha fios nach bi an fheadhainn aig a bheil, deònach an stiùir a bhi fo riaghladh nam feadhnach aig nach h-eil. Cha ’n ’eil e soirbh do ’n spiorad nàdurra


[TD 114]

[Leabhar XIII. Ceud Mhìos an t-Samhraidh, 1918. Earrann 8.]

strìochdadh do lagh a bhios a’ bagradh a ghreim air nithean a tha frithealadh do shàmchair fhein, eadhoin ged bhiodh càch an-shocrach fo’n cheart riaghladh sin. ’S e seo an spiorad a dh’ fheumar fhuadach ma bhios dùil ri leasachadh cothromach maille ris a’ chaidreamh air a bheil daoine an geall a chum gu ’n cinn subhailcean ciatach am measg an t-sluaigh. Gun teagamh tha uachdaranachd lagha ’na staid chudthromach an riaghladh dhùthchannan, ach tha còir aice a bhi co-shinte re ceartas, oir ’s ann air bunait a’ cheartais ’bu chòr lagh ’sam bith a bhi stéidhichte. ’Sann daonnan o staid an-shocrach a tha leasachadh a’ freumhachadh, agus cha ruigear a leas ioghnadh a ghabhail ged rachadh aon de na buidhnean air iomrall an ceum no dhà mu ’n teid a mheidh a shocrachadh a chum ’s nach bi an dàrna slige luchdaichte tuilleadh ’s a chòir. Tha eachdraidh an t-saoghail a’ déanamh seo soilleir, mar sin cha ruigear a leas a phuing a leudachadh na ’s motha.

Aig a’ cheart àm seo cluinnear thall ’sa bhos daoine beachdail a’ cur an ceill gu bheil sinn air stairsnich saoghail ùir, ’s e sin r ’a ràdh, caithe-beatha nuadh. ’S e an cogadh a b’ aobhar do ’n bheachd seo tighinn an uachdar. Mar a thuirt am fàidh Isaiah mu àm fein, ma dh’ fhaoidte’ gu ’n deach sinn “am mearachd ann an sealladh is gu ’n do thuislich sinn ann am breitheanas.’’ Ach ma bha doillearachd a fàs air ar sealladh fo bhuaidh soirbheachaidh saoghalta agus sògh, agus ma shaoil sinn ’nar n-amaideas gu ’m biodh ar n-iarmailt an còmhnuidh gorm gun neul ri fhaicinn, chaidh a sgoltadh le taisbeanadh a’ thug an dùthaich gu staid mothuchaidh gu h-obann. An uair a shiolaidh an criothnachadh ann an tomhas, thionndaidh daoine an aire ri nithean de nach do ghabh iad móran suime roimh sin, agus bha amharus ann gu robh rudeigin ceàrr. Bha sin ann. An uair a thig sluaigh gu leithid seo de shuidheachadh, faodar a bhi cinnteach gu ’n teid cuibhlichean na h-inntinn ’nan deann, agus gu ’m bi na h uibhir de bheachdan ’gan deilbh leis gach neach a tha creidsinn gur h-ann aige fhein a tha an sealladh as leirsinneiche, agus nach h-eil aig càch a dheanamh ach aontachadh. Sin mar a tha gnothuichean an ceartair—fear iùil thall ’sa bhos an tì air daoine a threòrachadh air an t-slighe a tha e fhein a’ creidsinn a bhios a chum buannachd an t-sluaigh. An ghnath-fhocail Sholaimh tha sinn a’ leughadh gu bheil “tearuinteachd ann an lìonmhoireachd chomhairleach.” Is cinnteach gu bheil, na ’n robh de thoinisg aig creutairean greim a dhèanamh air a’ chomhairle as freagarraiche d ’an cor, no na ’n robh cead aca a’ cur gu buil. Ach tha iomadh neach ’ga éideadh fein am falluinn an fhàidhe, agus a’ glaodhaich mu rudan ris nach ruigear a leas dùil a bhi ’nar là-ne. Cha bu bheag an leasachadh na ’n tachradh an dárna leth dhiubh a thighinn gu buil.

Tha diadhairean na dùthcha mar gu ’m biodh iad ’na suidhe gu h iriosal air stòl an aithreachais, agus a deilbh mheadhonan a chum gu ’m faigh iad na ’s faisge do chor spioradail an t-sluaigh. Tha na h-Eaglaisean de ’n bheachd gu ’m bu chòr dhaibh dlùthachadh r ’a cheile air mhodh shònraichte a chum gu ’m bi iad uidheamaichte mu choinneamh an dleasanais a tha rompa an uair a thig crìoch air a chogadh. Tha chuideachd a bhios a’ gabhail gnothuich ri cor-saoghalta an t-sluaigh a’ déanamh ullachaidh le saod ’nan dòigh fhein, a chum gu ’m bi iad deiseil gu làmh a ghabhail anns an leasachadh ris a bheil fiughair aca. Tha e coltach gu ’m bi a’ phoit-leaghaidh làn, ge bith dé a thig aisde an uair a gheibhear cuidhte de ’n druaip (ma ghabhas sin a dhèanamh) air a’ cheann mu dheireadh. Is anns an àm sin a bhios feum air gliocas is neo-fhéinealachd gu cùisean a’ rèiteachadh.

A nise ’se an rud as faisge air m ’aigne fhìn an dòigh air am buin na sgrìobh mi gus an seo ri Gaidhealtachd na h-Albann. Tha fios is cinnt agam gu ’n toir luchd-àteachaidh cheàrnan eile an aire orra fhein, oir tha comh-fhlaitheachd nan crìochan sin cleachdte ri bhi dol am bad cheistean cruaidhe. Ach cha bu chòir gu ’n gabhteadh cothrom air sluagh na Gaidhealtachd mar a ghabhadh fada roimhe seo am feadh ’sa bha an teachd-an-tìr dlùth ri oir na bochdainn, ged bha a’ mhuinntir eile a bha ’gabhail gnothuich riutha a reamhrachadh. Mur h-e bruadar faoin a th ’ann, tha mi saoilsinn gu bheil cuibhle an Dain a’ tionndadh ’nam fabhar, agus gu ’m faigh foighidinn furtachd. Gidheadh cha bu mhisde iad a bhi air tùr na faire agus sùil gheur a chumail air mar a bhios nithean a’ cuimseachadh. B’ fheàirde na buill Pàrlamaid a thagh iad, sporadh fhaotainn ’na àm gu rudeigin a dhêanamh a chum math na dùthcha. Mur geall iad sin a dhèanamh cha bhi ann ach a saodachadh gu crò eile.

’Nam bheachd fhìn a trì duail ann a dh’ fheumar a thoinneamh mu ’m faighear Gaidhealtachd ath-nuadhaichte, agus is e iad sin, Gaidhlig, Fearann agus Gniomhachas. As eugmhais seo cha bhi anns an ainm “Gaidhealtachd” ach far-ainm—tìr gun anam cinneadail. Tha fios aig luchd-leughaidh an Deò-Gréine cho liuthad uair ’s a thagair mi air taobh ar cànain. Mar sin cha ruig mi leas tuilleadh a sgrìobhadh aig an àm seo. Gidheadh tha mi meas gu bheil ceangal dlùth, agus bha o thùs, eadar Gaidhlig is fearann. Ach a chionn ’s nach eil cuspair eile ann is buailteiche air connspaid a dhùsgadh na ceist an fhearainn, cha ’n fhaod mi móran gnothuich a ghabhail rithe. Air a shon sin, ma tha mi ’tuigsinn aomadh an ama, tha


[TD 115]

[Leabhar XIII. Ceud Mhìos an t-Samhraidh, 1918. Earrann 8.]

aon taobh de ’n cheiste mu bheil an dùthaich uile aon-sgeulach, agua ’se sin gu bheil e mar fhiachaibh air an rioghachd sèol a dhèanamh a chum gu ’m faigheadh saighdearan a thig air ais o ’n chogadh cothrom air roinn fearainn a shealbhachadh ’nan dùthaich fhein, ma thogras iad. Ach ’s i ’cheist, ciamar a tha ’n saighdear a’ dol a ghabhail seilbh? Có as a thig an àirneis? C ’aite am faighear an t-airgead? Tha fios nach h-eil e aig an t-saighdear bhochd a ghabh a bheatha ’na laimh a chum gu ’m biodh ar fearann air a shàbhaladh o bhi fo spòig iolaire na Gearmailte. Ach tha tighean-tasgaidh airson airgid againn, deir thusa, agus tairgidh iad iasad daibh. Tairgidh, agus feumaidh iad riadh fhaotainn air a shon air neo cha sheas iad. Tha sin uile laghail; cha ’n ’eil e soirbh tolladh a stigh troimh challaid-iaruinn an lagha.

Dh ’amais domh tachairt air Gaidheal còir o chinn ghoirid, agus thaom e mach gu saor a bheachd mu ’n phuing seo. Ars ’esan “tha móran nithean a réir lagha na rìoghachd nach h-eil a réir ceartais anns an t seadh mhodhaneil. Nach smaoinich thu air an àm anns a bha eu-ceartas a’ dol am meud fo sgéithe an lagha—lagh is ceartas a’ dealachadh air an t-slighe. ’Se sin a tha dùsgadh connspaid. Ciod e an diol a chuireadh tu mu choinnibh beatha an t-saighdeir? Ged gheibheadh e seilbh air roinn fearainn, tha mi de ’n bheachd nach biodh e a réir ceartais, ge bith cho laghail, a bhi ’toirt air riadh a phaidheadh air son an iasaid. Bi gu leòr aige an calpa fhein a phaidheadh, agus dh’ fhaodadh an riadh a bhi ’ga phaidheadh o ionmhas na rìoghachd air an do chuir e a leithid de chomaine. Ma thòisicheas e ri beò-shlainte chuibheasach a sholaradh ’na dhùthaich fhein, agus gu ’n tuit e ann am fiachan, bi cunnart ann gu fàs e sgìth de chor, agus gu ’n tog e air gu Galltachd mar a b’ fheudar da a dhèanamh roimhe. Ma tha glinn na Gaidhealtachd ri bhi air an àiteachadh mar o sheann le sluagh beusach, calma, feumar seòl nach d ’rinneadh fhathast a ghabhail mu ’n bi cùisean air a réiteachadh. A bheil e neo-chomasach do dhaoine toinisgeil rian nach dèan dochann do thaobh seach taobh a dheilbh? Ma tha, dh ’fhalbh m ’earbs’ as na h-urraidhean inbheach.”

Sin agaibh beachd an duine chòir am beagan fhacalan. Ach cha bhuin an cuspair air a bheil mi a sgrìobhadh ris na saighdearan a mhàin ma tha ’Ghaidhealtachd ri bhi air a h-ath-nuadhachadh. Tha ’n t-athleasachadh a bhuineas do ’n fhearann dlùth cheangailte ri cor na dùthcha air fad. An uair a bha Achd nan Gabhaltan Beaga ’ga riasladh ’s ’ga chumadh le Pàrlamaid an Lunnainn, bha tuathanaich bheaga agus muinntir eile a bha ’n tòir air fearann a’ feitheamh gu foighidneach gus an tachradh an t-athleasachadh ris an robh fiughair aca, agus an gabhadh iad seilbh air criomag de’n dùthaich fhein. Mu dheireadh chaidh seula an rìoghachd a chur ris an Achd. Cha robh an ùine ach geàrr gus an d’ fhuaradh a mach gu robh “clachan dubha an aghaidh srutha” ’san rathad. Thòisich connspaid eadar Bòrd an Tuathanachais agus na h-uachdarain. Chaidh iad gu lagh, agus tha fios aig an dùthaich uile air a’ chosguis a thachair an cuid de cheàrnan mu ’m faighteadh ploc fearainn. Cho fad ’s as fiosrach mi cha ’n ’eil uachdaran no iochdaran an gaol air an achd mar a tha e an ceartair. Mar sin is cinnteach gu ’n teid a chumadh air mhodh eile mu ’n teid an rùn a bha ’san amharc an toiseach a choimhlionadh. Mar tha ’n t-òran ’ga chur, “bith sinn beò an dòchas ro mhath gu ’m bi ’chùis na ’s feàrr an ath là.”


[TD 117]

[Leabhar XIII. Ceud Mhìos an t-Samhraidh, 1918. Earrann 8.]

DO CHOMUNN CEILIDH NAN GAIDHEAL NAN GLASCHU.

COR NA GAIDHLIG AN <eng>AMERICA<gai>.

LE DOMHNULL DOMHNULLACH, OTTOWA.

B’ e sin giuthas a’ chur do Lochaber, mise bhi cur oraid Ghaidhlig do ’n Cheilidh.

Tha mi anabarach toilichte an cliu a th’ agaibh air son an dòigh ’sa bheil sibh a cumail suas cànain ’us cleachduinnean ar sinnsir. Tha na h-uiread de Chomuinn Ghaidhealach a nis an iomadh ceàrn de ’n t-saoghal, agus na’m biodh iad uile a’ deanamh an dleasanais mar tha sibhse deanamh, cha b’ fhada gus am biodh a’ Ghaidhlig cho measail ’s a bha i ri linn na Feinne.

Tha mi gu sònraichte toilichte na h-niread de na Seana Gaidheil a bid ’sa Cheilidh fhathasd, a bha air ceann a’ Chomuinn ’nuair a chaidh a shuideachadh air tùs, mar the Niall Mac Illeathain, Eachann Mac Faidein, Iain R. Mac Ille-na-Brataich, agus na sir ’s na seachainn, Domhull Eachainn. ’S e their mi ris an òigridh ’nar measg gu bheil mi ’gan cunntas fortanach na seann laoich so bhi ’nan cuideachd. “An uair a ghoireas an seana-choileach bidh am fear òg ag ionnsachadh,” agus cha b’ urrainn sibh a bhi an sgoil na b’ fhearr no bhi air ’ur ’n oileanachadh aig casan sean Ghaidheil na Ceilidh, chionn dhearbh iadsan an dìlseachd do ’n dùthaich ’s do ’n cànain ré am beatha.

Seachd bliadhna fichead roimh bhliadhn’ a’ Phrionnsa, thòisich Gaidheil ri tighinn a dh’ fhuireach do dh’ America. Anns a bhliadhna 1739 thainig tri-chiad gu-leth pearsa do Charolina Tuath, a’ chuid mhór dhiubh a Cinntire an Earraghaidheal. ’Nuair a chuir iad a mach criochan a’ bhaile ’san fhearann ùr, thugadh Campbelltown mar ainm air an aite. ’S e Fayetteville is ainm dha nis.

An déidh latha Chúil-fhodair, fhuair móran Ghaidheal am beatha leo, air cumhnant gu ’m fàgadh iad an dúthaich; agus thainig àireamh nach bu bheag dhiubh do Charolina Tuath. Bho ’n àm sin lean na Gaidheil air tighinn do ’n cheàrn a dh’ ainmich mi de ’n dúthaich so. Ann ’sa bhliadhna 1764 thainig àireamh mhór a eilein Dhiura, agus ghabh iad fearann an Siorramachd Chumberland an Carolina Tuath.

Cuiream an cuimhne na h òigridh gun robh <eng>America<gai> gu leir, aig an àm ud, fo riaghladh Bhreatuinn, agus mar urram do ’n Hanobhaireanach, Righ Deorsa, thugadh ainmean Gearmailteach air cuid de ’n fhearann ùr, mar tha Siorramachdan Mhecklenburgh agus Chumberland. Tha Siorramachd Chumberland air a h-ainmeachadh air Bùidsear Chùil fhodair.

Ann ’sa bhliadna 1774 thainig luchd-imrich as an eilein Sgitheanach agus a Raarsair. Am measg na cuideachd so bha Fionnghal Nic Dhomhnuill, agus a céile Ailein Mac Dhomnuill. Cha robh na Gaidheil riamh air deireadh an cùis cuid as coimhneas, agus rinn iad bàl do dh’ Fhionnaghal, ’nuair a rainig i Carolina Tuath. Leis cho lìonmhor ’s a bha Domhnullaich shiorramachd Chumberland, ’san àn sin theirteadh, “Duthaich Chlann Domhnuill,” mar fhar-ainm ris an t-siorramachd sin.

Bha ’n Staid aig an àm a’ toirt còmhnadh chum an creideamh Pròstanach a chumail suas, ach rinn an Eaglais Chleireach dearmad air ministeir Gaidhlig a chur a nall, agus bha Gaidheil Charolina Tuath fad thri-bliadhna-diag gun searmoin Gaidhlig.

Ann sa bhliadhna 1770 sheòl dà chaid-diag do luchd-imrich a Ile. agus na h-eileinean an iar, do dh’ America. Thainig Gaidheil mar an ceudna a Cataoibh agus a dùthaich Mhic Aoidh do Charolina Tuath, agus rè iomadh bliadhna bha ’n soisgeul air a shearmonachadh dhaibh ’nan cànainn bhlasdha fhein.

Roimh àm Chùil-fhodair bha Gaidheil ag àiteachadh an Georgia ’s a’ Virginia, agus. dh’ ionnsaich móran de na daoine dubh a’ Ghaidhlig uapa. The iomadh sgeul aighearach air innse an diugh fhathasd mu ’n ioghnadh a bhiodh air Gaidheal air ùr thighinn a nall, ’nuair a chluinneadh e duine dubh a seanachas ’sa Ghaidhlig. Tha cunntas air Gaidheal a thainig do ’n duthaich as ùr, a dh’ iarr ionnsachadh an rathaid air duine dubh, agus air do ’n fhear dhubh a fhreagart ann an Gaidhlig bhlasda, dh’ fheoraich an Gaidheal dheth, “Cuin a thainig thusa do ’n aite so?” “Bho chionn thri bliadhna,” fhreagair an duine dubh, agus air do ’n Ghaidheal a shaoiltinn gur h-i ghrian ’us teas na dùthch’ a loisg an duine dubh, thuirt e nach biodh esan fada gun tilleadh an taobh as an d’  thainig e.

Ann ’sa bhliadhna 1771 chuir àireamh de thuathanaich ’s de mharsantan, agus aon mhinister ’san eilein Sgitheanach, litir gu Luchd-Riaghlaidh Bhreatuinn, ag iarraidh ceithir mil’ acaire fearainn ann an Carolina Tuath, gus iad fein s’ an teaghlaichean a dhol a dh’ fhuireach an sin,


[TD 118]

[Leabhar XIII. Ceud Mhìos an t-Samhraidh, 1918. Earrann 8.]

agus is fhiach a thoirt fainear gun deach diùlt a chur orra, chionn nach biodh e buannachdail do ’n Rioghachd cuideachd cho chiatach a dh’ fhagail na dùthcha. Bha cuid de ’n Luchd-Riaghlaidh a mhothaich eadhon aig an àm ud, nach biodh e chum buannachd Bhreatuinn a’ Ghaidhealtachd fhàsachadh.

Bha a Ghaidhlig measail an Carolina Tuath fad iomadh linn, ach cha chluinnear smid di ’s na ceàrnaibh sin an diugh. Tha Comunn Albanach an Fayetteville (seana Champbelltown), agus tha òil thigh ann air son chaileagan air ainmeachadh air Fionnaghal Nic Dhomhnuill. B’ e Carolina Tuath dachaidh nan ciad Ghaidheal a thainig air imrich do ’n tìr so, ach an déidh a’ chogaidh ri Breatunn, sgaoil iad do gach cearn do ’n dùthaich. Thachair cuid de ’n t-sliochd rium an New York. Tha iad gleusda misneachail; dh’ éirich cuid dhiubh gu inbhe àrd le ’n deagh dheanadas fhein. Tha iad pròiseil as an sinnsear, a cànain, agus cleachdaidhean nan laoch a dh’ fhalbh, ach chaidh a’ Ghaidhlig a sealladh.

Bha Gaidheil ag aiteachadh an Georgia, is an Virginia, deich bliadhna roimh bhliadhna Chùilfhodair agus chumadh suas a’ Ghaidhlig ’s na ceàrnaibh sin fad a dhà no trì de linntibh. Chaidh roinn de dh’Albany, an Staid New York, a shuidheachadh an toiseach le luchd-imrich as an eilein Ileach, agus bha àiteachas eile de Gaidheil ann an Gleann na Mohac an Staid New York, a thainig a taobh tuath Inbhirnis. Dh’ ionnsaich cuid do na h-Innseanaich a bha ’san ghleann sin a Ghaidhlig. Chumadh a’ Ghaidhlig beò ’s na fearainn sin gus an deach sgaoileadh a chur ’s na teaghlaichean an àm a’ chogaidh 1780.

Ann an Canada bha móran do Ghaidheil an Nova Scotia an Eilein a’ Phrionnsa, ’s an Cuibeic, agus tha Ghaidhlig air a labhairt ’s air a searmonachadh an iomadh ceàrn de na mor-roinnean sin, gus an latha ’n diugh. An Canada Uachdrach (Ontario) rinneadh a chiad àiteachas le Domhnullaich a thainig tarsuinn a Gleann na Mohac, an Staid New York, ’san bhliadhna 1783, an déidh a chogaidh eadar na staiden ’us Breatunn.

Bho ’n àm sin lean na Gaidheil air tighinn do Chanada, nan ciadan, ’s na miltean, agus thug iad an cànain bhlasda leo. Bha móran diubh do nach b’ aithne cànain air bith eile, ach cha do chuir sin bachdadh air an treinead no ’n togradh gu faidhinn air adhart ’san duthaich ur.

Thng mi sgrìob uair no dhà do Shiorramachd Ghleannagairidh, faisg air a’ bhaile ’s a bheil mi fuireach, agus cha bhiodh fiughair agam Gaidhlig a b’fheàrr no a b’fhallaine a’chluinntinn mu thuath air Maol Chinntire na chuala mi measg seana Gaidheil an àite sin. Tha eaglais Ghaidhlig an Dunbheagain; agus tha sgoil oidhche air a gleidheadh ann an sia de na bailtean, rè a gheamhraidh. Thainig àireamh mhór de sluagh do Ghleannagaraidh a sean Ghleannagairidh is a Cnoideart, agus roinn mhath dhiubh a Gleanneilge, Ceanntaile, agus as an Eilein Sgitheanach. ’Nuair theid neach do Ghleannagairidh ’s e teisteanas is feàrr ’sam bith dha, Gaidhlig a bhi aige, agus ma tha sin aige bidh a bheatha daonnan deanta.

Shuidhich móran Ghaidheal ann an siorramachdan Oxford, Simcoe, Bruce, agus Grey, ’s bha Gaidhlig air a searmonachadh fad iomadh bliadhna ’s na h-àitean sin; ach uidh air uidh nuair a bha na seann daoin’ a falbh bha na searmoin Ghaidhlig a’ dol na b’ ainneimhe gus am faodar a’ ghraitinn nach eil a nis searmon Ghaidhlig idir ri chluinntinn ’s na siorramachdan sin. ’Nuair a sguireas an t-seirbhis Ghaidhlig ann ’s na h-eaglaisean, is e sin aon de na comharran gu bheil a’ Ghaidhlig a fàs breòite. Is ann an Oxford a tha sliochd nan Catach a fuireach, a bh’ air am fògradh cho ana-cneasd’ as an duthaich fein. Ach leig eadhoin iadsan an Cànain dhùthchasach a’ dholaidh.

Tha Gaidheil sgaoilt’ an iomadh ceàrn de Mhanitoba, Saskatchewan, Alberta, agus British Columbia. Thainig àireamh mhór dhiù sin do ’n dùthaich so ri ’r latha ’s ri ’r linn fhein. Cha ’n aithne dhomh gu bheil iad a’ toirt a bheag de dh’ oidheirp air cànain tìr an dùthchais a’ chumail beò. Aig àm cluinnear corra shearmon Gaidhlig bho mhinistear Gaidhealach a bhitheas a’ gabhail an rathaid, ach far a bheil luchd-Gaidhlig agus Beurla air an suidheachadh am measg a cheile, bidh an lamh-an-uachdar aig a’ Bheurla.

Tha Comuinn Ghaidhlig an Antigonish, Montreal, Alexandria, Toronto, Winnipeg, agus Vancouver. Tha iad sin uile a’ deanamh obair mhath, ’s iad as dlùithe a thig do na-h-eaglaisean an cùis cumail beò na Gaidhlig.

Am measg nan Gaidheal fhoghluinnte a tha ’deanamh strì gus cothrom a thoirt do ’n Ghaidhlig ’san tìr so, tha ’n T-ollamh Alasdair Friseal, an Toronto. Tha e air ceann Comunn Gaidhlig a’ bhaile sin bho chionn còrr is deich bliadhna fichead. Cha ’n ’eil bliadhna de ’n uine sin nach do ghleidh e sgoil shàbaid Ghaidhlig, agus sgoil oidhche Ghaidhlig fad raidh, a’ gheamraidh. Chuir e mach àireamh de leabhraichean Ghaidhlig, is sgrìobh e móran ’s na paipeirean naigheachd. Tha Gaidheil na dùthcha so, bho chladach gu cladach, eòlach air a sgriobhaidhean.

Tha sàr Ghaidheal eile ann an Eilein an Phrionnsa, an t-urramach Mgr. Mac Illeathain Sinclair. Sgrìobh esan móran Gaidhlig ’nar latha ’s nar linn fhein. Tha na h-uiread an Ceilidh nan Gaidheal eòlach air a sgriobhaidhean mu na finneachan, agus iomadh cuspair eile.


[TD 119]

[Leabhar XIII. Ceud Mhìos an t-Samhraidh, 1918. Earrann 8.]

Ann ’sa bhaile ’s am bheil mis’ a’ fuireach cha ’n ’eil sinn ann ach beagan Ghaidheal, ’s a chionn nach bi sinn a’ coinneachadh uair air bith mar tha sibhse sa’ Cheilidh, cha ’n eil à Ghaidlic idir cho fallain againn ’sa tha i agaibhse. Bho chionn ghoirid thachair fear-eòlais rium agus thuirt mi ris, “Cha do thaoghail sibh g ’ar faicinn bho chionn ghreis, agus tha sinn a gabhail fadal dhibh.” “Cha de thadhail,” thuirt easan, “tha mi cho <eng>busy<gai> bho chionn ghreis ’s ch ’n ’eil ùin agam air <eng>visit<gai>adh, <eng>at any-rate<gai> cha bhi mi fada gun <eng>call<gai>adh.”

Tha fhios agam nach toigh le muinntir na Ceilidh a’ Ghaidhlig chòir, a chluinntinn air a truailleadh air an dòigh so, mar gu ’m bitheadh i am freasdal an iasaid; chionn chaidh innseadh dhomh ’nuair a bhitheas sibh a seanachas ’sa chainnt mhàthrail, mur a faigh sibh am facal a’ bhitheas freagrach dhuibh, gur fhèarr leibh facal a dheanamh, no facal Beurl’ uisìnneachadh am measg na Gaidhlig, agus tha mi smaointinn gu bheil sin na chliù dhuibh, chionn ma ghabh Gaidhlig deanamh bho thoiseach an t-saoghail, cha ’n aithne dhomh carson nach gabh i deanamh ’san linn so cho math ris na linntin a dh fhalbh.

A chairdean na Ceilidh; bho ’n àm a ghabh mi os laimh sgrìobhadh thugaibh air a’ chuspair so, dh’ fhiosraich mi a bhos ’us thall, shios ’us shuas mu chor na Ghaidhlig an America, agus ’s e an comh-dhùnadh a thainig mi g’a ionnsaidh. Ma tha Ghaidhlig ri bhi air a cumail beò ’san dùthaich so gu ’m feum i a bhi air a h-àrach ann an glinn ’s an eileinean na Gaidhealtachd. agus a bhi air a h-aiseag a nall leis na Gaidheil, bho àm gu àm, a chumail treòir anns na thainig rompa. ’S ann ris-an luchd-imrich as a Ghaidhealtachd a dh’ fheumas America, agus dùthchannan eile, far a bheil móran Ghaidheal a’ gabhail còmhnuidh sealltuinn ris a Ghaidhlig a chumail beò.

Tha mi fada na ’ur comain air son cothrom a thoirt dhomh gu sgrìobhadh thugabh, agus mar a thuirt an seana Ghaidheal a chuir air doigh a thorradh fhein roimh ’n àm, ’s a dh’ ainmich e an feadhainn a bhitheadh a’ riarachadh aig a chosguis. “Bhiodh a nis na h-uile rud gu math n’ am faodainn fhìn a bhi comhla ribh.”

Ottawa, Ciad mhios an earraich, 1918.


[TD 120]

[Leabhar XIII. Ceud Mhìos an t-Samhraidh, 1918. Earrann 8.]

BRAIGHDEANAS STRATHNABHUIR.

LE IAIN N. MACLEOID.

EARRANN I.

Coinneamh nàbachd ann an tigh Alasdair Guinnich.

A’ CHUIDEACHD:—

Alasdair Guinneach agus Mairi, a bhean.
Seumas Mór.
Domhnull Neill Iain.
Alasdair Tàilleir.
Murchadh Macaoidh.
Niall Macnaceardadh.
Calum Iseabail (eildear).
Ruairidh Guinneach.
PADRUIG BROCAIR.

Seumas Mór.—Ma tha, chàirdean, ’n uair a tha sinn uile ’n tigh duin’ eile, ’s e modh dhuinn Alasdair Guinneach a chur ’s a’ chathair. Tha e ’n a shuidhe ’s an t-sasaig mar tha, agus ’s math a ghnothuch fhéin an sin.

Alasdair (a nis ’n a fhear-cathrach air a’ choinneimh). Air adhart sibh fhearaibh, ma tha. Dèanaibh sibh fhèin comhfhurtail timchioll air clach-an-teinntein. A Mhàiri, cuir ultach móine air an teine—tha mi fhéin a’ faireachadh teis an t-sneachda anns na h-eibhlein a nochd. Tha mi ’creidsinn ma tha gur h e conastabal a chur air leith airson a’ bhaile a chiad ghnothuch a dh’ fheumas sinn a dhèanamh 0 shaoghail, “’s caochlaideach do ghnùis,” mar a thuirt Padruig Grannd còir—’s lag air làimh Eoghainn chòir a nochd, ’s b’ e fhèin an conastabal gun fhiaradh gun chùilteireachd, smior an fhior Ghàidheil. Có ma tha ’chuireas sinn air leth fhearaibh? Bruidhnibh ar n-inntinnean a nise s’ na biodh mar a-bhitheadh air a’ chùis.

Padruig.—Tha mi fhèin a smaoineachadh gu ’m bitheadh Domhnull Neill glé fhreagarrach. ’S math a chumas e fhéin nàbachd, agus tha e ’n a dhuine ciallach acfhuinneach, ’s tha mi fhèin deimhin nach biodh éis air cùisean a’ bhaile fhad ’s a bhitheadh a làmh air an stiùir.


[TD 121]

[Leabhar XIII. Ceud Mhìos an t-Samhraidh, 1918. Earrann 8.]

Gach duine á bial a chéile.—Cha b’ urrainn na b’ fheàrr, Alasdair. ’S e Domhnull ar duine.

Domhnull.—Tapadh leibh-se, fhearaibh, ach cha ’n urrainn dhomh-sa Anna fhàgail leatha fhéin fhad ’s a bhitheas mi anns an tobar. Tha na laigseachan a’ tighinn oirre cho tric a nise. ’S e Mairsaili Dhonn a dh’ fhàg mi còmhla rithe nochd, ’s ma bhuaileas leum de ’n chaothach Mairsili, cha’ n’ eil fhios nach cuir i ’n tigh ’n a theine mu ’ceann. Nach ’eil Murchadh Macaoidh an sin, ’s ged a shiubhladh sibh gach ceum eadar dàs cheann an t-strath, cha ’n fhaigheadh sibh fear a thùir ’s a thoinisg ann. De’ dhèanainn-sa fhearaibh? ’S e dh’ fheanas sibh-se duine ’s am bheil spealg no dhà de ’n donas ann, agus fear a chuireas eagal a bhroillein air a’ mhaor bhronnach agus air cearrd dubh na spàinne, Sellar—mac an donais.

Alasdair—Mo bheannachd agad, a Dhomhnuill. Tha mi ’dol leat. Tha thu dìreach ceart. Mur bi sinn cruaidh, cuiridh Sellar dubh a mach air an t-sitig sinn. An gabh thu ’n a do chonastabal, a Mhurchaidh?

Murchadh—O chàirdean, cha dean mi dad dheth. Tha cus de ’n diabhull annam-sa, tha mi cho grad ris an fhùdar, agus ’s iomadh uair a bha mi duilich air a shon. Bhitheadh droch càradh air Sellar na faighinn-sa làn mo dhùirn de ’n bhéisd shalaich. Cha ’n eil fios agam nach leiginn a mhionach mu’ chasan. Cha ghabh mi idir e.

[Aon uair ’s gu ’n tugadh iomradh air Sellar, tha a h-uile duine ’bruidheann còmhla, ’s eachdraidh mhosach fhéin aig gach aon air diùdhaidh nam fearaibh.]

Sheumas—Cuiridh sinn Calum an t-eildear ’n a chonastabal. Nach ’eil e air ar ceann ann an nithibh spioradail co-dhiù, ’s mar sin nach bu chòir dhuinn fear-riaghlaidh a dhèanamh dheth ann an nithibh aimsireil cuideachd.

Alasdair—Ro math fhearaibh. ’S math a thuirt thu, Sheumais. An tèid sibh ann, a Chaluim?

Calum—O, uill, fhearaibh, cha bu thoigh leam-sa diùltadh na ’n dèanainn tùrn ’n uair a tha sibh uile ’cur ’ur cùil ris a’ ghnothuch. Cha ’n eil annam-sa ach duine bochd, tinn, breòite, ’s mi air mo mhàbadh leis a’ chuing, ach ni mi mo dhìchioll le cuideachadh nan nàbuidhnean.

Alasdair—Mo làmh dhuibh-se air a’ gheall, nach fhaic sinn éis oirbh ann an gnothuch ’sam bith fhad ’s a chumas ar slàinte ’s ar neart ruinn.

Calum—Gu robh math agaibh-se fhearaibh. Tha mise deònach ma tha air an gnothuch a ghabhail os laimh.

Calum a’ gabhail bòidean a’ chonastabail air. Tha e ’cur dheth a bhrògan ’s a stocainean agus a chòmhdach-cinn, agus air a ghlùinean tha e ’g ràdh. “Tha mi ’g aideachadh am fianuis Dhé agus dhaoine, am fianuis ùir agus athair, gu ’m bi mi dìleas, treibh-dhireach do chùisean a’ bhaile fhad ’s a bhitheas mi ’n a mo chonastabal.”

Alasdair—Glè mhath fhearaibh. ’S math a’ chuid ud seachad, agus tha brod a’ chonastabail agaibh, ’s gu ma fada mhealas sibh ’ur gairm, a Chaluim. ’S cinnteach gur h-e ’m buachaille fhaighinn an ath ni. ’S e fior bheadagan mi-mhodhail, gun suim de ghnothuch a bh’ anns a’ bhuachaille ’bh ’againn. Smaoinichibh fhèin fhearaibh, air aois sheachd bliadhna diag trang a’ suiridhe. Nach do ghlac mi e latha roimhe ’s a làmh mu amhaich Mairi Eilidh ri taobh an tuim fhrainich, agus an crodh ’s an arbhar gu bàrr an adhaircean. Feumaidh sibh-se, Chaluim, ar sùil a chumail air an ath bhuachaille gheibh sinn. Tha mi ’g ràdh ruibh, fhearaibh, balach buachaille sam bith a thogas a shùil ri suiridhe aig an aois ud—soirbheas math leis—cha fhreagair e oirnne.

Calum a’ deanamh fáite gàire. Tha sibh ceart, Alasdair, ach a ghoistidh chòir, nach robh sinn fhèin òg uair dheth ’n robh ’n saoghal, agus nach bn dèidheil sinn an uair sin air a bhi greis ann an caoimhneas caileig. “’S iongantach an rud an gaol,” nach d’ thuirt an seann òran. Nach deanadh Sim beag agaibh fhéin an deagh bhuachaille, balach tùrail stòlta, suidhichte. Tha mi fhèin a’ creidsinn gu ’m bitheadh e glé dhìchiollach. Tha crodh a’ bhaile so glé shoirbh an saodachadh, ’s cha bhi dìth no deireas air.

Alasdair—Ta, ma tha, tha mise glé dheònach ma tha sibh-se riaraichte leis fhearaibh. Ni mise mo dhìchioll.

Gach duine á bial a chéile. Tha sinn sin—brogach gasda.

Alasdair—’Bheil thu cluinntinn sud a Shìm? Tha thu air t-fhasdadh a nise. A bhalaich ort, ma chì mise thu sealltuinn air nighean ’s an crodh anns an arbhar, cuiridh mi os cionn an teine ann an cliabh thu, gus an geall thu nach dèan thu ris e.

Calum—Feumaidh sinn a bhi mach toiseach na seachduin agus sealltuinn ri rathad na mòna. Cha d’ rinn Gilleasbuig Dubh earrann fhéin bho chionn dà bhliadhna. Tha eagal orm gu ’n tig oirnn fhéin a dheanamh, agus meas a chur air ar n-obair agus toirt air a phàigheadh. ’Bheil sibh riaraichte leis an lagh sin?

Gach neach—Tha, sin dìreach an dòigh air déiligeadh ris.


[TD 122]

[Leabhar XIII. Ceud Mhìos an t-Samhraidh, 1918. Earrann 8.]

Ruairidh.—Tha ’n cadha-chliath àrd aig buaile nan uan feumach air a càradh. Tha i air tuiteam ’n a clàran Nach robh caoraich a’ bhaile gu lèir anns an iollainn agam an raoir.

Calum—Cha dèan sin an gnothuch. Cha chreid mise nach bitheadh e cheart cho saor dhuinn cadha-chliath ùr a dheanamh. Iarraidh mi air an t saor chuagach té ùr a dhéanamh mur bi i ro dhaor.

Raghall—O, ma tha, ’s mise tha cinnteach gu’ m bi esan cho daor ris an aran-mhilis. Cha ’n’ eil coguis ’sam bith aig an duine. Chunnaic sibh fhéin a’ chiste-laighe ’rinn e airson Mór Uidhisteach. ’S gann a bha na bùird a’ cumail ’na chéile, ’s an uair a ghearain fear nam bochd ris, ’s ann a thuirt e, “Carson nach do chuir iad dhachaidh i’ mur do chòrd i riutha.

Alasdair—’S coma leam dheth. Ni sinn fhéin an cadha-chliath, fhearaibh, ’s cha bhi sinn fada ris.

Alasdair Tàilleir—Tha na puill-mhònadh agam fhéin air ruith a mach, gu h-àraidh am bac no dhà a th’ agam ’s an Dùbhlan, agus feumaidh mi bruidheann ris a’ mhaor ’n uair a thig e timchioll airson a’ mhàil, fèach an toir e dhomh puill ùra air Cnocan an Fhradhairc. Tha mi airson a bhi cuibhteas an Dùbhlain buileach.

Calum—Glé mhath, Alasdair, bruidhinn thusa ris a’ mhaor, agus toimhisidh mise dhuit iad gun dàil. Nach fheàrr mòine chruaidh dhubh an Dubhlain gu mór no na plùitean mosach a gheibh thu air Cnocan an Fhradhairc.

Alasdair—Ma tha, dh’ innse na fìrinn dhuibhse, cha’ n’ eil fàd as tiorma na chèile nach’ eil Fionnghal Mhór a’ goid orra. Mu’ n glasaich na neòil tha i mach ’s an Dùbhlan, agus tha ’n cliabh mònadh air a thoirt dhachaidh aice mu ’n tog i ceò. ’S aithne dhomh fhéin, ’s tha e beò slàn fhathast air ùrlar a’ bhaile so, fear a chunnaic mo mhòine chruaidh dhubh air a dronnaig.

Padruig—Cuir thusa fùdar anns a’ chruaich as fheàrr a th’ agad ’s thèid mise ’n urras nach bi fada gus an tig an ciontach am follais. Tha cuimhne aig cuid againn air meirleach mhònadh roimhe ’s an t-Strath so fhèin a fhuair greadanadh le fùdar a’ bhlast.

Calum—Fhearaibh, na dèanaibh sin air ’ur beatha. ’S e bhitheadh an sin gnothuch maslach Seall sibh mar a dhalladh Mór Cham a bha ’n Tunga le fùdar a chuireadh ann am fàd mònadh mar sin, ged nach b ’ise ghoid e. ’S fheàrr dhuibh tarruing a thoirt air a’ ghnothuch sin aig an ath choinneimh, ma dh’ fhidireas sibh an còrr goid, agus cuiridh sinn faire air na cruachan, agus ni sinn rannsachadh cuideachd. Tha mi creidsinn gu ’n aithnich gach duine ’chuid mònadh fhéin có dhiù.

(Ri leantuinn.)


[TD 124]

[Leabhar XIII. Ceud Mhìos an t-Samhraidh, 1918. Earrann 8.]

<eng>A GAELIC PLAY.

On various occasions this winter, Gaelic sketches have formed attractive items on the programmes of Highland concerts in Glasgow. The most ambitious of these was that produced under the auspices of <gai>Ceilidh nan Gaidheal<eng> on the 13th April. The <gai>Dealbh-Chluich<eng> on that occasion was from the clever and witty pen of Mr. Archibald MacCulloch, treasurer of the <gai>Ceilidh<eng>, and was entitled <gai>“An rud a their a’ mhàthair ’s e dh’ fhèumas a bhi dèanta.”<eng> It is brimful of shrewd and pawky humour, and kept the large audience in a ripple of laughter from beginning to end. Those who took part in the representation were all members of the <gai>Ceilidh<eng>, and they acquitted themselves in a fashion which reflected great credit on their histrionic ability. We would suggest to our friends in Glasgow that they should take steps to form a Gaelic Dramatic Club. There is no doubt as to the cordial welcome which representations of Highland life and character would receive from Highland audiences generally, and the existence of a company of capable exponents would certainly encourage Gaelic authors to produce suitable plays. The story of the play was summarised on the programme as follows:—

<gai>AN RUD A THEIR A’ MHÀTHAIR ’S E DH’ FHÈUMAS A BHI DÈANTA!

DEALBH-CHLUICH.

Luchd-iomairt:—Domhnull (Croiteir, Fear-an tighe).
Mairi (Bean Dhomhnuill)
Eilidh (Nighean Dhomhnuill).
Tormaid (Tuathanach, Leannan Eilidh).
Seumas a’ ghobhainn (Seanachompanach Thormoid—a nis na fhear-lagh’ an Glaschu.)
Iseabal (Piuthar Thormaid. Ceud leannan Sheumais).
Eoghann Mór (Croiteir. Coimhearsnach Dhomhnuill).
Dughall a’ Chreagainn (Coimhearsnach eile).
Peigi (Nighean Eoghainn mhóir).
Ceit (Nighean Dhughaill a’ Chreagainn).
Mairearad (Piuthar Dhomhnuill).

AN T-AITE I.—CROIT DHOMHNUILL

(Tormaid agus Eilidh a’ coinneachadh. Tormaid fo imcheist oir chual e gu robh suil aig Seumas a nis ann an Eilidh).

AN T-AITE II.—TIGH DHOMHNUILL.

Domhnuill ’s Mairi a’ seanachas. Seumas air chuairt dhachaidh ’s aig a’ cheart àm a’ gabhail cuid ann an coinneamhan móra tha cuir air aghaidh bheachdan a tha fabhorach do ’n ath-leasachadh a tha feadhainn ag iarraidh a thoirt air laghan malairt eadar-duthchail ris an abrar am <eng>Fiscal Policy<gai>.

Seumas ’a tighinn do thigh Dhomhnuill a mhineachadh dha ceist <eng>Fhiscal Policy<gai>—agus a dh’ fhaicinn Eilidh. Tha Domhnull eòlach gu leòr air a’ chuspair sin ’s cha eil e idir an comaine Sheumais e bhi tighinn a thoirt fiosrachaidh dhàsan air ceist ’sam bith. Tha Mairi a’ tuigsinn gu bheil Seumas a’ dol a dh’ iarraidh Eilidh oirre-se ’s tha i pròiseil as a sin. Ach tha Eilidh dìleas do Thormaid ’s tha a h-athair air a taobh ged nach fhaod e sin aideachadh do Mhairi.

Seumas air tighinn, Domhnull a’ leigeil air nach aithne dha nì mu ’n <eng>Fhiscal Policy<gai>. Seumas a’ falbh gun aghartas sam bith a dheanamh an aobhar a thuris.

Seumas a’ tighinn a’ dh’ iarraidh Eilidh air a màthair. Domhnuill ’n a aonar a stigh roimhe. Domhnuill a’ toirt comhairle air Seumas e chuir air deise de chlò a tha ’n tigh Dhughaill a’ Chreagainn ma tha dhìth air gu ’n teid gach cùis gu math leis. Seumas ag aontachadh ’s a’ greasad air falbh.

Tormaid a’ tighinn air cheilidh air Domhnull. Domhnull a’ toirt comhairle air e chuir deise dhuibh an Fhir-lagha air a tha ’nn an tigh Dhughaill a’ chreagainn ma tha dhith air gu’m biodh meas aig Mairi air. Tormaid ag aontachadh ’s a’ greasad air falbh.

Domhnull ’s Mairi ’s Eilidh a stigh còmhla.

Seumas air tighinn air ais ann an deise chlò a dh’ iarraidh Eilidh air a màthair.

Tormaid air tighinn air ais an deise dhuibh Sheumais. Gach ni dol direach mar bu mhiann le Domhnull.

Iseabal ceud leannan Sheumais a’ tighinn air cheilidh mar a chuir Domhnull air dòigh roimh-laimh. Iseabal ’us Seumas a’ dèanamh suas ri cheile a rithist le innleachdas Dhomhnull.

Luchd ceilidh gu leòr air tighinn air iarrtas Dhomhnuill gun fhios do Mhairi. Oidhche eibhinn aca còmhla, ’s Mairi fhein a nis cho riaraichte ri càch.

A’ chrioch.

“Oidhche mhath leibh ’s beannachd leibh.”


Tha dà fhoghlum aig gach aon againn. Tha sinn a’ faotainn aon diubh bho mhuinntir eile, agus tha sinn a’ toirt dhuinn fein an aon eile. Gu tric ’se am foghlum fo dheireadh as faide a leanas ruinn agus as éifeachdaiche.


[TD 125]

[Leabhar XIII. Ceud Mhìos an t-Samhraidh, 1918. Earrann 8.]

<eng>GAELIC TERMS EXPRESSIVE OF AFFECTION, AND TERMS OF INVECTIVE.

BY <gai>“CLACHAN.”<eng>

1st Prize, Glasgow <gai>Mòd<eng>, 1901.

(Continued from page 110.)

<gai>Neo-dhuine<eng>, a ninny.

<gai>Nothaist<eng>, a foolish person, an idiot.

<gai>Ocrasan<eng>, a hungry fellow, glutton; from <gai>ocras, acras.

Oinid, òinmhid<eng>, a fool, idiot.

<gai>Oinseach<eng>, a foolish woman, a witless woman.

<gai>Oisg<eng>, a witless woman; lit., a “hog” (Inverness).

<gai>Peallag<eng>, a trollop; <gai>peall<eng>, from Lat. pellis.

<gai>Peasan<eng>, a “monkey.”

<gai>Pìcear<eng>, mean fellow, rogue, pilferer; from pick.

<gai>Plabair<eng>, a babbler.

<gai>Plàigh<eng>, a troublesome person; lit., plague; from Lat. plâga.

<gai>Pleòisg<eng>, a booby, simpleton.

<gai>Pleòisgeag<eng>, a foolish, silly stupid woman.

<gai>Pliotair<eng>, a fawner, mean cringing fellow.

<gai>Pliutair<eng>, a clumsy person.

<gai>Plocag<eng>, a corpulent little woman; <gai>ploc<eng> from Eng. block.

<gai>Plodhaisg, ploidhisg, plodhaisgean<eng>, a booby, dolt.

<gai>Plodhaisgeag<eng>, a doltish or stupid woman; same as <gai>pleòisg.

Plubair<eng>, a booby, one who speaks indistinctly.

<gai>Pocan, poicean<eng>, an impudent little fellow.

<gai>Prabair<eng>, a worthless fellow, one of the rabble; from <gai>prab.

Priobair<eng>, a worthless fellow; from Sc. bribour.

<gai>Pròiseag<eng>, a proud, vain woman; from <gai>prois.

Pròisean<eng>, a conceited person, fop.

<gai>Puichean<eng>, a little impudent fellow.

<gai>Pusachag<eng>, a whining girl or woman; from <gai>bus.

Pusachan<eng>, a whining fellow.

<gai>Ràbair<eng>, a litigious or troublesome person; from <gai>ràbach.

Rabhdair<eng>, an idle, tiresome, or coarse talker; from <gai>rabhd.

Ràcair, ràchdair<eng>, a lying, talkative fellow; from <gai>ràcail<eng>, noise of geese.

<gai>Ragair<eng>, an extortioner, villain; from Eng. rack.

<gai>Ràidse<eng>. a prating fellow; from Eng. wretch.

<gai>Raipleach, raipleachag<eng>, a slovenly or squalid woman; from <gai>raip<eng>, filth, foul mouth.

<gai>Ramachdair<eng>, a coarse, vulgar fellow.

<gai>Raogag<eng>, a woman of impetuous temper; from <gai>raog.

Ràpair<eng>, a frothy, noisy fellow.

<gai>Reabhair<eng>, a crafty, sly fellow; from Irish reabh.

<gai>Reangair<eng>, a loiterer, lingerer; c,f. <gai>rongair.

Reubair<eng>, a robber, violent person; from <gai>reub

Ròbag<eng>, a coarse, slovenly, or sluttish woman; from <gai>ròpag.

Ròg, rògair<eng>, a knave, rogue; from Eng. rogue.

<gai>Rònachan<eng>, “a fellow resembling a sea calf” (i.e., a young seal).

<gai>Rongair<eng>, an indolent, listless fellow; from <gai>roug<eng>, a spar.

<gai>Ronnair<eng>, a slavering fellow; from <gai>ronn<eng>, slaver.

<gai>Ròpag<eng>, a slut, slovenly woman; from <gai>ròpach.

Ròpair<eng>, a slovenly fellow.

<gai>Rotair<eng>, a clumsy awkward fellow; from <gai>rotach.

Ruaille<eng>, a poor wretched female.

<gai>Rugair<eng>, a drunkard, tippler.

<gai>Ruidhtear<eng>, a glutton; from Eng. rioter.

<gai>Ruinnseach<eng>, a base or worthless woman.

<gai>Ruinnsear<eng>, a base or worthless man.

<gai>Rùsgair<eng>, a strong, clumsy fellow; from <gai>rùsg<eng> bark.

<gai>Sacan<eng>, a trifling unmannerly or impudent fellow; from <gai>sac?

Saidealach, saidealtach<eng>, a bashful, silly or sheepish fellow; from <gai>sodal.

Saigean<eng>, a corpulent little man.

<gai>Seamlach<eng>, an impudent troublesome fellow; a silly person, one easily imposed upon, Sc. shamloch.

<gai>Seangan<eng>, a mean or cross fellow; lit., an “ant.”

<gai>Sèapair<eng>, a sneaking or slinking fellow; from <gai>sèap.

Seilcheag<eng>, an inactive fellow; lit. a “snail.”

<gai>Seotair<eng>, a drone, lazy or untidy person; from Sc. shot, a rejected sheep.

<gai>Sgaifean<eng>, a ninny, a dwarf; <gai>cuifean<eng> or <gai>ceafan<eng>, with prosthetic S.

<gai>Sgàirdean<eng>, a trifling or nasty person; from <gai>sgàird.

Sgaireach<eng>, a prodigal; from root of <gai>sgar.

Sgamhan<eng>, a dolt blockhead; lit., “lungs, lights, refuse.”

<gai>Sgaog<eng>, a foolish, fickle, or giddy person.

<gai>Sgaogag<eng>, a giddy girl.

<gai>Sgaogar<eng>, a giddy youth,


[TD 129]

[Leabhar XIII. Darna Mìos an t-Samhraidh, 1918. Earrann 9.]

NA PHILISTICH AGUS A’ GHAIDHLIG.

Is neònach a rud a th’ ann; Gaidheil an campa nam Philisteach. Tha giùlan is dùrachd an Philistich soirbh gu leòir a thuigsinn; cha ’n ’eil e a’ cleith a ghamhlais do ’n Ghaidhlig. Ach Gaidheil ’s a’ chuideachd!—saoilidh mi nach ’eil a leithid de shuidheachadh ro thaitneach. Mar a thuirt Micah am fàidh; “is iad naimhdean duine muinntir a thighe féin.” Agus is mór m’ eagal gu bheil giùlan nan Gaidheal a bhios a’ sgrìobhadh anns na paipeirean-naigheachd an aghaidh cànain a mathar, a dearbhadh briathran an fhàidhe. Is i a’ Ghaidhlig an aon chànain, seach cànain ’sam bith eile, a tha a’ cur dragha air an Philisteach, agus an uair a thig e fodha a dhùdach a shéideadh mu taobh a chum gu ’n tarruing e aire an t-sluaigh gu dìmeas a dhèanamh oirre, gheibhear grunnan de Ghaidheil deiseil leis an t sleagh a los a sàthadh innte. Na ’m bu chànain i a chaidh fhighe o cheann ghoirid, mar a dheilbheadh a chainnt ris an canar <eng>Esperanto<gai>, theagamh nach biodh e ’na ioghnadh ro mhór ged bhiodh daoine ’ga beumadh. Ach an uair a bheirear fainear cho aosda ’sa tha i, agus gu ’n robh i siùbhlach am measg dhaoine cian mu ’n cualas iomradh air Beurla Shasunnaich, dh’ fhaodadh eadhon a naimhdean urram na h-aoise a thoirt di, an àite a bhi ’ga leònadh an uair a bhuaileas e shuas orra. Tha i cho freagarrach do chàil a’ Cheiltich an diugh ’sa bha i dà mhìle bliadhna roimh seo—an t-àm ’san robh teachdairean naomha o Eirinn agus o Albann ’ga h-ùisinneachadh a chum eòlas air a’ Chreideamh Chriosdaidh a chraobh-sgaoileadh feadh chriochan na h Eòrpa, agus am measg nam pàganach Sasunnach. Nach faod i urram agradh a thaobh sin a mhàin, ged dhiùltadh a h-eascairdean na feartan eile, a tha fillte innte, a chreidsinn. An do nochdadh gamhlas cho eug-samhuil do chànain eile ’nar tìr? Anns na sgoilean gheibhear cothrom a bhi ’deoghal á tobraichean coimheach (cha ’n eil dad agam na aghaidh), ach tha e ’na rud glé mhi-chiatach nach fhaighear cothrom air uiread agus balagam as an tobar chinneadail. ’Sann a shaoileadh tu gu ’n do chuir bainne na cìche an leanabh Gaidhealach fo nàdur de chuthach-Ceilteach, agus gur e an aon chungaidh-leigheis air a bheil e feumach beagan eòlais air cànainean coimheach a chum gu fàs e ’na dhuin-uasal! Cha bhacadh neach ’sam bith òigridh na Gaidhealtachd a bhi ’faotainn eòlais air cainnt no dhà eile a bharrachd air Gaidhlig, ach c’ arson a dheanamaid dìmeas air an fhuaran as an d’ fhuair ar sinnsrean neartachadh inntinn, agus an spiorad a ghlac aire na rioghachd air mhodh sònruichte?

Is iomadh car a thainig, is a thig, air an t saoghal. An uair a sheallas mi mu ’n cuairt, agus a gheibh mi cothrom bruidhneadh ri cuid de Ghaidheil—na Gaidheil nodha, ’s dòcha gur e ’bu chòr dhomh a’ ràdh—chi mi gu bheil iad ag aomadh ri rian coimheach. Tha iad air fàs cho luaineach ’s nach ’eil fhios agad ciod e an ath char a chuireas iad dhiubh fhein. Ach ’s e an car as nàireiche a rinn iad o cheann fhada


[TD 130]

[Leabhar XIII. Darna Mìos an t-Samhraidh, 1918. Earrann 9.]

tuiteam an glaic nam Philisteach, agus an cùlthaobh a thionndadh air cainnt a mathar—a’ chainnt a bha ’còmhdachadh Albann o cheann gu ceann mu ’n d’ thainig a naimhdean le làmhachas-laidìr gu còir na dùthcha a ghoid, agus mar sin gu cur as di. Chaidh i fhein is an rian Ceilteach a phutadh an iar ’sa tuath, agus shocraicheadh an rian Feudalach ’na àite. Is ann ’san àm ud a fhuair a’ Ghaidhlig a’ cheud lot, agus tha a naimhdean a’ losgadh oirre fhathast.

Tha sinn a’ leughadh anns a’ bhàrdachd a th’ air a h-ainmeachadh air Oisean na focail seo;

Lean-sa cliù na dh’ aom a chaoidh,
Mar d’ aithraichean bi-sa fein.

Cionnas a leanas sinn cliù na dh’ aom le cainnt choimhich a mhàin? Na’n gabhamaid comhairle nam Philisteach sann bu chòr an t-sreadh atharrachadh mar seo; Di-chuimhnich na dh’ aom a chaoidh, agus mar sinne bi-sa fein. Tha ’m Philisteach an còmhnuidh déidheil air cinnidhean eile a chumadh a réir ìomhaigh fhein, dìreach mar tha ’n Gearmailteach a feuchainn an diugh. Tha tàladh ar na-ama a’ toirt air cuid de Ghaidheil a bhi sleamhnachadh gu taobh nam muinntir nach ’eil càirdeil do ’n cainnt, ge bith cho ealamh ’sa tha iad gu bhi ’moladh an cinnidh, is an treubhantais a bha ’gan comharrachadh os ceann chinnidhean eile. Cha bu mhisde sinn a bhi air ar faicill an uair a chluinnear guth an t-sodail, ’s a dh’ fhairicheas sin làmh an t slìobaidh.

A nis ann a bhi ag agradh cothrom na Feinne do ’n Ghaidlig, deiream aon uair eile—rud a thuirt mi gu tric—nach aithne dhomh Comunn Gaidhlig an Alba a tha ’n tì air cànain ’sam bith a bhacadh ann an sgoilean na Gaidhealtachd, ma thogras clann an ionnsachadh. Tha fios is cinnt nach deanar gnothuch an diugh as aonais Beurla, agus tha e soilleir nach bu chòr saibhreas a litreachais a chumail o ’n òigridh. Ni mò bu chòr saibhreas litreachas na Gaidhlig a chur fo ghlais orra. A bheil e ’na chron gu ’m biodh a’ chainnt mhàthaireil air a h-ionnsachadh ’na dùthaich fhein maille ri Beurla? Ciod e tha ceàrr ann a bhi dà-chainnteach? An ann a chum gu ’m bi iad comasach air am bruidhinn, a tha clann a’ gleac ri Fraingis, ri Laidinn, no ris a’ chànain Ghearmailtich? Cia lion iad aig a bheil an comas seo an là a dh’ fhàgas iad an sgoil? C’ arson ma tà a tha iad a’ strì riutha? “A chum an inntinn a gheurachadh,” ars’ thusa. Ma ’s ann mar sinn a tha, abaiream gu ’n cuir Gaidhlig faobhar a cheart cho geur oirre ma theid a teagasg mar bu chòir. Tha feartan sònruichte innte nach faighear ’san fheadhainn eile—feartan a ruigeas cridhe a’ Ghaidheil ann an seadh nach ruig cànain air thalamh e. Ma thachras maoladh a thighinn air faobhar an fhaireachaidh shinnsireil, ma dh’ fhàsas an spiorad cinneadail fann, ma thuiteas caoile air inntinn a’ Ghaidheil ann an cuìdeachd nan Gall, ’se an ath cheum dìmeas air cànain a dhùthcha. Ma thuiteas a leithid de chall air, cha chuireadh e ioghnadh orm ged a b’ e an Sasunnach fein a’ cheud fhear a thionndadh air le sgeig a chionn gu ’n do brath e dhùthaich ’sa chinneadh.

Bheachdaich mi san Dèo-Ghréine roimhe seo air na bha, agus na tha, cuid de chinnich na h-Eòrpa a’ dèanamh a thaobh an cànain fhein, gun dochann ’sam bith do ’n choimhearsnachd do ’m bu dual cànain eile. Air an aohhar sin cha ruig mi leas a’ bheag a’ sgrìobhadh mu ’n phuing aig an tràth seo. O àm gu àm dh’fheuch a’ Ghearmailt leis an t-seann dòigh ceàrnan àraidh faisg air a criochan a chur fo chuing, a chum gu ’m faigheadh a cànain naomh fhein cothrom air riaghladh am measg an t-sluaigh, agus gu ’n tolladh i a steach air a socair gus an tigeadh an t-àm taitneach anns an ceangladh i ròp mu ’n amhaich, agus gu ’n rachadh aice air an spiorad cinneadail a chur asda le <eng>Kultur<gai>. Ach mar bu déine a theannaicheadh i a’ chainb, ’san bu diorrasaiche a bha an spiorad dùthchasach a’ fàs.

Tha e air aithrìs mu linn an àigh a threig o cheann fhada, an uair a bha Ghaidhlig aig na h-eoin, gu ’m biodh an columan a’ dùrdail an nair a bhiodh e fo fheirg; “Cha ’n ann de mo chuideachd thù.” Sin agad samhladh air gnè nam muinntir nach do chaill am fàireachadh cinneadail. Mur do ghabh luchd-riaghlaidh na rìoghachd againne an seòl Gearmailteach a chum a Ghaidhealtachd a chòmhdach le Beurla, maille ri balagam no dhà o thobraichean eile, ghabh iad an dòigh fhein le cuideachadh nam Philisteach a thionndaidh an culthaobh air na cliaidh thairis; agus ’s e sin a bhi a’ deanamh cho beag ’s a dh’ fhaodadh iad a thaobh Gaidhlig anns na sgoilean Tha na Philistich a’ feitheamh gus an tràigh am boinne mu dheireadh aisde, An sin theid a’ chlosach a chur fo chùraim nan àrd ollamhan a chum gu rannsaichteadh i mar a bhios na leighean a’ gearradh ’s a’ rannsachadh cuirp.

Os cuimhne leam bha cuid de dhaoine fo champar a chionn nach robh a’ Ghaidhlig a crionadh cho luath ’s a b’ àill leò, agus bha iad a’ gabhail gach cothruim a b’ iomchuidhe na cheile, a chum a dhèanamh soilleir do ’n dùthaich nach robh innte ach balla-bacaidh a bha druideadh nan Gaidheal o dheagh-bheus ’s o chàllachadh na Galltachd! Deagh-bheus na Galltachd! Gun cuidich a Nì Math sinn; ma tha daoine an tòir air deagh-bheus fhaicinn ’ga chleachdadh an diugh, stiùireadh iad a tuath ’s an iar. Cho fad air ais ri 1877 bhuail truime inntinn Philisteach àraidh, agus cha dhèanadh


[TD 131]

[Leabhar XIII. Darna Mìos an t-Samhraidh, 1918. Earrann 9.]

an gnothuch ach a thruas fhoillseachadh ann an aon de phaipeirean miosail Dhun-eidinn. Bha e ’meas gu ’m bu chòr Albainn uile a bhi aon-dealbhach an cànain, agus air an aobhar sin nach robh e ionmholta gu ’m biodh aon cheàrn—a’ Ghaidhealtachd—a’ cleachdadh cànain anns nach ’eil sion de shusbainte an diugh, agus, a bhàrr air beagan luineagan is òrain, aig nach ’eil litreaches is fhiach a leughadh! Sin agad ladarnas is aineolas dhut! C’ àite am faighear a mhac-samhuil ach am measg nam Philisteach fhein? Is fada o ’n a sgrìobh an duine geur-chùiseach ud Matthew Arnold, gu bheil droch, thogradh an gnè an t-Sasunnaich a h-uile rud fhuadach bhàrr na talmhainn ach e fhein. Is e an t-aimhleas as mò fo bheil na Gaidheil a fulang, deir na Philistich, an daimh a th’ aca ri cainnt a tha ’gan cumail bochd agus aineolach, agus ’gan druideadh a mach o mhalairt is o ealdhainean. Air an aobhar sin bhiodh e ’na bhuannachd daibh fein is do ’n rìoghachd a’ Ghaidhlig mar chànain-labhairt a thilgeadh an slochd na dì-chuimhne. Sin a chomhairle a thatar a’ sparradh air Gaidheil o àm gu àm, agus is mór m’ eagal gu bheil roinn diùbh a gabhail rithe.

O cheann tamuill, mheas paipeir-naidheachd Albannach—an <eng>Glasgow Herald<gai>—gu ’m bu chòir rabhadh follaiseach a chuir a mach mu ’n chunnart a tha folaichte anns na h-oidheirpean a tha ’n Comunn Gaidhealach a’ gnàthachadh a chum gu ’m bi Gaidhlig air a teagasg ann an sgoilean na Gaidhealtachd. Am beachd an sgrìobhadair cha ’n ’eil ann an Dùthchasachd ach faireachadh a tha buailteach air eas-aontachd is droch rùn a dhùsgadh am measg luchd-aiteachaidh na rìoghachd. Ged tha ’n sean-fhacal ag radh gu ’n teid dùthchas an aghaidh nan creag, cò ’chuala riamh gu ’n do dhùisg Gaidhlig, no dùthchas nan Gaidheal, aimhreit am measg chàich. An deach an rìoghachd a dhochann air mhodh ’sam bith? Ma thachair aimhreit aig àm araid, tha fios glé mhath ciod e a b’aobhar da. Tha a <eng>Herald<gai> a’ cuir as ar leth gu bheil sinn an tòir air Gaidhlig a’ sparradh air sluagh, olc air mhath leo—rud nach gabh dèanamh. Na biodh a <eng>Herald<gai> idir fo gheilt. Cha ’n ’eil sinn ag iarraidh ach nì tha cubhaidh; a cheart chothrom a thoirt do ’n Ghaidhlig ’s a tha cànainean eile a’ faighinn. An tog seo aimhreit? Is cinnteach gu ’n cuir e dorran air an Philistich, ach dé dha sin. Biodh iadsan ri monbhur ’s ri gnosail mar a thogras iad; cha ’n de ar cuideachd a thà iad. A rithist, deir a <eng>Herald<gai>, tha Gaidheil air an iom-dhruideadh o bheus na rìoghachd mar le balla-dionadh—an rìoghachd sin chuir a leithid de chomaine orra! An ainm an Aigh, c’ arson nach innis na Philistich dhuinn na nithean móra a rinn an rìoghachd a chum leas na Gaidhealtachd a bhàrr air Achd nan Croitearan. Dhearbh a’ Ghaidhealtachd iomadh uair a dìlseachd do ’n rìoghachd, agus aig an àm ghàbhaidh troimh a bheil sinn ag imeachd an diugh, dhearbh i sin air mhodh àraidh. Cha ’n e a bhi ’ga slìobadh le sodal a tha i ag iarraidh air a shon; fhuair i a sàth de sìn cheana. A nis air dhith a bhi an tòir air rud cho neo lochdach ri cothrom d’ a cànain, tha na Philistich, mar gu ’m b’ eadh, a leum leis an dearg chuthach, agus a leigeil orra gur h-ann air sgáth tairbhe nan Gaidheal fhein a tha iad ag iarraidh cur as do ’n Ghaidhlig. Nach ann aca a tha an gaol air na Gaidheil?

Tha eagal air a <eng>Herald<gai> gu bheil feall folaichte an lùib a’ Chomuinn Ghaidhealaich a chionn gu bheil sinn cho dian air taobh na Gaidhlig. ’Sann a shaoileadh tu gur h-ann a tha sinn a’ feuchainn ri Gaidheil a thoirt a thaobh a chum an dèanamh deiseil gu ionnsaigh a thoirt air na machraichean Gallda mar o shean! Ach ’s còir domh a radh nach robh an sàthadh a thug a <eng>Herald<gai> aig an àm seo cho nimheil ris na dh’ fheuch e bliadhnachan roimhe. Tha e ag aideachadh e nis—rud nach d’ rinn e o thùs—gu bheil rudeigin tlachdmhor comh-cheangailte ris an Ath-bheothachadh Cheilteach mar a theirear, a chionn gu ’n do threòraich e cuid de ùghdairean gu leabhraichean iònmholta a’ sgrìobhadh.

Bu chòr dhuinn a bhi taingeil gu ’n d’ thainig an uiread seo fhein de mhath a mach á Nasaret.


[TD 136]

[Leabhar XIII. Darna Mìos an t-Samhraidh, 1918. Earrann 9.]

BRAIGHDEANAS STRATHNABHUIR.

LE IAIN N. MACLEOID.

<eng>Continued from page 122.<gai>

EARRANN II.

Dùdach ’g a séideadh aig a’ chèardaich. Na croiteirean a’ tional gu coinneamh a chumail ri Sellar agus am maor, a tha dol a dh’ innse’ dhoibh mu ’n ullachadh ùr a tha ’n Diuc air a dhèanamh air an son.

Am maor (anns a’ chathair): “A mhuinntir an t-Strath. Tha sinn toilichte gu bheil Mgr. Sellar fhéin am fior dhuin’ uasal agus an deagh bhàillidh còmhla ruinn an diugh. Thainig e dh’ aon sgriob a dh’ innse’ dhuibh mu ’n deagh-ghean mór a th’ aig an Diuc dhuibh, agus cluinnidh sibh bho ’n duin’ uasal a nochd mu na dòighean anns a bheil e ’dol a dh’ fhèachainn ri ’ur crannchur a dhèanamh moran na ’s fhearr na tha e.”

Sellar (ag éirigh): “Fhir na cathrach, ged as mór am facal e, cha chreid mi gu bheil uachdaran air slios na cruinne ’n diugh aig a bheil a leithid de spéis do ’n tuath a th’ air ’oighreachd, ri Diuc Chataobh. Tha mise ’n a mo bhàillidh aige nise còrr math agus deich bliadhna, agus cha ’n ’eil uair a thrachas sinn nach toir e iomadh tarruing air a’ chianalas agus an diachainn a th’ air a chionn cho bochd ’s a tha crannchur a’ chuid as mò agaibh, ’s thuirt a bhial rium, ’n uair a chunnaic mi e bho dheireadh, gu ’n robh ’ur staid a’ cumail uaithe cadal na h-oidhche agus suaimhneas an latha gu math tric. Bhris bàire nise agus le meud a mheòrachaidh mu ’n chùis, fhuair e mach mu dheireadh dòigh air an dean e sibh uile comhfhurtail goireasach, agus comasach air ’ur beò-shlàint a thoirt thar muir ’us tir, Cha ’n ’eil e beartach; ciamar a bhitheas. ’n uair is e màil bheaga tha e faighinn uaibh uile, agus cuid agaibh nach ’eil a’ pàigheadh sgillinn idir air uairibh, ach cha ’n eil e ’n a nàdur a bhi cruaidh air duine sam bith, ’s b’ fheàrr leis an tràth-bìdh a chur seachad air fhéin, agus an duine bochd a bhi sàsuichte. Tha e airson gu ’n dèan sibh uile imrich á so, agus gu ’n cuir e ’n t-àite fo chaoraich mhóra. Gheibh e màl mór bho na tuathanaich sin a ni e comasach air am barrachd ghoireasan a thoirt dhuibh ’n uair a théid sibh air imrich. Tha e ’dol a thoirt chroitean matha dhuibh shios aig Port-Sgeiridh air an aon mhàl ’s a tha sibh a’ pàigheadh an so. Bithidh am pailteas mònadh agaibh, agus faodaidh sibh uile bhi ’g iasgach an sgadain agus an truisg, agus móran airgid a dhèanamh,a bharrachd air biadh ùr fallain a chumail ri ’ur teaghlaichean, oir tha na dotairean ag ràdh nach ’eil annlann air an talamh cho math ri iasg ùr—’s e biadh ro mhath a th’ ann a chum eanchuinnean na cloinne dhèanamh tùrail, greimeil, dealasach. Fàsaidh am buntàta na ’s fheàrr dhuibh faisg air a’ mhuir; cumaidh gaoth na mara an cnàmh as, agus cha bhi dìth buntàta ’s éisg oirbh gach latha deug ’s a’ bhliadhna. Tha an Diuc air am fearann so a shuidheachadh cheana, agus tha e airson gu ’n tog sibh an inirich roimh là Bealltuinn so tighinn.”

Uilleam Macbheathain, aon de na croiteirean, a’ labhairt: “’S fhada bho bha fhios againn gu ’n robh gnothuichean a’ tighinn gu so. Tha sinne gun mhóran sgoile ’s ionnsachaidh ’s tha bhuil oirnn, ach tha e fiosrach dhuinn uile gur e caoraich as fheàrr a phaigheas an Diuc na daoine ’s mnathan. Cha ’n ’eil a chridhe againn móran a ràdh, ach chi ’n duine ’bhitheas beò, fhearaibh, gu ’n tig latha air an dùthaich anns am bi dion na caora-mhaoil glè fhaoin, ’s am bi sliochd na muinntir tha ’g ar fògradh ne air falbh a’ so, a’ feachainn an uile dhìchill a chum ar n-iar-oghaichean a thoirt air ais, gu dion a chur air cùisean na rioghachd. Bithibh sìtheil, modhail fhearaibh, ’s treise tuath no tighearna, agus ’s ann le Dia ’tha ’n dioghaltas, agus bheir e luigheachd do gach aon a réir a ghniomharan. Mar as beusaile ghiulaineas sinne am fiosrachadh cruaidh so, ’s ann as fheàrr a bheir an sliochd a thig ’n ar déidh breith air có bha ceart ’s a’ chùis. An tog an Diuc tighean còmhnuidh dhuinn far a bheil e airson ar saodachadh?

Sellar: ’S esan a bhiodh deònach air sin a dhèanamh ach cha ’n urrainn e le cion an airgid. Tha a airson gu ’n toir sibh leibh am fiodh ’s na ceanglaichean a th’ air na tighean a th’ agaibh, ’s ni iad an gnothuch ciatach airson cinn a chur air na tighean ùra, agus ma tha ceann breòite air aon de na tighean agaibh, gheibh sibh fiodh ùr ’n a àite.

Murchadh Macaoidh: Nach cruaidh ’s nach euceartach gu ’m biodh daoine bochda mar tha sinne air ar cur a mach as ar tighean beaga dubha gun dachaidh, gun tuar, gun dòigh air tigh eile thogail, ’s cuid againn aig a bheil seana chreutairean bochda nach gabh gluasad thar na leapaichean ’s a bheil iad ’n an laighe. Tha mo sheanamhair-sa ceithir fichead ’s a deich agus ’s dòcha còrr, ’s cha do thionndaidh I ’s au leabaidh gun chuideachadh bho chionn sheachd bliadhna. Dé nithear ri leithid sin de sheana chreutair? Cha chuir mise na mo chàirdean air a’ bhlàr-a muigh i gus an toir an dubh-éiginn oirnn, agus ’s e duine glé làidir a chuireas mise mach as mo thigh.

Calum Rothach: Cha tig an latha théid mise mach as mo thigh do Dhiuc fo ’n ghréin. Cha ’n ’eil sgillinn de mhàl suas orm bho chionn


[TD 137]

[Leabhar XIII. Darna Mìos an t-Samhraidh, 1918. Earrann 9.]

fichead bliadhna, ’s theirigeadh gach bàillidh ’us maor agaibh gu cùl a dhùbhlain.

Iain Thormoid: Gheibh sibh a mach, fhearaibh, nach bi sinn cho soirbh ri ar cur a mach ’s a tha dùil aig an Diuc agus a bhàillidh brosgulach. ’S math a thuig sinn am brosgul mór a rinneadh ruinn a nochd, ach tha mise airson gu ’n toir am bàillidh teachdaireachd do ’n Diuc aige leis a’ so—gu feum e iomadach bàillidh ’us maor ’us conastabal mu ’n bi sinne mach ’a so, ’s neach sam bith a thig ’n ar rathad le bàirligeadh bithidh e ’giulain a bheatha air bàrr maide.

Calum Eildear, (an conastabal air na croiteirean): ’S e latha truagh a thainig oirnn a dhaoine, latha air am bi cuimhne fhad ’s a bhitheas ceartas a’ riaghladh air aghaidh na cruinne. Mar as lugha their sinn ’s ann as cùbhraidhe bhitheas ar cuimhne, ’s as fheàrr a bheir an ginealach a thig beachd air c’ àit’ an robh ’n t-olc ag éirigh. Tha sinn an eiseamail an droch uachdarain agus bho ’n a tha e de ’n bheachd gur h-ann airson chaorach mhóra ’s fhéidh a rinn Dia an talamh so a chaidh a chruthachadh leis a chum leas chlann nan daoine, faodaidh e ar cur a mach, agus ’s beag a shaoileas e de ’r càradh—cha chum e norradh cadail uaithe, ged a chaidh a chaochladh innse’ dhuinn a nochd. Bitheamaid striochdte, modhail ’s fosglaidh Dia dorus dhuinn, oir cha do dhùin dorus nach do dh’ fhosgail dorus. Tha e coltach ris gu bheil sinne gu bhi air ar tilgeadh do ’n fhàsach fhosgailte bho chionn ghoirid mar a bha Israel bho shean, ach,

“Stiùir Esan agus threòraich iad,
Air bealach ceart fo ’n cois;
A chum gu ’n rachadh iad fadheoidh,
Gu baile taìmh ’us fois.”

’s ni e nì ceudna dhuinne ma bhitheas sinn an crochadh ris an dùil ri a bheannachd.

[Sellar, a bha ’g eisdeachd gu furachair ris na beachdan a bha na croiteirean a’ toirt seachad, agus fhearg a sior ghabhail teis, ’n uair a bha e faicinn gu ’n robh na daoine gabhail orra gearan sam bith a dheanamh air fhéin no air an Diuc :] “Tha mi duilich, a dhaoine, gu bheil sibh cho gòrach ’s nach tuig sibh gur h-ann a chum ’ur matha fhéin a tha ’n Diuc ’g ar togail as an àite bhochd so. Nach ann agaibh a tha bhathais ladarna ’bhi smaoineachadh gu ’n cuir sibh an aghaidh òrdugh an Diuc. Bha e dìreach ag ràdh rium gu ’n robh e ’m beachd gu ’m biodh dragh aige dhibh mu ’m faigheadh e mach air an dorus sibh. ’S iomadh latha bha sinn seachd seann sgìth dhibh, a’ toirt dhuibh fearainn, cha mhór a nasgaidh, airson aran na leisge chumail ruibh, ach cuimhnichibh, ma thogas sibh ’ur lùdag an aghaidh òrdugh an Diuc, gu bheil barrantas sgriobhte bho m’ mhaighstir agam-sa, gach mac màthar agaibh a bhi mach as ’ur tighean an latha roimh ’n Bhealltuinn. Thig am maor timchioll a thoirt caismeachd dhuibh seachduin roimh ’n àm, ’s mur géill sibh do ’n òrdugh théid na tighean ’n an smàl mu ’r ceann.

[’N uair a chuala na daoine bochda so, rinn gach fear ’s a’ chuideachd ionnsaigh gu leum air Sellar Mur bitheadh teanacas a’ mhaoir-ghrunna agus na maoir sìthe thainig an còis a’ bhàillidh, bha cnàmhan briste aige ’dol dhachaidh Fhuaradh ’s a’ charbad cheithir each e air ball, ’s rinn e as, agus fras dhòirneagan ’n a dhéidh.]

EARRANN III.

LATHA NA H-IMRICH.

Sellar le maoir agus conastabail a’ tighinn a chur nan daoine mach as na tighean latha roimh 'n Bhealltuinn. Tha ultach mór fraoich aig gach maor agus connadh tioram ’s coinneinean aig na conastabail còmhla ri geimhleagan agus picean airson cinn nan tighean a chur a stigh.

Tigh Uilleam Siseal, Badnalosgainn, na maoir a’ tighinn a stigh: “Mach sibh na h-uile h-anam agaibh. Cha ’n ’eil annaibh ach daoine rag-mhuinealach. ’S e teine chur ruibh an aon rud air ’ur son.”

Uilleam: O, nach gabh sibh truas ris an t-seana chreutair a tha ’s an leabaidh gun chomas gluasaid bho chionn deich bliadhna. Tha i còrr ’us ciad bliadhna dh ’aois, ’s gun leus fradhairc.

[Na maoir a’ fadadh teine ri ceann an tighe, agus na lasraichean ag éirigh. ’S ann air eigin a thug a càirdean a mach an t-seana bhean, agus dhathadh a falt leis an lasair, ’s chaidh an cuibhrige ’s an tug iad a mach i ’n a theine mu ’n cuairt dith. Chuireadh a’ bhean bhochd ’s an tigh-chaorach far an tug am bàs furtachd dhith ann an cóig latha.]

Tigh Dhomhnuill’ Ic Bheathain. Domhnull, seann duine, ceithir fichead ’s a deich, a bha fuireach leis fhéin. ’N uair a thainig am maor timchioll seachduin roimh ’n Bhealltuinn gu òrduchadh a mach as an tigh, ghabh e cho mór gu cridhe e, ’s gu ’n do chuir e gu laighe na leapa e. Chual’ e farum nam maor a’ tighinn a chur teine ris an tigh, ’s chuir so Domhnull bochd a dh’ urnuigh:—“O Dhé uile-chumhachdaich, ’s tusa tha riaghladh air nèamh agus ’s math sin. ’S tu tha faicinn mo chàraidh an diugh, ’s an tigh beag so gu bhi ’n a lasraichean mu m’ cheann. Thusa ghléidh ’n triuir roimhe gun losgadh ’s an amhuinn theinntich dhian


[TD 138]

[Leabhar XIII. Darna Mìos an t-Samhraidh, 1918. Earrann 9.]

loisgich, teasairg mise bho mo naimhdean, oir ’s fhada bho na thilg mi mo chùisean uile ’n a do làmhan—”

Sellar, ’s na maoir a tighinn a stigh. Sguir dhe d’ úrnuigh. Cha dèan e feum sam bith dhuit. Eirich a mach a’ so, ’s an tigh agad gu bhi ’n a smàl mu do chlaigionn.

Domhnull: O, cha ’n urrainn mise sin a dhèanamh. Tha mi air an leabaidh bho chionn seachduinn.

Thugadh an ceann thar an tighe, ’s dh’ fhàgadh Domhnull fo shileadh nan speur gus an do bhàsaich e.

Tigh bantrach Iain Mhicaoidh. Chaochail Iain Macaoidh, seachduin roimh “latha na h-imrich,” agus dìreach an latha thiodhlaiceadh e, chaochail an leanabh a b’ òige dh’ fhàg e le “galaìr nan cóig oidhche.” Dh’ fhàgadh sèathnar phàisdean an urra ris a’ bhantraich; am fear bu shine aois thrì bliadhna deug, gun sgot chéile bho rugadh e, agus nighean bheag eile ’n a balbhan. Sellar, agus na maoir a’ tighinn a stigh:—“C’ àite bheiì t-athair?” (a bruidheann ris a bhalach ghòrach). “Tha m’ athair air a thiodhlacadh bho chionn seachduin ” (’s e dannsa leis a’ chaothach timchioll air clach an teinntein.)

Sellar: “C’ àite bheil do mhàthair ma tha? Greas ort ’s sinn o’ dol a chur an tighe ’n a theine.”

A mhàthair (a’ freagairt, ’s an leabaidh): “Tha mise so air an leabaidh-shiubhla fhathast ’s dé ni mi. O, nach bi sibh iochdmhor ’s nach toir sibh beagan dàil dhomh gus am bi mi comasach air éiridh agus sealltuinn ris na dilleachdain bhochda, ’s cha téid mise eadar sibh ’s an tigh bochd so chur ’n a smàl.”

Sellar: “Cha ’n fhaigh thu dàil mionaid, Nach do chuir mi fios bho chionn seachduin leis a’ mhaor gu ’n feumadh sibh a bhi mach, ’s carson nach do ghabh sibh comhairle.”

[A Bhàntrach (a rànaich): “Bha mo chompanach gaoil air an eile-druim latha thainig am maor, ’s tha nise leanabh gràidh mo chìche sìnte gu tosdach ri thaobh ’s nach gabh sibh truas ris na dilleachdain, am balbhan bochd, ’s am brogach brònach air nach do bhuilich Dia tàlantan céille. O, Dhé mhóir, dean cobhair oirnn air neo théid mi as mo rian.”]

Sellar: “Có bhiodh ag eisdeachd ruibh na ’s fhaide? E gairm air na maoir. Cuiribh a mach air an dorus gach nì tha ’s an tigh eadar dhaoine ’s eile, ’s bithibh sgiobalta timchioll air, s gu ’n cuir sinn coinnein ris a’ bhàthaich ghrod so.”

Na maoir a’ car a mach na h-eàrrais. Thug iad a mach a’ bhantrach bhochd air an leabaidh mar a bha i, ’s dh’ fhàgadh ri taobh a’ chreagain i. Thug Sellar òrdugh gach nù a bha ’s an tigh a bhi air iomain sios ri bruthaich chais a bha faisg air an tigh. Sios thilgeadh na poitean, ’s na soithichean, creathaill an leanaibh a chaochail, a’chiste-mhine leis na bh’innte.

[A’ CHRIOCH.]


[TD 140]

[Leabhar XIII. Darna Mìos an t-Samhraidh, 1918. Earrann 9.]

<eng>GAELIC TERMS EXPRESSIVE OF AFFECTION, AND TERMS OF INVECTIVE.

BY <gai>“CLACHAN.”<eng>

1st Prize, Glasgow <gai>Mòd<eng>, 1901.

(Continued from page 125.)

<gai>Sgaoimear<eng>, a coward, timid fellow, a restless fellow (one like a shy or skittish horse); from <gai>sgaoim.

Sgeigeir, sgeigear<eng>, a mocker, buffoon, lampooner; also a gander; from <gai>sgeig.

Sgeilmear<eng>, a foolish boaster, prater; from <gai>sgeilm.

Sgeogair<eng>, a foolish talker; from <gai>sgeog.

Sgeòpair<eng>, a tattler; from <gai>sgeòp

Sgian-cheann<eng>, a witless head; lit, a “knife head.”

<gai>Sgiathair<eng>, a flutterer, idler; from <gai>sgiath.

Sgimilear<eng>, a vagrant parasite; from Sc. skemmil?

<gai>Sgiùnach<eng>,a bold shameless woman; for <gai>sgiunnach<eng> dialectic for <gai>sgeannach<eng> from <gai>sgeann<eng> stare?

<gai>Sglabhair<eng>, a foul-mouthed person

<gai>Sglamhruinn<eng>, one given to scolding.

<gai>Sgleamhraidh<eng>, a stupid, mean, untidy or ignorant fellow; from <gai>sgleamhas.

Sglèapair<eng>, an ignorant, vain-glorious fellow; from <gai>sglèap

Sglèobag, sgleòbaid<eng>, a slovenly woman; <gai>sgleòbech<eng>, sluttish.

<gai>Sgleòchaid<eng>, a foolish, staring woman; from <gai>sgleò?

Sgleòchdair<eng>, a foolish starer; from <gai>sgleò?

Sgleogair<eng>, a troublesome prattler, liar.

<gai>Sgleòid<eng>, a silly or slovenly person.

<gai>Sgliùrach<eng>,, a slut, slattern, gossip.

<gai>Sgluaid<eng>, a big untidy woman.

<gai>Sgòdag<eng>, a slovenly awkward woman; a conceited or vain girl coquette; in the first sense from <gai>sgód<eng> a sheet; in the other sense from <gai>sgòid<eng>, conceit.

<gai>Sgog<eng>, a fool, idler; Irish and Welsh have corresponding forms.

<gai>Sgonn<eng>, a dolt, blockhead, dunce, rude uncultivated person, lit. “block.”

<gai>Sgonnair<eng>, a lumpish fellow, boor, rustic.

<gai>Sgonn-bhalach<eng>, idem.

<gai>Sgraingeag<eng>, a sullen, or niggardly woman; from <gai>sgraing.

Sgraingean<eng>, a sullen or niggardly man.

<gai>Sgràist<eng>, a sluggard; Ir. scraiste.

<gai>Sgràisteag<eng>, a lazy indolent woman.

<gai>Sgraiteag<eng>, a ragged woman; from <gai>sgrait.

Sgraitean<eng>, a tatterdemalion.

<gai>Sgreagag<eng>, a penurious woman; from Norse skrekka.

<gai>Sgreagair<eng>, a close fisted, stingy man.

<gai>Sgreuchag<eng>, a shrill-voiced and talkative woman; from <gai>sgreuch.

Sgrubair<eng>, a churl, niggard; from <gai>sgrub<eng>, be niggardly.

<gai>Siabair<eng>, an awkward fellow; from <gai>siab.

Siachair<eng>, a pithless wretch; same as <gai>siòthair.

Siadair<eng>, a stinkard; a filthy person; from <gai>siad<eng>, stink.

<gai>Siadair<eng>, a lazy fellow; from <gai>siad<eng>, sloth.

<gai>Sìgean<eng>, a diminutive creature, a silly person or thing; for <gai>sìogan<eng> and connected with <gai>siogaid?

Simleag<eng>, a silly woman; from <gai>simplidh<eng> from Lat simplex.

<gai>Sìochair<gai>, a dwarf, a contemptible fellow; lit. a “fairy.”

<gai>Siolcair<gai>, a rogue, light-fingered fellow; from <gai>siole<eng>, pilfer.

<gai>Siolgair<eng>, a spiritless, mean sluggard; from <gai>siolgach.

Siomlach<eng>, a silly stupid fellow; same as <gai>seamlach.

Sior-chainnteach<eng>, a babbler, constant talker.

<gai>Slaightear, slaoghtear, slaidear<eng>, a robber, thief, rogue, knave; from <gai>slad.

Slaod, slaodair<eng>, a clumsy, lazy person.

<gai>Slaodag<eng>, a slut, slovenly woman.

<gai>Slaopair<eng>, a drawler, a railer, sloven.

<gai>Slapag,<eng> a slut; from Scand. slápr.

<gai>Slapair<eng>, a slovenly fellow.

<gai>Sleamhnan<eng>, a sneaking fellow, “slippery fellow.”

<gai>Slibist<eng>, a sloven, paltry or sorry fellow.

<gai>Sligheadair<eng>, one who lives by fraud; one who lives by his wits; from <gai>slighe.

Slimseag<eng>, a silly or tawdry woman; from <gai>sliom.

Sliobair<eng>, a clumsy or awkward fellow; from Eng. slip.

<gai>Sliògair<eng>, a sneaking sly fellow; from <gai>sliog.

Sliomadair, sliomair, sliomcair<eng>, a weakling, craven; in Arran <gai>sliomair<eng>, a thief; from <gai>sliom<eng>; from Eng. slim.

<gai>Slugair<eng>, a glutton, devourer; from <gai>slug.

Smàgair<eng>, a lazy fellow; from <gai>smàg.

Smùcair<eng>, a sniveller; from <gai>smùc.

Snàgair<eng>, a crawler, lazy fellow; from <gai>snag.

Soidealach<eng>, a rude or ignorant fellow, an awkwardly bashful person; same as <gai>saidealach.

Sop<eng>, a useless or cowardly fellow; lit a “wisp.”<gai>


[TD 141]

[Leabhar XIII. Darna Mìos an t-Samhraidh, 1918. Earrann 9.]

Spadair<eng>, a fop, braggart; from Norse.

<gai>Spailleachdair<eng>, a boaster, vain fellow.

<gai>Spailp, spailpean<eng>, a fop or beau.

<gai>Speachair<eng>, waspish, peevish, fellow; little trifling fellow; from <gai>speach.

Spiligean<eng>, a dwarfish person; from Sc. a spillkins, split pease.

<gai>Spìocair<eng>, a dastardly mean spirited fellow, ninny, niggard.

<gai>Spleadhadair<eng>, a romancer, drawer of the long bow, boaster.

<gai>Spliùgair<eng>, a snotty person, sniveller, driveller, idiot.

<gai>Spollachdair<eng>, a stupid person, blockhead.

<gai>Spongair<eng>, a niggard churl, “a sponge.”

<gai>Sruabair<eng>, one who make noise with the mouth in drinking; from <gai>sruab.

Srubair<eng>, one who sucks in drink; from <gai>srùb<eng>, Sc. stroup.

<gai>Staingean<eng>, an obstinate, boorish person.

<gai>Staoineag<eng>, a silly or foolish woman.

<gai>Stigear<eng>, a skulking, mean or abject fellow.

<gai>Stiup<eng>, a foolish person.

<gai>Stocach<eng>, a kitchen idler, lounger.

<gai>Stracair<eng>, a wandering gossiping fellow.

<gai>Strangair<eng>, a lazy or quarrelsome person.

<gai>Struidhear<eng>, a prodigal.

<gai>Stricair<eng>, a grim, surly looking man.

<gai>Stùiceag<eng>, a grim surly looking woman.

<gai>Tacharan<eng>. a weak, helpless being, cowardly person.

<gai>Tanhach, Sanhaiche<eng>, an indolent, procrastinating person.

<gai>Tanhasg<eng>, a blockhead.<gai>


[TD 145]

[Leabhar XIII. Treas Mìos an t-Samhraidh, 1918. Earrann 10.]

LEAS NA GAIDHEALTACHD.

Ciod air bith an car a chuireas an saoghal dheth anns na linntean a tha ri teachd, is ann air leas na Gaidhealtachd anns an àm tha làthair bu chòir dhuinn sùil a chumail, ma ’s e ’s gu ’n teid againn air cùisean a shocrachadh air steidhe a bhios freagarrach do ’n ath-thogail ris a bheil fiughair aig gach neach anns nach d’fhuaraich am blàths a tha faireachadh cinneadail a’ fadadh an cridhe gach Gaidheil is airidh air an ainm. Aig a cheart àm seo, saoilidh mi gu bheil rùn air an roinn as beachdaile de ’n chomh-fhlaithe achd a’ gheimhleag a stopadh fo shean bhunaitean a bhatar a’ meas buan-mhaireannach, mar gu ’n robh iad roimh òrduichte. Gun teagamh tha sgàile rian nuadh a’ fàs na’s comharraichte an cruth, a chionn gu bheil inntinnean dhaoine suidhichte air atharrach air choireigin a thoirt mu ’n cuairt, agus gu bheil iad a’ creidsinn gu bheil na smuaintean a chruthaich iad ’nan aigne fada roimhe seo a’ teannadh dlùth ris a’ cheann-uidhe a dheilbh iad. An àite a bhi ’dèanamh tuilleadh ’sa chòir de luaidh air àghmhorachd an t-seann rian, agus air an aobhar sin ag amharc ’nan déidh, tha ’n aghaidh air tionndadh ris na bheil rompa. Cha ruigear a leas ioghnadh a ghabhail ma theid cuid de nithean rudeigin troimh a chéile. Math dh’fhaoidte’ nach misd an saoghal air a’ cheann thall tulgadh fhulang mu ’n ruig cor an t-sluaigh gu ìre chuibheasach. Thainig criothnachadh is fiosrachadh uamhasach air ’nar linn-ne; thugadh suas iobairt glé fhuilteach, agus tha ar dùthaich a’ fulang cràidh a chridhe-bhriste fhathast. Ach nach ann troimh shlighe na trioblaide is àmhghar a choisinn an cinne-daonna leas agus feabhas o thùs, mar nach robh seòl eile ann a chum na bha dhith air creutairean a thoirt gu buil. Is muladach a’ smuain e mur gabh an saoghal glanadh as eugmhais cogaidh, agus mur tig adhartas rianail gu crìch gun aìmhreit.

Ged is mór farsuingeachd is doimhneachd an eòlais leis a bheil ar tìr còmhdaichte, saoilidh mi nach eil e gun chearb. Ma tha eòlas, am beachd dhaoine, a’ siubhal ’na leum, tha gliocas a’ snàgail air leth-chois. Na bha ri fhaicinn de chaidreamh gus an seo, bha sin air a dhruideadh ’na roinntean a réir cor-saoghalta an dream a bha ’gam meas fein na bu shaibhire agus na b’ inbheiche na càch. Agus có nach ’eil a’ tuigsinn gur e caidreamh is carthannachd na feartan as eufeachdaiche a chum sluagh a thàthadh r’a chéile an càirdeas? Gidheadh tha e nàdurrach gu ’n roinneadh am pobull iad fein, ’nan dòigh-bheatha, a réir an aigne, agus math dh’ fhaoidte’ nach ’eil móran ceàrr na leithid de sbuidheachadh cho fad ’s nach tachair dochann do ’n dara buidheann troimh ghnìomharan na biudhne eile. An uair a bheirear fainear cho iol-ghnèitheach ’sa tha aigne dhaoine, cha ’n ’eil e soirbh bacadh a chuir air aomadh a tha nàdurrach. Ma dh’ fhàgar a mhuinntir a tha cosnadh am beò shlàinte le streup, ann an crannchur dìblidh, gun dad a dheanamh air an son ach leigeadh leò a bhi saothrachadh mar is feàrr a dh’ fhaodas iad, faodar a bhi cinnteach


[TD 146]

[Leabhar XIII. Treas Mìos an t-Samhraidh, 1918. Earrann 10.]

gun tachair crois. An uair a dh’ fhàsas an an-shocair searbh, dùisgidh ’na lùib sin an spiorad a bhreabas an agaidh nithean nach ’eil caomhneil d’ an chor. Tha fuaim atharrachaidh a’ dol na’s treise, tha glaodh nuadh ri chluinntinn thall ’sa bhos á ionadan nach robh dùil ris, agus tha na h-uile glaodh is gairm a’ dearbhadh fìrinne a chaidh aithris gu tric. Is e sin, nach teid aig aon bhuidheann de ’n t-sluagh an gnothuch a dheanamh as eugmhais cuideachaidh na buidhne eile, ma’s e is gun teid cùisean air adhart gu stòlda, rianail—ràdh a bhatar a’ sparradh air daoine fada roimhe seo. Ma theagaisg an cogadh dhuinn aon leasan seach leasan eile, dhearbh e sin

A rèir nam paipeirean-naigheachd, tha daoine a’ teannadh na’s dlùithe r’a chéile an caidreamhas na bha iad an uair nach robh neul ri fhaicinn air an iarmailte, agus a bha roinn mhór a’ dol ’nan cadal le sàmchair is beartas an ama. Thainig nadur de luasgadh air a’ Phàrlamaid fhein air chor agus gu ’m b’ fheudar di sùil a thoirt air rudan de nach do ghabh i suinn roimhe seo. Bu mhithich dhi a dheanamh. The na h-uibhir de chomuinn an comh-bhann, agus a’ deilbh innleachdan a chum gu ’m bi suidheachadh an t-sluaigh as ìsle an cor na’s usa cur suas leis na bha e anns na làithean an-shocrach a dh’ fhalbh. A nis am feadh ’sa bhios daoine inbheach a’ dol am bann ri feadhainn as ìsle an inbhe, agus an geall air nithean a’ reiteachadh air a mhodh seo, faodar sùil a bhi ri leas.

Ciod e an comh-cheangal a tha eadar na beachdan a thrus mi, is cor na Gaidhealtachd? Tha ’m freagradh soilleir do gach neach a ghabh a bheag no mhór de shuim do ’n chùis. Cionnas a tha a’ Ghaidhealtachd a’ dol a shealbhachadh an leas a chuireas dreach Gaidhealach oirre? Cha fhreagair a chaochladh. Cha ’n fhaodar a h-anam a reic ri Mammon a dh’ aindeoin lìonmhorachd a luchd-aoraidh, ni mò a dh’ fhaodas sinn leigeadh leis na Philistich bàs-buille a thoirt do ’n Ghaidhlig Uime sin cha dean a dreach an gnothnch as aonais a’ chànain as dual di. Gabhadh gach Gaidheal greim diongmhalta air na tha fillte anns a’ smuain seo, agus na brathadh e a dhùthaich air cho bog no cho tlàth ’s a dh’ fhàsas teanga an Philistich. Mar as buige a thionndas i ’na phluic, is ann as seòlta a bhios a sheanchas.

B’ àbhaist cor dhachaidhean air Gaidhealtachd a bhi ’na chuis-mhagaidh le cuid de Ghoill ’s de Shasunnaich, ach bha daoine caidreachail ann a bha tuigsinn an t-suidheachaidh a dh’ aobharaich sin. Bha iad fo iomagain mu chor àitean-còmhnuidh an t-sluaigh, cha ’n e a mhàin air Gaidhealtachd, ach air feadh na tìre uille, tuath is deas, gu h-àraidh anns na bailtean móra far an robh, agus a tha fhathast, teaghlaichean air an cròthadh am measg salchair, agus fo bhuaidh neò-ghlaine nach fhacas, agus nach cualas riamh air Gaidhealtachd, bochd ’s mar a bha i. Ma ’s math le luchd-turuis a bhi ’déanamh fanaid air tighean dubha nan eileanan siar, agus a bhi a’ bòilich air cho sgreamhail ’sa tha iad, cha bu mhisd iad a thoirt fainear gu ’n d’ rugadh ’s gu ’n do thogadh iad fhein an coimhearsnachd nam bruchlagan breun a chithear an Dun-eideann no ’n Glascho. Ged dh’ fhaodadh cor nan tighean-tubhta a bhi na bu chubhaidhe na bha e, bha blàths annta ann an dà sheadh. Bha blàths a’ chàirdeis ri fhaireachadh annta, bha beus, is mo balachd, agus spiorad cràbhach fo na cabair—feartan nach faighear an garaidh nan crochairean ’s nam meirleach an Glascho. B’e an t-annas na ’m faigheadh.

Cha ’n ’eil ’nam amharc aig an àm lideadh a’ ràdh mu na nithean a bha ’cur bacaidh air an leas a bha feumail do na croitearan. Is seann sgeula sin. Ach thachair domh o cheann ghoirid sùil a thoirt air an iomradh a chuireadh a mach mu thighean còmhnuidh ar luchd-dùthcha leis a’ chuideachd a tha air an ainmeachadh <eng>The Royal Commission on Housing in Scotland<gai>. Chaidh earbsa ris na h-uaislean seo cor àitean-còmhnuidh an t-sluaigh a’ sgrùdadh, agus am barail a chur an dubh ’s an geal air choinnimh na h-uarach anns an deilbhteadh seòl air cùisean a’ leasachadh. Mur tig piseach air Albainn ann an ùine ghoirid cha ’n e cion <eng>Commissions<gai> an t aobhar, oir aig a’ cheart àm cha mhór nach eil an duthaich air a breacadh leò. Chuir na h-uaislean ìulmhor seo an ceill gu eagnaidh na chunnaic iad, ’s na chaidh innseadh dhaibh, maille r’ am barail mu ’n ghnothuch. A chionn gu bheilear a’ meas nan eileanan siar na’s miosa an cor na ceàrnan eile, taghaidh mi caob no dhà as na thubhairt iad.

’Nam beachd tha na tighean air Tir-Mór, ’se sin Earra-ghaidheal is Inbhirnis, na’s taitneiche an cruth ’san àirneis, a chionn gu bheilear ’gan toirt air ghabhail do luchd-turuis as an taobh deas rè an t-samhraidh. Tha suas ri dàrna leth de thighean an eilein Sgitheanaich air an tubhadh mar o shean, agus tha ’chuid as mò dhiubh mi-fhreagarrach mar ionadan còmhnuidh. Cha ’n ’eil fàrdaichean dhùthaich Mhic Aoidh dad na’s feàrr, tha feadhainn diubh na’s miosa, oir tha iad àitidh, fuaraidh, dorcha le ’n ùrlaran creadha. Mu thighean Thir-iodh tha iad ag ràdh gu bheil iad air an togail le ballachan dùbailte, agus gu bheil gainmheach mhìn bhàn ’ga brùthadh eadar an dà bhalla. (Ma ta gu dearbh ’s e an teaghlach a dh’fhaodas a bhi seasgair air oidhche ghailbheach gheamhraidh; cha ruig iad a leas hó-ró a thoirt air piorradh-gaoithe ’sam bith a shéideas orra o’n Sgeir-Mhóir). Tha ceangl-


[TD 147]

[Leabhar XIII. Treas Mìos an t-Samhraidh, 1918. Earrann 10.]

aichean an tighe air an socrachadh air a bhalla as fhaisge stigh, air chor is gu bheil suas ri troidh gu leth de leud ri fhaicinn eadar e ’s am balla a muigh. Air an oir seo gheibh feur is blàthan cothrom air freumhachadh, agus bi na bileagan milis na bhuaireadh do chaoraich ’s do ghoibhrean a chithear air amannan a sràideamachd air bàrr a’ bhalla an uair nach biodh coin no cait ’san rathad ’gam blianadh fhein ris a’ ghréin. Air mo shon fhìn dheth, cha do mhothaich mi air aiteal de ’n tuar seo an uair fa dheireadh a thachair dhomh a bhi an Tìr an eòrna. Ach ’s cinnteach gu bheil uaislean a’ <eng>Chomission<gai> ag innseadh na fìrinn. Ach tuar no tuar, cumadh càm no dìreach, tha fios is cinnt gu ’n d’ àraicheadh anns na tighean seo, mar a dh’ àraicheadh an tighean de ’n t seòrsa an àitean eile, gillean sgairteil is caileagan sgiamhach a choisinn cliù daibh fein ’s d’ an pàrantan ann an tìrean eile.

Cha ’n ’eil an <eng>Commission<gai> a’ toirt ach teisteanas bochd air tighean Uibhist is Bharraidh, agus na h-Earradh. Tha ’n sluagh air an cròthadh air croitean bochda, agus tha iad fo shac na h-ainniseachd o thùs. Saor o Leòdhus ’s e cor na h-Earradh as miosa na aon de na h-eileanan siar. A thaobh Leòdhuis tha iad a’ toirt dearbhaidh gu bheil àireamh mhór de thighean air a chumadh air an robh iad o chian nan cian. Tha iad ag ràdh gu bheil ceithir as a chóig diubh air an togail air an t-seann dòigh—an crodh ’s an dàrna ceann ’s an teaghlach ’s a’ cheann eile. Tha na ballachan o thrì troidhean gu suas ri sèadh troidhean de thighead; air an togail le dà shreath de chlachan, agus sgrathan air an dinneadh eatorra mar a tha na Tiristich a’ deanamh leis a’ ghainmhich. Tha ’n teintean am meadhoin an ùrlair, agus tha ’n toit ’ga toinneamh fein a mach mar a dh’ fhaodas i. Gu tric tha iad air an togail ceann ri ceann, no cùl ri cùl, agus bidh am blàr a muigh ’na bhoglaich an uair a shileas an t-uisge. Tre leithid seo de chor, cha chùis ioghnaidh e ged tha ’n tinneas caitheimh a’ fas na’s coitchionna na bha e.

Sin agaibh beagan de na chuir a’ chuideachd uasal sios ’nan iomradh mu thighean-còmhnuidh na Gaidhealtachd, agus is cinnteach gu ’m bi coigrich ’nan aineolas, mar a’ b’àbhaist, a’ cur na srathrach air a’ ghearran cheàrr. Abraidh iad, mar a thuirt iad bliadhnachan roimhe seo, go bheil croitearan nan eileanan agus an teaghlaichean mi-shùrdail, leisg, màirnealach. Ach ma tha sin fior, cionnus a tha iad cho éasgaidh an uair a ruigeas iad Galltachd? Chualas a’ cheart sgeula o cheann fhada, agus cha do ghabh Pàrlamaid suim de ’n ghnothuch, ach an uair a bha saighdearan is maraichean sgarteil a dhith air an Rìoghachd, thug i sùil air na h-eileanan siar—air na tighean dubha! Ged chosgadh i a nis muillean punnd Sasunnach gu leas na dùthcha a dh’ àraich na gaisgeich a thaom fuil an cridhe air a son, agus ged nach dìoladh na Gaidheil e gu dìlinn, bu gheal an airidh air; bu bheag sin mu choinneamh na rinn iad. Na cluinnemaid an còrr air an spleadhaireachd a bhios daoine aineolach a’ sgaoilidh mu na rinneadh a chum leas na Gaidhealtachd gus an seo. Ciod e an stàth a th ’ann a bhi foillseachadh lomnochd na tìre, agus a stealladh chomhairlean air creutairean a bha leth-bhàthte le bochduinn—a’ fulang an toraidh a lean dearmad is mi-riaghladh nan ginealach a dh’ fhalbh. An àite a bhi cosg mhiltean air <eng>Commissions<gai>, b’ fheàrr do ’n Rìoghachd tùrn eireachdail a dheanamh—rud nach d’ rinn i fhathast—agus cor nan eileanan siar a chur air bonn cuibheasach, le cuideachadh an ionmhais air a bheil i cho fialaidh do chàch. Gun teagamh cuirteadh na tighean dubha as, ’s i an eiginn a tha ’gan cumail mar a tha iad, agus cha ’n ’eil miann air neach gu maireadh iad na’s fhaide, ach mur faigh an croitear an cuideachadh a choisinn e gu daor a nise, bu cho math iarraidh air tigh a thogail anns a Ghealaich! Barrachd gnìomha agus na’s lugha de bhruidhinn, mothuchadh air a dleasnas leis an Rìoghachd; sin an rud a tha dhìth air leas na Gaidhealtachd.


[TD 158]

[Leabhar XIII. Treas Mìos an t-Samhraidh, 1918. Earrann 10.]

<eng>GAELIC TERMS EXPRESSIVE OF AFFECTION, AND TERMS OF INVECTIVE.

BY <gai>“CLACHAN.”<eng>

1st Prize, Glasgow <gai>Mòd<eng>, 1901.

(Continued from page 140.)

<gai>Taosgair<eng>, one who acts by fits and starts.

<gai>Tiachair<eng>, a ill-disposed or insignificant person.

<gai>Tiolpadair<eng>, a snatcher, cut-purse.

<gai>Triùcair<eng>, a knave, villain.

<gai>Trodag<eng>, a scolding woman.

<gai>Trodair<eng>, a scolder, quarreller.

<gai>Troich<eng>, a dwarf, coward, evil-disposed person.

<gai>Trosg<eng>, a stupid person; lit., a “cod.”

<gai>Trudair<eng>, a dirty person.

<gai>Trùilleach<eng>, a dirty or base person.

<gai>Trusdair<eng>, a nasty fellow.

<gai>Truthair<eng>, a traitor, villain.

<gai>Tuaileasag<eng>, a woman addicted to scolding or scandal.

<gai>Tuthan<eng>, a slut.

<gai>Uailleag<eng>, a conceited woman.

<gai>Uallach<eng>, a conceited fellow, a fop.

<gai>Uallachag<eng>, a coquette.

<gai>Uipear<eng>, an unhandy craftsman, bungler, clown, churl.

<gai>Ulbh<eng>, you brute, horse, ùlfr wolf.

<gai>Umaidh<eng>, a dolt, blockhead.

<gai>DROCH GUIDHEACHAN—<eng>IMPRECATIONS.

<gai>Adharc ’n a chliathaich!<eng> a horn in his side.

<gai>Aireamh na h-Aoine ort!<eng> Friday’s numbering be on you! Counting cattle on Friday exposed them to the evil machinations of fairies, and <gai>Ruith na h-Aoine<eng>, Friday’s running or fate (wasting or loss) would be sure to follow. To remove this fate, if incurred accidentally or otherwise, from one’s own cattle, it was immediately said—<gai>“Aireamh na h-Aoine air caoraich a bhaile ud thall!”<eng> Friday’s numbering be on the sheep of that town over.

<gai>An-aghaidh ort!<eng> Shame befall you! “Confound you!” (i.e. may you be confounded). <gai>An aghaidh<eng> means abashment, embarrassment, confusion.

<gai>An dunaidh ann do chliathaich!<eng> The mischief in your side! <gai>Dunaidh<eng> means woe, disaster, misfortune.

<gai>An taobh a bheir thusa do chùl, na ’m bu tig an t-aon là a bheir thu t-aghaidh!<eng> Where you turn your back, may you never turn your face.

The west of Ross-shire form of this imprecation is hurled after the person when<gai>


[TD 159]

[Leabhar XIII. Treas Mìos an t-Samhraidh, 1918. Earrann 10.]

<eng>he has turned his back:—<gai>“Na tigeadh an là a chuireas tu clàr d’ aodainn an rathad a chuir thu cùl do chinn!”<eng> May you never turn you forehead the way you have turned the back of your head!

<gai>An-uair ort!<eng> May ill-betide you! <gai>An-uair<eng>, bad weather, calamity.

<gai>Bàs an fhithich ort!<eng> The raven’s death to you! The belief was that the raven was killed by its own young.

<gai>Bàs gun sagart ort!<eng> Death without priest to you! This was equivalent to exclusion from paradise.

<gai>B’ fheàrr leam thu bhi fo chàrn chlach!<eng> I wish you were under a cairn of stones (i.e. in your grave). As cairns were not placed on graves in churchyards, this saying would mean burial in unconsecrated ground, or else it belonged to an age when burial in consecrated ground was not customary.


[TD 161]

[Leabhar XIII. Ceud Mhios an Fhogharaidh, 1918. Earrann 11.]

A GHAIDHLIG AGUS AN T-ACHD RIS A BHEIL AR DUIL.

Is iomadh rud neònach a chì an t-sùil tha leirsineach ’nar n-àm, agus is lìonmhor na smuaintean a dhùisgeas an inntinn bheachdail a gheibh fois gu mothachadh a ghabhail air beairt-riaghlaidh na rìoghachd, agus na h-innleachdan a thatar a’ cur an òrdugh a chum gu’m bi na cùibhlichean a’ dol mu’n cuairt gun sgread a chluinntinn am measg na h-othail leis a bheil sinn air ar bòdhradh air gach taobh.

Aig a’ cheart àm tha Sasunn agus Albainn an tòir air riaghailtean ùra a reachdachadh a thaobh foghluim, ged tha àireamh de dh’ dhaoine de’n bheachd nach bu chòir gnothuch a ghabhail ri aobhar ’sam bith a thogas deasbud cruaidh am measg an t-sluaigh gus an tig an cogadh gu crìch. Ach an cualas riamh mu aobhar no ceist a bhuineas do mhath na dùthcha gun deasbud air choireigin a dhùsgadh? Rachadh nithean as an alt na fanamaid gu àm anns an còrdadh daoine gu h-iomlan, agus thachradh maille air adhartachd. Bha Albainn o cheann fhada a’ cumail a mach gu robh Sasunn air deireadh oirre-se a thaobh foghluim, agus bha moit oirre air a shon. Ach ma ruigeas na riaghailtean ùra a chaidh a dheilbh le Mgr. Fisher gu inbhe Achd Pàrlamaid, bithidh na sgoilean Sasunnach suas air gach dòigh ris na sgoilean Albannach, agus c’arson nach bitheadh? Tha dùil aig Albainn mar an ceudna, ri Achd a chuireas foghlum air bonn a bhios a chum leas na dùthcha, agus gheibheamaid sin gu h-aithghearr na’m faighteadh seòl air glas-ghuib a chur air feadhainn a tha smuaineachadh gu’n téid a h-uile nì ceàrr, mur faigh iadsan an toil fhéin. Gun teagamh tha e iomchuidh gu’m biodh riaghailtean ’sam bith air an rannsachadh mu’n teid an daingneachadh mar Achd Pàrlamaid, agus tha sin ro fhìor a thaobh foghluim. Ach am feadh ’sa bhios daoine an tì air rudan eile nach buin ro dhlùth ri fìor fhoghlum a chrochadh ris, bidh amharus ann nach eil iad ach an tòir air cothrom a chum gràn a shlaodadh gu a muileannan fhéin. Cha’n’eil mi idir an aghaidh rannsachaidh cho fad ’sa bhios sin cothromach, oir có aig a bheil còir air sgrùdadh mu nithean a bhuineas do dhùthaich ach muinntir na dùthcha sin fhein; a’ mhuinntir a rugadh ’sa dh’ àraicheadh innte, agus aig a bheil fios air mhodh sònraichte mu’n fhoghlum as freagarraiche d’ a cor. Ma tha Albainn de’n bheachd gu’m bu chòr riaghailtean foghluim a shocrachadh a nise, air bonn na’s freagarraiche na bha iad gus an seo, c’arson nach leigteadh leatha sin a dheanamh ’na dùthaich fhein? Tha cheart chòir aig Sasunn.

Aig an tràth seo, tha buidhnean ri ’m faicinn mu thìmchioll Talla na Pàrlamaid an Lunnainn mar gu’m biodh iad a’ feitheamh am fàth air feareigin a ghealladh furtachd dhaibh anns an spàirn a tha iad a’ nochdadh a thaobh nithean a tha cur dragh orra. Tha Bùird nan sgoilean mar gu’m biodh iad fo bhall-chrith gu’n caill iad an inbhe a bhuilich an t-Achd aig 1872 orra ma theid an t-ùghdarras sin a chuir air bonn as leithne, ’s e sin r’a ràdh fo laimh nan siorrachdan an àite nan sgireachdan. Tha cléirich nam Bùird bheaga fo iomagain—rud tha nadurrach


[TD 162]

[Leabhar XIII. Ceud Mhios an Fhogharaidh, 1918. Earrann 11.]

—gu’n tachair mùthadh ’nan cor-san, agus bu mhiann leis na Bùird bheaga fhein gu’n creideamaid gu’n teid foghlum a dholaidh ma dh’ atharraichear an t-seann dòigh—mar gu’m b’e sud an àirc air nach ’eil gnothuch agad do chorrag a chur! Am measg na h-othail ’se glé bheag a chluinnear mu na maighistearan sgoile, cinn iùil foghluim is oilein. Is ann fo a làimh-san a tha an stiùir, bòrd ann no as. Cha d’thuirt sin nach fheumar Buird-sgoilean a shuidheachadh air mhodh ’s gu’m faigh bùill de’n Chomh-Flaitheachd cothrom air am beachdan a chur fa chomhair dhaoine as farsuinge am buadhan inntinn, math dh’ fhaoidte’, na tha iad fhein. ’Nam bheachd fhìn ’se an rian a tha Mgr. Mac-an-Rothaich a’ comhairleachadh as buadhmhoire do fhoghlum anns an t-seadh as àirde na’n t-seann rian. A thaobh Bùird mhóra, mar a th’ againn an Glascho, is an Dun-éideann agus am bailtean eile de’n t-seòrsa, cha tachair móran atharrachaidh. Rinn an leithid-san saothair ionmholta o’n chiad latha a chuireadh air chois iad, agus faodar aideachadh gu’n d’ rinn cuid de na Bùird bheaga deadh obair cuideachd. Ach, olc no math, tha’n t-atharrach air fàire, agus cha’n’eil ann ach strìochdadh ris.

Is e an aon bhuidheann leis a bheil mi a’ guidhe gu’n teid a h-uile rud leotha a réir a miann, agus gu lean tairbhe ri ’n agartsan, na h-uaislean a chaidh a thaghadh leis na h-Eaglaisean agus leis a Chomunn Ghaidhealach a chum gu’n cuireadh iad taic ri Iarrtus na Gaidhealtachd as leth na Gàidhlig. Tha na h-Eaglaisean a’ nochdadh deadh-ghean a nis a thaobh ar cànain, agus cha’n’eil e gu móran stà a bhi a’ meas an oidhirpean an diugh mar aithreachas a thig o leaba-bàis, mar tha beagan ag ràdh. Eadhoin ged bhiodh sin fìor, nach feàrr aithreachas na h-aon-uair-deug na fuireach ann an staid neo-aithreachail. Cha’n aithne dhomh gu’n d’ rinn tarcuis is sgeig móran cuideachaidh riamh do aobhar ’sam bith. Ma bha na h-Eaglaisean ciontach gus an seo, chaidh tuille agus iadsan air iomrall. Feumar aideachadh an ceartas gu’n d’rinn iad tùrn ciaotach a cheann ghoirid a thaobh na Gaidhlig, agus gu’n do chuir iad taic ro chudthromach ri obair a Chomuinn Ghaidhealaich. Chuir iad a làmhan ris a’ chrann-araidh, agus cha’n fhaicear dad de choltas gu “seall iad ’nan déidh.” Mhothaich iad, mar a rinn móran eile, nach drùigh searmon Beurla air cridhe an t-sluaigh air Gaidhealtachd mar a ni searmon Gàidhlig. A dh’ aindeoin ’s na dh’ ionnsaich an ginealach a dh’ fhàs suas o 1872 de Bheurla, taisichidh searmon anns a’ chainnt mhàthareil iad fhathast air mhodh nach comas do’n Bheurla. Air an aobhar sin tha na h-Eaglaisean ag agradh gu’m faigheadh a’ Ghàidhlig àite air clar-foghluim nan sgoilean. Mar sin tha iad air an aon ramh ris a Chomunn Ghaidhealach. Ach nach h-iongantach gu feum iad le chéile sgrìob a thoirt do Lunnainn mu aobhar cho neo-chiontach ri cÀnain sluaigh a rinn a leithid de dh’ euchdan air taobh na rìoghachd?

Tha beagan de bhùill a Chomuinn an Lunnainn maille ris na Pearsachan-Eaglais, agus chuireadh an clò an leasachadh a th’ againn ’san amharc, mu’n teid riaghailtean a dhaingneachadh an Achd Pàrlamaid. Chaidh seo a chur fo chùram, <eng>Sir<gai> John Ainsworth, agus sgaoileadh leth-bhreac dheth am measg nam ball Albannach, air chor agus nach bi leisgeul aca mu’n chùis. Tha làn fhios aig Mgr. Mac-an-Rothaich, agus a luchd-dùthcha an Talla nan Cumantan, air ar tagradh, agus thuirt e gu follaiseach air uair no dhà gu robh e bàigheil ris. Tha cothrom aige a nis a bhàigh a choimhlionadh. Gheibhear beachd a’ Chomuinn gu soilleir air taobh duileig eile de ’n àireamh sea de’n Deò Ghréine. Cha’n urrainn duine toinisgeil, a mach o na Philistich fein, a ràdh gu bheil sinn an tòir air rud mi-chiatach, ni mò a leigeas sinn le Gall no Sasunnach a chantainn nach ’eil ar còir dligheach. Tha’n t-àm aig Gaidheil an colg a nochdadh an uair a tha cànain an dùthcha an cunnart, agus an eascairdean an tòir air an comharradh-cinnidh a dhubhadh as. Sgrìobh mi air iomadh uair mu cho iomchuidh ’s a tha e gu’m biodh a’ Ghàidhlig air a teagasg a chionn gu bheil i brìgheil innte fhein, agus gu’n suidhichteadh i mar stéidh air am faodar oilean cothromach a thogail. Sin agaibh bun a’ ghnothuich, agus ’s ann air a’ cheart stéidh—an cànain fhein—a tha slòigh eile anns gach ceàrn de’n t-saoghal a’ togail foghluim. Nach neònach a nì e, gu bheil Albainn na h-aonar air deireadh anns a’ bheachd seo, a dh’ aindeoin na chaidh a sgrìobhadh le daoine ionnsaichte mu’n phuing? Gu dearbh feumar a chomh-dhùnadh gur h-e beachdan mearachdach as diorrasaiche a leanas ri creutairean na beachdan a chinnicheas o bharrachd eòlais is soluis. Ged tha na mìltean air feadh na Gaidhealtachd a’ labhairt Gàidhlig, o là gu là, agus ag aoradh innte air an t-Sàbaid, cha’n ann do bhrìgh sin a mhàin a tha an Comunn Gaidhealach ag agradh as a leth, ach a chionn gu bheil i comasach, innte fhein, air an inntinn a bheathachadh mar ri cànainean eile, agus air mhodh sònraichte òigridh na Gaidhealtachd. Cha dean e an gnothuch a bhi ’ga meas mar bhan-òglaich do’n Bheurla gun a dhol na’s fhaide. Is e sin an rud a chuireas an deò aisde air a’ cheann thall. Na’n rachadh a teasgasg anns na sgoilean mar bu chòir; na’n cuireadh Gaidheil barrachd meas oirre na tha iad a’ nochdadh an diugh, cha chuireadh e ioghnadh orm ged ghabhadh clann eile air feadh na Gaidhealtachd, nach tuig lideadh dhith,


[TD 163]

[Leabhar XIII. Ceud Mhios an Fhogharaidh, 1918. Earrann 11.]

tlachd ann a bhi ’ga h-ionnsachadh. Tha mi a’ creidsinn gur h-e an dimeas a tha na Gaidheil fhein a’ cur air a’ Ghàidhlig, an t-sràc as miosa tha i faotainn ’nar linn. Nach nàrach a bhi ’ga aideachadh?

Is iomadh car is tuar a thainig fo m’ aire o’n chiad latha a dh’ fhiach mi giùlan mo chomh-Ghaidheil a thuigsinn, ach ’se an doillearachd mu’n cànain aon ni nach deach agam air a thuigsinn fhathast. Biodh daoine a’ bruidhinn ’s a’ bòilich air spiorad dùthchail mar a thogras iad, ach a chin cànain na dùthcha sin, ciod e a th’ann agus spleadh. Cluinnidh sinn an dràsda ’s a rithist feadhainn ag aithris gur fìor sgoilear Gaidhlig am fear seo, no an tè ud, ach ma theid a chùis a sgrùdadh, foillsichidh an criathradh nach ’eil an àireamh do ’m buin an t-ainn ach tearc. Is mór am masladh air Gaidheil a labhras Gàidhlig gu fileanta nach teid ac’ air a sgrìobhadh cho ceart-chainnteach ’s a sgrìobhas iad Beurla. Na’n tugadh iad a’ chùis fainear, cha bhiodh e fada gus am faigheadh iad cuidhte de’n mhi-chliù seo. Ach ’s cinnteach gur h-e no sgoilean a bu choireach as a’ chiad dol a mach. Ma b’iad, sin dìreach a’ cheart rud a tha sinn a’ strì ri a cheartachadh.

Cha d’iarr an Comunn Gaidhealach a riamh gun rachadh Gaidhlig a sparradh air clainn aig nach robh i o thùs, mar am miannaicheadh am pàrantan a chaochladh. Ach tha e a sìor iarraidh gu’m faigh gach balach is caileag Ghaidhealach cothrom air cainnt am màthar ionnsachadh anns an sgoil, agus cha’n atharraich e a chùrsa gus am faigh a buaidh. Rinneadh seo soilleir o àm gu àm, agus tha còir againn uile air an t-saorsa mu bheil mi a’ sgrìobhadh fhaotainn, cha’n ann mar fhàbhar, ach mar rud a tha dligheach.

Tha aobhar na Gaidhlig aig an àm ann an suidheachadh “air no dheth,” mar a theirear. Cha’n’eil e soilleir fhathast co-dhiùbh gheibh i cùil anns an Achd no nach faigh. Mar sin cha’n’eil stà ann a bhi a’ toirt tuaiream air na thachras mur teid leinn. Ach, a dh’aon rud, ma chailleas sinn a’ chòmhrag, cha’n e pasgadh làmh a dh’ fheumas a bhi ann. ’S e dh’ fheumas sinn ar bonaidean a sgrogadh, agus seasamh guala ri guala, gun fhois a thoirt do’n chuideachd a bhios a’ riaghladh foghluim gus am faighear na tha dhìth oirnn.


[TD 177]

[Leabhar XIII. Darna Mios an Fhogharaidh, 1918. Earrann 12.]

A’ GHAIDHLIG AN TALLA NA PARLAMAID.

Mu dheireadh; agus an déidh gach ionnsaigh a thugadh air a taobh o cheann dà fhichead bliadhna, fhuair a’ Ghaidhlig cothrom air a cor a chur fa chomhair na cuideachd a tha buintinn ris an rian-fhoghluim a thatar a’ meas freagarrach do Albainn an diugh. Is iomadh oidheirp a thugadh mu’n chùis, agus is iomadh tagradh as a leth a chaidh ullachadh le a càirdean air feadh na Gaidhealtachd, gu h-àraidh leis A’ Chomunn Ghaidhealach. Is cuimhne le cuid againn an dealas a nochdadh an Inbhirnis air a taobh ’san àm a bha Mgr. Friseal-Mac-an-Tòisich a’ cur a thaic rithe an Tigh na Pàrlamaid. Bha ’bhratach sgaoilte ri crann anns na làithean ud am priomh bhaile na Gaidhealtachd, agus nach b’ iomchuidh sin. Bha uaislean deas-bhriathrach a’ togail an guth gu sgoinneil air taobh na Gaidhlig cho minig ’s a dh’ fhaodadh iad. Ged nach maireann an àireamh as mò dhiù, gheibh sinn am beachdan cothromach air an clò-bhualadh le Comunn Gaidhlig Inbhirnis. Tha beagan fhathast de’n t-sean bhuidhinn ’san fheòil,—feasgar sèimh doibh. ’Nam measg tha aon àraidh ann a choisinn cliù air am b’ àraidh e; is esan an t-ollamh Uilleam MacAoidh, Gaidheal dileas nach d’ thainig fo chaochladh beachd, agus air nach d’ thainig sgàile tionndaidh a thaobh còir na Gaidhlig ’na dhùthaich fhein. Cuiream clachag air càrn nan sean uaislean a chum lasair an lòchrain Cheiltich cho beòthail ’nan linn fhein. Is e ar dòchas nach di-chuimhnich an t-àl a thainig ’nan déidh a bhi leantuinn an lorg-coise.

Mar a bha ùine a’ dol seachad, thainig e stigh air Gaidheil ann an Lathurna gu’m bu chòr rudeigin a chur air chois air dhòigh shònraichte a chum gu faiceadh an dùthaich na tha fillte anns a’ chànain a bha’n impis dol a dhith troimh chin mothuchaidh air a h-àilleachd, na’n d’thugteadh cothrom na Feinne dhith. Rinn na Lathurnaich, maille ris an fheadhainn a chuir taic riutha, tùrn eireachdail, agus chaidh an Comunn Gaidhealach a chur air chois. Tharruing e aire na dùthcha do’n rùn leis an deach a shuidheachadh. Ged dhearbh e do’n Ghaidhealtachd gu robh e mar fhiachaibh air Gaidheil an cànain a shàbhalladh, cha ’n e a mhàin air sgàth an t-sliochd o’n thàrmaich iad, ach air sgàth an àil a th’ ann an diugh, maille ris na tha ri teachd, cha do ghabh Buird nan sgoilean ach glè bheag de shuim de’n ghnothuch. Cha robh e na ioghnadh ged nach d’ thug cuideachd an Fhoghluim an Lunnainn spéis do’n aobhar an uair a mhothaich iad air meagh-bhlàths nan Gaidheal fein, agus am feadh ’s a bha iad de’n bheachd nach biodh an ùine fada gus am biodh na bha comharrachadh a’ Ghaidheil air a chur am folach fo laimh an t-Sasunnaich. An sin gheibheamaid ’na àite an grinneas-inntinn a bha ’n dàn, ma ’s fhìor, an cinne daonnda a shàbhaladh o ghrodadh. Tha geimhlean-inntinn de’n t-seòrsa seo air na Gearmailtich a chur air bhoil—an rud neo-ghlan ud ris an can iad fein <eng>Kultur<gai>. Na’n gabhadh tu ort de dhànadas a ràdh roimhe seo, ged nach abaireadh tu e ach fo d’aineil, gu robh an grinneas-inntinn a bu lugha fuaighte ri Gaidhlig—an t-sean


[TD 178]

[Leabhar XIII. Darna Mios an Fhogharaidh, 1918. Earrann 12.]

chripleach bhochd—’san a shaoileadh muinntir àraidh gu robh thu a’ dol as do chéill, agus gu’m fheàrr do chur an laimh! Cha robb cùis-dhìtidh aig an Philisteach fhein ach gloc mór gàire, mar nach b’ fhiach an t-aobhar an còrr. ’Sin agad tèarmunn an aineolais an còmhnuidh, ach tha ar n-eascairdean ro dhéidheil air. Cha deach iad fhathast leud na lùdaig thar na mearachdan a sgrìobh an t-ollamh Mac Iain mu’n Ghaidhlig suas ri ochd fichead bliadhna roimh’n diugh. Tha iad a sìor aoradh aig an naomh-chobhan seo a dh’ aindeoin dèarrsadh an t-soluis a shoillsich air ar litreachas, agus an grinneas a tha daoine ionnsaichte a’ faotainn innte. Is iongantach an staid inntinn e, an uair a gheibh sinn roinn mhór de luchd-àiteachaidh na Rìoghachd an tòir air cànain Chriosdaidhean eile a dhubhadh as a chum is gu’m faigh an cànain aca fhein an raon uile fo ’buaidh, mar nach biodh seòl eile air thalamh gu sonas a mhealtuinn ach troimh’n chànain sin, agus mar gu’m bu chòir àignidhean dhaoine a dhinneadh anns an aon mholtair!—rud nach gabh deanamh. Tha barrachd gliocais an nadur an duine ’na sin.

Bha ’n Comunn Gaidhealach a’ strì o àm a leanabais a chum gu’n tuigeadh a’ Ghaidhealtachd na bha ’na amharc. Bha e a’ cur impidh air Gaidheil teachd a stigh do’n phàiliun, agus taic a chuir ris an obair a ghabh e as laimh. Mar a thachras gu tric a thaobh comuinn de gach seòrsa, roghnaich na h-uibhir fuireach an taobh a muigh, agus cha deach móran bhliadhnachan seachad gus an do thoisich an dream sin air an rian-seòlaidh fhein a thairgse. A chionn ’s nach deach an cùrsa atharrachadh a réir am miann-san, b’e an ath cheum tòiseachadh ri ’bheumadh, do bhrigh nach robh nithean a’ dol leis mar a bha iadsan an dùil, agus nach robh an comas bu lugha aige a chum aire luchd-riaghlaidh an fhoghluim a tharruing do chor na Gaidhlig. A nis cha’n aithne dhòmhsa g’un d’rinn na beumadairean fiach snaoisein fhathast ann an rathad cuideachaidh do’n aobhar. Is ann uidh air n-uidh a thogar an caisteal, agus cha’n ann le cabhaig is othail. ’S ann air a mhodh sin a bha’n Comunn ag imeachd; foighidneach, gun aomadh o’n rùn a shuidhich e o thoiseach. A nis fhuair e an eisdeachd air an robh e an tòir o cheann fhada. Gun teagamh, chuidich na miltean a chuir an ainmean ris an “Iarrtus” a’ chùis, agus tha sinn uile fada ’nan comaine. Na’n robh cor na dùthcha mar a b’ àbhaist, bha’n àireamh móran na bu lionmhoire. Ach fhuair a Ghaidhlig taobh a stigh na còmhla aig an àm, agus is mór a’ bhuannachd sin. Ged nach ’eil am <eng>Bill<gai> saor o chunnart fhathast, tha fiughair agam gu’n teid a reachdachadh na Achd Pàrlamaid mu’n tig a’ bhliadhna gu crìch. Ma thachras sin, ’se an ath cheum sùil a chumail air a’ chuideachd ris am bi’ foghlum na dùthcha an earbsa anns na siorrachdan, eagal ’s nach gabh iad suim chothromach de na nithean a tha ar cùisean ag agraidh. Air cho cùramach ’s a dhealbhas luchd-riaghlaidh Achd Pàrlamaid, agus air cho sgileil ’s a bhios an liòn a tha ’ga dhìon air a fighe, gheibh feareigin innleachd air e fhein a bhrùthadh troimh na moguil gun a’ lagh a bhriseadh! Is minig a thachair seo, agus faodaidh e tachairt a rithisd. Air an aobhar sin na fàgamaid tùr na faire, eadhoin ged rachadh an t-Achd a shocrachadh a réir ar dùil. Tha móran r’a dheanamh air iomadh dòigh mus teid a’ Ghaidhlig a shuidheachadh ’na h-àite fhein ann an sgoilean na Gaidhealtachd. Tha rud no dhà a dhìth oirnn; ’nam measg leabhraichean sgoile a bhios freagarrach a chum gu’n ionnsaich a’ chlann an cànain fhein taobh ri taobh ri Beurla. Ach leudaichidh mi na’s motha air a’ chuspair seo aig àm eile.

Chuir na h-uaislean a’ labhair ann an Tigh nan Cumantan air taobh na Gaidhlig suas an tagraidhean gu cothromach, agus is airidh iad air meas agus onoir air a shon. Labhair an t-Urramach Mgr. Mac-a-Phearsoin mar a dh’ earbamaid air Gaidheal a rugadh ’s a thogadh ann an ceàrn anns an robh Gaidhlig a riamh siùbhlach. Chuir e a’ chùis gu h-eagnaidh. Thagair e as leth na Gaidhlig, cha’n ann mar neach a bha air bhoil mu chànain a dhùthcha, no le claon bhreith is miann gun chéill. Air feadh na siorrachd leis an deach a thaghadh mar bhall de’n Phàrlamaid, bha, agus tha i mùirneach leis an àireamh as lìonmhoire de’n t-sluagh, agus tha iad ’ga bruidhinn ’s ’ga leughadh o là gu là. Bhuin e ri puing air an do sgrìobh mi uair no dhà anns an Deò-Ghréine, agus ’s e sin gu bheil e ’na bhuannachd do òigridh na Gaidhealtachd comas fhaotainn air a bhi coimhlionta anns an dà chànain. Faodaidh an dithis a bhi sìubhlach gun dochair do aon seach a chéile. Tha litreachas an dà chànain saibhir, agus làn de smuaintean a tha ro luachmhor. Is iomadh balgam milis a dh’ fhaodar fhaotainn á tobar na Gaidhlig le neach air a bheil tart air a shon. Is e sin an tobar a tha mi ag iarraidh fhosgladh gu saor do òigridh na Gaidhealtachd, oir ’s e uisg an fhuarain sin a chòrdas ri càil an fhìor Ghaidheil, agus bu chòir dha cothrom fhaighinn air a bhlasadh an uair a ruigeas e dorus an tigh-sgoile an toiseach.

Chuir an t-Urramach Mgr. Mac-an-Rothaich taic ris na labhaireadh, agus tharruing e aire na cuideachd uasail do’n chall a thachradh do dhùthaich na’n rachadh a cànain a dhìth, gu h-àraidh a’ Ghaidhlig a tha air a h-eadar-fhighe an gnè a’ Ghaidheil agus na bheul-aithris, ce b’e aig an tigh, no air an ar fhaich far an do choisinn e cliù a mhaireas cho buan ri


[TD 179]

[Leabhar XIII. Darna Mios an Fhogharaidh, 1918. Earrann 12.]

eachdraidh na Rìoghachd. Bhiodh e ro iomchuidh, ars’ esan an cànain seo a shàbhaladh o thubaiste ’sam bith a chuireadh an cunnart a beatha i. Cha robh ioghnadh air gu’n do chuir còrr agus ochd mile deug làmh ri paipeir air a sgàth.

Math dh’ fhaoidte’ gu bheil barrachd fillte am briathran an Rothaich na na shaoilear air a cheud phlathadh. Ma bheachdaicheas sinn na’s géire orra, gheibh sinn dùthchas annta—am feart sin a theid an aghaidh nan creag, a réir an t-sean fhocail. Cha deach soilleireachadh air an fheart seo a dheanamh riamh le smuain na b’ fhìnealta na rinn Renan—Frangach ainmeil ’na latha fhein, agus bu Cheilteach e. B’e bheachd gu bheil spiorad an dùthchais air a ghintinn, is air a stéidheachadh leis an daingneachd-inntinn a shruthas o’n fhulangas a bheir an iobairt a chaidh a dheanamh air a shon, mu’n cuairt, agus gu bheil sin ealamh gu tuilleadh fhulang. Tha’m faireachadh, ars’ esan, a’ gabhail greim, cha’n e mhàin air caithe-beatha agus nithean a thréig o cheann fhada, ach air miann a bhi ag ath-bheòthachadh dòigh-bheatha a bha coitchionn am measg sluaigh, agus a bha ’gan co-thàthadh ri cheile mar luchd àiteachaidh. Air an aobhar sin tha e ’na bhann eadar an àlach a dh’ fhalbh agus an t-àl a tha ri teachd. Tha sluagh na’s treise ’nan aignidhean mar as doimhne a thollas freumhan am beatha sios anns na linntean a thréig. Is e a bhi cuimhne air na chaidh seachad a dh’ ullaicheas daoine airson gnothuichean an ama tha làthair, is iad cho deacair le dorchadas na h-aimsir. Co-dhiù bha dual de’n smuain air a bheil mi a’ sgrìobhadh an inntinn Mhic-an-Rothaich no nach robh, tha aon rud soilleir ’nar n-àm, agus ’se sin nach do nochdadh faireachadh dùthchais riamh cho dìan air feadh na h-Eòrpa ’s a chithear an diugh ce bith dé is crioch da.

Cha ruig mi leas facal a ràdh mu na beachdan a thairg càch. Rinn an Ridire D. Mac ’Ill-Eathain agus Mgr. Macleoid gu math, maille ri Mgr. Mac Ille Bhàin agus Mgr. Holmes. Airson an Ridire Henry Craig, cha robh e ach rudeigin meagh-bhlàth. Bu mhainn leis gu’n creideamaid gur h-esan a chum a Ghailhlig beò an uair a bha e fhein an ughdarras. Ma gheibh e toileachadh ann a bhi ag altrum na beachd, fàgamaid aige i. Biodh sin air “a mheasadh dha mar fhireantachd.”

A nis tha e ’na aobhar toileachaidh do gach Gaidheal is fhiach an t-ainm gu’n d’ fhuair a’ Ghaidhlig mu dheireadh cùil ann am <eng>Bill<gai>. Ach tha rudha no dhà ri fhuaradh fhathast, agus tha sgeir na dhà ’san t-seòlaid, air chor is gu bheil gu leòr aig an stiùreadar ri dheanamh. Tha na h-Eaglaisean fo iomagain mu’n dòigh air am bi oilean-cràbhach air a theagasg, agus thatar a’ comhairleachadh do’n bhuidhinn nach eil ag aideachadh a’ Chreidimh Chleirich an cuid sgoilean a lìbhrigeadh do’n Stàda mar a rinn Eaglaisean eile aig 1872. Mu cheistan cho ciogailteach cha’n abair mi diog, air eagal ’s gu’n cuir mi miothlachd air fear-eigin. Ach guidheam soirbheas ciùin do’n <eng>Bhill<gai> air sgàth na Gaidhlig, agus dochas gu’n ruig e an acarsaid saor o na sgeirean.


[TD 180]

[Leabhar XIII. Darna Mios an Fhogharaidh, 1918. Earrann 12.]

GLEANN NA H-EILDE.

LE IAIN MAC CORMAIG.

Gleann na h-Eilde! Cha’n eil gleann eile an Gaidhealtachd na h-Albann is brèaighe na e. Air gach taobh dheth tha maolan móra, cruinne, gorma ag éirigh suas, sìnteach, fànach, gus am bheil an crùlaistean sgorach, creagach a’ deanamh am beic ris an speur. Tha abhainn mhór, air a gin am builg nan loch a tha ’m falach am measg nan sliabh fada, fada air falbh, a’ roinn a’ ghlinne; agus am fasgadh nan sliabh air gach taobh chìteadh aitreibh choimhlionta nan croitearan ’gam blianadh an gréin an t-samhraidh, agus bàrr torach de gach seòrsa a’ brùchdadh a nìos as a’ ghrunnd bhrìoghmhor, reachdmhor.

Bho chionn samhraidh no dhà chuir mi cuid de mo làithean saora seachad an Gleann-na-h-Eilde; agus cha’n eil oil-thigh air an t-saoghal, tha mi am beachd, anns am fèarr am fòghlumar dìomhaireachd nàduir mar a nochdar i anns na creagan, no is deise a ghluaiseas meanmna an duine na ’n Gleann àghmhor so, a tha air fhalach cùl nam beann, fad as agus duilich r’a ruigheachd. Tha da-rìreadh a shaothair saor agus an asgaidh aig an neach a gheibh cothrom air bhi siubhal caigeann làithean am measg a bhruachan ’s a dhailtean, a chòrsaichean ’s a


[TD 181]

[Leabhar XIII. Darna Mios an Fhogharaidh, 1918. Earrann 12.]

mhaoiltean ’s a phreasaichean duilleagach gorma, far an tig a’ chuthag tràth agus am fuirich i anmoch.

Thug mi seachdain am measg seallaidhean òirdheirc Ghlinn-na-h-Eilde. B’ e mo thoil-inntinn bho mhoch gu dubh a bhi siubhal feadh a roinntean. Bha coltas a’ ghlinne ag atharrachadh gach uair ’s gach àm a réir nan sìon, agus sealladh ùr air aghaidh gach nì gach là a thigeadh. An diugh gach ni a’ boillsgeadh ris a’ ghréin, ’s am màireach faileasan troma nan neul a’ siubhal gu mall air raon ’s air sliabh, ’s am bradan fàiteach a’ tighinn am mach do dhubhar an linne far an robh a’ chuileag fhaoin ag iomairt air uachdar an uisge.

Thug an cogadh mór-roinn nan gillean air falbh do gach cèarn anns am bheil Breatunn a’ dòrtadh am mach fola as leth ceartais; ach chluinnteadh guthan nan ìnghneagan anns gach achadh far an robh a’ ghaoth a’ deanamh ruitean dubha am measg an fheòir luasganaich; far an robh am bun-tàta fo bhlàth geal, agus an robh an coirce glas agus bàrr gorm na tùirnip a’ daingneachadh nan dathan anns an dealbh òirdheirc a bh’ air a’ bhrat nàdurra ud.

Ach is ann air latha sònruichte de na làithean àraidh a chaith mi an Gleann-na-h-Eilde o chionn ghoirid, a thogadh an sgeul so a thug buaidh orm a chum iomradh cho beachdail a thoirt air a’ Ghleann an dràsd seach àm eile. Ghabh mi mo shràid mar a b’ àbhaist a suas taobh na h-aibhne air latha bòidheach, grianach. Bha ’n abhainn a’ miolaran gu binn sèimh anns gach tanalach, a’ rubail gu foirmeil am measg nan sonna-chlach far am bu chaise tuiteam an uisge, no a’ bùireach gu doirbh ris gach bearradh a bha ’san t-slighe; ach a rithis gu sèimh, suairce far an do sgaoil i am mach mar lochan air a’ chòmhnard, far an acraicheadh a’ chearc-uisge chutach a nead anns an luachair-thairbh. Ag imeachd mar so feadh Ghlinn-na-h-Eilde chiteadh móran thobhtachan. Bha uair a bha còmhnuidhean annta; ach chaidh croit a chur ri croit agus, an diugh, ged a tha muinntir a’ ghlinne na ’s taine, tha iad móran na ’s feàrra dheth.

Sùil gu ’n d’ thug mi suas rathad tobhta a bha ’n sin, chunnaic mi coltas coigrich ’na shuidheadh air cloich taobh na tobhta, agus eadar an dorus ’s an uinneig. Bha leabhran beag aige air a ghlùin, ’s e a’ sgrìobhadh ann gu dùrachdach. Ni coigreach fiughair ri coigreach an àite mar tha Gleann-na-h-Eilde, agus chaidh mi suas a chur bruidhinn air an duine so.

“Tha mi faicinn gur coigreach thusa mar tha mi féin. Nach brèagha an là a th’ ann!”

“Seadh;” ars an duine doilgheasach, mar chunnaic mi, a bh’ ann; “Seadh; tha latha brèagha ann gu dearbhadh, agus is coigreach mi an Gleann-na-h-Eilde, cuideachd, mar thubhairt thu, a dhuine. Is coigreach mi an Gleann-na-h-Eilde an diugh; ach bha latha ann anns nach robh mi a’m choigreach am measg nam bruach so.”

Thàinig tiomadh air, is chrom e sìos a cheanu breac-liath. Thuig mi gu’m b’ ann de shean fhreumh a’ Ghlinne a bha e, agus air tilleadh a dh’ ùrachadh a shean-eòlais an Gleann-na-h-Eilde. Nuair a thog e a cheann bha a dhà shùil làn, agus ’s ann a bhogaich an làrach mi féin, cuideachd.

Ars esan a rithis: “Rugadh agus dh’ àraicheadh mise taobh a stigh nam ballachan fuara so. Cha’n eil innte ach àrdrach lom an diugh; ach bha là eile aice. Seall tu a steach an sin far am bheil làrach an teinidh ris am bu tric a ghar mi mi féin a’m bhalach, iomadh oidhche fhada, fhuar gheamhraidh, nuair a shuidheadh an teaghlach mu’n chagailt gun aon chùram an t-saoghail, agus ar n-athair ’s ar màthair chaomh a’ saothrachadh gu dìcheallach as ar leth. Nuair chunnaic mi an luime, ’s an fhuarachd, ’s an t-sàmhchair a bha ’san t-seann làraich dhùisg mo mheanmna agus chuir mi m’ fhaireachduinnean an rannan. Cha bhàrd ’s cha ’n fhilidh mi; ach tuigidh tu na smuaintean a dh’ éirich a’m aigne nuair a ràinig mi ’n t-seann-dachaidh a’ cheud uair fad da fhichead bliadhna. Chuir mi sìos, mar gu’m b’ eadh, dealbh air cor an duine ’san t-saoghal, an ceithir seallaidhean, agus math dh’ fhaodteadh gu’m bi na rannan bochd a rinn mi ’nan aobhar air cuid a leughas iad uaireiginn gun am pàrantan a dhi-chuimhneachadh ce b’e ceann de ’n t-saoghal ’sam bi iad. So mar a thubhairt mi:—

AN CEUD SEALLADH.

“Tighean beag aig bun na beinne;
Spréidh le ’n àl air monadh réidh;
Coisir eun am measg na doire;
Bàrr gun ghoinne, trom fo dhéis.

“Càraid òg le teaghlach maiseach
A’ fàs mar lus fo bhlàths na gréin;
’San oidhche cruinnichidh iad mu’n chagailt
Mar chruinnicheas cearc a h-àl fo sgéith.”

“Sin agad, a dhuine, a’ cheud sealladh: mo cheud chuimhne air mo dhachaidh nuair a bha m’ athair ’s mo mhàthair air ar ceann. Ath éisd ris an so:—

AN DARA SEALLADH.

“Tighean beag aig bun na beinne;
Càraid aosmhor, lag gun treòir,
An dràsd ag ionndrainn an cuid cloinne,
’S iad feadh an t-saoghail air bheag sgeoil.’

“Sgaoil teaghlach m’ athar-sa, aon an déidh aoin mar a chinn iad. Chaidh iad an ear ’s an iar cho fad ’s a leigeadh muir iad. Tha


[TD 182]

[Leabhar XIII. Darna Mios an Fhogharaidh, 1918. Earrann 12.]

cuid diubh, tha mi cinnteach, ’san t- sìorruidheachd; ach dhi-chuimhnich iad an t-seann-dachaidh; agus nuair bu mhiann leo a cuimhneachadh, math dh’ fhaodteadh gu’n robh iad tuilleadh is fada gun a cuimhneachadh. Bha mise tuilleadh is fada: Nuair a thill mi air mo shean-eòlas làn de stòras, so an sealladh a bha romham:—

AN TREAS SEALLADH.

“Tighean beag aig bun na beinne;
A’ ghaoth ag osnaich mu dhà stuagh;
Gun sgrath, gun chabar, gun bhlàths teinidh,
Ach gu sàmhach, falamh, fuar.”

“Sin agad a nis mar fhuair mi ’n t-seann-dachaidh air mo thilleadh, dìreach mar a bha thu ’ga faicinn an ceartair—‘gu sàmhach, falamh, fuar.’”

Chrom e cheann a rithis, agus shil a dheòir gu frasach. Lìon an sealladh mo shùilean féin, cuideachd, oir bha faireachduinn agam do ’n t-seann-duine.

Nuair a fhuair e am brùchd ud seachad ’s a thiormaich e a shùilean, lean e air, agus thug e dhomh:

AN CEATHRAMH SEALLADH.

“Cladhan beag am bràigh a’ ghlinne;
Gaoth ri crith-fhonn feadh nan craobh;
Allt ri crònan ris a’ ghrinneal
Do dhà phloc ghorm, ’s iad taobh ri taobh.”

“Sin agad, a charaid, na bha romhamsa an diugh de m’ athair ’s de m’ mhàthair: ‘an dà phloc ghorm’ ’sa chladhan bheag ud shuas far am bheil mo shìnnsearachd uile ’nan laighe. Sin agad samhladh air iomadh càraid a théid an ceann teaghlaich, agus dhùisg sin a’m aigne na briathran so:—

AN COMH-DHUNADH.

“Is samhladh so air cor an duine:
An toiseach reachdmhor, làidir, luath;
Ach thig sean aois ’s e lom gun chuideachd,
Is cuiridh coimhich sìos e ’n uaigh.”

“Tha na roinn sin,” ars esan, a’ giùlan eachdraidh càraid air an glacadh an réis,” ’s e deanamh na réise le chorraig ’s le òrdaig.

Chuir sinn greis bheag seachad a’ còmhradh, agus an sin ghabh gach fear a rathad féin. Ach bho’n latha sin gus an latha ’n diugh cha do dhi-chuimhnich mi an duine doilgheasach a thachair orm an Gleann-na-h-Eilde.


[TD 190]

[Leabhar XIII. Darna Mios an Fhogharaidh, 1918. Earrann 12.]

<eng>GAELIC TERMS EXPRESSIVE OF AFFECTION, AND TERMS OF INVECTIVE.

BY <gai>“CLACHAN.”<eng>

1st Prize, Glasgow <gai>Mòd<eng>, 1901.

(Continued from page 159.)

<gai>Bheir mis ort nach òl thu bainne bhàrr spàine! <eng>I’ll make you that you cannot drink milk from a spoon. “This forcible form of threat,” says Nicolson, “comes from the Hebrides.” It looks simply like one of those fearful punishments with which children are sometimes threatened, e.g., <gai>Bheir mise ort gu’n cuir mi salainn ann do brochan ort, <eng>or<gai> fodar ann do leabaidh dhuit.

Beul seachad ort!<eng> A past (disused) mouth to you!<gai>


[TD 191]

[Leabhar XIII. Darna Mios an Fhogharaidh, 1918. Earrann 12.]

<gai>Beul sios ort!<eng> A down mouth to you! <gai>Beul sios air na mnathan mur faighear anns gach àit iad!<eng> “Confound the women if they are not found everywhere,” Nicolson. <gai>Beul sios ort<eng>, Nicolson says, “probably means may you be laid upside down, i.e., dead,” but the dead are not laid upside down. “Drooping mouth” seems better as of one in dejection. Compare English “down in the mouth.”

<gai>Burn dubh ort!<eng> Black water on you! Compare <gai>lionn-dubh<eng>, melancholy, from <gai>lionn<eng>, humours of the body, also ale, the same etymologically with <gai>linne<eng>, a linn, a pool.

<gai>Cadal na caorach ’s an dris ort!<eng> The sheep’s sleep in the briars to you!

<gai>Cadal na deargainn air a’ ghreidil dhuit!<eng> The sleep of the flee on the gridiron to you! The sleep of the flee that went to sleep on the bottom of the gridiron and only awoke when the gridiron had been put on the fire.

<gai>Cam-chòmhdhail ort!<eng> A crooked meeting to you. Equivalent to “May evil meet you.” Reay and west of Ross-shire <gai>Cam-chomhdhail<eng> is pronounced as one word <gai>Camachail.

Car anaitheal d’ aimhleis ort!<eng> The northward turn of your undoing to you! <gai>Tuaitheal<eng>, or, as it is frequently called <gai>tuathal<eng>, from <gai>tuath-seal<eng>, north turn, means against the course of the sun. To turn round against, and not in, the direction in which the sun moves was accounted perilous in the extreme, and the above imprecation is equivalent to wishing that the person might make the unlucky wrong turn that would bring him where disaster lay in wait for him.

<gai>Cionlas ort!<eng> Confound you. <gai>“Cionlas<eng> was the name of the string used in tying the fingers of the dead.”—Rev. Adam Gunn. It does look as if this spelling were an error for <gai>Conlas<eng>, and that the word might be the same with <gai>Conghlas<eng> below.

<gai>Conas ort!<eng> Contention to you! “Botheration on you!” <gai>Conas<eng>, a wrangle.

<gai>Conghlas<eng> or <gai>Canghlas ort!<eng> Dead-band to you! <gai>Conghlas<eng>, a band round the jaws (properly of the dead to keep the mouth closed). West of Ross-shire. The word may be <gai>conbhlas (conbhalas)<eng>; cf. <gai>cunbhalas<eng>, from <gai>cungbhail<eng>, keeping.

<gai>Contrachd ort!<eng> Mischief on you! Contrariety to you. Rob Donn, describing the canine followers of a conceited fox-hunter, says:—

<gai>“Bidh cona mòra blobhdail ann,
’Nuair cheanglar iad ri cailbheachan;
Bidh Ubh! Ubh! fiadhaich ac’
Nach ruig iad biadh nan searbhantan;
Bidh Fithmh! Fethmh! Dranndanach
Aig abhgan beaga gearrtach ann—
Their mnathan fuine pronntanaich,
‘Ceud contrachd orr’, nach calbhar iad!’”

<eng>The word is referred to Latin contractus, a shrinking, but it seems at least to be influenced in meaning by “contrary,” or by the Scot, conter, to thwart, resist.

<gai>Deireadh nan seachd Sathairn ort!<eng> The ends of the seven Saturdays to you! This may be but an intensification of such a form as <gai>“Deireadh na Sathairne ort,”<eng> but even of the latter no satisfactory explanation as to the origin is forthcoming.

<gai>Diol Bhaltair an Gàig ort!<eng> The fate of Walter in Gaick to you, or The usage Walter got in Gaick to you. A Badenoch imprecation. The reference is to Lord Walter Comyn, who was torn to pieces by eagles at <gai>Leum na Feinne<eng> in Gaick.

<gai>Droch bhàs ort!<eng> A bad death to you! <gai>Droch cam on ort!<eng> or <gai>An droch cam on ort!<eng> Bad <gai>cam on<eng> or The bad <gai>cam on<eng> on you. Perthshire. <gai>Cam on<eng> sounded like Eng. “Come on” is evidently borrowed, but what?

<gai>Droch cheann ort!<eng> A bad end to you! Arran.

<gai>Droch ciall ort!<eng> Bad sense or understanding to you!

<gai>Droch còmhdhail ort!<eng> A bad meeting or encounter to you! Cf. <gai>Cam-chòmhdhail ort.

Droch dhiol ort!<eng> Bad usage or treatment to you!

<gai>Droch sgilling ort!<eng> Lit., A bad penny to you! This has been explained by a reference to the time when the northern counties were flooded with base coin made at a mint in Caithness, but wishing a person a bad penny seems altogether too feeble.
