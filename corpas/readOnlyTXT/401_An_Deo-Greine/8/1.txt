[TD 1]

[Leabhar VIII. Mìos Deireannach an Fhogharaidh, 1912. Earrann 1.]

AM MOD, 1912.

Chaidh Mòd na bliadhna seo seachad, agus rinn muinntir Inbhirnis gu h-eireachdail. Bha na h-oidhearpean a rinn iad airidh air a’ bhaile, gun di-chuimhne air cliu agus spiorad a’ Ghaidheil. Gu fìrinneach tha e na aobhar-toileachaidh gu ’n do lean a’ leithid do thoradh ciatach an dian-dhealais a dh’ fhoillsich iad bho thoiseach gu deireadh. Ann am beachd cuid, tha gach Mòd, mar a thig e, a’ toirt barr air an fhear a bha roimhe. Ged a tha an ràdh seo cumanta am measg fheadhainn a bhios a’ toirt barail air Comuinn is Còisirean eile, cha bhiodh e idir iomchuidh dhuinne a bhi a’ coimeasachadh aon Mhòd ri Mòd eile. Bha iad uile ciatach, agus seasaidh Mòd Inbhirnis cho ard ri h-aon aca.

’S e Am Mòd an aon choinneamh bhliadhnail a tha na mheadhoin a bhi a’ tarruing gach fior Ghaidheal is urrainn a chum a bhi a’ foillseachadh ann a’ subhachas, òrain, agus sgeulachd, an gnè agus a’ nàdur a tha fillte ann. Cha ’n e gu bheil na nithean seo a’ cur na chuimhne làithean òige a mhàin, ach gu ’n tàlaidh iad inntinn air ais gu a shinnsear bho chèin. ’S ann ri sin is dòcha ’ni e oigheam.

O na h-eileanan an Iar, o bheanntan is ghleanntan Tir-Mòr, o shràidean ’s o ùpraid a’ bhaile mhòir, cruinnichidh clann nan Gaidheal gu bhi a’ strì ri ’cheile, cha ’n ann gu dosach le claimheadh mòr agus sgian dubh air son dioghaltais no creach a thogail mar na làithean garbh a dh’ fhalbh, ach a chum a bhi a’ cumail suas litreachais na gineil bho ’n d’ fhàs iad, agus a seinn òrain mhilis na dùthcha. Gu cinnteach cha deach òrain Ghàidhlig a sheinn riamh na bu thlachdmhor na chualas bho òg ’s bho shean aig Mòd Inbhirnis. Tha e air a ràdh gu ’m mair gaol is ceòl a chaoidh, ach ma tha e an dàn gu ’n teid e as mu ’n tig deireadh an t-saoghail, ’s ann o’n Ghaidheal, is cinnteach, a chluinnear am pung ma dheireadh. Tha cuid na ’r measg, agus bu mhiann leo a bhi a’ deanamh am mach nach ’eil anns na mòid mhóra ’s bheaga, ach an deó anfhann a tha taisbeanadh bàs na Gàidhlig. Cha ’n ’eil ann, ars’ iadsan, ach guileag na h-eala ’nuair a bhios i a’ teannadh ris a’ bhàs. Gu dearbh tha e duilich do neach, nach deach a dhochann le claon-bhreith, anfhainneachd fhaicinn ann an guth na Gàidhlig an diugh, ge b’e air bith mar a bha an gnothach da fhichead bliadhna roimhe seo. Cha deach aig an t-Sasunnach fhathast air ar cur gu iochdair an iomaire, mar nach b’fhiach sinn an còrr ach nàdur de fhraoidhneis, a chum a mhòralachd


[TD 2]

[Leabhar VIII. Mìos Deireannach an Fhogharaidh, 1912. Earrann 1.]

fhéin a dheanamh na bu ghlòirmhoire. Ni mo a dh’ aidicheas sinn gu ’m bheil a Ghàidhlig a’ seinn an guileag ma dheireadh. Cha do ghairm i cho sultmhor o chionn fhada, cha ’n ann a mhàin ’na tìr féin, ach ann an tìrean fad as.

Ge mór agus éifeachdach an Solus a tha sruthadh bho eòlas nan linn anns a bheil sinn beo, cha ’n ’eil e soirbh da lamh an uachdar fhaotainn air an trianaid a tha a’ deanamh spàirn a chum a bhi ag àrdachadh cànain agus litreachas nan Ceilteach—se sin na Cuimrich le ’n <eng>Eisteddfod<gai>, na h-Eireannaich le’n <eng>Oireachtas<gai>, agus An Comunn Gaidhealach le’m Mòd. Nach e an spiorad Ceilteach a chuir an gath is oirdheirc ann an litreachas an t-Sasunnaich? Nach e a chuir innte an grinneas diomhair ud nach ’eil soirbh a shoillearachadh ann a’ focail, ged nach ’eil e duilich fhaireachadh do neach aig am bheil roinn de spiorad litreachais? Leubh na thuirt daoine foghluimte, aig an robh breithneachadh, mu ’n phuing seo, agus méudaichidh do mheas air do shinnsear, is na talantan a chaidh a’ bhuileachadh orra a chum a bhi a’ dealbh am mac-meanmna ann a’ sgeudachadh cho grinn, agus gu ’n do ghabh ùghdairean eile e mar eisimpleir a b’ fhiach a’ leantuinn. Cha ’n e idir a mhàin mar a bha iad a’ cur fhacalan an altan a cheile a dhuisg inntinn nam feallsanaich, ach a’ spiorad diomhair a bha a’ dol troimh, agus a’ cuartachadh na rinn iad. ’S e a’ chuid de dh’ ùghdairean an làtha an diugh a ghlac an doigh a bha aig na Ceiltich nan litreachas, a sgriobh pairt de ’n rud is eireachdail ann an litreachas na Beurla. Bha ’n Gaidheal ann an daimh ro dhluth ri Nàdur, agus cha mhór a thug barr air ann a bhi a’ breithneachadh a seadh. Dearbhaidh a Bhardachd seo.

Ach ’s e Mòd Inbhirnis air an do thòisich sinn, agus ann a bhi a’ criochnachadh, dh’ iarramaid aithris an aoidheachd agus an fhailte a nochdadh dhuinn. Bha aoidheachd nan Gaidheal comharraichte o shean, agus cha do bhàth buaidh nan làithean teann, saoghalta, a th’ againn an diugh i. Chaidh na h-uile ni mu thimchioll a Mhòid a dheanamh gu h-òrdail. Cha leig sinn a leas a chuir an céill cho coimhlionta ’s a rinn Ceann-Suidhe a’ Chomuinn an dleasdanas a bhuineadh do riaghladh na Coinneamh. Bu mhór an taic do ’n Chomunn duin’-uasal cho cothromach a bhi ’ga stiùradh re tri bliadhna, agus a nis chriochnaich e’ obair gu tlachdmhor. Tha ar deagh dhùrachd ’ga leantuinn.


[TD 6]

[Leabhar VIII. Mìos Deireannach an Fhogharaidh, 1912. Earrann 1.]

<eng>GAELIC ORATION.<gai>

Anns a’ bheagan fhacal a labhair mi anns a’ Ghàidhlig aig fosgladh a’ Mhoid an Dun-Eideann, o chionn da bhliadhna, thug mi iomradh air a’ bhuaidh a tha aig a’ bhaile-mhor, agus aig caithe-beatha a’ bhaile-mhoir, air bardachd nan Gaidheal; agus dh’ ainmich mi òran no dha air aillidheachd na Gaidhealtachd nach biodh gu brath air an sgrìobhadh mur biodh iadsan a dheilbh iad air an claoidh le starrum agus le gleadhraich a’ bhaile-mhoir. A ris, aig Mòd na bliadhna ’n uraidh bhuin mi gu sonraichte ri taobh eile na cùise, agus labhair mi air a’ bhuaidh mhaith a tha aig a bhi a’ cuimhneachadh chleachdaidhean Gaidhealach, agus gu h-araidh òrain Ghàidhlig, air a’ Ghaidheal anns a’ bhaile no an duthchannan cein. An diugh tha mhiann orm beagan fhacal a radh mu Ur-sgeulan nan Gaidheal. Gun teagamh ghabh na seana Ghaidhil tlachd anabarrach ann an seann sgeulachdan. Dh’ fhairich iad gu laidir firinn nam briathran aig Oisean—

“Mar ghath soluis do m’ anam fhéin
Tha sgeula na h-aimsir a dh’ fhalbh.”

Chuidich a’ cheilidh agus eadhon an fharaire ann a bhi a’ cumail nan sgeulachdan beo, agus ’gan sineadh a nuas bho ghinealach gu ginealach, fad chiadan bliadhna. Tha an fharaire—mar a b’ abhaist di a bhi air a cumail—a nis air dol as aithne, ach tha a’ cheilidh, no faileas dhith, fhathast ’nar measg. Tha cuimhne mhath aig cuid againn air a liuthad coinneamh thaitnich a chunnaig sinn mu chagailtean cridheil nan laithean a dh’ fhalbh—

“Far an labhradh iad gu fial,
Air gach treun a bh’ ann o chian;
’S am macraidh og le ioghnadh graidh
A’ snamh san sgeul a b’ euchdach cail.”

Is mor m’ amharas gu bheil sgeulachdan nan laoch a dh’ fhalbh gu mór air an dearmad an diugh, agus nach ’eil a’ mhacraidh na ’s fhaide air an slugadh suas le toil-inntinn annta. Tha iad air am muchadh leis a’ phaipeir-naidheachd agus le cùisean mu fhearann agus mu Pharlamaidean; air mhodh ’s gu bheil sinn ullamh gu bhi a’ caoidh leis a’ bhard—

“Tha mo shealladh air linntean a dh’ aom;
Chan fhaicear ach caol na bh’ ann;
Mar dhearrsadh na gealaich tha faoin
Air linne tha claon sa’ ghleann.”

Ach ged a tha so gu mi-fhortanach fior, chaidh obair mhór agus mhath a dheanamh le Tormaid Mac-Leod—“Caraid nan Gaidheal”—Caimbeulach Ile, Eachann Mac-Ile-Eathain, An t-Urramach Iain Caimbeul, An t-Urramach D. Mac-Aonghais, An t-Ollamh Alasdair Mac-Ille-Mhicheil, agus muinntir eile, chum an tional agus an cumail air mhaireann; agus tha againn a nis aireamh mhór de leabhraichean tomadach iomalan de na seann sgeulachdan. A bheil na leabhraichean sin ’gan leughadh ? Is mor m’ eagal nach ’eil ach a mhain le fear an sud agus an so a rinn ’inntinn a choimhead os cionn nan cuisean saoghalta sin chum am beil a’ chuid is mo de ’n t-sluagh air iad fhéin a strìochdadh. Agus fior ’s mar tha sin, tha a’ cheart sluagh neo-ghneitheil sin gle phròiseil as an cuid cloinne nuair a chluinneas iad iad ag iomradh air seann sgeulachdan na Greige agus na Roimh mu dheidhinn am bi iad a’ faighinn beagan foghluim ’s an sgoil. Is beag fhios a tha aca cia mór is airde ann an fallaineachd cainnte, agus ann am beusalachd teagaisg, a tha seann sgeulachdan na Gàidhlig na ur-sgeulan na Greige agus na Roimh. Seallaibh thairis air na comh-chruinneachaidhean aig na h-urramaich Ghaidhealach a dh’ ainmich mi agus chan fhaigh sibh facal no smaoin annta a bheir rughadh air bhur gruaidh. Seallaibh a rithist troimh ur-sgeulan nan Greugach agus nan Romanach agus is beag nach bi naire oirbh gu bheil iad agaibh an taobh stigh bhur dorsan. Ciod mar eisimpleir is urrainn ardachadh-inntinn is mo a thoirt do dhuine na bhi a’ leughadh “Spiorad na h-Aoise” ann an “Leabhar nan Cnoc” aig Tormaid Mac-Leoid—sgeulachd eireachdail air an robh mi eolach is mi am bhalachan fada mu’n cuala mi iomradh air “Leabhar nan Cnoc,”—fo’n ainm “Am Bonnach Beag ’s a Bheannachd agus am Bonnach mór ’s a mhallachd.” Sparram oirbh, uime sin, mar dhleasnas a bhi a’ cur eolais, air an t-seann dìleab sgeulachd a dh’ fhagadh againn o ’r n-athraichean, agus a chleachd iad mar abhachd-inntinn bhuannachdail fad chiadan bliadhna. Leughaibh na chaidh a chur an clo dhiubh, agus thugaibh air bhur clann a bhi ’gan leughadh; agus, mar a thachras fhathast air uairibh, ma chluinneas sibh sgeulachd mhath nach ’eil fhathast an clo, sgrìobhaibh i gun dail no faighibh feareigin a sgriobhas i, chum ’s nach teid iad gu buileach air chall. Cha ’n ’eil mi ’gar comhairleachadh gu bhi a’ deanamh ach rud a rinn mi fhéin, uair is uair, le mór thlachd, re dha fhichead bliadhna air ais. Tha an Comunn Gaidhealach air mòran a dheanamh air son ceòl nan Gaidheal: cha do rinn e obair cho comharaichte air son na


[TD 7]

[Leabhar VIII. Mìos Deireannach an Fhogharaidh, 1912. Earrann 1.]

Gàidhlig, agus theirinn ruibh nach ’eil e comasach do bhuill a’ Chomuinn ni is fhearr a dheanamh a chuideachadh labhairt na cànain sin agus gu bhi a’ faighinn eolais air a litreachas, na bhi a’ leughadh agus a’ cnuasachadh nan seann sgeulachdan, agus a’ cur iompaidh air muinntir eile gu bhi a’ deanan ni cheudna. Thug mi a nis dhuibh m’ oraid dheireannach mar Chean a’ Chomuinn. Tha mi fada ’nur comain air son bhur giulain leam re nan tri bliadhnaichean a chaidh seachad. Tha an Comunn laidir agus soirbheachail; agus is e miann mo chridhe gum bi a shoirbheachadh a’ dol am feabhas, agus a neart a’ dol am meud. Do gach aon agaibh fa leith bu mhath leam a bhi ag radh, “Slan leat; mo bheannachd siorruidh air do shiubhal is air d’ imeachd; is rùn do chridhe air do chuisle.”
