[TD 97]

[Leabhar VIII. Mios Deireannach an Earraich,1913. Earrann 7.]

TALADH CHANADA.

Le teachd an earraich tha Canada a’ togail a guth ’s a’ toirt cuireadh do mhuinntir Bhreatann sealbh a ghabhail air fearann a thatar a’ tairgse, cha mhór, a nasgaidh. Tha Gaidheal is Gall a freagairt mar gu ’m biodh e làn chinnteach coinneachadh ri ’fhortan thall. Bha làithean eile ann—làithean na bochdain ’s an t-sàrachaidh; àm na h-airce ’s na h-éiginn; an t-àm ud ’s an deach spiorad na teòghalachd air seacharan, ’s a thòisich An-iochd ri àicheadh gu ’n robh còir aig a’ Ghaidheal air a dhùthaich féin; àm an fhògraidh ’s na h-imrich gu tìrean céin. Ach ciod an stà a th’ ann a bhi a’ meòrachadh air an dubhachais a bhà, no am briste-cridhe a bha ’na luirg. Cha tig móran tairbhe o bhi ag amharc ’n ar déidh. Chaidh an t-àm ud seachad mar néul dorcha thar aodann nam beann. Thug cùibhle ’n fhortain mu chuairt làithean is tìoraile. Chuir beachd a’ mhór-shluaigh, is spiorad a’ chomh-fhaireachaidh, fuadach air an doilleireachd a bhà, ’s tha na Gaidheil am mealtuinn shochairean nach robh riamh aca. Ach tha iad a nis a’ dealachadh r’ an dùthaich le ’n toil féin a chum beo-shlàinte na ’s taitniche na gheibh iad far an d’ rugadh ’s an do thogadh iad. Tha bann-dùthcha a’ dol a luige fo bhuaidh bheachdan eile. Cha riaraich an seann chaithe-beatha iad. Tha iad a’teicheadh mar a dh’ fhaodas iad bho oir na bochdainn, agus cò a chuireas coire orra ma ’léumas iad do ’n t-sruth-nuadh cuide ri càch, is ma ghèilleas iad do ’n t-soisgeul ùr a tha a’ teagasg gur h-e crioch àraidh an duine airgead a dheanamh air dhòigh air chor-eiginn. Mar a tha staid na Gaidhealtachd an diugh, a thaobh malairt is rudan eile, cha bhiodh e soirbh a chur cruinn na chumadh teaghlach air dòigh, ged do gheibte fearann a nasgaidh. Mar sin am bheil e na aobhar ioghnaidh gu ’n géill an Gaidheal do ghairm na h-Iar a tha ’g a thàladh mar gu ’m b’ ann gu Tir-nan-og. Ma theid gnothaichean air adhart mar a tha iad a’ dol, cha bhi againn ’s na glinn ann an ùine gheàrr ach bodaich is cailleachan far am b’ àbhaist gillean calma a bhi ’chòmhnuidh.

Am measg gach seorsa lomaidh a thig air dùthaich, cha ’n ’eil aon ann cho mi-chiatach ris an lomadh a thachras ’nuair a chailleas i a’ chuid is calma de ’n t-sluagh, ge bith na chàrnas i suas de stòras eile. Gun teagamh ’s an do cheàrn eile de ’n Rioghachd a tha iad a’dol; ach air a shon sin, ’s e lìonadh is buannachd Chanada tràghadh is call Alba. Gu ma fada bhuainn an t-àm mu ’m bi Breatann air a h-uilinn, agus laoich a dhìth


[TD 98]

[Leabhar VIII. Mios Deireannach an Earraich,1913. Earrann 7.]

oirre a chum a’ dion o ’n nàmhaid. Ach ma tha sin an dàn, chi am fear a bhios beò gur h-e fior-bheartas dùthaich tuath chalma, thoilichte, agus nach e caoirich, is féidh, is cearcan-fraoich. O chion còrr is ceithir fichead bliadhna sgrìobh an t-ùghdair ainmeil, <eng>Sir Walter Scott<gai>, mar a leanas:—<eng>“In too many instances the glens of the Highlands have been drained, not of their superfluity of population, but of the whole mass of the inhabitants. The Highlands may become the fairy ground for romance and poetry, but if the hour of need should come—and it may not, perhaps, be far distant—the pibroch may sound through the deserted region, but the summons will remain unanswered. The children who have left her will re-echo from a distant shore the sounds with which they took leave of their own—<gai>cha tìll, cha tìll, cha tìll me tuilleadh.” An e spiorad nam fàidheadaireachd a dh’ iadh mu <eng>Shir Valter<gai> ’nuair a’ sgrìobh e mar sud?

Tha Canada an comain nan Gaidheal o ’n là a choisinn iad mór-chliù aig glacadh Chuibeg (1759), fo threòrachadh a’ cheannaird ainmeil, Wolfe, a bha na oifigeach ’san arm-dhearg aig blàr Chuilfhodair tri bliadhna deug roimhe sin. Cha ’n ann a thaobh saighdearachd a mhàin a tha ’n dùthaich mhór ud—cho farsuing cha mhór ris an Roinn-Eorpa—an comain nan Gaidheal. ’Nuair a ghabhas sinn beachd air ainmeannan nan daoine a chuidich, ann an tomhas mór, Canada a’ stiùireadh ann an slighe an t-soirbheachaidh a tha i a’ sealbhachadh, mar thoradh, an diugh, chi sinn gur h-e sliochd nan Gaidheal a b’ àirde ann an inbhe a chum na crìche sin. Choisinn iad an inbhe ud troimh na feartan-inntinn agus na buadhan a chinnich annta gu nàdurra, agus chuir iad meas is onoir air an dréuchd. Thatar a cur as ar leth an diugh nach ’eil sgoiltean na Rioghachd, no ’n t-oilean ùr, uidheamaichte air son a leithid seo a bhuadhan a bheothachadh no ’àrach. Ach fàgamaid sin mar a thà e. Cha mhiann leinn cràdh an tallachaidh a chreachadh o ’n mhuinntir do ’n cubhaidh e.

’S e am mios seo toiseach tòisiche na h-imrich gu Canada o Chluaidh. Ma ghabhas neach céum sios mu mheadhoin làtha àraidh ri taobh na h-aibhne an Glascho, chi e sealladh a’ lionas e le ioghnadh, agus math dh’-fhaoidt cianalas. Cha ’n fhaicear ach domhlachd sluaigh, sùil gach neach, eadar mhór is bheaga, air an luing mhóir a tha a’ dol ’gan giùlan thairis, is a tha ’nis a’ snàgadh, le sgriachail na fìdeig, air uisg’ odhar Chluaidh. Am measg nan eilthireach tha càirdean is luchd-daimhe a’ gabhail beannachd leo—am beannachd mu dheireadh, ’s dòcha—té a’ caoineadh is neapaicinn r’ a sùil; fear a’ leigeil air nach ’eil dad a cur air-san—seòrsa de shnotha gàire air, ged a tha rùchd a’ dìreadh ’na sgòrnan ge b’ oil leis. Tha h-uille h-ullachadh rompa air bòrd. Chaidh gadh innleachd a thionnsgnadh air son an toirt gu seo. Bha gach seòrsa de phaipear-naidheachd làn le iomradh an ionmhais a bha ’feitheamh orra,—fearann a bheag ’s a nasgaidh—obair gun dìth agus gu leòir air a son. Nach h-iad, ars’ thusa, bu chor a bhi aighearach. Ach ma ’s fior na tha ’n fheadhainn a bha thall ’s a chunnaic, a cur an céill, cha ’n ’eil cùisean cho fìor mhath ’s a bha an luchd-gnothuich a’ cur ’s na paipearan, agus ’s e deireadh an sgeòil gu ’m faigh cuid a mach air an cosg, nach ’eil an t-sean dùthaich fhathast cho dona ’s a thatar a deanamh a mach. Am bruadar na h-oidche chi iad i, agus dùsgaidh togradh is déidh. Togaidh iad orra air ais.

<eng>“From the lone sheiling on the misty island
Mountains divide us and a waste of seas!
But still our hearts are true, our blood is Highland,
And we in dreams behold the Hebrides!”<gai>

Bheiramaid earail do na tha a’ faireachadh tàladh na h-Iar a bhi cinnteach gu ’m bheil na tha rompa ceart agus réidh, mu ’n dean iad suas an inntinn cùl a chur ris an dùthaich-mhàth’rail. An deireadh ar sgeoil dh’ fhoighneachdamaid seo. Am bheil e neo-chomasach do Phàrlamaid Bhreatunn cùisean a chur air a leithid a shuidheachadh a chum agus gu ’m faigh luchd-àiteachaidh Gaidhealtachd na h-Alba beò-shlàinte reusanta a chuireadh an crannchur am feobhas? Am bheil e os cionn tùr na toinisg luchd-riaghlaidh tuilleadh ’s na rinn iad a cheana a dheanamh? Mur a teid rud-eiginn a dheanadh theid an tràghadh air adhart, agus chithear a’ bhuil aig a’ cheann mu dheireadh.


Ma ’s gaoth a deas, teas is toradh;
Ma ’s gaoth a tuath, fuachd is feannadh;
Ma ’s gaoth an ear, meas air crannadh;
Ma ’s gaoth an iar, iasg gu caladh.


Cha tig uisge mór o ’n tuath,
’S cha tig sneachda buan o ’n deas.


Olc air mhath le fear ga h-iarraidh,
Thig i ’n iar an deigh an uisge.
