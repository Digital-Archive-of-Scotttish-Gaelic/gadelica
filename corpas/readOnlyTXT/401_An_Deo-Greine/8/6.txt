[TD 81]

[Leabhar VIII. Mios Meadhonach an Earraich, 1913. Earrann 6.]

SGIURSADH AN TURCAICH.

’S i ’n Ear an Ear, ’s i ’n Iar an Iar, ’s cha tig iad gu cheile gu sior. ’S an mar seo ’tha Kipling, am bàrd Sasunnach, a’ cur sios, agus is mór a tha fillte ’s an bheachd. Tha e cho neo-chomasach gnè, agus dòighean, is mothachadh, chinnich na h-Airde-n-Ear fhighe an gnàths, is aigne, na h-Airde-n-Iar, ’s a tha e ola a mheasgachadh ri uisge. Cha do tharruing iad r’a cheile riamh, ’s cha tarruing fhad ’s a bhios an dara creideamh cho calg-dhìreach an aghaidh a’ chreidimh eile. Cha robh gnothach aig an Turcach a bhi riamh ’san Roinn-Eòrpa, agus ged a fhuair e ann le cumhachd a’ chlaidheimh cha ruig e leas a nis a bhi ’meas na eucoir ma ’sgiùrsas an cumhachd ceudna e a dh’ ionnsuidh an imir air ’n do fhàs e. ’S iomadh Gaidheal bochd a dhòirt fhuil air son an Turcach a shàbhaladh o laimh nan Rusianich ann an cogadh a’ Chrimea, agus ma fhuair na Reisimeidean Gaidhealach urram chomharraichte air son an treubhantais ud a choisinn cliù na h-Eòrpa—an t-saoghail dh’ fhaodamaid a ràdh—phàigh iad gu goirt air a shon. ’S an àm ud bha clàr-dhealbh na Roinn-Eòrpa (mar a tha e ’n diugh) mar gu ’m b’e clar-Feòirne, air an robh righrean is luchd-riaghlaidh a’ cluich ’chum an dùthchannan fhein àite inbheach fhaotainn, agus nach biodh barrachd cothrom aig aon chinneach air cinnich eile. Cha ’n ’eil e soirbh a’ mheidh a chumail cothromach ’nuair a tha glòir-mhiann righrean ’ga luchdachadh. ’Nuair a bheir sinn fainear an t-ullachadh ’tha gach cinneach a’ deanamh am meudachadh am feachdan, a’ géurachadh an claidhmhnean, ’s a’ togail shoithichean-cogaidh, a chosdas mìltean thar mhìltean de dh’ airgead a dheanadh a leithid de dh’-fheum a chum leasachaidh math an t-sluaigh, co-éignichidh e sinn a bhi foighneachd, gu dè idir a rinn oilean, is diadhachd, is creideamh dhuinn, ge mór a tha iad air an sgaoileadh am measg nan cinneach as cumhachdaiche ’s an Roinn Eòrpa? Cha ’n ’eil ach beag coltais air coimhlionadh na sean fhàidheadaireachd, “Buailidh iad an claid-mhnean gu coltair, agus an sleaghan gu corranaibh-sgathaidhe” ’S ann a tha mar gu ’m biodh an saoghal a’ dol bun os cionn, no mar gn ’m biodh a’ chuibhle a’ tionndadh air ais gus na lìnntean dorcha.

Chìtear ’s na paipeirean-naigheachd gu ’n do chaill na Turcaich a chuid is motha de ’n tìr—cha chan sinn de ’n dùthaich, oir cha robh còir-dùthcha ac oirre riamh—agus gu ’n deach an cur an cur mu chuairt Chonstantinople ge b’ oil leo. Bha ’n Turcach righinn,


[TD 82]

[Leabhar VIII. Mios Meadhonach an Earraich, 1913. Earrann 6.]

carach, mar a bha e riamh, ach ’nuair a ghabhas e ’stigh gu ’m bheil rud an dàn—<eng>Kismet<gai>—strìochdaidh e. Cha deach aig air cumhachdan na Roinn-Eòrpa a chur an aghaidh a cheile, mar bu mhian leis, oir cha bhiodh e idir cothromach gu ’n cailleadh na Bulgarianaich na bhuinig iad le faobhar a’ chlaidheamh aig blàir cho fuilteach ’s a chaidh a chur o chionn fhada. Ach tha na Priomh-chumhachdan (mar a theirear) còirdte mu ’n dòigh a bu chòr gnothaichean a’ rèiteachadh eadar an Tuirc agus Bulgaria, ’s a’ Ghréig, agus na Stàtan eile. Cha bhiodh neach duilich ged a ghabhadh an Turcach imrich thar a’ Bhosporus, agus ged a’ stiùireadh e air an tìr o ’n d’ thainig e o thùs. Co-cheangailte ri ’riaghladh ’s an Roinn-Eòrpa, cha robh ach an-iochd, aintighearnas agus neo-thruacantas. Ciamar a gheibhte dad a dh’ fheobhas o leithid seo a shuidheachadh? An urrainn an t-Etiòpach a chraicionn a mhùthadh?

Thugamaid cunntas goirid air mar a fhuair an Turcach a steach do ’n Roinn-Eòrpa an toiseach. Tha móran a gabhail tlachd ann a bhi ’leughadh eachdraidh an dùthcha fhéin, ach ann an cumantas cha teid iad na ’s fhaide na sin. A nis, is mór am fiosrachadh, agus an leudachadh inntinn ’tha sruthadh o bhi beachdachadh air na thachair an eachdraidh chinnich eile an t-saoghail. Tha am fear nach ruig seo, neo-uidheamaichte ann an cumhachd breithneachaidh mu thimchioll nithean a’ luaisg cuid de cheàrnan de ’n t-saoghal gu rùn math, no dona. Tha e mar gu ’m biodh e an cùil; am barail gur h-e ’n ceàrn ’s an do thogadh e féin an aon chèarn taghta de ’n Chruinne. Gheibh sinn solus mu shuidheachadh an Turcaich an dràsda, o bhi ’meòrachadh air eachdraidh na Roinn-Eòrpa. Tha ’sgiathan air am bearradh, agus ma ghearras e iteag a rithist, cumadh e ’shùil ri Asia, oir is rud e ’n aghaidh nàduir gu ’m biodh còrdadh eadar a’ Chrois, (suaicheantas a’ chreidimh Chriosduidh), agus an Leth-Chearcall (suaicheantas nam Moslemaich).

’Nuair a bheir sinn fainear staid nan dùthchannan móra tuath, deas, agus an Ear, air a mhuir mhóir ris an can sinn, Mediterranean, chi sinn gu ’m bheil na Tìrean Euròpeanach (a’ mhór chuid co-dhiùbh), fada na ’s fhaide air aghart am beusachd agus deagh riaghailt, na tha na tìrean deas agus an ear air a’ mhuir mhóir. Cha ’n ’eil againn air taobh Africa de ’n mhuir ach créutairean allmhara, neo-oileanta. Ach ma dh’ amhairceas sinn air ais cóig cheud bliadhna, gheibh sinn am mach o eachdraidh, gur ’than timchioll na mara seo a chinnich agus a thionail an gliocas, an t-oilean, an t-eòlas agus a’ mhalairt a b’ àirde air an talamh ’san àm ud: Cionnap a thachair e matà gu’n d’ thainig lom-sgrios air oirthirean Africa, ’s nach fhaic sinn ach làrach, sgapte an sud ’s an seo, de mhórachd agus òirdheirceis na Ròimhe, agus gu ’m bheil Anatolia agus Syria a sior dhol air ais o chionn cheudan bliadhna, ach an Rionn-Eòrpa a’ dol air aghart o chéum gu céum (mall mar a thà e), ann an slighe na saorsa? Ma bheachdaicheas sinn air clàr-dhealbh nan ceàrnan ud, mar a bha iad ’s na seann linntean, chi sinn gur ’than mu ’n cuairt do ’n mhuir mhóir a thachair na nithean is cudthromaiche, a thaobh a’ bhuil a shruth uatha, a bhuineas do dh’-eachdraidh an t-saoghail—nithean a tha ’giulain toraidh na ’r la fhìn. Smaoinich air an Eiphit, a’ Ghréig, Syria, an Eadailt. Dè ’thainig mu ’n cuairt, agus a’ stiùir spiorad an aghartachaidh gu bhi siubhal rathad na h-Airde-n-Iar—gu Breatann cuide ri ceàrnan eile? Gheibhear freagairt na ceisde ri bhi beachdachadh air baile iongantach an ear air a’ mhuir mhóir—Mecca. ’S e a bhliadhna 622 ceann cunntais aimsir nan Arabach, ’nuair a theich Muhammed (am fàidh bréige), o Mhecca gu Medina. Aig an aon àm thòisich ionnsuidh naimhdeil nam Muhammedanaich a’ brùchdadh a mach, ’s a stiùireadh an Iar, a chum gach tìr a chur fo smachd a’ chreidimh aca fhéin leis a’ chlaidheamh, agus chùm iad orra gu buadhach fad mhìle bliadhna, an dùil gu ’n paisgeadh iad suas an Roinn-Eòrpa gu léir, ’s gu ’m biodh an <eng>“Koran”<gai> far robh ’m Bìobull. Nach b’ iongantach gu robh a leithid a shoirbheachadh a’ leantuinn creideamh a bha air a stéidheachadh air a’ chlaidheamh, agus gu ’n do mhair e cho fad? Tha rùintean an Uile Chumhachdaich dìomhair.

Aig an àm ’s an do thòisich Muhammed an obair naimhdeil seo, bha oidhearpan a’ dol air aghart an Sasuinn a chum an sluagh iompachadh do ’n Chreidimh Chriosduidh, agus mu ’n àm ’s an robh Bede a’ sgriobhadh ’eachdraidh ’na abaid, bha Abdulrahman ag obair gu tréun a chum an Fhraing a chur fo smachd. Rainig e leitheach slighe do ’n dùthaich ud, far an do thachair Karl Martel—An t-Ord Mór”—ris, agus chuir iad blàr fuilteach dheth. Bhuinnig “An t-Ord Mór,” ’s bu mhath sin. Dè shaoileadh tu a thachradh na ’n do bhuinnig an nàmhaid? Bhiodh an Fhraing ’na dùthaich Mhuhammedanach agus, math a dh’fhaoidte, gu’m biodh Sasunn


[TD 83]

[Leabhar VIII. Mios Meadhonach an Earraich, 1913. Earrann 6.]

an diugh mar ’tha Macedonia, agus Lunnainn mar ’tha Constantinople. Bu chòir cuimhne a chumail air a’ bhlàr ainmeil ud—Tours (732)—far an do chuir Karl Martel an ruaig air nam Moslemaich, ’s a shàbhail e an Roinn-Eòrpa. Bha nadur de chlos orra fad chóig cheud bliadhna as déidh seo. An sin bhrùchd buidheann luaineach de dh’ fhògarraich a mach as an airde ’n ear faisg air an abhainn mhóir ris an abrar “Euphrates.” Rainig iad taobh eile na mara a tha ’n ear air a’ Ghréig. Thòisich iad air an dùthaich sin a cheannsachadh, ’s chaidh leo. Sgaoil iad air uachdar thìrean eile ’san nàbachd, agus ’nuair a thainig àm freagarrach rinn an ceann-feadhna mór ud—Murad—ionnsuidh eile a thoirt air an Roinn-Eòrpa, agus ghlac e Adrianople, dìreach o chionn chóig cheud agus leth cheud bliadhna—am baile sin a tha iad a’ strì, an dràsd, a chumail o nam Bulgarianaich. Beagan na dhéidh, chailleadh saorsa nan Serbhianach aim an aon bhlàr—Kossovo. Ghéill Constantinople (1453), agus leis, thuit an t-Iompaire, dìreach an déidh dha bòrd a’ chomanachaidh fhàgail o Eaglais <eng>“St. Sophia,”<gai> is fhuair an creideamh Moslemach làmh an uachdar air a’ Chreidimh Chriosduidh. ’Na dhéidh seo thuit bailtean eile agus shìn Iompaireachd an Turcaich gu criochan na Gearmailt, dìreach ’nuair a bha Luther a’ dol an greim ri Eaglais na Ròimhe agus a’ toirt mu chuairt an Ath-Leasachaidh. ’S ann air Vienna (1529), a thug an Turcach an ionnsuidh ma dheireadh a chum an Roinn-Eòrpa a’smachdachadh, ach cha deach leis. B’ e seo àird an làin, agus thòisich crìonadh air tighinn air ’Iompaireachd. Dh’ éirich cinnich eile na h-Eòrpa, ’s thòisich iad ’ga bhrùthadh, a chuid ’s a chuid, chun nan crìochan ’s am bheil e ’chomhnuidh an diugh—criochan ’tha fàs na ’s lugha ’s na ’s lugha, gus an tig an t-àm an sgiùrsair e chun an Ear as an t-thainig e. Tha saorsa ’san Iar, tha sàruchadh is cruaidh-chàs ’s an Ear. Deanadh teachdairean-rioghachdan mar a thogras iad, ach tha aon ni domhain, dìomhair, an inntinn luchd-àiteachaidh na Roinn-Eòrpa a tha iad am meas mar dhleasdanas, agus ’s e sin, am Moslemach a thionndadh a mach. ’S ann aig na Bulgarianaich ’tha fios dè seòrsa maighstir a tha ’s an Turcach, oir ’s iad a dh’fhuiling. Thug e uatha o shean a h-uile dad ach am fearann, ’s cha b’ urrainn dà sin a’ sguabadh uatha. Cha robh chridhe aig sluagh Bhulgaria gus a chionn ghoirid eaglais a thogail. B’ fheudar dhoibh tùill a dheanamh fo ’n talamh air son àite aoraidh! Ach cha do dhì-chuimhnich iad an creideamh Criosduidh, no an cànain, no sean eachdraidh na dùthcha. Thog iad a’ cheud sgoil ’s an bhliadhna 1835, agus chaidh a’ cheud phaipear naigheachd a chur a mach ann an 1844. ’Nuair a chaidh cogadh a’ Chrimea a chur, thuig iad nach b’e an Turcach an aon duine mór a bh’ air an talamh. Ghabh iad misneach, agus ’nuair a dhùisg spiorad na saorsa suas unnta, leum iad gu calma air son an dùthaich ’s an cànain. Chaidh cànain an Turcaich a’ sguabadh a mach a Pàrlamaid ’s a sgoil. Tha nis aca 4,500 de thighean sgoile, 9,000 luchd-teagaisg, 390 Ard-Sgoiltean, is Colaiste far am féum a h-uile fear teagaisg a bhi coimhlionta ’s a ’chànain Bhulgarianaich. ’S e an cànain fhéin a tha ri chluinntinn air sgàlain nan tighean-cluiche.

’S mór an leasan a dh’ fhaodadh neach ionnsachadh o eachdraidh ’s o ghniomhara nan Turcaich—mar a chaidh leo, ’s mar a chaidh ’nan aghaidh, ach tha aon leasan ri fhaicinn leis an t-sùil léirsinneach agus an inntinn thuigseach. ’S e sin; Lamh a’ Chruithfhear an eachdraidh a’ Chinne Daonna.

’S i ’n Ear an Ear, ’s i ’n Iar an Iar, ’s cha tig iad gu cheile gu là mór na Cruinne.


[TD 84]

[Leabhar VIII. Mios Meadhonach an Earraich, 1913. Earrann 6.]

C’ ar son ’tha na deòir coltach ri buntàta? Tha iad a’ fàs as an t-sùil

An ni a chuir na maoir a dh’ ifrinn;—a faraid a’ nì b’ fhearr a b’ aithne dhoibh.


[TD 89]

[Leabhar VIII. Mios Meadhonach an Earraich, 1913. Earrann 6.]

MAR A FHUAIR AM MINISTEAR DHACHAIDH O CHOINNEAMH A’ CHOMUINN GHAIDHEALAICH AN DUNEIDEANN.

Fhir-deasachaidh an “Deo,”

Tha fios agam gu ’m bheil thu fo throm iomagain ciamar a fhuair mi dhachaidh Di-Sathuirne, agus tha cho math dhomh fois-inntinn a thoirt dhuit tràth, agus innseadh nach d’ fhuair mi dhachaidh gu feasgar na Sàbaid. Bithidh cuimhne agad gu ’n robh gaoth àrd le gath geur a’ séideadh o ’n ear, agus glìb sneachd a’ lathadh luchd-turuis air sràidean Dhun-eidinn. Bha amharus aig buill a’ Chomuinn a thainig air astar, gu ’n robh cur is cathadh anns a’ Ghaidhealtachd. Mu ’n d’ thug mise mach mo dhachaidh, fhuair mi cothrom agus aobhar breithneachaidh air an t-sneachd. Bha ’n oidhche cho dorcha ’s a dh’ fhaodadh i ’nuair a dh’ fhàg mi Glaschu. Fhuair mi brath gu ’n robh each-iarruinn a suas gu amhaich ann an cuithe taobh Ghearrloch, agus fear eile, le luchd sgadan Sgitheanach fo ’n t-sneachd, ann an gleann àrd fàs air thoiseach oirnn. Thug an gearran, ris an robh mi fein ag earbsadh m’ fhaicinn tèaruinte dhachaidh, a suas an deò aig àite seasamh far an robh e ’cleachdadh deoch mhòr òl, mu ’n cuireadh e uchd ri bruthaich. Cha tugadh e céum, agus cha robh ach a’ chuid a b’fhearr a dheanadh de ’n chuid bu mhiosa. Bha seòmar mór farsuing, no dhà, ann an carbadan an eich, ach bha iad cho blàth le anail an eich, agus gu ’n robh sinn seasgair sona rè na h-oidche. Air teachd do ’n mhaduinn, bha an saoghal maiseach, bòidheach, gach preas le còta geal ùr, agus gach craobh a’ lùbadh le cudthruim a deise rìomhaich. Cha robh eun ri fhaicinn ach gille beag a’ bhroillich dheirg, agus e gu dàn dalma a’ sireadh spruileach arain air gach neach. Cha robh smeòrach no lon-dubh ri fhaicinn. Bha iad uile as eugmhais an tràth-maidne, a’ tighinn beò air am blonaig, agus ann an cùil dhìomhair ag ùrnuigh gu dùrachdach gu ’n tigeadh cothrom cothachaidh bho theachd na h-oidche. Bha sinn ann cuideachd bheag a’ feitheamh, agus ag éisdeachd, ’nuair a thainig neach a thog deasbaireachd ’nar measg. Thug esan a’ bheachd gu ’n robh an sneachd


[TD 90]

[Leabhar VIII. Mios Meadhonach an Earraich, 1913. Earrann 6.]

ri ’mholadh, agus na ’n robh anart, clàr-dhath, agus pìnn ghaoiseadach aige, gur e ’dheanadh an dealbh briagha. Dhùisg e fearg tuathanaich agus buachaille, agus dh’-fhosgail iad air le srùth cainnt a chuir mabadh air. “A dhuine gun iochd, gun èolas,” thuirt iadsan ann an aon anail, “ ’s ann a thoil thu leabaidh a thoirt dhuit anns an t-sneachd, ’gad thoirt gu tùr agus tuigse. Na ’n robh thusa ’nad chaora, no caorich agad, a’ chuid a tha os cionn an t-sneachd air acras, ’s a’ chuid ’tha fodha ann an cunnart bàis, cha ’n ann a frithealadh do ’d mheudmhor le dealbhannan faoin a bhitheadh tu. Nach lionnahor àireamh nan creutairean a tha ’n diugh gu fuar, fann, acrach, ged ’tha do mhàileid-sa air dòigh. Cha ’n ’eil fiadh ann an coire, no earb ann am fàsach, nach h-eil, le gainne agus teanntachd, cho càllda ri crodh na bàthaich, agus ma leanas an t-sìd so, brisidh iad lagh dhaoine agus ainmhidhean, agus bithidh iad ’nan dubh-mheirlich. Tha na caorich ’ga mùchadh agus sinne an so gun chothrom cobhair a dheanamh orra, agus cìobairean ann an cunnart am beatha a’ cruinneachadh chaorach gu fasgadh. Cha ’n ’eil coinean no maigheach bhàn, coileach dubh no ruadh-chearc, nach ’eil a’ mallachd air an t-sneachd, agus na ’n robh thusa gu ’d mheadhon air cliathach beinn bhàn bhiodh ceòl eile agad.”

“Tha mi ’g aideachadh” thuirt am fear-tarruing “nach ’eil m’ eòlas air obair fearainn farsuing, ach shaoil mi gu ’n robh an sneachd a’ mathachadh an fhearainn, agus a’ cumail freumhan faoine nan lusan agus nam blàthan, blàth. Ach ciod e barail a’ mhinistear air a’ chuis?” “Tha” ars’ am ministear “gu ’m bheil bloigh de ’n fhìrinn agaibh le cheile. “Tha dreach an t-saoghail taitneach do ’n t-sùil, agus faodaidh neach tlachd a ghabhail ann am maise naduir, gun a bhith di-chuimhneachadh an cruadal agus a’ challdachd a tha tighinn air muir agus air tìr ann an lorg an t-sneachd. Faodaidh sinn a bhi cinnteach gu ’m bheil am Freasdal a’ ceadachadh an t-sneachd, agus Esan a tha deanamh obair uile ann an gliocas, agus ann an tròcair, cha do chuir e an sneachd a chum calltachd dhaoine no fulangas ainmhidh. Tha sinn air ar teagasg nach ’eil aon chuid soirbheachadh no calldachd air fhàgail na ’r làmhan fein, agus airson eunlaith agus coinean, bithidh an àireamh air an tanachadh da rireadh, ach bithidh a’ chuid a tha fallain, làidir, a’ tighinn roimhe agus bithidh tuilleadh lòn aca an déidh so. Biodh earbsa aig an tuathanach anns na buachaillean a dh’fhàg e na dhéidh. Ni iad an dichioll, agus ged a bhiodh am maighstir maille riu, cha b’ urrainn dhaibh tuilleadh a dheanamh. Agus air do shonsa, a sheirbhisich dhìleas, bi taingeil gu ’m bheil thu tearuinte. Na ’n robh thu aig do dhachaidh bhiodh tu a’ buaireadh an Fhreasdail, agus na ’n tigeadh tu as a’ mhonadh fhiadhaich am bheil do sgriob, bu leòir dhuit thu fein a theàrnadh gun oidhirp idir air caoirich.”

Bha mi ’dol a thoirt facal do ’n fhear-tharruing, ach thug an t-each-iarruinn sitir chruaidh as, agus ghearr e ’n còmhradh goirid. Thug e mise gu astar cóig mìle o ’m dhachaidh, ach bu mhiosa na cóig mìle, na cóig ar fhichead ri là math. Bha sneachd os cionn nan glùinean air fearann còmhnard, agus anns na lagan ìosal bha mi gu tric gu ’m amhaich, ach eadar coiseachd air mo chasan agus a’ snàgan air mo ghlùinean thug mi mach m’ fhàrdach fein gu sgìth, cadalach, ach gu taingeil, toilichte. Sin agad-sa fhir-deasachaidh an “Deo” mar a thìll mi o’n choinneamh mu deireadh a bh’-aig a’ Chomunn Ghaidhealach.

Is mise, le mór spéis,

’Ur caraid,

COLLA DOMHNULLACH.
