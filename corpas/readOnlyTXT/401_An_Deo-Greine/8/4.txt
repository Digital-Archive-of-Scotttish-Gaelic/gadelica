[TD 49]

[Leabhar VIII. Mìos deireannach a’ Gheamhraidh, 1913. Earrann 4.]

A’ BHLIADHN’ UR

Bliadhna mhath ùr agus móran diù—’s iomadh bial o ’n do thuit an dòigh-labhairt chumanta seo air a’ cheud latha de bhliadhn’ eile. Le gach deagh dhùrachd tha ’n Deo-Greine a’ tairgse ’cheart fhuran d’a luchd-leughaidh, agus do gach Gaidheal anns gach cearn de ’n talamh. Tha clach-mhìle eile, mar gu ’m b’ eadh, air dol seachad, agus tha ’ghrian air éirigh air bliadhn’ ùir. ’S e ar guidhe, matà, gu ’m bith gach soirbheachadh agus sealbh a’ leantuinn ar càirdean Gaidhealach anns gach ceum. Mar a tha ’sean-fhacal ag ràdh, “tha smùdan fhéin an ceann gach fòid,” agus is cinnteach nach amhairc cuid de ’r càirdean air a’ bhliadhna ’chaidh seachad ach le dubhachas bròin agus sùilean deurach, ’nuair a smaoinicheas iad air sgaradh bàis, no a’ bhuille a bhuail a’ bhochdainn air dorus na fàrdaich. Ach cha bhuin e dhuinne a bhi ’briseadh a steach air a’ bhalla dhìomhair a tha a’ cuartachadh teaghlaichean an doilgheis. Tha ’n t-ionad sin coisrigte. “Is aithne do chridhe duine searbhas ’anama; agus ’na aoibhneas cha bhi comh-roinn aig coigreach.”

Ann a bhi a’ gabhail beachd air a’ chall a thachair do ’n Chomunn leis a’ bhàs air a’ bhliadhna ’chaidh seachad, chuimhnichimaid air Mgr. Donnchadh Mac Ille Ruaidh fear deasachaidh an Deo-Greine, deagh sgoileir Gàidhlig, fior Ghaidheal, dìleas do ’n Chomunn, agus làn de ’n uaisleachd a tha a’ comharrachadh Gaidheal cothromach, gu ’n ghamhlas no tnù ’na ghnè. Tha e aig fois. Tha dithis shònruichte air falbh gu ’m fois shìorruidh, agus tha litreachas nan Gaidheal an deigh buille ghoirt fhaotainn. Cha mhaireann an t-Olla Seoras Mac Eanruig, sgoileir àrd ann an eòlas-chainntean a tha soilleireachadh freumhan na Gàidhlig. Shiubhail e am meadhon a làithean ann a lànachd a neirt, agus bu mhór an call. Ge b’ àrd a dhreuchd b’fhada bhuaithsan stràic no uaibhreas. Thriall mar an ceudna an t-Olla Alasdair Mac’Ille Mhìcheil, ar Fear-Mìniche, mar a ghoir Coinneach Macleoid deas e. Lùb esan do ’n Eug mar mheas cùbhraidh abaich, air a chrùnadh le urram agus làithean, ach ged do chaidh atharrachadh, bith ainm co-mhaireann ri litreachas nan Gaidheal, chan ann a mhàin air son na shàbhail e a dhol a dhì de bheul-aithris nan sean Ghaidheal agus a dh’ fhàg e sgriobhte mar dhìleab aig a luchd dùthcha, ach air son an gnè breithneachaidh a dh’ fhoillsich e a chum am brìgh agus an seadh a thuigsinn. Cha robh neach ’na latha aig an robh an dòigh dhìomhair sin a thàladh o shean daoine nithean nach aidicheadh iad do na h-uile fear. Bha e cho làn de thlus agus de bhàigh ’s nach b’ urrainn iad a


[TD 50]

[Leabhar VIII. Mìos deireannach a’ Gheamhraidh, 1913. Earrann 4.]

chleith air. Ge bith a chuid de ’r litreachas a theid fhathast fodha ann an ionad na di-chuimhne, mairidh <eng>“Carmina Gadelica.”<gai>

Tha An Comunn a’dol air adhart o neart gu neart. Tha ’fhreumhan a’greimachadh na ’s treise mar a tha na bliadhnachan a’dol seachad, agus tha a mheanglanan a’sgaoileadh na’s farsuing air feadh na Tìr. Tha ’chuid a bha meagh-bhlàth roimhe seo, a nis air fàs teth agus càirdeal. Tha na Mòid a’ fàs na’s taitneiche ann an sùilean an t-sluaigh—Gaidheil is Goill. ’S cinnteach gu ’r e ’n Ceòl ’tha ’gan tarruing. Ge grinn agus taitneach-Ceòl, na deanar dearmad air litreachas. A’ bheil ar litreachas a’ dol am meud—se sin, a chuid dhi air a’ bheil coslas maireannach? A’ bheil i a’ cumail céum ri ar Ceòl? Tha amharus againn nach ’eil; gu h’ àraidh rosg-sgriobhadh. Ged a tha comharraidhean ann nach h-urrainn a bhi ’g àicheadh, cha ’n e a mhàin am measg Ghaidheil na h-Alba, ach mar an ceudna ann an Tìrean thall air fairge, gu ’m bheil a’ Ghàidhlig air an t-slighe ’tha ga treòrachadh gu ’h-àite dligheil fhéin, tha móran ri ’dheanamh fhathast ma ’s teid a litreachas a thogail gus an inbhe a tha i ’toilltinn. ’N do mhùch an saoghal le shaoghaltach mac-meanmna a’ Ghaidheil? Mar a thuirt Wordsworth, <eng>“The world is too much with us” etc<gai>. Nach mithich dhuinn dùsgadh?

Tha móran de luchd-leughaidh an Deo-Greine ealanta ann an Gáidhlig, agus bhitheamaid ro thoilichte rud-eiginn bhuatha an drasda ’s a rithis a chum cuideachadh a’ mhiosachain seo. Tha sinn fo fhiachan do ar càirdean a chuidich sinn o ’n ghabh sinn an Deo-Greine fo chùram, agus gu sònruichte do ’n fheadhainn a lion an Aireamh dhubailte le sgriobhaidhean luachmhor a’ s t-fhoghar so chaidh. ’S e sgriobhadairean de gach seòrs’ is beachd, a ni ar miosachan tarbhach agus taitneach ann an sùilean an t-sluaigh. Tha móran feum air tuilleadh de rùrachd am measg na nithean a bhuineas do na Gaidheil, agus a chuireadh soilleireachadh úr air an dòigh ’s air an cleachdaidhean, agus mar an ceudna air na ceistean a tha ’luasgadh inntinnean Ghaidheil ar là. A rithis, bliadhna mhath úr dhuibh uile, agus móran sonais. Mar a tha am Bard Sgitheanach Niall Macleoid a’seinn:—

“Saoghal fada maoin is cliù,
D’ ar luchd-dùthcha bhos is thall;
Dòirteadh beannachdan mar dhriùchd,
Gach bliadhn’-ùr ’thig air an ceann;
Ged a sgaradh sinn ri luaths,
Bi ar càirdean buan ’s gach àm;
’S òlaidh sinn le caithream chruaidh,
Làn na cuaich air Tìr nam Beann.”

Eaglais nan Seann Ghaidheal.

Air a mhios a chaidh thug an t-Urr. Iain Mac Aoidh, a bha o chionn ghoirid na mhinistir ann an Crombagh, ach a tha nis a chomhnuidh ann an Inbhir-nis, seachad cóig òraidean ann an Duneideann agus b’ e stéidh-theagaisg a’ cheud té “Eaglais Chalum Chille.” Anns a cheud dol am mach thug e iomradh air a’ bhonn air an do stéidhich daoine dealasach a’ bharail gu ’n robh beagan de ’n t-soisgeul air a theagasg am measg nan Cruithneach ’nuair a bha ceann a deas Bhreatainn fo smachd nan Romanach. Ach cha ’n ’eil dearbhadh idir againn gu ’n robh eolas air Ainm Chriosd ri aithneachadh ann an dùthaich nan Cruithneach mu Thuath roimh’ n àm a thog an Naomh Ninian Tigh-Mhanach aig Whithorn (400, A.D.). Tha fuigheall fhathast de na aitreimh Naomha a bha air an coisrigeadh do Ninian ri fhaicinn an cearnan àraidh de dh’ Alba. Thatar a’ deanamh am mach gu’m b’e teachdairean Eireannach a ghiùlain eòlas an t-soisgeul gus na h-Eileanan an Iar, mu ’n do thuinich Calum Cille, agus a luchd-leanmhuinn, ann an I (563, A.D.). An deigh cunntas gearr a thoirt air obair naomh Chalum Chille labhair e beagan mu’n choinneimh ainmeil a bha cruinn ann a Whitby ’nuair a bha na Manaich an amhaichean a cheile (mar a theirear) a’ connsachadh gu searbh mu ’n mhodh ’bu choir A’ Chàisg a chumail. Rinn na thachair ás deigh seo na Ceiltich ro fhaicilleach a chum a bhi ’dion nòsan, is cleachdaidhean, is teagasgan na h-Eaglais aca fhéin. Ach thainig là gàbhaidh orra. Cha ’n ’eil cunntas ann an eachdraidh Alba idir cho uamhasach ris an leir-sgrios a thachair do na h-uile aitreabh naomh a chaidh a thogail anns na h-eileanan an Iar agus Tìr-Mór. Ré cheithir cheud bliadhna bha lamh-an-uachdar aig a’ chainnt Lochlannaich air feadh Leodhais agus an eilean Sgitheanaich cuide ri ceàrnan àraidh deas orra. Ach chaidh an ruidhtearachd agus an caithream a bha co-cheangailte ri aoradh Odin, Thor, agus Freya bun os cionn air feadh nan Eileanan, ’nuair a thainig an creideamh Criosduidh nam measg. Thug an t-òraideach beachd gu ’n


[TD 51]

[Leabhar VIII. Mìos deireannach a’ Gheamhraidh, 1913. Earrann 4.]

robh fàillinnean sònruichte air a mhodh air an do dhealbh Calum Cille nam meadhonan a chum a bhi a’ craobh-sgaoileadh an t-soisgeil. Na ’n robh e air an dealbh air mhodh an Tionmaidh Nuaidh, bhiodh an toradh a shruth o ’n obair na bu tairbheartaiche agus na bu bhuan. Tha e coltach nach robh bonn-aontaichte eadar na Manaich a bha os cionn nan abaidean, oir cha do chuireadh coinneamh-chomhairle, no nadur do dh’ àrd sheanadh air chois a chum barail no toil na h-eaglais a thaisbeanadh. Ach a dh’ aindeoin sin thigeadh e dhuinn aideachadh gu ’r h-ann o Eaglais I a fhuair Gaidheil nan eileanan agus Tìr Mór na bha de dh’ eòlas aca air a chreidimh Chriosduidh re chóig cheud bliadhna. Rinn na Teachdairean soilleir daibh na bha féumail a chum Slàinte, oir bha an aidmheil, agus riaghailt-shuidhichte an caithe-beatha, air a tharruing o ’n Bhìobull.

Anns an ath òraid thug Mgr. Mac Aoidh cunntas air staid na h-eaglais ’nuair a bha Maol-Chalum a’ Chinn Mhóir a’ rioghachadh, agus an cuideachadh a fhuair an creideamh Criosduidh o’n Bhan-Righ Mairearad—rinn an Eaglais i ás deigh seo ’na Naomh. ’S ann o eachdraidh beatha na Ban Righ ainmeil seo a thatar a’ faighinn am fiosrachadh is luachmhoire mu chor Eaglais an àm ud—an t-aona linn deug. Thionail i gu coinneamh na buill bu chomharraichte de ’n Eaglais Ghàidhlig a chum a bhi ’reiteachadh na nithean a bha ’bacadh comh-chòrdalachd ri Eaglais Mhóir na h-Iar. Cha thuigeadh an Bhan-Righ Gàidhlig, agus b’fheudar an Righ a roghnachadh ’na eadar-Theangair.

[Aig an àm ’s e a Ghàidhlig a bhatar a’ cleachdadh aig Cùirt an Righ, agus ge bith an cuideachadh a rinn a’ Bhan-Righ choir a thaobh a’ chreidimh a bha cho faisg air a cridhe, cha robh i fàbharach idir do ’n Ghàidhlig, ’s bha bhuil air. Tha eachdraidh a’ fagail air na boireannaich gu ’r h-iomadh cuilbheart a thàrmaich iad a thaobh riaghladh rioghachdan, agus gu ’n taisich iad na Fir le ’n teòmachd. ’Se Ban Sacsonnach a bha ’n a Mairearad, dìleas do Rian an t-Sacsonnaich, daimheil ri ’cairdean fhéin do ’n d’ rinn i na b’ urrainn dhi, ach air cosdas Alba. Gheill an Righ ri a cainnt thlàth, air chor agus gu ’n d’ rinn iad an rathad réidh airson an Rian Gaidhealach a thilgeadh bun os cionn. Co dhiù ’bu chrioch dhe seo, math Alba ar làth-ne, no nach b’e, cha ’n ’eil sinn a’ dol a rannsachadh. “Tha da thaobh air a’ Mhaoil.”]

Ghleidheadh Eaglais Alba an àm ud anns an dóigh a fhuair i o Chalum Cille, agus cha robh i air a sgaradh le eas-aontachd o’n bhonn air an deach a suidheachadh, ni mo bha a buill ’n am baoth-chreidmheich. Bha i ionann ri Eaglais I gun amharus. Thuirt an t-òraideach beagan mu na <eng>“Culdees,”<gai> agus thug e iomradh mar a chomhdaich Eaglais na Roimhe an Tìr air fad, o Dhun Chaillinn gu ceann a Tuath Alba. Thogadh tighean mhanachan, Ard Eaglaisean, agus cuide ri sin tighean eiridneachaidh agus ionadan air son aoidheachd. Bha seo ro fheumail do na bochdan. Fhuair an Eaglais a nis tiodhlacan mór de dh’ fhearann, agus dh-fhàs na h-Ard Shagartan cho uaibhreach ’s cho mór-chuiseach ionnas gu ’n d’ thug iad bàrr air na Morairean fhein. [Tha ’n Sgriobtur ag innseadh dhuinn “an uair a dh’ fhàs Iesùrum reamhar bhreab e]. Air son sin, ged do fhuair Eaglais na Linn ud a leithid de mhaoin a bhuneachadh oirre, agus ged do bha i air a cur an ordugh cho comhlionta, thainig cùl-sleamhnachadh cho mór oirre ’s gu ’n do thuit i o chion mothachaidh gu marbhantachd Spioradail.

Thoir aire. ’S e ar barail féin a th’anns na bheil air a chuartachadh le crò-uilinneach, mar seo [ ].


[TD 52]

[Leabhar VIII. Mìos deireannach a’ Gheamhraidh, 1913. Earrann 4.]

’S mairg a shìneadh lamh na h-airce do chridhe na circe.


[TD 62]

[Leabhar VIII. Mìos deireannach a’ Gheamhraidh, 1913. Earrann 4.]

<eng>COMUNN NEWS.

<gai>COMUNN GAIDHEALACH AN OBAIN—<eng>At the opening Ceilidh of the Oban Branch of <gai>An Comunn Gaidhealach<gai>, the Rev. Dugald Macdonald, Ballachulish, delivered a Gaelic lecture on “Old Highland Customs.” He said:—

<gai>“Labhraidh mi ribh airson beagan ùine mu na seana chleachdaidhean Gaidhealach a tha nise, mo thruaighe! a’ dol air di-chuimhn’. Cha ’n ’eil daoin’ a nise a’ dol gu àiridh leis a’ chrodh an deireadh an Earraich. Tha na bothain àiridh fàs, ’s cha ’n ’eil naigheachd ’ga innseadh mu ghlaistig no mu ghruagaich. Cha chluinnear ceòl aig na sithichean anns na h-uamhaibh, ’s cha ’n ’eil daoine-beaga a’ tighinn a mach a dhannsadh oidhche Shamhna no Nollaig. Chuala sibh uile an sgeul mu Choire Na Sithe, mar a ghabh an saighdear eagal ’nuair a chual e ’n ceòl san uamha. Bha e cinnteach gur e na daoine-sithe a bh’ann gus an tug a chompanach air dol a stigh, agus ’s gann a bha e ’creidsinn a shúilean ’nuair a chunnaic a Iain Mòr nan Creag a’ cluich gu sùrdail air dá thruimb Abraich. Tha so a’ leigeil fhaicinn cia cho faoin an ni o’ n éirich seanachas dùthcha mu ni tha iad gnàthaichte ’chreidsinn. Na ’n tachradh tuiteamas do dhuinc no do bheathach ’s ann air na sithichean a rachadh fhàgail. Bha na h uiread de sheórsachan leighis aca airson nan tinneasan sin. B’ann diubh sin:—

“Bainne cìch circe,
Ann an adharc muice
’S ite’ cait ga shuathadh ris.”

’S iomadh sgeula déistinneach a chuala sinn mu na h-ámannan anns an robh daoine a’ togail creiche. Nach b’ uamhasach an cath a chuireadh ann an Gleann Liobhainn ’nuair a chuir Iain Dubh as do na Siosalaich gu leir ach am piobaire a mhain! Agus thig crith air ar feòil ’nuair a dh’ aithrisear dhuinn mar a rinn Mac an t-Sagairt air a’ Mhugach Mhòr.

Cha chluinnear an diugh daoine bochda ’bhi dol air faoighe Nollaig’. Thachair anns a’ bhliadhna 1543 ann an ceud mhios a’ gheamhraidh gu ’n d’ fhalbh ochd fir dheug do mhuinntir Ghlinn Comhann air turus faoighe. Chaidh iad nan tri buidhnean agus dh’ aontaich iad mu ’n àite anns an coinnicheadh iad a rìs leis na chruinnicheadh iad. ’S ann mar sin a bha Chuir na daoine an cuairt agus choinnich iad mar a gheall iad. Thòisich iad air roinn na creiche, agus fhuair iad air aghaidh gu math gus an robh an cùl càise ri roinn. Bha fear ag radh gur anns an roinn aige-san bu chòr an cùl càise a bhi, agus fear eile gur ann na roinn-san bu chòr dha bhith, gus an deachaidh na fir am mach air a cheile, agus o bhriathran thainig iad gu buillean, gus fadheóidh nach robh mac màthar ann a b’ urrainn an sgeul a thoirt dachaidh. ’Nuair a thugadh dùil nach tilleadh iad, chaidheas air an tóir agus fhuaradh iad nan sìneadh ri taobh ùillt ris an abrar gus an latha ’n diugh “Lochan na Fala.” ’S ann uaithe so a dh’ éirich am focal, “Bidh tuilleadh uime na bha mu ’n chùl chàise.”

CEANNLOCHLUICHART.—Choinnich a mheur so de ’n Chomunn Ghaidhealach air an fhicheadamh latha de ’n cheud mhios a’ gheamraidh anns an Tigh-sgoil. Thòisich an seisean le ceilidh. Bha an Ceann-suidhe, an t-Urr. Iain Mac-Neachdainn, anns a chathair. Bha àireamh mhath sluagh an láthair, agus chaidh oidhche thaitneach a chur seachad, agus aig a cho-dhunadh thuirt Fear-na-Cathrach, gu ’m bitheadh e iomhchaidh do na h-uile ’bha air taobh na Gaidhlig a ehumail beò, gu ’m bitheadh sean agus òg ’ga labhairt gu tric, gu h-àraidh an òigridh.

<eng>PLOCKTON.—At the opening meeting of this branch, the Rev. N. C. Macdonald gave a Gaelic lecture on <gai>“Blar Allt a’ Bhonnaich.”<eng> A Gaelic Class has been started by Miss Macdonald.

APPIN.—At the first meeting, the Rev. D. Macdonald, Strontian, gave a Gaelic address on “The Beauty and Worth of the Gaelic Language” to an appreciative audience. More members were enrolled.

LOCHABER BRANCH.—The Masonic Hall was filled at the opening Ceilidh of this branch. The chairman, Mr. P. MacLennan, stated that the School Board of Fort-William was sympathetic in giving increased facilities for the teaching of Gaelic in the Public School. The Rev. A. Shaw gave an interesting lecture on the “Evil Eye,” in Gaelic.

MALLAIG.—This branch is showing signs of prosperity. At its last meeting at which the Rev. M. S. Maclean presided, an attractive Ceilidh programme was carried through.

CORRECTION.—In the short account given in our last issue of the Ardvasar Branch, the name of Lady Macdonald of the Isles was inadvertently put down as Hon. President instead of Lady Macdonald, Armadale Castle.
