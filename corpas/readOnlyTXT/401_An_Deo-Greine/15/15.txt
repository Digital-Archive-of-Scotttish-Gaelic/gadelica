[TD 1]

[Leabhar XV. Mìos Deireannach an Fhogharaidh, 1919. Earrann 1.]

COMH-CHRUINEACHADH NAN CEILTEACH AN DUN-ÉIDEANN.

Aig toiseach a’ mhìos seo bidh Ceiltich cruinn an Dun-éidinn a dh’ aon ghnothuch a 
chum a bhi a’ leigeil fhaicinn do’n bhaile mhaiseach, ainmeil ud, maille ris an dùthaich gu léir, gur h-airidh litreachas, eachdraidh, is cànain an sinnsearan air an àite a bhuineas daibh am beus is oilean an t-sluaigh ’nar linn.  Mur b’ airidh, cha chaitheadh ollamhan is daoine ionnsaichte eile a leithid de shaothair mu ’n gnothuch. Ma bheirear aire do na cuspairean a tha air an uidheamachadh an clàr-iùil na coinnimh, chì sinn gur fiach iad suim a ghabhail riùtha, gu sònraichte le Gaidheil. Is aithne dhuinn gu math na baothairean a bhios, le snodha gàire, a’ cur sìos air cànain nan Ceilteach mar nach robh innte ach goileam gun seadh – dòigh labhairt air nach ’eil feum deir iadsan, aig daoine toinisgeil an diugh. Sin agad barail a tha ag éirigh o stràic an aineolais – droch ghalar, ro shoirbh a ghabhail, ach doirbh a leigheas a dh’ aindeoin gach cungaidh-ionnsachaidh a tha ’n dùthaich a’ sealbhachadh.

O chionn ghoirid, bha an saoghal air a bhòdhradh a’ cluinntinn mu ’n bhunachas nuadh ris an canar <eng>self-determination<gai>, no féin-rùn; rud a bha ma b’ fhìor, a’ dol a chur gach cinneach air a’ bhonn a bha cinneadail daibh, cha ’n e mhàin do thaobh riaghailtean dùtchasach, ach do thaobh an cànain. Cha ’n ’eil dad agam ’na aghaidh, ma gheibh na cinnich sin an cothrom a tha iad a’ meas freagarrach do ’n suidheachadh. Nach ann aca féin as feàrr tha brath. Ciod e an gnothuch a tha aig coimhich tighinn ’san eadraiginn, cho fad is nach tachair dochunn do ’n rìoghachd air tàilleamh a leithid de shuidheachadh? O chionn fhada bha droch cleachdadh aig Cumachdan na h-Eòrpa, mar a theirear riutha, an uair a choisneadh iad buaidh-làrach air dùthchanan a bu laige na iad féin a bhi feuchainn ri cànain nan dùthchanan sin a mhùchadh as, ach ’s e bh’ ann mar bu déine a bhrùthadh iad an sàil, ’s ann bu dìorrasaiche a bha na cinnich bheaga a’ greimeachadh air an cainnt dhùthchasaich féin. Ma ni dùthaich ’sam bith suas a h-inntinn a thaobh a cànain a shàbhaladh o sheargadh, c’ arson nach leigteadh leatha? Nach ’eil làn chòir aig sluagh a bhi a’ tighinn beò a réir an gnè, an cànain is an dualchas, ma thogras iad, agus sin gun iasad o chàch? An dùthaich nam Bretonach tha an lagh Frangach a’ toirmeasg cainnte an t-sluaigh a bhi air a teagasg anns na sgoilean. Is beag saorsa a tha ri fhaicinn ’na leithid seo de riaghladh, gu h-àraidh le dùthaich a rinn bòilich ann an làithean a dh’ fhalbh mu “Saorsa, Coimh-ionannachd is Braithreachas.” Is fad o’n a thuig mise gur h-e a’ mhuinntir as motha a ni


[TD 2]

[Leabhar XV. Mìos Deireannach an Fhogharaidh, 1919. Earrann 1.]

goileam mu shaorsa as lugha a dhùraiceas an t-sochair sin do chàch, mur freagair e do ’n rian a dhealbh iad féin.

Tha a’ Chuimrigh ag obair gu greimeil air taobh an cànain féin, agus tha gnothuichean a’ dol leotha. Cha ’n fhuiling iadsan a stiùir a bhi fo laimh an t-Sasunnaich; is feàrr leotha an ailm a bhi fo’n achlais féin. A thaobh cainnt nan Eirionnach, is cinnteach gu’n cluinn sinn m’ a cor aig a’ choinneamh. Tha ’n dùthaich ud air ghoil le cùisean eile ris nach gabh mi gnothuch an seo. Ma dhearcas sinn air Albainn, chì sinn grunnan a tha fhathast dìleas do’n Ghàidhlig is do ’n Chomunn Ghaidhealach. Bu mhath leam dearbhadh fhaotainn gur h-ann as lìonmhoire a tha iad a’ fàs. Fhuair sinn na bha dhìth oirnn gun mhóran carraide. Bha sinn a’ strìth air ar socair o 1872, ged bha cuid de ’n bheachd gu robh sinn ro mhàirnealach ’san chùis, ach fhuair foighidinn furtachd an uair a chaidh an t-Uchd Ur a chur air bonn am bliadhna, agus choisinn a’ Ghàidhlig an t-àite a bha dligheach dhith air clar-foghluim nan sgoilean. Cha ’n eil againn a nis ach an cothrom a chur gu buil chubhaidh, a chum gu faigh a’ chlann eòlas air cainnt an aithrichean –  a’ chainnt sin a riochdaicheas a nòsan ’s an dòigh-bheatha, am faireachaidhean, an ceòl, ’s na h-òrain do bheil móran de choigrich a’ tabhairt umhail an diugh, agus air nach gabh iad nàire iasad a ghabhail a chum an ealaidhean féin a dheanamh na ’s rìomhaiche.

Ma ’s miann le Gaidheil tùrn tlachdmhor, dùthchasach a dheanamh a nis air dhaibh an cothrom ris an robh an dream a bu dealasaiche ’nam measg an dùil o chionn leth chiad bliadhna, leigeadh iad an dìlseachd fhaicinn le bhi ’réiteachadh chùisean a bhuineas do leas na Gàidhlige, le bhi a’ sguabadh a thaobh gach bagradh a thig ’san rathad, le bhi a’ tréigsinn an cion-mothachaidh a bhatar a’ cur as an leith o chionn fhada, agus – leig dhomh a radh – le bhi a’ cumail sùil fhurachar air a’ bhuidheann ùr aig a bheil foghlum na dùthcha fo ’n cùram. Cha ’n eil mi cinnteach asda fhathast. Thugadh Gaidheil an ceart aire nach ’eil nithean cho réidh ’s a tha daoine am barail, eadhon ged fhuair a’ Ghàidhlig a h-àite féin le Achd Pàrlamaid. Tha na sean naimhdean ’san dùthaich fhathast, ’nan dùisg, ’s na ’s seòlta na bha iad roimhe, agus tha e eu-comasach do Achd Pàrlamaid naimhdeas do ar cànain a dhubhadh as. Faodaidh sinn a bhi cinnteach gu ’n teid innleachd air choireigin a dheilbh a chum a putadh an cùil, agus clann na Gaidhealtachd a thàladh gu rian is cumadh an t-Sasunnaich. Tha e soirbh a dheanamh, oir tha cuid de phàrantan Gaidhealach air fàs cho socharach. Cha ’n fhoghainn ach an cloinn a chur an cuingead fo phlaosg coimheach Gallda, a chion gur fasan an ama e. Tha iad air fàs cho neo-shuimeil mu na feartan agus na subhailcean a bha comharrachadh an sinnsir, mar nach b’ fhiach iad an cumail air chuimhne – subhailcean a bu chiataiche na móran de ’n fheadhainn a thatar a’ moladh an diugh. Tha na seann sgeulan air dol á fasan le cuid. Ach nach fhiach iad a leughadh an àite nan sgeulan leibideach a tha ’dòrtadh oirnn mar thuil ’nar làtha. Tha teagasg glan, fillte ann am móran diubh. C’ aite am faighear sgeulachd na’s brìghmhoire an teagasg na “Spiorad na h-Aoise” a sgriobh seann Tormod MacLeòid? Air mo shon fhìn dheth, “ged tha mo cheann air liathadh, ’s mo chiabhagan air tanachadh,” is mór an t-ùrachadh ’san toil-inntinn a tha mi a’ faighinn le bhi leughadh cuid de na seann sgeulachdan. Agus na h-òrain! Cha bu mhath leam companas a chumail ri neach nach gabh tlachd annta-san, oir ’nam bheachd tha dual teagamhach ’na inneach is ’na dhlùth.

Tha fiughair agam gu ’m faighear sgaoth de na Gaidheil an Dun-éideann air an naoidheamh is an deicheamh la de’n mhìos seo, an uair a bhios Mòd a’ Chomuinn Ghaidhealach ’na shuidhe, oir ged tha dòchas againn gu lean deagh bhuil an cruinneachadh eile – <eng>“Y cynghrair Celtaidd,”<gai> mar a their na Cuimrich – is e Mòd ar Comuinn féin as dlùithe ri ar n-aigneadh. Air an aobhar sin measadh gach Gaidheal mar a dhleasanas a bhi làthair, ma theid aig air. Tha a h-uile dad ullamh, fo laimh Runaire a’ Chomuinn, agus ma tha urachadh inntinn a dhìth air Gaidheil Ghlascho, is Dhun-éidinn, is cheàrnan na’s fhaide as – rud nach bu mhisde sinn uile am measg na h-ùpraid a tha ’dol air aghaidh air feadh na tìre aig an àm seo – thigeadh iad chun na cuirme a tha feitheamh orra. Is e làn di-am-beatha e. Foillsicheadh iad do’n dùthaich gu bheil an eibhleag ghnèitheil beò fhathast, a dh’ aindeoin ’s mar a tha iad air am bòdhradh le gleadhraich nam bailtean mòra, no an impis a bhi air an bàthadh ann an sruth truaillidh an ama. Ma’s miann leis a’ Ghaidheal a shròin a chumail an uachdar, gabhadh e ris na sean òrain Ghaidhealach mar roghainn air sgriachail nan tighean-cluiche. Sealladh e la mheanmna an dràsda ’s a’ rithist air “na linntean a dh’ aom,” agus am briathran Oisein, “bidh sgeula na h-aimsir a dh’ fhalbh mar ghath soluis do anam.” Thigeadh e chun a’ Mhòid, is “crathadh e air chùl gach bròn le fonn ’s le ceòl ’s le cainntearachd. Is binne an tathaich sud mar cheud, na gleadhraich éitigh chabhsairean.” Suas le Tìr nam Beann, nan Gleann ’s nan Gaisgeach. Suas leis a’ Ghàidhlig! Sìos le a naimhdean!


[TD 6]

[Leabhar XV. Mìos Deireannach an Fhogharaidh, 1919. Earrann 1.]

AN GAIDHEAL ANN AN CANADA,,

Le DOMHNULL DOMHNULLACH, Ottowa, Canada, (Leughadh seo aig Ceilidh Nan Gaidheal.)

Thainig na ciad eilthirich Ghaidhealach do Chanada ’sa bhliadhna 1773, air an luing “Hector.” Dh’ fhàg an “Hector” Grianaig toiseach an Iuchair Shamhraidh le tri teaghlaichean agus cóignear ghillean òga. Thaghail i ’n Lochbhraoin an Siorramachd Rois, far an d’ thug i air bòrd tri deug thar fichead de theaghlaichean, agus cóig thar fhichead de ghillean òga. Chaidh piobar air bòrd mu ’n d’ fhàg i. Bha ’n sgiobar air son a chur gu tìr ach rinn na h-eilthirich eadar-ghuidhe as a leth, agus fhuair e cead seòladh leò.

Bha mu thuaiream dà chiad eilthireach air an “Hector” a’ fàgail Lochbhraoin. Bha iad sunndach an àm seòlaidh, ach cha b’ fhada gus na thionndaidh an sunnd gu deòir an uair a chunnaic iad fearainn an sinnsre uidh air ’n uidh a’ dol as an t-sealladh, gus mu dheireadh nach robh dad ri fhaicinn ach an cuan agus na neòil os ar cionn. Fhuair iad turas ànrach le droch shìd is struithean fiara; cha robh luingeas bheaga ’n àm ud ach màirnealach an coimeas ri soithichean-smuid an latha ’n diugh, agus dh’ fhairich iad an ùine fadalach. Co-dhiùbh cha mhair ni air bith am feasda, agus an déidh a bhi air a’ chuan aon seachduinn-diag, ràinig iad acarsaid Phictou an Albainn Ur (<eng>Nova Scotia<gai>).

Thog an inntinn ris an fhearann ùr, agus sgeadaich iad iad fhein ’nam féilidhean ’s ’nam breacan a dhol gu tìr. Thàinig Innsinich ’nan còdhail a dh’ ionnsaigh a’ chladaich a’ bagradh a bhi aimhreiteach, ach ’nuair a chual iad sgal na pìoba, agus a chunnaic iad luchd nan fheilidhean, dh’ oilltich iad gur h-iad na saighdearan Gaidhealach a ghlac Cuibec ceithir bliadhna deug roimh sin, a bh’ air tighinn do Phictou. Chuir iad na buinn rithe cho luath ’s a dheanamh an casan dhaibh e do’n choille, agus an cridheachan air chrith leis an eagal. Cha do mhaoidh iad dragh a chur air na coigrich an déidh an latha ud.

Ged a fhuair na h-eilthirich mhisneachail ud greim air tìr, bha tuille cruadail air thoiseach orra. Bha ’m fearann a ghealladh dhaibh astar fada stigh ’san dùthaich, a chionn bha na fearainn an taic a’ chladaich air an gabhail cheana. Bha sin ’na bhriste-dùil dhaibh, a thaobh bha móran dhiubh ’nan iasgairean air an robh fiughair roinn de ’n lòn a thoirt as an fhairge. Bha e motha ’s fad air aghart ’sa bhliadhna gu àiteach a dheanamh; bha fios aca gu’n robh Geamhradh fada air thoiseach orra, agus b’ fheudar do mhòran dhiubh, fir is mnathan, a dhol g’ an cosnadh do na bailtean


[TD 7]

[Leabhar XV. Mìos Deireannach an Fhogharaidh, 1919. Earrann 1.]

móra bu dlùithe laimh; cuid diubh chaidh cho fad air falbh ri Halifacs a tha còrr is sia fichead mile á Pictou.

A’ chuid nach b’ urrainn a dhol gu cosnadh thog bothagan far nach do chuir iad seachad an Geamhradh. Bha iad toilichte fhad ’sa gheibheadh iad min is buntata, a bh’ aca ri ghiùlan astar mhìltean air an druim. Thill an fheadhainn a chaidh g’an cosnadh agus ghabh iad seilbh ’nam fearainn. An ath bhliadhna thòisich iad air réiteach ’s air àiteach. Shoirbhich leo gu math ’s ri tìm thàinig iad gu bhi comhfhurtachail.

Ged a chuir na ceud eilthirich fios dhachaidh mu gach cruadail a bha ’san dùthaich ùr cha do chum sin feadhainn eile gun tighinn as gach ceàrn, gus ri bliadhnachan an robh Gaidheil lìomnhor an Albainn Ur.

Sia ’s da fhichead bliadhna ’n déidh do eilthirich na “Hector” tighinn do Albainn Ur, ’sa bhliadhna 1819, thainig am Bàrd Iain Mac Gilleathain á Tiriodh (Bard Thighearna Cholla). B’ esan a rinn an t-òran iomraiteach sin “A’ Choille Ghruamach”; òran a tha toirt cunntas fìrinneach ann am bàrdachd shnàsmhor air a’ chruadal a bh’ aig a’ chiad luchd-aiteachaidh ri sheasamh. Ghabh am Bard fearann ann an Siorramachd Antigonish ’sa chrich ri Siorramachd Phictou. Fhuair esan a shàruchadh a’ réiteach an fhearainn mar a fhuair na ciadan a thanaig roimhe, agus as a dhéidh. Bha na craobhan móra ri ’n leagail, agus ri ’n gearradh gus an gabhadh iad slaodach air falbh le daimh. Bha na bunan ri ’n toirt as an fhreumhaich a dheanamh réiteach air son a ’chroinn. B’e ’n dòigh san àm a bhi ’gan losgadh ’nan teinntean air muin a cheile, agus mar tha ’m bàrd ag innse gus an d’ fhàillnich féithean a dhroma. Bha inntinn a’ bhàird cho carraideach aig an àm ’s gu ’n do shaoil e gu ’n d’ fhalbh gach tàlanta bha ’na cheann, ach ri tìm, ’nuair a chunnaic e toradh air son a shaoithreach, thog inntinn, agus gheibhear e aig cuirm còmhla ri Gaidheil eile ann an taigh Dhaibhi ’ic Mhuirich am Merigonish, far an do sheinn e dhaibh an t-òran togarrach,

“Bithibh eutrom ’s togaibh fonn
Cridheil sunndach gun bhi trom,
’G òl deoch slàinte na bheil thall
An tìr nam beann ’s na gleannan.”

Bho àm na “Hector” lean na Gaidheil air tighinn ’nan sruth do dh’ iomadh ceàrn de dh’ Albain Ur, agus do na Mòr-roinnean eile taic a’ chladaich. Thanaig móran á Mùideart, agus á Uibhist do dh’ Eilean a Phrionnsa bho oighreachdan Fear a’ Ghlinne, agus a charaid Mac-Mhic-Ailein. Bha e air a’ ràitin gur e math nan daoine fhéin a bha aig na h-uachdarain chliùiteach ud ’san amharc ’n uair a chuidich iad le ’n iochdarain a’ dhol air imrich, agus cha ’n ’eil teagamh nach robh sin fìor. Bha na Gaidheil air an cumail fodha aig an àm air tàilleamh Thearlaich. Bha sluagh lionmhor, na fearainn beag, agus “cha ruig am beagan fuilt air cul a’ chinn ’s air clàr an aodainn.”

Cha ’n ’eil e chum buannachd a’ Ghaidheil fuireach daonnan ’san t-seann dachaidh. “Cha ’n ’eil eòin an nid na bliadhn’ uiridh.” Tha iomadh aon de’r luchd-dùthcha a dh’ fhàg an gleann ’san robh iad óg gle fhalamh, a choisinn dhaibh féin cliù agus saibhreas nach faigheadh am feasda na b’ àirde na bhi na sgalag na’n d’ fhan iad ann an dachaidh an òige.

Bha Gaidheil ag àiteach ann am Mòr-roinn Chuibec àireamh bhliadhnachan mu ’n d’ thainig ceud eilthirich na “Hector.” Bha iadsan am measg nan saighdearan Breatunnach a thug Canada bho na Frangaich. ’Nuair a chaidh an t-arm Breatunnach a leigeil fo sgaoil, an déigh a’ chogaidh, thairgeadh fearann saor do na saighdearan. Ghabh móran de Ghaidheil ris an tairgs’ a thug an Crùn dhaibh, agus thòisich iad air àiteach an Cuibec. A chionn nach robh mnathan Gaidhealach an Canada aig an àm, phòs iad nigheanan nam Frangach a bha ’sa choimhearsnachd aca, agus ’se sin is aobhar na h-uiread de Ghaidheil Fhrangaich a bhi nis an Cuibec ’s gun a làthair dhiubh ach an t-ainm.

Rinneadh a’ chiad àiteach an Canada Uachdarach (Ontario), ’sa bhliadhna 1783 le Gaidheil a’ thainig tarsuing á Gleann nam Mohac an Stàid <eng>New York<gai>. B’ iad so na Gaidheil a dh’ éirich le Prionnsa Tearlach, agus b’ fheudar dhaibh an dùthaich fhagal an deidh blàr Chuil-lodair. Thainig uachdarain agus iochdarain le cheile do Ghleann nam Mohac, far an robh iad sona, sòlasach, agus iad an dùil an còrr de ’m beatha chaitheamh ann an sìth ’san suaimhneas. Cha b’ fhada ’mheal iad an comh-fhurtachd, ’nuair a thòisich an iorghuill eadar <eng>America<gai> agus Breatunn. Ged a dh’ eirich na Gàidheil dhuineil ud le Tearlach an aghaidh Dheòrsa, cha chogadh iad an aghaidh Bhreatuinn, agus b’ fheudar dhaibh an dachaidhean ’s am fearann a chall an dara uair. Leis mar bha ’n dùthaich troimhe cheile aig an àm fhuair iad móran allabain a tighinn bho Ghleann nam Mohac an <eng>New York<gai> do Ghleann-a-Garaidh an Canada. Bliadhnaichean an déidh dhaibh socrachadh ann an Gleann-a-Garaidh thaghail comanndair airm ainmeil an rathad aig an robh toil a chluinntinn cia mar bha a luchd duthch’ a’ soirbheachadh. Chaidh a threòrachadh far an robh fear, Iain Ruadh a bha air ceann a’ chomuinn a’ tighinn do Chanada. Thug Iain sgeul ghàbhaidh dha air gach cruadail a fhuair iad air an t-slighe. Thuirt an comanndair nach b’ fhiosrach e nì ris an coimeasadh e ’n trioblaid a fhuair iad ach


[TD 8]

[Leabhar XV. Mìos Deireannach an Fhogharaidh, 1919. Earrann 1.]

Maois agus Clann Israeil a’ dol troimh ’n fhàsach. Cha do chòrd sud ri Iain Ruadh, na Gaidheil a choimeas ri Maois agus ri Clann Israeil, agus fhreagair e. “Chaill Maois leth a dhaoine ’san fhàsach ach thug mise mo dhaoine fhéin air fad sàbhailte do Ghleann-a-Garaidh.”

Trì bliadhna ’n deidh sin, ’sa ’ bhliadhna 1786, thainig cóig ciad eilthireach do Ghleann-a-Garaidh á Cnòideart, air an luing “M‘Donald.” Sheòl iadsan cuideachd á Grianaig mar is tric a rinn ar luchd-duthcha. A rithist ’sa’ bhliadhna 1803, thainig còrr is mìle eilthireach air aon luing á Ceann t-sàile agus á Gleanneilg. An uair chaidh na réiseamaidean Gaidhealach a chuir fa sgaoil an deidh cogadh Napolean thainig móran as an eilein Sgitheanach, á eilein Bharraidh agus ceàrnan eile de’n Gaidhealtachd do Ghleann-a-Garaidh.

Có aca bhà no nach robh na ciad Ghaidheil a thainig do Chanada uile ionnsuichte ann an sgoil, bha iad co dhùibh measail mu ionnsachadh, agus dìchiollach gu foghlum a thoirt do’n cloinn. Cha luaithe gheibheadh iad seilbh ’nam fearainn na thogadh iad tigh sgoil, agus a chuiridh iad maighstir sgoile a theagasg na cloinne. Tha bhuil ’sa’ bhlàth sin ri fhaicinn an diugh. Tha sliochd nan sean laoch air thoiseach anns gach dreuchd agus gairm – mar dhotairean, mar luchd-lagha, mar mhinisteirean an t-soisgeil, mar mharsantan, agus mar thuathanaich an fhearainn, tha urram na tìre aig clanna nan Gaidheal.

Bha iad mar an ceudna measail mu chreideamh an athraichean, agus cha luaithe cheadaicheadh an suidheachach dhaibh e, na bhiodh eaglais no taigh-aoraidh air a thogail leò a bhiodh ’na chomharra air an aidmheil do ’m buineadh iad. Cha robh e furasda dhaibh daonnan ministir fhaotainn a shearmonaicheadh dhaibh ’nan cànain fhéin, ach bha daoine ’nam measg a bha araon cràbhach agus comasach ann an ùrnuigh. Bhiodh iadsan a’ teagasg ’s ag earalachadh an t-sluaigh anns an dòigh ’s am b’ àbhaist do na seann fhoirbhich ’s a Ghaidhealtachd a bhi ’deanamh, agus bha iad dìleas, dùrachdach a’ cur an t-sìl, ’s a’ bristeadh arain na beatha do’n t-sluagh mar a b’ fheàrr a b’ aithne dhaibh.

An uair a chaidh na ceud Ghaidheil a dh’ fhuireach do Mhanitoba bha iad bliadhnachan gun mhinistear aca, ach thog iad taigh-aoraidh agus sgriobh iad gu Cléir Winnipeg ministear a chur d’ an ionnsaidh a shearmonaicheadh dhaibh ’nan cànain fhéin. Fhuair iad fios air ais nach gabhadh ministear Gàidhlig faotainn aig an àm, ach chomharlaicheadh dhaibh a bhi gleidheadh choinneamhan, agus fear dhiubh fhéin a dhol air ceann na seirbhis gach latha Sàbaid a sheinn laoidhean Shioin, agus a theagasg an fhocail mar a b’ fheàrr a b’ urrainn dhaibh. S’ e sin a rinn iad. Bha fear mu seach a’ dol air ceann na seirbhis gach latha Sàbaid. Uidh air ’n uidh thainig an crann air Lachunn Mór Mac Illebhràth a dhol air ceann na seirbhis. Bha Lachunn ’na dhuine làidir a chliùthaich ann an iomadh tuasaid. Ghabh e mar a cheann teagaisg Daibhi agus Goliath o Ghad. Dh’ innis e d’a luchd-éisdeachd mar a thagh Daibhi na cóig clachan mìne bho ’n t-sruth, mar a chuir e té dhiubh roimh eanachain an Philistich, mar a thuit e, agus a thug Daibhi dheth an ceann le claidheamh fhéin. Mhol e ’m balachan Eabhrach air son a ghleusdachd. Bhlàithich e ri chuspair agus mhionnaich e cho tapaidh ’s a fhuaradh e mar a thug e ’n ceann thar Mac an Fhir-Mhóir am famhair. Cha co chuir iad Lachunn air ceann na seirbhis tuillidh an déidh sin an là sin. Ri tìm fhuair iad ministear, duin’ a réir an cridhe fhéin, a shearmonaicheadh dhaibh gu soisgeulach an an cànain an athraichean.

Tha gné bhàigheil, chinneadail nan sean Ghaidheal a’ leanntuinn ri Gaidheil Chanada fhathasd. ’Nuair a thainig mi do’n dùthaich so ’n toiseach, bho chionn còrr is dà bhliadhna dheug thar fhichead air ais, b’ aithne dhomh fear-lagha gleusda Gaidhealach a chaidh àrdachadh gu bhi ’na bhreitheamh. Goirid an déidh dha dreuchd breitheamh fhaotuinn, bha e gleidheadh cùirt, agus thugadh dà phriosanach air a bheul-thaobh a chum am binn a thoirt a mach. “C’ ainm a tha ort,” thuirt e ris a’ cheud fhear. “Timothy Flanagan,” fhreagair an duine. “Ciod i a’ chasaid a tha ’na d’ aghaidh?” arsa am breitheamh. “Misg is tuasaid,” fhreagair Timothy. “Mata,” ars’ am breitheamh, “feumar a leithid sin de dhol air aghaidh a pheanasachadh. “Pàighidh tu deich dollair air neo theid thu cóig làithean do’n phriosan.” Dh’ iarradh a stigh an dara priosanach. “C’ainm a tha ort?” arsa ’m breitheamh. “Dòmhull Dughallach,” fhreagair an duine. “Seadh! Ciod i a’ chasaid a tha ’na d’ aghaigh?” “Misg is tuasaid,” fhreagair Dòmhnull. “Mata ’laochain,” arsa ’m breitheamh, “feumaidh tu bhi faiceallach air deoch làidir. Faodaidh tu dol dhàchaidh, agus fiach gu’m bi thu na t-earalas as a dhéidh so.”

Bha cuid aig an àm am beachd bho’n bha’n da phriosanach cho ciontach ’s cho ciontach, gur h-e ’n aon pheanas a bu chòir dhaibh a bhi air fhaotainn, ach có bu ghlice no d’am b’fhear d’am b’ aithne ’n lagh na ’m breitheamh ionnsaichte, agus bha esan de’n bheachd gu’n d’ thug e chòir fhéin do gach fear de’n dithis.

Mu dheighinn dìlseachd Ghaidheal Chanada do ’n Chrùn ’s do ’n Righ cha ruig mi leas a bheag a’ ràitin. Cha deach an dìlseachd a chur riamh an teagamh, agus air aobhar sin


[TD 9]

[Leabhar XV. Mìos Deireannach an Fhogharaidh, 1919. Earrann 1.]

cha ’n eil reusan dhomh diog idir a’ ràitin air a’ phuing sin. Faodaidh mi co dhiùbh iomradh a thoirt air aon teaghlach ’san duthaich a tha samhlachail air iomadh teaghlach eile ’s an tìr. Tha bantrach de shìol Eilein Leoghais a’ fuireach ann an iomall aon de bhailtean sear Chuibec aig an robh ceathrar mhac ’nuair a thoisich an cogadh o chionn còrr is ceithir bliadhn’ air ais. ’Nuair a thainig a’ chiad fhios gu’n robh Iompaire na Gearmailt air éirgh ann an ceannairc an aghaigh ciall is ceartais, thug a’ bhantrach fainear gu robh na gillean air an luasgadh le ni-éiginn a bha iad a folach oirre-se. Bha iad a’ seanachas ann am Beurla air an tràthan, rud nach b’ àbhaist dhaibh a dheanamh, a chionn ’s i Ghàidhlig a bha iad daonnan a cleachdadh aig an taigh, agus ged a rugadh ’sa dh’ àireachadh am mathair ann an Canada, cha d’ ionnsaich i riamh Beurla.

’Nuair a thuig i gu’n robh na gillean a’ folach ni-eiginn oirre, thog i oirre far an robh am ministear, agus thuirt i ris. “A bheil nì air bi cearr thall no bhos?” Dh’ innis i dha mar bha a mic a’ folach rud-éiginn oirre. “An cuala sibh idir,” arsa m’ ministear, “mar tha a’ Ghearmailt air éirigh ann an naimhdeas an aghaidh na Frainge, agus mar a b’ fheudar do Bhreatunn dol a chogadh a theasairginn na Frainge?” “A bheil,” arse ise, “na Gaidheil ’sa chogadh sin?” “Tha, gun teagamh,” fhreagair am ministear. “Ma tha,” arsa a’ bhantrach, “fòghnaidh sin.” Thill am boirionnach cneasda dhachaidh, agus dh’ fhan i gus an tràth fheasgair. Nuair a ghabh na gillean an suipeir thuirt i riù. “Nach neònach dhiubh a bhi folach ormsa mar tha cùisean ann ’san t-seann dùthaich.” “Cha robh,” thuirt iadsan, “toil againn carraid a chuir oirbhse.” “Cha ruig sibh a leas,” thuirt i, “bhi folach ormsa an nì tha fios aig an t-soaghal air. Ciod a tha sibh a’ dol a dheanamh?” “Mata,” fhreagair iad, “bha sinn am beachd gu ’m fanadh dithis againn, agus gu ’m falbhadh an dithis eile.” “Cha ’n eil e dual dhuibhse,” fhreagair i, “bhi aig ’ur dachaidh agus na Gàidheil a’ cogadh. Is e ’ur dleasanas falbh uile.” “Fagaidh sinn, co-dhiubh, Calum, a chuideachadh leibhse, bho’n is e ’s òige,” fhreagair iad. “Cha ’n ’eil cùram dhomhsa,” thuirt i.

“Is e Dia féin a’s buachaill’ dhomh.
Cha bhi mi ann an dith.”

Nuair a fhuair na gillean cead am mathar, dh’ aontaich iad gu’m falbhadh iad ’nan ceathrar. An là-ar-na-mhàireach chaidh a’ mhathair cheanalta do na buithean, agus cheannaich i gach nì a bhiodh feumail air son an turuis do’n Fhraing. An ceann beagan làithean bha iad deas is dh’ fhalbh iad. Bha iad a’ fuireach astar sheachd mìle bho ’n rathad-iaruinn, agus fhad ’s a bha iad a’ feitheamh a’ charbaid-smùid rinn am ministear ùrnuigh; an sin sheinn iad an dara laoidh:

Dhé Bheteil le d’ laimh thoirbheartaich
’S tu bheathaich t-Isra’l féin:
’S a threòraich feadh an turuis sgìth,
Ar sinnseara gu léir.
Ar boid ’s ar n-ùrnuigh nis a ta
Aig làthair do chaithir ghràis;
Bi leinn, O Dhia, ar n-aithrichean
’S na dìobair sinn gu bràth.

B’e seo an dòigh anns an deach móran de Ghaidheil Chanada do ’n Fhraing, agus cha b’urrainn gun chrioch bhuadhmhor a bhith air a’ chogadh ’nuair a chaidh na h-urrad shaighdearan fo’n armachd air am misneachadh air a’ mhodh seo. Tha briathran Bàrd na Leideig air am fìrinneachadh, mar a thuirt e:

“Bidh clanna nan Gàidheil ri aghaidh gach càs.
’S iad gualainn ri gualainn gu buaidh no gu bàs.”

Tha còir àraidh aig na Gàidheil air Canada. An uair a thug na Breatunnaich buaidh air na Frangaich aig Cuibec bho chionn còrr is ciad gu leth bliadhn’ air ais, b’iad na saighdearan Gaidhealach a bha ri aghaidh a’ bhatail sin. An déidh do’n chogadh criochnachadh dh’ fhan móran diubh ’s an dùthaich mar dh’ ainmich mi cheana. Uaithe sin gu ruig so, bha na Gàidheil iomraiteach ann an àiteach na tìre. Ghiùlan iad uallach is teas an latha a’ reiteach nam fearann eireachdail a tha gus an latha ’n diugh ’nan tlachd do ’n t-sùil, agus ’nan seilbh luachmhor do’n cloinn; saor bho ’n Chrùn gun chùram màil, gun fhiamh roimh uachdaran.

Tha clanna nan Gaidheal lionmhor ann am Pàrlamaid na tìre, agus móran dhiubh ’nan daoine comasach, cliuiteach, mar bu dual dhaibh a bhi, sliochd nan laoch a bh’ anns na glinn gun choimeas dhaibh an tìr air thalamh.


[TD 12]

[Leabhar XV. Mìos Deireannach an Fhogharaidh, 1919. Earrann 1.]

CRUINNE-EOLAS: ALBA

Le DAITHIDH URCHADAN, M.A., L.C.P.

SIUCAR AGUS TOMBACA.

Bho shean bha Grìanaig a’ deasachadh siùcair, agus tha Glaschu ag ullachadh tombaca. Tha siùcar agus tombaca air leth ghréidheadh mu’n tig iad do Alba.

DEOCH.

Tha uisge-beatha air a dheanamh an Siorrachdan Inbhirnis, Banbh, Abaireadhain, Rois Arcamh agus Earradghaidheal, an Ile agus san Eilean Sgiathanach; agus tha leann is portair air a dheanamh an Dùn-éideann, Glaschu, Lìte, Allodha, agus bailtean mu’n cuairt.

CAIB. IX.

RIAN-GLUASAID.

Tha rathadan-iaruinn bho Dheas a’ dol gu Dun-éideann is Glaschu tiomchioll bun nan Aonach Deasach agus air comhnardan na h-aird an Ear, agus, le bhi gabhail fàth air glinn is aibhnichean, troimh chridhe nan Aonach fhéin. Eadar na bailtean ud tha e soirbh rathadan iaruinn a dheanamh air a’ chòmhnard. Gheibhear gu tuath leis an Tuath-rathad Breatunnach tarsuinn a’ Chaoil Lìtich agus Abhainn Tatha air drochaidean àluinne, agus bho Dhùn-deagh air an oirthir réidh gu Abaireadhain. Bho so feudaidh neach dol air Mór-Rathad Tuath na h-Alba troimh Eilginn gu Inbhirnis. Tha an Rathad-Albannach a’ ruith bho Shasuinn suas Gleann Annainn troimh na h-Aonaichean gus a’ Mhachair Mheadhonaich, troimh Pheairt agus Forfar gu Montròs agus Abaireadhain. Ghabh dealbhadairean an Rathaid Ghaidhealaich suas Gleann Tatha agus Gleann Garadh agus sios Srath Spé gu Inbhirnis. Bho Inbhirnis tha an Rathad so a’ dol Tuath gu Inbhir-ùig agus Iubhir-Thòrsa agus an Iar (bho Inbhirpheotharain) gu Caol-Lochaillse. Tha cladh-abhainn a’ snaimeadh lochan a’ Ghlinne Mhóir ris a’ Chaol Mhoireach agus an Linne Sheilich. Tha fear eile eadar Loch Crìonan agus Loch Gilb, freagarrach air son shoithichean beaga, agus tha fear bho Chluaidh gus an Caol-Lìteach de am bheil meur eadar Dun-éideann agus an Eaglais Bhreac.

Tha lochan, aibhnichean agus deagh rathadan móra mar an ceudna a’ fosgladh, suas na duthcha air dhoigh agus gu bheil cothrom math aig sluagh Alba air gluasad mu’n cuairt air gnothuch no ag iarraidh toil-inntinn.

CAIB. X.

CEIN-MHALAIRT.

Tha céin-mhalairt an crochadh air bàrr agus mèinean agus na h-oibrichean a tha an ceangal


[TD 13]

[Leabhar XV. Mìos Deireannach an Fhogharaidh, 1919. Earrann 1.]

riu. Feumaidh dùthaich eileanach a bhi a’ deanamh longan air son a feum fhéin agus ’nuair bhios a feumalachd riaraichte togaidh i soithichean air son feum dhuthchannan eile. A bharrachd air longan tha Alba reic guail is obair-iaruinn ri rioghachdan céin agus tha obair mhór ann so aisig thar chuantan. Tha sinn a’ ceannach móran de’n chotan, de’n chórcach, de’n liòn agus de’n iut a tha air fhigheadh ’nar duthaich. ’S ann á Astrailia, Nuadh Sealand, Airgentina agus Aifrica mu Dheas tha sinn a’ faighinn na clòimhe. Tha Staitean Aonaichte Aimerica, na h-Innsean an Ear, Aifrica (Tuath is Deas), Sina agus Iapan a’ cur cotain thugainn. Tha a chòrcach agus a lìon a’ tighinn de Mhór-thir na h-Eorpa, agus tha Beangal a’ cumail iut ruin. Tha sinn an earba ri Sìna, Iapan, na h-Innsean an Ear, an Fhràing agus an Eadailt air son an t-sìoda. A chionn nach ’eil feum againn ach air earrainn bhig de’n aodach a tha sinn a’ deanamh dhiubh sud tha sinn a’ reic a’ chòrr ri dùthchanan eile, móran ris an fheadhainn bho’n do cheannaich sinn an stuth an toiseach. Tha sinn a’ deanamh buannachd anns a’ cheud cheannach, anns a’ ghiùlan dhachaidh, anns an oibreachadh, anns a’ ghiùlan thairis agus anns an ath-reic.

Tha céin-mhalairt neo-mheasarra an ceangal ri biadh. A chionn gu bheil cruithneachd a’ fas anns gach earrainn de’n talamh, tha foghar-cruithneachd an àit air chor-eiginn aig gach àm de’n bhliadhna, agus tha mar sin cruithneachd agus gràin eile a’ sior shruthadh do Alba á Canada, Aimerica (Tuath is Deas), an Eiphit, na h-Innsean an Ear, Astràilia, Ruisia agus àitean eile.

Tha <eng>tea<gai> air a cur á Sina, na h-Innsean agus àitean eile an Aisia; <eng>coffee<gai> á Aràibia, Bràsil agus na h-Innsean; siùcar á Aimerica, na h-Innsean agus an Roinn-Eorpa; coirc-innseanach á Aimerica agus Rùmàinia, rus as na h-Innsean agus Sìna.

Tha ruma a’ tighinn ’a Iamaica; fìon, branndaidh, oir-mheas agus measan eile as an Fhraing, an Spainnd, Portugal, an Eadailt, a’ Ghréig, agus cladaichean na Mara Meadhonaich air fad; ùbhlan, bradain, béin, agus fiodh á Canada, Sibiria, Lochlainn, òr agus airgiod á Aimerica, Astràilia, Aifrica agus Asia; staoin á eileanan na h-àird an Ear agus copar á Canada.

Tha sinn a’ ceannach bhrat bho Phersia, Aràibia, agus Caimsir, itean agus clachan luachmhor á Aifrica.

Tha cluaintean móra Astràilia, Airgentina agus Nuadh Sealand a’ cumail mairt-fheoil agus muilt-fheoil ruinn; agus tha sinn a’ faighinn muic-fheoil á Aimerica agus an Roinn Eorpa; uibhean, ìm agus càise as an Olaind agus Danmarc.

Tha Aimerica (Deas), an Eiphit, an Tuirc agus an Fhràing a’ reic tombaca ruinn; ach tha sinne a’ deanamh a’ chuid mhór de uisge-beatha an t-saoghail; agus ’sann bhuainn tha dùthchannan Pàpanach na Roinn Eorpa a’ faighinn móran de’n iasg shaillte tha iad a’ cleachdadh aig a’ Chaisg.

Cha ’n ’eil an seo ach àireamh bheag de na tha sinn a’ reic agus a’ ceannach, ach is leòir e gu leigeil fhaicinn duinn an luach agus an t-saothair a tha an ceangal ri ar céin-mhalairt.

CAIB. XI.

CANAIN.

Tha dà chainnt air an labhairt an Alba, agus bhiodh neach buaillteach air smuaineachadh gur e da shluagh a tha anns an dùthaich. Aig toiseach eachdraidh bha sluagh ’san dùthaich ris an canar Cruithnich <eng>(Picts)<gai>, agus a Deas orra bha na Breatunnaich (’sann dhiubh so tha na Cuimrich). ’San àird an Ear, an Lodainn, bha daoine de an aon seorsa ris na Sasunnaich (theireadh iad <eng>Angli<gai> riu fhéin). Tha sgoileirean a’ creidsinn gu’m bu Cheiltich agus gu’n robh a’ chainnt aca coltach ri Cuimris. Mu 500 <eng>A.D.<gai> thàinig na Scotaich á ceann Tuath Eirinn agus sgaoil iad bho Mhaoil Chinntìre gu Loch Bhraoin. B’ iad so luchd-bruidhinn na Gaidhlig. Bha na Cruithnich agus na Scotaich ri cogadh gu 844 <eng>A.D.<gai> ’nuair thug Coinneach MacAlpain, righ nan Scotach, buaidh air na Cruithnich, agus rìghich e thairis air an dà shluagh. Thug a’ Ghàidhlig buaidh air cainnt  nan cruithneach agus chailleadh an cainnt. Thug cainnt nan Sasunnach buaidh mar an ceudna air a’ chanain Bhreatunnach.

Ghlac na Lochlainnich Eileanan Alba bho 800 gu 1200 <eng>A.D.<gai> agus shuidhich iad annta agus air cladaichean tìr-mór, air chor is gu bheil móran de fhuil Lochlainnich an sluagh na h-Alba.

Faodar a radh gu bheil Gaidheil an là’n diugh air an deanamh suas de Cruithich, Scotaich, Lochlainnich, agus beagan Shasunnach is Normanach, agus gur e th’anns na Goill measgachadh de Shasunnaich, Bhreatunnaich, Lochlainnich, Chruithnich agus de Scotaich; agus cha ’n ’eil teagamh nach ann bho an mheasgadh so a thàinig iomadh de na buadhan as fhearr a bhuineas do shluagh na h-Alba.


[TD 17]

[Leabhar XV. Ceud Mìos a’ Gheamhhraidh, 1919. Earrann 2.]

AM MOD.

Mhill aimhreit luchd-oibreach nan rathaidean iaruinn Mod na bliadhna seo ann an tomhas. A réir cuid cha robh e gu bhi ann idir, a réir cuid eile, bhà. Am beachd nam paipeirean naigheachd, rinn an Comunn Gaidhealach suas an inntinn gu ’m bu chòir dàil a chur ann. Cha robh ughdarras aca seo a ràdh, ach is cinnteach na’n robh an amhreit air mairsinn beagan na b’fhaide nach robh dol as ann ach sin a dheanamh. An uair a thainig comh-chòrdadh, bha an rathad réidh, co-dhiùbh do’n mhuinntir a b’ fhaisge air Dun-éideann, ach a thaobh an dream a b’ fhaide air falbh mu thuath, bha an inntinn air a dheanamh suas cheana gu fanadh iad air taobh an fhasgaidh de’n chunnart – b’e sin fuireach aig an tigh. Ach cha robh an àireamh a chruinnich aig Mod na bliadhna seo cho tearc ’s a shaoileamaid.

Tha sia bliadhna an fhoghair ’sa chaidh, o’n bha am Mòd mu dheireadh cruinn an Dundeagh, agus bu chiatach an cruinneachadh esan. Bhris an Cogadh Mór a mach an ath bhliadhna,

agus bha daoine air an trom luasgadh leis na bha tachairt air chor agus nach b’e greadhnachas Mòid a bha air an aire am feadh ’s a bha a mic ’s an daimhich a’ togail orra gu raon a’ chatha, no gu cunnartan mara, far an do dh’ ìobair moran diu am beatha air sgàth na dùthcha d’am buineadh iad. Air an aobhar sin cò smaoinicheadh air Mòd is fiùrain na Gaidhealtachd a’ dol a dhìth air muir ’s air tìr, agus an fheadhainn a dh’ fhàgadh aig an tigh fo uallach a bhriste-cridhe. Tha an cath a nis seachad, tha na fiùrain aig fois ’na leapaichean buana, gus an tig an Là. Ach cha searg cuimhne orra.

Ma bha Mòd na bliadhna seo air deireadh air Mòid eile a thaobh na h-àireamh a bha ’n làthair, cha robh e dad air deireadh an dòighealachd eile. Fo laimh an Rùnaire bha gach nì a’ dol an eagaibh a chéile, air chor agus gu ’n do chriochnaich gach no gu réidh air feasgar Di-haoine le cuirm chiùil a b’ fhiach eisdeachd rithe. Bha ’n talla làn, ’s bha ’n ceòl milis. Air mo shon fhìn dheth chuir am fuachd an teicheadh orm dhachadh. Cha ’n ann a’ gearain a thà mi, ach droch fàs air fuachd Dhun-eidinn. Maduinn Dior-daoin cha robh móran ri fhaicinn anns an talla mhor fharsuing saor o na comh-fharpuisichean a bha ’dol mu ’n cuairt an sud ’s an so a’ feitheamh ri àm na deuchainn. Bha càch a’ gabhail ceum troimh na trannsachan air an socair mar gu ’n robh iad air an aineol – rud a bhà. Cha b’e fear le colainn bhreòite a dh’ fhuilingeadh nimh na gaoithe an ear air a bheil Dun-éideann cho ainmeil. Ach fuachd ann no as bha caileagan oga ’nan cabhaig sios is suas le fiamh a’ ghàire air an gnùisean bòidheach. Co-dhiubh a choisneadh iad duais no nach coisneadh rinn iad suas an


[TD 18]

[Leabhar XV. Ceud Mìos a’ Gheamhhraidh, 1919. Earrann 2.]

inntinn gu ’m biodh àm cridheil aca; agus c’arson nach bitheadh. Cha ’n ann a h-uile là a bhios Mòd aig Mac an Tòisich.

Ged nach robh an comh-thional ach beag aig tùs na coinneimh, bha an àireamh a’ dol na bu liònmhoire mar a bha ’n latha ’dol seachad, gus mu dhà uair an déidh meadhon là bha an talla môr gu math làn a’ feitheamh ri fosgladh dreuchdail a’ Mhòid, agus air oraidean bho-Cheann-suidhe a’ Chomuinn, agus bho Ard Riaghladair a’ bhaile, an Ridir Iain Lathurna Macleòid. Faodar a ràdh an seo – agus b’e beachd gach neach air mar na thachair mi – gu ’n do choimh-lion Mgr. Calum Macleòid, ar ceann suidhe, a dhleasanas air gach dòigh gu h-uasal, agus gu foghainteach. Rinn an Ridir Iain fein aithnichte do na bha ’s an éisdeachd a dhìlseachd do’n Ghaidhealtachd, agus do ’n fhine o’n ghineadh e.

A réir barail nam breitheamhan rinn na comh-fharpuisichean gu math, gu h-àraidh luchd a’ chiùil. Ged nach robh iad iomlan’ anns gach nì – cò againn a bhiodh an dùil ris – fhuair roinn diù moladh sònraichte on Ollamh <eng>Bantock<gai>, agus an neach do ’n luthaig esan moladh faodar a bhi cinnteach gu bheil e toillteanach air moladh.

Cha ’n urrainn mi crioch a chur air na beachdan athghearr seo gun fhacal no dhà a chur sios mu ’n chleas-chluiche a chaidh a dheilbh le ball de Cheilidh nan Gaidheal an Glascho, Mgr. Gilleasbuig MacCullaich – “Domhnull ’s an tombaca.” Is ann air oidhche Diordaoin a thugadh seachad e agus bha ’n talla làn. Cha do cheadaich an t-ùghdar, an comharradh an sanas a bu lugha de bheus amharusach, àite fhaotainn ’na obair, is cha deach e leud na lùdaig thar a rùn. Bha na h-uile ni glan neo-choireach agus àbhachdach, saor o’n t-salachar a gheibhear gu tric ’na leithid anns na bailtean móra. Gum a fada a runaicheas Gaidheil slighe cho glan. Bha an luchd éisdeachd rianail is stòlda nan giùlan, ged bha iad air chrith le gàireachdaich. Rinn an fheadhainn a ghabh pàirt anns a’ chluich gu fior mhath gu h-àraidh Domhnull fein agus a bhean.


[TD 21]

[Leabhar XV. Ceud Mìos a’ Gheamhhraidh, 1919. Earrann 2.]

<eng>GAELIC ORATION.

The Gaelic Oration is one of the features of the opening ceremony. It was delivered by the President, who spoke as follows:–

<gai>Tha cuirm A’ Chomuinn Ghaidhealaich air a sgaoileadh aon uair eile, agus tha na treubhan, a rithist, air tighinn a nios gu priomh bhaile na dùthcha gu bhi a’ cumail na féisde. Is ann le cridheachan taingeil is mithich dhuinn a bhi a’ gabhail seilbh air a’ chothrom so. An uair uair a dh’ amhairceas sinn air ais air a’ chunnart a bha bagradh oirn anns na bliadhnachan dorcha agus cràiteach bho ’n a choinnich sinn aig Mòd roimhe thigeadh e dhuinn a bhi a’ toirt buidheachais do ’n Fhreasdal airson an fhuasglaidh agus an tearuinteachd a chaidh a bhuileachadh oirnn. Chaidh luach mór a


[TD 22]

[Leabhar XV. Ceud Mìos a’ Gheamhhraidh, 1919. Earrann 2.]

phàigheadh airson ar saorsa agus b’ olc an airidh gu’n leigeadh sinn gu bràth air di-chuimhne na laoich a choisinn dhuinn an t-sìth agus an t-sàbhailteachd a tha sinn a nis a’ mealtuinn.

Is iomadh tonn a bhuail air creig agus is ioma ceann a chaidh an currachd bho shia bliadhna an ama so ’nuair a bha Mòd mu dheireadh againn. Am measg an aireamh mhòir a leig sios am beatha anns a’ chòmh-stri fhuiltich a lean cho fada ach a tha nis seachad, bhuineadh e dhuinn aig an àm so a bhi a’ cuimhneachadh gu sònraichte na buill de’n Chomunn a thuit anns a’ chath. Tha sinn ’gan ionndrain agus ’gan caoidh, ach tha e ’na aobhar uaill dhuinn gu’n do nochd siad iad fein – ’nan cruadal, ’nan gaisge, ’nan dilseachd eadhoin gu bàs – airidh air na daoine bho’n d’thainig siad.

“An cùl cha d’thug iad riamh ri nàmh
No tàir do’n tir bu mhiann leo.”

Tha sinn a nis ann an suidheachadh anns am bheil e comasach dhuinn a bhi ag ath-thòiseachadh an obair a b’fheudar dhuinn a leigil dhinn ann an tomhas ann an àm a’ chogaidh. Cha ’n e gu robh sinn dìomhain ach gu robh e eu-comasach dhuinn giùlan air adhart mar bu mhaith leinn na rùintean air an robh sinn suidhichte. Is e ar dleasdanas agus ar sochair a nis a bhi a’ cur ar neart as ùr ann an obair a’ Chomuinn ma ’s e gu bheil sinn a’ creidsinn gur fhiach an obair sin a bhi a’ leantuinn rithe. Cha ’n fhaod sinn a bhi ’gar mealladh féin leis a’ bheachd nach leig sinn a leas cùram tuilleadh a bhi oirnn mu thiomchioll ar cànain do bhrìgh gu bheil i gu bhi air a teagasg anns na sgoilean. Tha fhios gu bheil sin ’na bhuannachd, agus gu ’m bi e ’na chuideachadh, ach ged tha àite gu bhi aig a’ Ghaidhlig air clàr-teagaisg nan sgoilean cha ’n fhoghain sin. Cha chum sin i ’na cànain beò, fallain, a’ ruith gu siùbhlach air teanganan an t-sluaigh. Feumaidh i bhi air a cleachdadh le sean agus òg tiomchioll nan teinntean anns na tighean céilidh agus anns na tighean aoraidh, ma tha sìneadh làithean gu bhi aice mar chànain labhairt. Tha e ’na dhleasdanas oirnne a bhi a’ cur impidh air ar luchd dùthcha meas agus urram a chur air a’ chainnt mhàthaireil le bhi a’ gabhail tlachd ’na labhairt agus a’ cuideachadh leis gach oidheirp a tha air a’ cleachdadh gu bhi ’ga cumail anns an inbhe àrd air am bheil i airidh. Cha do sheas cliù nan Gaidheal riamh na b’àirde na tha e an diugh. Dhearbh iad an duinealas agus an luach ann an ioma cruaidh-chàs anns a’ chòmh-stri mhóir anns an robh sinn an sàs ’nar rioghachd. Thug nàimhdean agus càirdean maraon gu h-aona-ghuthachd dhoibh an t-àite a b’àirde mar fhir chogaidh.

Cha ’n ’eil Gaidheal an diugh a dh’aicheadhas a dhùthaich. Chaidh ioma rud a leigeil gu làr an lorg a’ chogaidh, ioma rud ainmeil agus, a reir coltais, cumhachdach agus maireannach, ach tha aon ni air nach d’thainig lùghdachadh no doillearachadh agus is e sin spiorad agus cliù ghillean an fheilidh. Cha chleith neach sam bith a Ghàidhlig anns an latha so. Is ann a tha farmad aig an fheadhain aig nach ’eil i ris an fheadhain aig am bheil. Tha meas air luchd bruidhinn na Gàidhlig nach robh riamh orra roimhe so. Tha urram ’ga chur air a’ Ghàidhlig mar chainnt nan gaisgeach a thug bàrr air an companaich gu léir anns na blaraibh fuilteach a chaidh a chur air muir agus air tir ré àm a’ chogaidh. Is còir dhuinn mar Chomunn a bhi a’ deanamh oidheirp shònraichte a bhi a’ cur gu buil an comh-fhaireachdain blàth, am bàigh agus an cairdeas a tha ar cànain a’ mealtuinn air gach taobh, agus a bhi ag urachadh ar n-oidhirpean gu bhi ’ga cur air bonn daingean anns na h-ionadan anns am bheil e nadurrach dhi a bhi cinneachadh, ’se sin ann am bailtean ar gleanntan agus ann an Eileanan na Gaidhealtachd. Ma theid i as anns a’ Ghaidhealtachd theid i as gu buileach.

Tha sùil gu h-aithghear ri atharaichean móra ann an cor an t-sluaigh. Tha leasachadh suidhichean air a ghealltuinn dhuinn a bheir sonas agus pailteas ’na chois agus a chuireas as do theanntachd, do bhochdain agus do mhi-thoileachas. Tha sinn an dòchas gu’n tig an caochladh sin mu’n cuairt agus gu’n greasadh fortan an latha, ach ciod a tha an dàn tachairt do ’n Ghaidhlig anns na laithean maith a tha tighinn? Am bheil aire an t-sluaigh gu bhi air a thionndadh gu buileach a dh’ ionnsaigh nithean corporra agus aimsireil, no am faic sinn còmhla ris a sin dùsgadh spioraid ’nam measg a chithear air a thaisbeanadh ann an cùram agus ann a dealas a thaobh na nithean a tha co-cheangailte ri ’n canain, ri ’n ceòl agus ri ’n litreachas? Chuirinn ’nar cuimhne briathran ar caraid ionmhuinn Coinneach MacLeoid – “An la sin a théid ar cànain is ar litreachas fo lic is a chaileas sinn na subhailcean a bhuineadh do ar daoine, ar n-uaisle, ar teòghalachd, ar dìlseachd, ar fearas-fo-thuinn, is e an dearbh latha sin deireadh ar sgeòil. Gun teagamh theirear gu tric nach ann de ar cànain ar subhailcean is ged dh’ fhalbhadh ise gu maireadh iadsan. Mhaireadh na’m bu mhaireann – rud nach b’eadh. Cha toirear cànain de shluagh a dh’ aindheoin, co-dhiu fhad sa bhios an toil a chumadh cho dian rag ris an toil a bheireadh air falbh. Cha b’ urrainn mata, gu maireadh ar n-uaisle, ar dilseachd, ar duinealas, na’m b’e dìth nam feart sin, rud a b’e, a chuireadh as, na’n cuirteadh as, do ar cànain. B’aon riamh an Gaidheal is a’


[TD 23]

[Leabhar XV. Ceud Mìos a’ Gheamhhraidh, 1919. Earrann 2.]

Ghàidhlig; is aon iad fhathast; ach cha ’n aon ro-fhada mur ’eil de leigheas againn d’an creuchdan ach ceileireadh id fidhleireachd.”

Bhuineadh e dhuinn a bhi a’ cumail nam briathran sin air chuimhne agus ma tha iad fior, rud a tha, nach leòir an fhìrinn a tha iad a’ teagasg mar bharantas airson ar saothair man Chomunn. Tha na briathran ’nan gairm ruinne a bhi a’ cur ar cridhe, ar n-inntinn agus ar neart anns an obair a ghabh sinn os laimh ann a bhi a’ cur dìon air a’ Ghàidhlig agus a bhi brosnachadh ’sa misneachadh ar luchd dùthcha iad a bhi a’ cur dìon air a’ Ghàidhlig agus a bhi brosnachadh ’sa misneachadh ar luchd dùthcha iad a bhi toirt an àite ’san urrainn dhi air am bheil i airidh.

Cha d’ thainig an t-àm fhathast anns am faod sinn a radh gu bheil obair a’ Chomuinn criochnaichte. Tha cheart uiread feum air ’sa bha riamh. Ma tha sinn gu bhi ’ga ghiùlan air adhart mar is còir dhuinn tha ar dleasdanas aig an àm so soilleir. Tha againn ri bhi ag aiseag air ais, is gabhaidh e deanamh, na bliadhnachan a dh’ ith an lòcust.

Tha aireamh ar buill air a thanachadh leis a’ chogadh agus feumaidh sinn a bhi a’ lionadh le buill ùire na h-aitean a chaidh fhagail falamh. Feuchaidh sinn gun dàil ceuman cubhaidh a ghabhail gu bhi ag ath-bheothachadh ar meuran air feadh na Gàidhealtachd agus an cur a rithist air am bonnaibh. Feumaidh sinn an Comunn a neartachadh anns an dà dhòigh sin mu’m bi sinn làn uidheamaichte airson a bhi coimhlionadh nan criochan àrd agus cudthromach air am bheil ar n-aire agus ar saothar suidhichte.


[TD 33]

[Leabhar XV. Darna Mìos a’ Gheamhhraidh, 1919. Earrann 3.]

MORAN ’GA RADH ’S BEAGAN ’GA DHEANAMH.

Is e sin a thuirt an sean-fhacal, agus is e sin a tha móran eile ag radh air an dearbh latha so. Chaidh nithean móra agus matha a ghealladh dhuinn anns na bliadhnachan searbha a dh’ fhalbh. Tha sinn a’ cuimhneachadh a’ gheallaidh ach ag ionndrainn a’ bhuil. Bha, mar gu ’m b’eadh, saoghal eile gu bhi againn an uair a gheibheadh an luchd riaghlaidh sìneadh analach an déidh bruthach na comhraig uamhasaich ud a dhìreadh. Leig sinn leo iad fein a chrathadh gu math, ach tha iad màirnealach ’san tarruing. Aig an àm so – ann an linn adhartaich agus shoilleir – tha staid na Gaidhealtachd, agus gu h-àraidh na h-Eileanan Siar, ’na chuis iomagain do mhóran, agus bu mhaith leinn an Ard Riaghladh a thighinn air adhart agus an geallaidhean prìseil a chur gu buil. Mur dean iad sin gu h-aithghearr bidh Eileanaich agus luchd àitich na h-Airde ’n Iar ann an suidheachadh truagh. Cheana tha bochdainn agus gort ag amharc orra ann an clàr an aodainn, agus iadsan a mhàin a bu chòir an teasairginn agus an cuideachadh a’ seasamh fada bhuatha agus a’ toirt cluais bhodhar do’n ghearan. Is maslach an gnothuch e far am bheil mìltean sluaigh – fir threuna chalma, a dh ’fhuiling agus a dh’ fhuilich; mnathan caomhail, glice, deanadach, a sgàin an cridhe le iomagain agus ionndrainn – gun chothrom an eadhlainn agus toradh an saothrach fearainn a chur gu margadh no goireasan feumail fhaighinn air ais.

Tha an giùlan mara tearc agus tur neo-fhreagarrach frithealadh do leithid a dh’ aireamh sluaigh. Tha feum air bàtaichean smùide a shiubhlas luath o chala gu cala agus a ghiulaineas daoine, buar agus bathar. Agus biodh iad air an uidheamachadh ann an doigh a bheir comhfhurtachd do dh’ islean cho maith ri uaislean. Is culaidh oillt e smuaineachadh air turus cuain a ghabhail an drasda do na h-eileanan a mach, ainmig ’s ga bheil an cothrom. Cha bhi na h-eileanan ceart am feasda gus am faigh iad slighe-fhosgailte gach latha seachdain gu tir-mór agus ceann uidhe an rathaid iaruinn. Ciamar a ghabhas malairt deanamh fo ’n t-suidheachadh a tha riaghladh an diugh? Gabhaidh pasgan clò tri seachdainean mu ’n ruig e Glascho as na Hearadh, agus cha ’n fhaighear fios freagairt litreach an taobh a stigh de dheich laithean.

Chuala sinn mar an ceudna móran mu fhearann airson nan laoch a thill. Tha eagal oirnn gur gle bheag dhiu a chaidh a shuidheachadh air croit no tuath anns an Iar. Ma tha dhìth air an luchd riaghlaidh an sluagh foghainteach sin a ghleidheadh a chum maith na Rioghachd tha làn àm aca dol an uidheam agus rud-eigin a shocrachadh air neo bidh iarraidh fharsuing aca air na seòid a dhìon an dùthaich air dhòigh a bha urramach, measail agus cliùiteach. Ciod am feum a bhios air Gaidhealtachd mur bi


[TD 34]

[Leabhar XV. Darna Mìos a’ Gheamhhraidh, 1919. Earrann 3.]

Gaidheal ann? Agus mur bi Gaidheil ann cha bhi Gàidhlig ann. Dùthaich gun chinneach gun chànain cha dùthaich i. Ma dh’ fhalbhas na seann nòsan agus na cleachdaidhean ceanalta air am bheil sinn uile gaolach, falbhaidh a’ Ghaidhealtachd mar is aithne dhuinne i agus ann an eachdraidh a mhàin gheibhear a h-ainm. C’ar son a leigeamaid ar mic ’s ar nigheanan an cuan mór aiseag agus gu leòir agus ri sheachnadh de dh’ fhearann maith ’nar dùthaich fhéin? Ma dhìon sinne an dùthaich o fhoirneart agus léir-sgrios faiceadh iadsan a gheall gu ’m bi i ’na dùthaich murach anns na h-uile dòigh air laoich agus curaidhean.

Leugh sinn o cheann ghoirid gu bheil deich mile fichead punnd Sasunnach ri thoirt seachad gach bliadhna, ré dheich bliadhna, a thogail thighean do chroitearan. Deich mile fichead! ’Se tri chiad mìle a ghabhadh e. Cha tog sin ach mu chiad tigh ’sa bhliadhna agus tha na mìltean ri thogail mu ’m bi gach croitear bochd fo chromadh tighe is airidh air a sheirbhis. Is obair latha tòiseachd agus bhitheamaid uile toilichte na ’m faiceamaid buidhinn chlach agus ruar a’ dol air aghaidh. Bhiodh teisteas againn an sin air coimhlionadh a’ gheallaidh agus bhiodh sùil againn ris an t-saoghal nuadh air an do bhruadar sinn. Ach biodh na tighean air an togail air dhoigh a bhios cosmhuil ris an dùthaich agus a’ comh-fhreagairt do sgeadachdh nam beann ’s nan srath. Is fearr iad a bhi beag bòidheach na bhi mór grànnda. An là a thig na nithean so uile gu ìre anns a’ Ghàidhealtachd bidh againn sluagh toilichte agus air thoiseach a’ chruadail ’sa ruagadh nàmhaid bidh “Clanna nan Gaidheal ri guaillibh a cheile.” Air aghaidh ma ta, gun tuille dàileach, leis an obair mhaith. Biodh luingeas luath air chuan a ghiulan sluagh is féudail, fearan fàs fo bhàrr ’s fo fheur, agus bothain bhàna fo sgàil nam beann.

N.S.


[TD 42]

[Leabhar XV. Darna Mìos a’ Gheamhhraidh, 1919. Earrann 3.]

<eng>JUVENILE PRIZE PAPERS.<gai>

LA AIG BUAIN NA MONA.

(Le MAIRI NIC ’ILLE MHAOIL, Dearbhaig.)

(Choisinn an litir so a’ cheud duais aig Mod, 1919).

Tighsgoil Dhoirebheag, Muile.

A’ cheud la fichead de ’n mhiosa mheadonach an t-Samhraidh, 1919.

Mo charaid ghradhach,

Fhuair mi do litir chaoimhneil oidhche Dhi luain agus bha mi ro-thoilichte a faotainn. Bha thu ag iarraidh orm gu ’n innsinn duit mu thimchioll na duthcha agus an obair a th’ againn an so. Ma ta, tha gu leoir de dh’ obair againn ’ra dheanadh aig a h-uile àm de ’n bhliadhna gu sonruichte ’san Earrach agus ’s an Fhgoharadh, agus is toil leam fhéin ’bhi ’g obair a mach ’nuair a gheibh mi cothrom. Tha mi cinnteach nach robh thu riamh a’ buain mòna, cha ’n ’eil fhios agam am faca tu fóid mòna riamh. Ma ta tha leam nach urrainn dhomh deanadh ni ’s fhearr na innseadh dhuit mu “La aig buain na mòna.”

Air a’ mhiosa so ’chaidh bha seachduinn no ’dha de shìd bhriagh, thíorm ann agus thubhairt m’ athair ruinn nam biodh là math ann Disathuirne gu’m feumamaid dol a bhuain na mòna. Thàinig an la agus bha e cho grianach bòidheach ’sa dh’ iarradh duine sam bith e bhi. Tha am Blar-mòr mar a their sinn ris mu mhìle air asdar o’n tìgh. Lion sinn bascaid mor le gu leóir de dh’ aran agus de bhainne air son ar dinneir agus ghabh sinn air falbh chùn na mòna. Nuair a ràinig sinn am blàr thoisich m’ athair air buain na mòna. Rinn e so le seorsa de spaid mhòr gheur a bh’ aige. Thuit na fóidean a sios, thog an còrr dhuinne iad agus thug sinn a mach leinn iad piosa math o’n bhruach. Chuir sinn ’nan luidhe ris a’ ghrian iad, a thiormachadh an sin. Dh’ oibrich sinn mar so gus an robh an t-àm ann ar díneir a ghabhail. Shuidh sinn sios air an fheur agus ghabh sinn deadh dhinneir, oir chuir ar n’ obair an t-acras oirnn. An deigh sin thòisich sinn an rithisd agus cha do stad sinn gu sia uairean. Thubhairt a h-uile duine an sin gu’n robh e sgith agus gu ’n robh an t-am againn stad, chionn gu’n robh asdar fada againn ’ra dhol. Rinn sinn deas agus ann am beagan uine thog sinn ar rathad oirnn dhachaidh. Bha sinn gle sgìth mu ’n d’ ràinig sinn agus theid mi’n urras gun do chaidil sinn gu math air an oidhche sin.

Nis dh’ innis mi an so dhuit mu bhuain na mòna agus tha mi ’n dochas gu ’n toir e toileachadh dhuit a leughadh. B’ fhearr leam gu ’n tigeadh tu fhein do’n duthaich gu goirid agus chitheadh tu moran a bu toil leat fhaicinn. Tha m’ ùine thun a bhi suas a nis agus cha mhath leam an duine a tha ’dol a thoirt leis mo litir a chumail a’ feitheamh orm. Sgriobh a rithisd ’a’m ionnsuidh cho luath ’s is urrain duit, Le bhi ’cuir moran bheannachdan àd ionnsuidhe.

Is mise daonnan,

Do bhana-charaid dhìleas,

“DOIRE DONN.”


LA AIG BUAIN NA MONA.

(Le IAIN MACDHOMHNULL, an t-Ath-leathann.)

Tigh an Uillt.

An dara duais, Mod 1919.

A charaid,

Tha mi a sgriobhadh as ionnsuidh ag innseadh dhuit mar a chuir mi seachad la aig buain na mona. Dh’ eirich mi trath ’s mhaduinn agus rinn mi mi fein deiseil air son falbh. Bha moran de dhaoine eile a falbh maille rium agus thug sinn leinn biadh a dh’


[TD 43]

[Leabhar XV. Darna Mìos a’ Gheamhhraidh, 1919. Earrann 3.]

itheadh sinn aig àm dinneir. Bha an là gu maith agus mar so chuir sinn seachad là cridheil. An uair a rainig sinn an t-aite anns an robh sinn a dol ga buain, thoisich sinn air a rusgadh. An uair a ruisg sinn aon pholl thoisich cuid againn air a buain. Bha mi fein agus dithis eile ga rusgadh fad an la agus bha cach ga buain.

An uair a bha an dinneir deiseil shuidh sinn uile air cnocan uaine agus ghabh sinn ar leor de bhiadh. An uair a bha an dinneir seachad rinn sinn buidheanan, agus thoisich sinn ar blar ploc. Bha sinn a dalladh air a cheile gus an robh sinn sgith. Fhuair mi fein aon phloc, mor, bog tarsainn mu na suilean agus cha mhor nach do dhall e mi. Cha robh an sin ach aon de na mhoran a fhuair mi. Bha mi ga’ faotainn mu na cluasan, agus mu na cheann agus anns gach ait air an smaointicheadh d’ thu.

An uair a bha am blar seachad, thoisich sin ri buain na mona a ris. Bha sinn ga buain gus an robh am feasgar ann agus chuir sinn raoin mhaith mhonadh as ar deidh. Is e so na tha agam ri innseadh dhuit.

Is mise do charaid,

ALASDAIR BREAC.

<eng>Note. – The forgoing papers are given as written by the competitors.<gai>


[TD 49]

[Leabhar XV. Treas Mìos a’ Gheamhhraidh, 1920. Earrann 4.]

A’ BHLIADHN’ UR.

Nollaig Chridheil agus Bliadhna Mhath Ur dhuibh! Nach iomadh mìle beul a dh aithriseas na dearbh fhacail sin aig an àm so agus nach ioma mìle a fhreagras, ‘Mar sin dhuibh fhéin agus móran diubh!” Tha na briathran a tighinn bho ’n chridhe le dùrachd bhlàth agus cha ’n ’eil àm eile de ’n bhliadhna anns an urrainn neach a theòghalachd ’sa dheagh-rùn a nochdadh air dhòigh cho bàigheil, chàirdeil, ri àm na Nollaige. The farmad agus mì-run air an slugadh suas ann an spiorad a’ ghairdeachais agus an t-sonais a tha gabhail seilbh air ar feartan dligheach. Cha ’n ’eil àit aig droch smuain ’nar cridheachan agus nach bu mhath do ’n t-saoghal na ’n leanadh spiorad a’ charthanais so ri daoine beagan na b’ fhaide na seachdain na Nollaige!

An uair a bha mo sheanair-sa ’na Dhonnchadh Og b’ ann air an tràigh ghainmhich no air a’ mhachair a chuireadh iad seachad an latha mór so. Chruinneachadh iad as gach baile beag mu ’n cuairt, sean is òg, beag is mór, a dh’ ioman chaman. Cha b’e an uair gu leth e chluicheas iad an diugh ach trian de ’n latha!

Is ann aca fhéin a bhiodh an othail agus an iollach. “Buaileam ort,” a bhos agus “Buail a mach” thall. “Sios e,” “Suas e”! Bhiodh rùdain rùisgte agus speirean brùite aig na fearaibh mu ’n cromadh a’ ghrian ach cha chumadh sin iad gun leum air ùrlar an t-sabhaill an uair a ghleusadh Uisdean a’ phìob mhàla.

Bha cur na cloiche, tilgeadh an uird, agus carachd ’nan spòrs chleachdail aig gillean Gàidhealach lath Nollaige. B’u chleachdadh riamh do ’n Ghàidheal a chleas a bhi air mhodh a ghabhadh tomhas math de spionnadh agus de sgairt g’a riarachadh. Eadhoin an dannsadh a chleachd iad, “Dannsadh a’ Chlaidheimh,” “Ruidhle Thulaichean,” “Sean Triubhas,” tha lùth nan cas agus ealamhachd eanchainn a’ dol an comh-bhonn a thoirt gach alt is féith ann an cluich smearail. Ann an uile ghluasad a’ Ghàidheil – sealg a’ choilich air ghéig, an daimh dhuinn air uabhar sléibhe, iasgach a’ bhradain le morghath caol, no a’ freagairt pongan ciùil air ùrlar creadha – bha iad a cuideachadh fàs is fallaineachd na coluinne ann an doigh nach dean siubhal an carbadan mar is roghainn le móran de oigridh an là air am bheil sinn beò.

Tha cuimhne mhath againn air Camanachd Bliadhn’ Ura an uair a bha sinn a’ chòmhnuidh ann am Baile Bhóid. Bha Marcus Bhóid a’ toirt gach cothrom agus cuideachadh do ghillean an Eilein airson a’ chluich sin a chumail suas agus ré ioma bliadhna bhiodh e fhéin agus a chuideachd a’ tighinn a choimhead air na gillean a’ cluich. Is math gu bheil againn Uachdaran no dithis a nochdas an spéis do chleas nan Gaidheal agus cha ’n ’eil dòigh as fearr air am faigh iad meas agus urram na misneach a thoirt anns an dòigh sin do ’n iochdarain. Rinneadh còrdadh ri gillean a’


[TD 50]

[Leabhar XV. Treas Mìos a’ Gheamhhraidh, 1920. Earrann 4.]

Chaoil ar coinneachadh air raon aig ceann tuath an Eilein agus rinn iad sin air latha Nollaig. Bha “Rudha Bàn,” mar a theireadh muinntir a’ Chaoil ris, air an ceann agus b’ esan fear an iomain! Chluich piobaire, ’na làn éideadh Gàidhealach, gach taobh air a’ bhlàr. Chaidh an caman a thomhas ’s an t-seann àbhaist, thilgeadh am ball agus chaidh na fir air ghléus. Chruinnich àireamh mór sluaigh air a’ mhachair agus, ged a b’ fhuar an latha, chum iad suas misneach nam balach le an iollach o thùs gu deireadh na cloiche.

Bha e ’na thoil-inntinn mhór leinn an àm a’ chogaidh – an uair bu bheag toil-inntinn air dhòigh no dha eile – a bhi ruith a’ bhuill le gillean gasda bho ’n taobh tuath agus sinn shios an Sasunn. Thug cairdean ann an Ceann a’ Ghiùbhsaich dhuinn àireamh de chamain agus b’ fhada ’n t-seachdain gu Di-ciadain gus am faigheamaid air faiche. Is iomadh buille cruaidh a fhuair sinn agus chunnaic sinn fear no dha ’na shìneadh cuideachd!

Bha gillean á Baile Chaolais faisg oirnn agus an uair no dha a choinnich iad fhéin agus na tuathaich leis an robh mise thug iad greadan làidir air. B’ ann leis na tuathaich a chaidh an latha. Cha robh cuimhn’ aig na seòid air trioblaidean is àmhgharan na Frainge. Is ann a bha iad beò anns na laithean sona sin a bhiodh iad a coinneachadh air raon choimhich a dh’ fheuch co aige a luidheadh a’ Chuach Albannach!

Tha camanachd a’ tighinn air ais gu àite an déidh bliadhnachan caola a’ chogaidh agus tha ullachadh air a dheanamh airson nan cluichean móra sin a bha iomraiteach am measg luchd-leanmhuinn nam balach. Gach feasgar Sathurna ann am baile Ghlascho tha na Sgitheanaich, na Lathurnaich agus gillean an Oil-thigh a’ coinneachadh a mach aig Dunbreac. Tha móran de na seann churaidhean an lathair fhathast, ach tha àireamh dhe na gillean a bha cliuiteach, iomraiteach ’san iomain fo’n fhòd an tìrean céin. Choinnich cuid dhe na taobhan mu thuath cheana agus tha gnothuichean a’ sealltuinn gu math fallain airson Earrach ainmeil.

Cha ’n aithne dhuinn cleas as freagarraiche air gillean Gaidhealach anns a’ bhaile mhór aig a bheil beagan uairean dìomhanach feasgar Sathurna. Gheibh iad fàilte ’s furan bho na fearaibh a tha a’ cluich agus, mar a thuirt sinn cheana, tha fallaineachd cléibh is inntinn ann. Air falbh leis na tighean dealbha ’s leis gach droch càramh eile! Bhiodh gillean Gàidhealeach duineil, dìleas. Seasadh iad ri cleachdaidhean an dùthcha ’s ri cànain an sìnnsir cho sgairteil agus a sheas iad airson na h-Impireachd agus gheibh iad cliu agus taing nan uile.

N.S.


[TD 61]

[Leabhar XV. Treas Mìos a’ Gheamhhraidh, 1920. Earrann 4.]

LITIR.

Fhir Dheasachaidh Rùnaich,

Moran taing dhuibh-se airson na cairt phostail a chuir sibh thugam, ach nach mise tha air mo léireadh a thaobh an naigheachd a tha innte – gu bheil sibh tinn leis an treòlaidh ghranda, cnatan nan Gall. Tha eagal orm nach d’ fhuair sibh thairis air a’ ghaoid a thachair ruibh ann an Dunéideann aig àm a’ Mhòid. B’e sud am baile aognaidh air iomadh dòigh, agus gu dearbh cha b’e seann chrogaichean mar a tha mi fhein agus sibh fhein a bu chòir an aghaidh a chur air na clobhsaichean fuara aige ach ’s beag sud de na dheanadh am fìor Ghàidheal airson suspainn a chur ann an aobhar ar cànain, agus mar a thuirt mise ri Màiri an uair a thainig mi dhachaidh b’ fhaich dhomh a dhol air an astar ud ged nach coinnichean ri Gàidheal ann ach sibh fhein. Tha ’n deoch-bhàn uamhasach math air a chnatan, agus na ’m faigheadh sibh ollag mhath de dh’ìm Gàidhealach airson a chuir ann, chuireadh e puinnsean a’ chnatain troimh na pòran agaibh. Bha uair a bhitheadh drùdhag de dh’ uisge-beatha math a’ deanamh feuma dhomh fhéin air a’ chnatan ach an seorsa stuth a gheibh sihh an diugh, a dhuine bu cheart cho math dhuibh uisge bhuntàta ris, a thuilleadh air gur h-e sgrios airgid a th’ ann a bhi dol ’n a dhàil leis cho daor agus a tha e.

’S ann dìreach oirbh a chuimhnich mi an raoir agus Dòmhnull Uisdein, ar seann nàbuidh air taghal orm air a shlighe mach á Portrigh. Shaoileam gu robh e gu math gruamach an déidh tighinn á ceanna-bhaile an eilein, rud nach b’ abhaist dha, ach cha do leig mi dad


[TD 62]

[Leabhar XV. Treas Mìos a’ Gheamhhraidh, 1920. Earrann 4.]

orm. ’S math leis a bhi toirt chàich do ’n mhòintich cho tric agus is urrainn da, ach thachair a dhìol ris an latha ud. “A Thormoid,” ars’ esan, “thug mi botul as an <eng>Royal<gai> an diugh – cha ’n ’eil tigh uair sam bith ceart gun dreap spioraid a bhi stigh gun fhios de dh’ fhaodadh tachairt, ach ’n uair a chaidh mi dhachaidh ’s a thug mi làn na gloine do Bharabal dheth, nach ann a bha bleideag bheag leante ri taobh a bhotuil agus “30 <eng>u.p.<gai>” sgriobhte air. “Dé tha sud a’ ciallachadh?” “An cuala tu guth riamh air na <eng>u.p.’s<gai>?” “O chuala,” ars’ esan, “nach iad a rinn gach aimhreit a bh’ ann an uair a dhealaich na h-eaglaisean.” “Tha, ma tha Dhomhnuill,” arsa mi fhéin, “deich earrannan fichead aca anns an uisge-bheatha sin a cheannaich thu.” “O ma tha,” arsa Domhnull, “ma rinn iad na h-eaglaisean lag le ’n cuid gleadhraich, rinn iad an t-uisge-beatha ud seachd mile uair na ’s laige.” Sud aige beagan de chuid fhein a thoirt dha air ais – agus ghlan chreid e mi.

’S mise tha deanamh a’ ghàirdeachais airson an adhartais a tha ’Ghàidhlig a’ deanamh air Galldachd agus air Gaidhealtachd, agus is mór a’ mhoit a tha orm asaibh fhéin airson cho dìleas agus cho càirdeil agus a tha sibh air a taobh. ’S iomadh duine foghlumaichte mar sibh-se a leigeadh air nach robh facal ’n a cheann dhith, ’s nach e daoine gòrach gaoitheanach mar sin a dheanamh na dolaidh do ar cànain fad an t-siubhail. Bha i ceart gu leòr fhad ’s a bhitheadh iad anns an eilean, ach a cheart cho luath agus a bheireadh cuid aca a’ chiad bhrag air Broomielaw nan soithichean, dh’ fhàs iad uasal le pròis agus beurla – agus b’ i sin a’ hheurla aig cuid dhiubh. ’S iomadh uair a bhitheadh i ’cur ’n a mo chuimhne ceathramh orain a rinneadh mu chlò-mor air an robh fìor dhroch dhath comhla ri fighe ghreòsgach: – “Bha duhh, bha geal, bha ciar ann, pàirt de chiasan a’ mhuilt thearaidh.” Nach eil Mairsili Mhor fhein aig an tigh an dràsda agus Plàigh de Shasunnach lugach aice air ghairdean. Tha i fhéin ag radh gu ’n tug e gealltanas pòsaidh dhith ach chi sinn. Chuir i cùl ri balach cho grinn deanadach agus a rugadh riamh ann an Snidheasort – an e gu ’m pòsadh ise fear gun airgiod. Tha i fhein ag radh gu bheil caisteal mor aig athair an t-Sasunnaich – adhaircean mora air a’ chrodh a tha fada as – tuigidh sibh, ach gu dearbh ma ’s e sin as àite tuineachaidh do ’n duine, chunnaic e fasdail hho ’n a thainig e air an t-slios so. ’S ann oirbh fhein direach a chuimhnich mi an uair a thainig e – sibh a dheanadh an gàire, ach a’ mhorachd gun chur leis, a dhuine, ’s bruideil an rud i, ach nach mise tha gòrach, sud an te aig an robh iuchraichean Dallas an uair a bha i ’g a cosnadh ann an Glaschu.

Tha mise an dòchas ma tha a dheagh charaid, gu ’m bi sibh air eirigh mu ’m faigh sihh so, ach nach cuir sibh an aghaidh toit de na phioh co dhiu.

Bhur faicinn slàn bho chionn ghoirid agus air ur slàinte. – Mise agaibh.

TORMOD UISDEIN.


[TD 65]

[Leabhar XV. Ceud Mìos an Earraich, 1920. Earrann 5.]

AN <eng>“GLASGOW HERALD”<gai> AGUS A’ GHAIDHLIG.

Mu dheireadh na bliadhna a chaidh, thug a’ <eng>Herald<gai> tarruing air an t-sean phort air an robh e a cluich cho fad air ais ri còrr is dà fhichead bliadhna, an uair a bha e ag amharc le tàire air beachdan Mhata Arnold agus Renan mu na Ceiltich, agus a’ cur a mach le ladarnas an aineolais nach robh litreachas againn a b’ fhiach an t-saothair. Chreid mòran sud aig an àm – Gaidheil eadhon – gun uiread agus an dragh a bu lugha a ghabhail a chum a’ phuing a dhearbhadh. O’n àm sin tha an dearbhadh a’ fàs na’s soilleire, agus mar a tha an rannsachadh a’ dol na’s doimhne, ’sann as motha a tha beartas ar litreachais a’ tighinn am fradharc.

Mur bheil fonn a’ <eng>Herald<gai> cho nimheil an diugh ’sa bha e aon uair, tha am fear-cluich na’s caraiche. Tha e na’s mìne, na’s buige is na’s tlàidhe. Tha e coltach gu ’n d’ aithnich e nach ’eil ann a bhi cluich air teud an t-sean mhagaidh ach a’ chrioch àraidh a th’ aige ’san amharc a mhilleadh. Is seo mar a tha a’ <eng>Herald<gai> a’ nochdadh a sheòltachd. Aon uair is gu’n toirear Gaidheil socharach a thaobh, agus gu’n toirear a chreidsinn orra gu bheil a’ Ghaidhlig an aghaidh soirbheachaidh saoghalta an cloinne, tha ’n gnothuch seachad. Tha smior an cnaimh-droma air tiormachadh, agus faodaidh an iarmad a thig ’nan déidh cuireadh a chur air na paipearan Gallda tighinn chun na falaire.

Tha a’ Herald a leigeil air gu bheil co-fhaireachadh aige ris an rùn a tha ’n tòir air sean chànainean, mar tha Gaidhlig ’sa litreachas, a dhiòn o dhol air chall, ach nach gabh e taobh ri rian ’sam bith a bhios ’na mheadhoin dolaidh do’n Ghaidhealtachd, agus a thogas gàrradh-crìche eadar Gaidheil is Goill. Có tha ’ga iarraidh? Ciamar a tha eòlas air Gàidhlig ’na ghàrradh-crìche? Ma tha a leithid ann – rud nach ’eil – is iomadh diùlnach a tha leum thairis air. Shaoileadh tu gur h-ann tha taobh chàirdeil aig a’ <eng>Herald<gai> an diugh ris a Ghaidhealtachd, agus gur h-e dheòin faire a chumail air an t-sluagh a chum an gleidheadh o dhol iomrall. B’e sin gleidheadh a’ chlamhain air na cearcan. Ach mar tha an sean fhacal ag radh “tha dà thaobh air bean a’ bhàilidh is dà thaobh air bata an aisig.” Na’m biodh cumhachd a’ <eng>Herald<gai> a réir a thoile, cha chluinnteadh smid Ghàidhlig eadar dà chloich na Gaidhealtachd. Biomaid air ar faiceall mu’n teangaidh mhìn, gun fhios nach ’eil gath aig a bun.

Fhreagair T.S.M. gu deas, gu módhail is gu sgoinneil, na bha aig a’ <eng>Herald<gai> r’a ràdh. Rinn e dìreach mar a dh’ earbamaid, agus cha ruigeadh am ministir còir a leas ’ainm ’sa shloinneadh a chleith. Is mór an cùram a tha easan a’ gabhail do’n dleasnas a ghabh e os laimh mar cheann-suidhe air Comunn a chlo-bhualaidh. Tha ’n dealas a tha e a foillseachadh air taobh


[TD 66]

[Leabhar XV. Ceud Mìos an Earraich, 1920. Earran 5]

na Gaidhlige aithnichte do’n Chomuinn Ghaidhealach uile. Gu ma fada a bhios e air ceann a ghnothuich. Thug e mar eisimpleir air cho faoin ’sa tha bheachd gu ’n cùm Gaidhlig air ais eòlas cothromach air Beurla dà ainm urramach a choisinn dreuchd àrd an gnothuichean na Rioghachd; ’se sin Mac Mhuirich Ard Chleireach Eireann, agus Mac-an-Rothaich Ard Chleireach na h-Alba, dithis a tha coimhlionta am Beurla ’san Gàidhlig. Dh’ fhaodadh e móran ainmean eile a rainig gu inbhe àird a thoirt mar fhianuis a chum a’ phuing a dhaingnicheadh na’n togradh e. B’ fhurasda dha iomadh sampull fhaotainn anns na bailtean móra – Gaidheil a shoirbhich ’nan ceird ’s ’nan dreuchd, is a labhras cho fileanta, cho blasmhor, ’s cho ceart-chainnteach am Beurla ’sa ni iad an Gàidhlig; agus, dh’ fhaodainn a’ ràdh le cinnt, fada na’s eagnaidhe na’n dream a bhios a deanamh tàir air a Ghàidhlig. An d’ thainig ciorram ’sam bith ’nan rathad a chionn gu robh eòlas aca air cainnt an sinnsire? An do chuir an t-eòlas sin bacadh a bu lugha orra am measg choigreach? Is iongantach an cion toinisg a ghreimicheas air daoine an uair a thachras do aobhar na Gàidhlige tighinn an uachdar.

Ach an déidh a h-uile rud c’arson nach leigteadh a chùis fhàgail anns a’ cheud dol a mach aig an Ughdarras ris na dh’ earbadh ullachadh a dheanamh a réir an Achd? Ach mheas a’ <eng>Herald<gai> nach bu mhisd’ iad rabhadh roimh an àm fhaotainn bhuaithe-san. Co dhiubh a theid leotha ’nan dleasnas no nach téid, tha e mar fhiachaibh orra seasamh ris – rud nach deach riamh órduchadh le Achd Parlamaid gus a nis. Ged bu mhiann leò, cha ruig an t-Ughdarras Ur a leas féachainn ri teicheadh troimh na moguil. Ma dh’ fhàs cuid diùbh, a nochd teas-ghràdh do’n Ghàidhlig bliadhnachan roimhe seo, meagh-bhlàth a nis, feumar sùil a chumail orra agus an teine fhadadh a chum an teòachadh. Saoil nach ’eil e rudeigin ladarna do’n <eng>Herald<gai> a bhi tairgseadh comhairle do Ghaidheil mu’n canain. Có a chuir esan an cathair an Ughdarrais a chum Gaidheil a shàbhaladh o aineolas? A bheil fiughair aige gu’n toir iad dùbhlan do ’n Achd mu ’n phuing? Ciod a theireadh muinntir nam bailtean móra, is luchd aiteachaidh nam machraichean Gallda, na’n gabhadh, abair an Comunn Gaidhealach, de dhànadas an comhairleachadh mu Fhraingis no mu Laidinn ’nan sgoilean? Nach freagradh iad, agus sin le làn cheartas; “Thoir an aire air do ghnothaichean fein?”

Bu chor làn fhios a bhi aig Gaidheil an diugh air nádur an oilean chinneadail a tha freagarrach do ’n cloinn. Ma bhios iad cho socharach no cho saidealta, agus gu ’n diùlt iad an cothrom a tha ’n t-Achd a’ buileachadh orra, orra-san a mhàin biodh uallach a’ chionta. Tha mi sgìth le bhi dearbhadh do Ghaidheil o chionn greise nach do chum eòlas air Gàidhlig balach Gaidhealach air ais riamh ’na dhreuchd, cho àrd ’s ’gam bitheadh i, an ceàrnan eile do ’n Rioghachd. ’S ann a tha e mar ghunna dà bharaile le eòlas air dà chànain. Anns an àm ’sa bheil sinn beò, cha ’n ’eil duine toinisgeil ag iarraidh cùl a chur ri Beurla gu tur. Ach tha e ro iomchuidh, agus nàdurra, gur h-ann ’sa chainnt mhàthaireil is còir an òigridh oileanachadh anns a cheud cheum, agus an inntinn a gheurachadh a chum ’s gu ’m bi iad ealanta gu Beurla ionnsachadh an uair a thig an t-àm. Is seo dòigh gach sluaigh air feadh na h-Eòrpa. Ma tha a’ Ghaidhealtachd gu bhi còmhdaichte leis an uas-oilean is tarbhaiche d’a cor, cha ’n e Beurla mhàin am meadhon a fhreagras, ni mò is e balgam á tobar Fraingis na Laidinn. Saoilidh mi nach dean a bhi mùchadh spioraid cinneadail móran feuma do shluaigh ’sam bith agus gu h-àraidh do ’n Rioghachd d’ am buin iad. Dh’ fhèachdadh an spiorad seo fhuadach iomadh uair le làmhachas làidir, ach bhrùchd e mach ’na àm fein ge b’ oil le luchd na foirneart. Nach eil seo soilleir ’nar latha am measg dùthchanan coimheach? Faodaidh tu do shàil a dhinneadh ann am fuaran fìor-uisge, ach spùtaidh e mu do chasan aig a cheann thall, fann ged bha e ag amharc ’nad bheachd-sa.

Na ’n robh an Comunn Gaidhealach an tòir air gniomh a dheanamh a dhochnadh cloinn na Gaidhealtachd, no gàrradh crìche a thogail a chum an cumail iomallach ’nan dùthaich fein, gun chothrom air an àite a ghabhail ann an riaghladh is beatha na Rioghachd far an togradh iad tuineachadh, cha mhór a chuireadh taic ris. Ach cha ’n ann mar sin a tha. ’Se tha ’nan amharc a’ Ghaidhealtachd, mar àite còmhnuidh, a dheanamh na b’ fheàrr na bha i o chionn fhada, a’ Ghàidhlig le h-òrain, le ceòl, ’s le seann sgeulachdan a bhi siùbhlach ’na criochan; a suidheachadh a chuideachadh, a chum ’s gur fhiach i tuineachadh innte, agus nach leigear leatha a bhi air oir na bochdainn mar a bha i tuille as fada. As aonais na sean chainnt, cha bhi i ’na Gaidhealtachd ach an ainm – ainm gun bheatha mar a bha aon de Eaglaisean na h-Asia o shean. Dùthaich gun a canain cinneadail, dùthaich gun anam!

Fhuair na Gaidheil a nis an cothrom air an robh móran an tòir o chionn suas ri leth cheud bliadhna. Greimicheadh iad air, agus dearbhadh iad do ’n t-saoghal nach deach an t-anam asda


[TD 67]

[Leabhar XV. Ceud Mìos an Earraich, 1920. Earran 5]

fhathast, gu bheil an t-sean éibhleag beò, agus nach ’eil a dhith oirre ach am bolg-séididh a chur rithe, agus an luaithre, a bha ’n impis a mùchadh, a sguabadh a thaobh. Meòraicheadh Gaidheil air suim a’ ghnothuich, agus tha mi air mo mhealladh mur ’eil a thoinisg aca a shàbhaileas iad féin o bhi na’m ball-magaidh is a’ dol iomrall fo bhuaidh claon-bhreith dhaoine a tha aineolach air na tha fillte ’sa chùis. Ach, mar a thuirt mi cheana, an deidh a h-uile rud ’sann air Gaidheil fein a tha an t-uallach nithean a  thoirt gu ceann air mhodh eireachdail a choisneas cliù o’n àl a thig ’nan déidh. Na biodh iad air a mealladh leis na Philistich, ce bith cho bog tlàth ’sa bhios iad a’ cagarsaich. Na biodh eagal orra roimh na bòcain a bhios an nàmhaid a’ maoidheadh orra. Fàgamaid a chùis mar sin an ceartair, ach biomaid furachair air na tha romhainn.


[TD 74]

[Leabhar XV. Ceud Mìos an Earraich, 1920. Earran 5]

CRUINNE-EOLAS: ALBA.

Le DAIBHIDH URCHADAN.

SIORRACHDAN IS BAILTEAN.

Tha Alba air a roinn ’na dà shiorrachd dheug thar fhichead, agus tha anns gach earrainn dhiùbh sea cuirt lagha air a suidheachadh ann an àite freagarrach, ris an canar baile-na-siorrachd, agus tha seo cothrom do na bailtean ud air fàs na’s motha agus na’s dripeile na càch.

’Nuair a roinneadh Alba cha do rinneadh na roinnean aig an aon mheud, agus chithear mar sin gu bheil cuid dhiùbh gu mór na’s motha na feadhainn eile. Is e Inbhirnis as motha agus Clagmannan as lugha de na h-earrannan. Tha soirrachdan Arcamh, Shealtainn is Bhoid air an deanamh suas gu h-iomlan de eileanan. Is ann an Leanndraig as motha tha de shluagh agus is e Cinn-rois anns an lugha tha.

I. – ARCAMH IS SEALTAINN.

Tha SEALTAINN 100 mìle an Ear-thuath air Gallaobh. Tha sluagh ann an 30 de na h-eileanan a tha mu 100 an àireamh. Ged tha an talamh còmhnard, cha ’n ’eil e glé thorach, agus tha na cladaichean àrd, creagach agus garbh. Is iad na h-oibrichean as toirteile agus as airgiodaiche iasgach, figheadh, agus àrach chaorach agus each bheaga. ’Siad Tirmór, Gheill, agus Unst na h-eileanan as mò. Is e Learuig am baile as fhaide tuath am Breatuinn agus prìomh chala-sgadain Alba. Tha iomadh baile-beag iasgaich anns na h-eileanan, agus eadar Learuig is iadsan, tha trian sgadan Alba air a mharbhadh.

An ARCAMH tha 65 eilean, le sluagh an 27 dhiubh. Tha iad letheach eadar Gallaobh is Sealtainn. Tha na h-eileanan còmhnard, agus tha àiteach, iasgach, àrach each, chruidh is chaorach a’ toirt cosnaidh do’n t-sluagh. Tha Acarsaid Scapa ainmeil bho àm a’ Chogaidh Mhòir.

Tha Circe-bhal agus Stròimnis iomraiteach air son sgadain. Anns a cheud fhear chitear seann eaglais coisrigte do’n Naomh-Manus.

Tha maraon Arcamh agus Sealtainn nam fearann lom, oir cha ’n eil craobhan idir annta.

II. – GALLAOBH.

Tha Gallaobh an oisinn an Ear-thuath Alba, còmhnard ris a’ chladach, agus monanta a stigh. Tha caoraich air na h-aonaichean, crodh is eich air a’ chòmhnard, agus tha an còmhnard air a dheagh àiteach. Is iad iasgairean tha a’ còmhnuidh ri cladach.

Bha Inbhirùig fada a’ toirt bàrr ann an iasgach sgadain, agus tha e fhathast ainmeil air sgàth sin. Tha iasgach mór air a chur air tír an Inbhir-Thòrsa. Tha leacan air an faighinn ann a bha uair glé mhìadhail air son deanamh taobh cheumannan shràidean. Is ann á Srabtstar, bail-iasgaich eile, a tha bata na litreachan a’ falbh gu Arcamh.

III. – CATAOBH.

Tha àird an Iar Chataobh fìor-mhonanta le beanntaichean móra agus lochan domhain, fada, caola. Cha ’n ’eil a’ bheag de thalamh àitich innte ach ’san ear, agus tha an t-siorrachd air fad gu mór air a toirt thairis do fhéidh is chearcan fraoich. Tha caoraich air na leathadan, crodh is eich anns na srathan agus air na còmhnardan, agus tha muinntir nan cladaichean ri iasgach. Tha móran coille an sud agus an seo. Gheibhear gual am Brùra agus òr an Cill Donnan. Is e Dòrnoch ann ceann-bhaile siorrachd as lugha an Alba. Tha mealbhanan bréatha faisg, air am bidh coigrich ri ioman-rioghail. Tha Caisteal Dhunrobain faisg air Goillspidh. Tha Bun-Uilidh agus Brùra ri iasgach (sgadan, adagan, &c.). Bha obair shaluin uair am Brùra, agus tha clachan-cré air an deanamh ann an diugh.

IV. – ROS AGUS CROMBAGH.

Tha taobh an Iar agus meadhon na siorrachd anabarrach beanntach, agus tha an àird an Ear còmhnard. Tha an còmhnard air a dheagh àiteach, tha frìthean anns na monaidhean, agus tha móran chaorach air an àrach. Tha iasgach ’ga oibreachadh an Iar agus an Ear araon anns na lochan agus na cuaintean. Buinidh Leòdhas do Ros, agus tha an t-eilean ainmeil airson sgadain agus clòdh. Is ann an Leòdhas tha am baile as mò anns an t-siorrachd, Steornabhagh, iomraiteach mar bhail-iasgaich. Tha In’ir-pheofhraran aig ceann Linne Chròmbagh, ’na àite malairt, agus is e ceann-bhaile na siorrachd. Is ann faisg air a tha tobraichean slàinteil Shrath-pheothar. B’e Baile Dhuthaich an ceann-bhaile aon uair. Tha muileann-aodaich ann agus taigh-stail ann. Tha an t-seann eaglais air a coisrigeadh do ’n Naomh Duthach. Fhuair bàn-righ Raibeart Bhruis comraich an so ri linn allaban an righ. Cha ’n ’eil móran acarsaid an Alba as fheàrr na Inbheargordon. Chithear air Taobh eile na linne Cròmbagh, an t-àite anns an d’ àraicheadh Uisdean Muillear, bail-iasgaich.


[TD 76]

[Leabhar XV. Ceud Mìos an Earraich, 1920. Earran 5]

NA PIOCAICH.

Is fhada bho ’n a chualas mu “Na Piocaich.” Ach co b’ iad an sluagh mu bheil sinn a’ leguhadh na h-uibhir fo’n ainm sin an eachdraidh na h-Alba o shean? Chaidh a’ cheist so a fhreagairt air dòigh agus dòigh – air cuid de dhòighean nach ’eil gu leir fìor.

Is e a’ bheachd acasan a rannsaich a’ cheist g’a cùl gu’m b’e “Na Piocaich,” anns a’ chuid mhòr, earrann de’n t-sluagh anns an Eilean Bhreatunnach ris an cante “Na Breatunnaich” gu cumanta bho linntean aosmhor ann an eachdraidh an Eilein, do ’n d’ thugar an t-ainm ud anns an roinn de’n Eilean ris an canar ann ar tìm-ne “Alba,” agus an taobh tuath Eirinn cha ’n ’eil e gle fhurasda a ràdh le làn chinnt ciod is brigh do ’n ainm “Na Piocaich.” Tha cuid de luchd-eachdraidh a’ deanamh a mach gur ann bho ’n fhocal <eng>“Pictus”<gai> d’ am brìgh anns an Laidionn “daithte,” a thainig an t-ainm a thaobh gu’m biodh an sluagh a bha an sud a’ cur dhaithean orra fhéin, a chum, a reir an sgeula, an deanamh na b’ fhiadhaiche ann an cogadh.

Cha ’n ’eil e uile gu léir mi-choltach nach fhaodadh am focal <eng>“Picts” <gai> tighinn bho ’n ainm “Na Piocaich” anns a’ Ghàidhlig; ach ge bu ciamar dha sin theirteadh, mar an ceudna, “Na Cruithnich” ann an Alba agus na “Na Cruithean Tuath” ann an Eirinn ri “Na Piocaich” mar luchd-dùthcha.

Tha e ri chreidsinn gur e Gàidhlig a bu chainnt do “Na Piocaich” – is e sin r’a radh Gàidhlig car mar a tha gus an latha diugh an cleachdadh am measg an earrainn sin de na sean Bhreatunnaich ris an canar “Na Cuimrigich.” B’e sud meur de na cainntean Ceilteach a bha Ceiltich a’ bruaidhinn – dream cumhachdach a ghabh seilbh anns an Eilean Bhreatunnach bho shean. Agus tha e ri thuigsinn gu’n d’ thàinig dream eile de na Ceiltich a dh’ ionnsuidh an Eilein a bha a’ cleachdadh a’ mheur de’n Ghàidhlig air a bheil solùs againn ’nar tìm fhéin, an Eirinn agus an Alba. B’i so a’ chainnt aig “Na Scotaich,” an sluagh a thainig do Bhreatunn Thuathach mu ’n cuairt do choig ceud bliadhna eile a bha anns “Na Scotaich.” Anns na tìmean mu bheil sinn a’ sgriobhadh bha ’n t-Eilean Breatunnach gu luath a’ tighinn gu bhi ’na dha earrainn – earrann gu tuath agus earrann gu deas. Ann am Breatunn gu tuath bha “Na Piocaich” agus “Na Scotaich” gu tric an aghaidh a cheile, agus air uairean eile le a cheile an aghaidh muinntir Bhreatuinn gu deas – na Sasunnaich o shean.

Ach cho deireannach ris an t-seachdamh linn an déidh breth Chriosda theirteadh “Na Piocaich” ri na h-Albannaich gu deas agus gu tuath. Mu ’n am ud bha “Na Piocaich” lionmhor agus gaisgeil ann an cogadh. Bha ceann-suidhe aca ’san Taobh Tuath far a bheil roinn de bhaile Inbhirnis air a thogail, agus far an deachaidh fear de ’n cuid righrean iompachadh leis an fhirein ainmeil “Colum Cille ciùin.” An Taobh Deas Alba bu cheann-suidhe dhoibh Dun Chailionn, no air uairean Dun Sgàin, far an deachaidh àireamh de rìghrean Alba ’chrunadh bho thìm gu tìm o shean. Tha e air innseadh gu robh mu dha fhichead rìgh bho linn gu linn air “Na Piocaich,” agus gu’m b’ ann a thaobh na mathair a bha dlighe gach seilbh a’ ruith.

Ged a thug “Na Piocaich” buaidh a mach uair is uair air na Sasunnaich agus air na Scotaich, fhuair, mu dheireadh, mu’n cuairt do mheadhon na naoidheamh linn, na Sasunnaich làmh an uachdar orra.

Fo riaghladh Choinnich Mhic Ailpein, an rìgh a bha air na Scotaich aig an àm ud, chaidh an dà rioghachd aonadh, agus an déidh sud theirteadh <eng>“Scotland”<gai> anns a’ bheurla ris an earrainn de ’n Eilein Bhreatunnach ris an canar “Alba” gus an latha diugh anns a’ Ghàidhlig. Tha e ri thoirt fainear gu’m bu “Cheiltich” na Scotaich agus, mar an ceudna, ann an seadh mór “Na Piocaich,” agus mar sin gu’m bu ghnè chairdean iad gu léir ’sa cheann is fhaid as.

“Lean gu dlùth ri cliu do shìnnsir.”

A. MACD.


[TD 80]

[Leabhar XV. Ceud Mìos an Earraich, 1920. Earran 5]

AISEIRIGH “ALBA”.

Alba! “Féilte dhuit, ’s deoch shlàinte dhuit.” Is paipeir-naigheachd seachdaneil seo, clo-buailte an Gaidhlig o thoiseach gu deireadh Math dh’ fhaoidte gur cuimhne le cuid de ar luchd-leughaidh an uair a thog e a cheann an toiseach o chionn beagan bhliadhnachan. Ach aig an àm ud cha d’ fhuair e an aoidheachd o Ghaidheil ris an robh a dhùil. Chaidh an deò as a chion a bhidh a chumadh air a chasan e. Dh’ eirich e as ùr am bliadhna, agus is tlachdmhor ’aogas an diugh, ged mhothaicheas e tuar eile air Albainn. Gheibhear ann a nis, Gaidhlig cho blasmhor ’s cho gnàth-chaoinnteach ’s a chì sinn ’nar linn. Tha a bheachdan air an cur sios gun sgàth, gun fhiamh. Ma dhearcas tu air gach sanas-malairt a th’ ann, tuigidh tu cho sùbailte ’sa tha a’ Ghaidhlig a chum na crìche sin. Anns a’ cheud àireamh chithear cunntas aithghearr, le Mgr. Lachann MacBheathan, air beatha agus obair Iain Mhic Mhurachaidh nach maireann (An t-Ard Albannach) – duine cho fiùghail, cho aon-fhilteach, is cho neo-sgàthach ’sa sheas am bròig.

Is airidh “Alba” ’na dheise ùir air taic o Ghaidheil anns gach àite. Cha chosd e ach dà sgillinn, agus is geal as fhiach e e. Sgriobh gu Scott, Learmouth <eng>&<gai> Allan, <eng>9 King Street, Stirling.<gai>


[TD 81]

[Leabhar XV. Mìos Meadhonach an Earraich, 1920. Earrann 6.]

CNUASACHD IS RUD NO DHA EILE.

EARRANN 1.

Cò againn nach do thuit fo bhuaidh a’ chnuasachaidh mu ni-éiginn uair no uair-éiginn? Faodar a ràdh gu bheil cnuasachd a’ dùsgadh a réir a ghnè inntinn a tha daoine a’ foillseachadh ’nam beatha. Is i an inntinn a ghabhas tlachd ann am faireachduinean a dhùisgeas a bheag no mhòr de aoibhneas ’nar cor as fallaine, eadhon ged tha fios againn gu ’n deach na rudan a dh’ aobharaich an t-aoibhneas sin air chall am measg nòsan nuadh a bhios a’ greimeachadh air gach linn. Cha ’n ’eil seachnadh air a’ chùis, gu h-àraidh an uair a bheirear fainear cho bras ’s tha nithean a’ tighinn á filleadh, is a’ cur tuair ùir air gach aimsir. Is cuspair torach seo do’n mhuinntir a bhios a’ gabhail uidh an cnuasachd gach àm a gheibh iad fàth. Theagamh gu ’m faigh iad faochadh no toileachadh an cois a’ mheòrachaidh. Ach tha dream de ghnè eile a tha air a siaradh leis an leann-dubh air chor agus gur h-eu-comasach daibh rud ’sam bith fhaicinn ach troimh ghloineachan an dubhachais. Bidh iadsan a’ gnòsad, sa’ monbhur, sa’ gearain gu bheil an saoghal a’ dol tuaitheal, gur h-e na làithean a thréig a b’ fheàrr na ’n t-àm anns a bheil sinne beò, gu’n d’ fhalbh linn an àigh, is gach nì a rinn àghmhor i. Tha cnead is gnùsgull de’n t-seòrsa seo ’gan deanamh ’nan dragh daibh féin, is ’nam plàigh do chàch. Cha ’n ’eil ach aon leigheas air creutairean a tha fo ’n chuing seo, agus ’se sin companas ris an òige, ma theid ac’ air. Is droch comharra orra mur gabh an òigridh riutha an drasda ’sa rithist, ach feumaidh iad an dubhachas fhàgail air chùl.

Ma bha an t-àm a thréig cho àghmhor ’sa tha daoine ag iarraidh oirnn, no leigeil orra fein, a chreidsinn, b’e airc is cruaidh chàs a bha mar chuibhrionn do mhòran de ’n t-sluagh, gu h-àraidh as déidh àm Chuil-lodair – àm na fòirneirt. Có aig tha fios nach robh sean amadain ’nan linn fein a’ creidsinn rannan a’ bhàird gu litireil am feadh ’sa sheinn e: –

An uair a bha Ghaidhlig aig na h-eoin,
Bha am bainne air an lòn mar dhriùchd;
A’ mhil a’ fàs air bàrr an fhraoich,
A h-uile nì cho saor ’s am bùrn.

Cha robh feum air cléith no crann,
Chinn gach nì neo-gheann leis fein;
Meas is blàths ’s a h-uile h-am–
A’ bhliadhna ’na shamhradh gu léir!

Cha b’e seo am fonn a bha air Raonull Domhnullach, fiòr bhàrd a mhuinntir Mhinginish ’san Eilein Sgithianach. Chuir esan r’a chéile na rannan a leanas còrr is ceud gu leth bliadhna air ais: –

Gur h-eòlach air an acras mi,
Tha theachdaireachd neo-inntinneach;
Gur tric a thug e turraig orm
An uiridh roimh àm-dinnearach.


[TD 82]

[Leabhar XV. Mìos Meadhonach an Earraich, 1920. Earrann 6.]

Thug e na h-ochd seachduinean
Air fasdadh ’na mo theaghlach-sa;
Dh’ fhèach e ri mo sporan,
Fhuair e cothrom math air fhaochadh;
Thug e gach nì a b’ urrainn duine
A bhuileachadh dhe ’n t-saoghal dhiom;
Cha mhór nach d’ thug e bàs dhomh,
Ach gu ’n d’ fhàg e ’na mo Raonull mi.

Tha mi a’ creidsinn gu ’n robh na rannan seo a’ riochdachadh staid na dùthcha air fad ’s air leud. Sin agad linn an àigh dhut! Ma theid thu na ’s fhaide air ais gheibh thu creachadh is sgoltadh chlaignean!

Ma tha neach sàraichte ’na chrannchur faodaidh gu ’m bi e air a shiaradh le smuaintean a bhios a’ tighinn gun iarraidh, agus a bhios ’ga shìor tholladh, ’s a’ milleadh a shuaimhneis. Ged tha sin an crochadh ri móran de ar comh-chreutairean, cha ’n ’e seo a’ ghne chnuasachd air am bu mhath leam a bhi a’ sgriobhadh. An uair a gheibh neach tiotan de thàmh ri taobh a theallaich fein, gun duine a’ cur dragha air, cha leig an inntinn fois leis gus, math dh’ fhaoidte’, an tuit e ’na chadal. Eadhon anns an staid sin leanaidh an inntinn e am bruadar a’ dealbhachadh nithean a bhuineas, cha ’n e a mhàin do a bheatha làitheil, ach na nithean a thachair fada roimhe sin, agus gu minig rudan nach tachair gu bràth. Tha fios againn uile gu ’m bi daoine a’ faicinn nàdur de thaibhsean air amannan ’s an dà shùil fosgailte, gu h-àraidh a mhuinntir a bhios a’ gabhail tlachd ann a bhi ag amharc air ais, agus a’ deilbh ’nan inntinn rudan a dh’ fhaodadh a bhith, na ’n robh cùisean a’ cuimseachadh air sheòl eile. Ach an uair a bheachdaicheas sinn air a’ chuspair seo ann an seadh eile, ’s e an fheadhainn a bha càch a’ meas mar thaibhseadairean a bha ’na meadhoin air sùilean nam màirnealach fhosgladh gu bhi ag aontachadh ri nithean a bhiodh feumail do chor an comh-chreutairean. Is iomadh rud a bhatar a’ meas mar thaibhs, no mar rud ach gabhadh deanamh, aon uair, a thainig a nis gu bhi ’na chinnte.

Saoilidh daoine gu bheil e eu-comasach do mhuinntir nam bailtean móra, le ’n gleadhraich ’s le ’n ùbraid gun sgur, tàmh no uaigneas fhaotainn a chum a bhi a’ beachd-smuaineachadh air na nithean sin as faisge air an cridhe aig an àm, no math dh’ fhaoidte’, a bha ro thaitneach leotha ann an làithean eile. Gun teagamh tha àireamh mhór de ’n t-sluagh a dh’ fheumas a bhi air ceann an gnothuich o mhoch gu anmoch as aonais a’ chothruim a dh’ fhaodadh an tàladh gu staid na cnuasachd. Os bàrr tha iad buailteach a bhi ag aomadh ri cleachdaidhean an coimhearsnaich. Tha a h-uile dad ro dhripeil anns na bailtean móra. Tha a’ bheairt, fo bhuaidh am bheil iad a’ cosnadh an lòin, a’ dol mu ’n cuairt cho luath ri gille-mirein, agus ’se am fear as tapaidhe ’s as ealanta a thuigeas an t-àm gu greim a dheanamh air cothrum. Gidheadh ni an neach anns am bheil gnè na cnuasachd seòl air cùileig dhìomhair a thaghadh a chum srian a leigeil do mheanmna car tiotain. Ach ’se sàmhchair na dùthcha an t-ionad as freagarraiche. Tha an gnothuch air a chaochladh a thaobh na h-òigridh. Tha iadsan a’ snàmh ’nan saoghal fein – saoghal grianach am maidne, saor bho na neòil a dh’ iadhas mu ’n cuairt orra aig an àm tha rompa. Is math gur h-ann mar sin a thà. Bu mhi-shealbhach e na ’n tuiteadh sgàil air aighear is aoibhneas na h-òige. Bu shaoghal tiamhaidh sin. Cha chomharra fallain air òigridh a bhi siùbhal le sròin ri làr. Is feàrr leinn a bhi ag amharc orra a’ ruith ’sa’ ruagail ’sa’ beicil ’nan dòigh féin, làn de mhire mar tha Nàdur ’gan seòladh. Thig an t-àm, math dh’ fhaoidte, tuilleadh as luath anns a feum iad làmh a ghabhail an dleasnas na beatha a luthaigeadh dhaibh. Gus an sin leigeamaid leotha a bhi ’togail an caistealan anns an adhar gun fhios nach meall iad riochd na h-aitreimh air thalamh. Thachair a leithid roimhe.

Ged nach ’eil e soirbh cnuasachd a chumail fo cheannsal, no bacadh a chur oirre an uair a théid i air ghleus, ’s e staid na fois a fhreagras rithe. Tha laghanan na h-inntinn cho dìomhair ’s nach gabh bacadh a chur air na bhios a’ brùchdadh a stigh oirnn aig amannan a réir ar cor, gu h-àraidh an uair a ruigeas neach ìre na duinealachd. Tha a’ chnuasachd, gu tric coltach ris a’ ghaoith – a’séideadh far an aill leatha. Is tearc a chuireas cnuasachd dragh air an amhlair is an umpaidh. Mhaolaich na truaghain sin faobhar am faireachaidh cho tur le droch ghiùlain air chor agus gu bheil iad a snàgail ’nan saoghal duaichnidh fein mar ainmhidhean gun anam. Gidheadh, an déidh a h-uile rud, saoil nam faigh iad fàth gu bhi ri beagan meòrachaidh uair air chor-eigin air cho iosal ’s ’gam bi iad ’nan cor. Na rudan a dh’ fhaodadh a bhi, ach a shleamhnaich as an greim le cion mothachaidh – sin agad an nì a bheir gu an ionnsaigh féin iad, ma tha sradag bheò idir annta. Mar a sgriobh am bàrd Tennyson: – <eng>“A sorrow’s crown of sorrows is remembering happier things.”<gai>

Is barail choitcheann e gur ann ris an aois a bhuineas cnuasachd anns an t-seadh as doimhne, agus mar a thuirt mi cheana is e sàmhchair dùthcha far nach cluinnear gaoir nan sràidean, no tartraich nan carbadan, as freagaraiche. Tha


[TD 83]

[Leabhar XV. Mìos Meadhonach an Earraich, 1920. Earrann 6.]

aig na Goill mar ràdh gur e Dia a rinn an dùthaich ach gur e mac an duine a rinn am baile mór. Tha ’n ràdh glè fhìor ann an seadh. Ma bheir sinn a bheag no mhór de ar smuaintean do chor an t-saoghail an diugh, gu dearbh cha ruig daoine a leas móran uaill a nochdadh a thaobh an oibre. Cha luaithe a thogas iad aitreibhean am bailtean móra do’n t-sluagh aig nach eil comas-taghaidh na ni iad uchd an dìchill gu ruaig a thoirt do’n dùthaich fad mhios no dhà a h-uile bliadhna a chum slàinte o’n t-sean mhàthair neo-thruaillidh – Nàdur. Ach ciod a theirear mu na truaghain a b’ fheudar sòlas is slàinte fhàgail, gu bhi air an cròdhadh an gaintirean dìblidh, salach, a’ cothachadh an lòin mar as feàrr a dh’ fhaodas iad? Cha ’n ’eil feur, no gleann, no beinn, no muir ri fhaicinn leis na fògarraich seo ach sràidean lom nan clach. Ma tha deàlrachd is lannaireachd nan sràidean le ’n uinneagan riòmhach a’ toirt toill-inntinn daibh rè uair no dhà ’san fheasgar, ciod a th’ ann ach nadur de mhealladh? Sin agad cùrsa an t-saoghail an diugh – an saoghal beusail, càllaichte air mo bi daoine nach d’ fhairich guin na h-airce riamh a’ bòilich ’nar latha.

(R’a leantuinn.)


[TD 90]

[Leabhar XV. Mìos Meadhonach an Earraich, 1920. Earrann 6.]

AN DUBH GHLEANNACH.

<eng>This song is generally regarded as one of the finest nautical songs in the language. It is the composition of Corporal Alexander MacKinnon, Morar, who was born in 1770, and died at Fort-William in 1814. The hero of this song was Alexander MacDonald of Glenaladale (<gai>Fear a’ Ghlinne<eng>), who built the monument to Prince Charlie which stands in Glenfinnan. The “<gai>Dubh Ghleannach<eng>” was his pleasure barge, and the song is in her praise. The bard was handsomely rewarded by Glenaladale for his powerful poem.

KEY G. Moderato, with dramatic effect.

<gai>Là dhomh ’s mi ’n cois na tràgh-ad
Chuala mi caismeachd nan Gàidheal
Dh’aithnich mi meòir ghrinn a’ Bhràth-aich.
Air sionnsair bu lùth-mhór gàir-ich,
Is thuig mi gu’n do ghluais an t-àrmunn,
Fear togail nan tùr uasal stàtail.


[TD 91]

[Leabhar XV. Mìos Meadhonach an Earraich, 1920. Earrann 6.]

’S i’n Dubh-Ghleannach a bh’ ann!
Ho ro gheallaidh na có ’chuireadh i!
Trom oirre seinn!

<eng>*To be repeated as a coda to each verse.<gai>

Bu mhiann leam sunnd nam port ealanta,
Bu chonabhalach ùrlar is gearraidhean,
Dionach, lùghor, dlùth neo-mhearachdach,
’Tionndadh nan siubhlaichean caithreamhach,
’Dhuisgeadh lùth an smùis ’sna carraidean,
Dùthchas nan lann dùbh-ghorm tana dhuibh.
’S i ’n Dubh Ghleannach a bh’ ann, <eng>etc.<gai>

Dhìrich mi ’m bruthach le h-éibhneas,
Dh’ eisdeachd ri “Fàilte Righ Seumas,”
’S chunna mi ’n Druimneach dhubh, ghleusda
’Cur fa-sgaoil a h-aodaich bréid-ghil,
Air machair mhìn, shiamhach, réidhleach,
Mar steud crùidheach, ’s i cur réise.
’S i ’n Dubh Ghleannach a bh’ ann, <eng>etc.<gai>

Chunna mi ’n Druimneach dhubh dhealbhach,
Long Alasdair ghlinnich nan garbh-chrioch,
Mar steud rìoghail air bhàrr fairge,
Togail bho thìr le sìoda balla-bhreac,
Suaicheantas rìoghail na h-Alba,
Ghluaiseadh na mìltean gu fearra-ghleus.
’S i ’n Dubh Ghleannach a bh’ ann, <eng>etc.<gai>

’Nuair ghabhadh i ’m fuaradh ’na sliasaid,
’S guala ’n fhasgaidh ’chasadh dian ris,
Ghearradh i ’n linn’ air a fiaradh,
’N aghaigh gaoithe, sìd is lionadh,
Dh’ eignich i Corran an diarrais,
’S leum i air iteig mar ian as!
’S i ’n Dubh Ghleannach a bh’ ann, <eng>etc.<gai>

’Nuair gheibheadh i cliathaich fo fhars’ neachd,
Soirbheas ’na sliasaid ’ga brosnach’,
Mar shiùbhladh miol-chu bras-astrach,
’Na ruith air sliabh is fiadh air thoiseach,
I direadh nan tonn liath ’s ’gan sgoltadh,
Shnaidheadh i iad mar iarunn locrach.
’S i ’n Dubh Ghleannach a bh’ ann, <eng>etc.<gai>

Mhionnaich Neptune agus Æolus,
Bho ’n chaidh gaoth is cuan fo ’n òrdugh,
Nach do mhaslaicheadh cho mòr iad,
Bho linn na h-àirc a bha aig Noah,
Gu robh ’n Righ as airde còmhnadh,
’Dìon ’sa sàbhaladh Chloinn Dòmhnuill!
’S i ’n Dubh Ghleannach a bh’ ann, <eng>etc.<gai>

Bha Neptune agus Æolus eudmhor,
Dh ’iarr iad builg nan stoirm a shéideadh,
Dh’ òrduich iad gach bòrd dh’ i réubadh,
’S na siùil a stracadh ’nam bréidean,
Le borb-sgread is fead na réub-ghaoith,
’Cur siaban thonn ’na steall ’s na spéuran.
’S i ’n Dubh Ghleannach a bh’ ann, <eng>etc.<gai>

Thoisich ùr-spairn chruaidh mar dh’ iarr iad
Chruinnich neòil dhubha na h-iarmailt,
’Nan trom lùirichean dlùth iargalt’,
’S iad a’ trusadh sùrd ’sa lìonadh
Mar dhroch smùid á fùirneis iaruinn,
Gu brùchdadh stoirm bha garbh is fiadhaich.
’S i ’n Dubh Ghleannach a bh’ ann, <eng>etc.<gai>

’N earalas fo làimh air gàbhaidh,
Chur sibh an ceann i gu dàna;
Gach cupall is stadh ’san robh fàillinn,
’Sparradh bhuill thaghta ’nan aite,
Slabhraidhean canach air fàraidh,
Theannaich sibh gu daingean làidir.
’S i ’n Dubh Ghleannach a bh’ ann, <eng>etc.<gai>

Bheartaich iad gach ball neo-chearbach,
Ullamh, deas gu gleachd ri fairge;
Tharruing i le gaoith an earra-dheas,
Ghlac i ’n caol fo taobh ’s bu doirbh e,
’S ged bha Neptune saothrach, stoirmeil,
Mhaslaich an saobh-shruth ’san dorch e!
’S i ’n Dubh Ghleannach a bh’ ann, <eng>etc.<gai>

Nochd an dubhar gnùis gun chaoimhneas,
Sgaoileadh cùirtearan na h-oidhche;
Sgioba na h-iùbhraich an gainntir,
O’n cheud dùil gu cur Dùn-aoibhneis,
Phaisg iad trian gach siùil gu teann-chruaidh,
Is las iad ri ’cairt-iùil na coinnlean.
’S i ’n Dubh Ghleannach a bh’ ann, <eng>etc.<gai>

Iomradh slàn do Chaiptein Alasdair,
Le sgioba tàbhachdach, bearraideach,
Bu mhiann leam fàilt ’ur càirdean dealaidh dhuibh,
Calla seamh bho ghàbhadh mharannan,
Coinneamh bhàigheil, bhlàth gach caraid dhuibh,
Pòg bhur màthar, mnà is leannain dhuibh.
’S i ’n Dubh Ghleannach a bh’ ann, <eng>etc.<gai>

Chaidh rìgh nan soirbheas g’a dhùbhlan,
Aig meud na strannaraich ’sna h-ùpraid,
Dh’ fhosgail na builg air an cùlthaobh,
’S mu ’n gann a fhuair iad an dùnadh,
Bha Maighdean nan Mor-bheann cùirteil,
An acarsaid fo shròin na dùthcha!
’S i ’n Dubh Ghleannach a bh’ ann, <eng>etc.<gai>

–Saor-Obair nam Bàrd.


[TD 93]

[Leabhar XV. Mìos Meadhonach an Earraich, 1920. Earrann 6.]

DIASAN GAIDHEALACH – SEAN AGUS NUADH.

<eng>FIRST PRIZE, MOD 1898.<gai>

LE CREAG AN T-SAGAIRT.

Tha inntinn an duine gu tric ag aomadh gu bhi rannsachadh a mach agus a’ sgrùdadh nithean a bhuineas do staid agus do shuidheachadh a chomh-chreutair anns na làithean a dh’ fhalbh. Tha e nàdurra do na linntean a tha làthair a bhi sealltuinn air an ais air cleachdan nan linntean a chaidh seachad, agus ged a tha ’chuid mhór de eachdraidh neo-sgrìobhte an t-saoghail paisgte suas ann an dìomhaireachd agus ’an dorchadas, gidheadh thatar comasach, le rannsachadh agus le geur-bheachdachadh, a bhi toirt soluis agus eòlais air  nithean a bha roimhe so, dìomhair agus dorcha. Tha e, mar an ceudna, nàdurra gu’m bi gach neach, gach pobull agus gach cinneach a’ gabhail tlachd ann a bhi ’cumail suas eachdraidh agus mórachd an dùthcha shònraichte féin, chionn tha gràdh dùthcha a’ laidhe gu domhainn ann an cridheachan dhaoine. Tha eachdraidh a’ Ghaidheil (cosmhail ri eachdraidh dhùthchannan eile) paisgte ann an dorchadas ré móran linntean a dh’ fhalbh, ach ’s mór an solus a chaidh a thilgeadh air eachdraidh a’ Ghaidheil o shean, anns an linn so féin. ’S ann le soilleireachd eachdraidh agus eòlais a mhàin a thatar comasach air tighinn gu comh-dhunadh chinnteach mu staid, mu shuidheachadh, agus mu chleachdan ar n-aithrichean, agus tha na Gaidheil gu sònruichte fo mhór chomain do na daoine foghluinnte a thug an uine agus an saothair gu bhi ’cur dealbh na fìrinn air eachdraidh na dùthcha. Le móran, roimh so, cha robh an Gaidheal air a mheas ach mar thráill, mar dhuine borb, ainmeolach; ’s gun mhath ’sam bith ach mar inneal-cogaidh. Mar tha an saoghal a’ fàs na’s sine, tha ’n Gaidheal a’ tighinn gu ’rioghachd féin – tha móran de na Còirichean a bhuineadh dha gu laghail, ceart, air an aiseag air an ais dha, agus feumar aideachadh gu bheil a staid agus a shuidheachadh air an l	à an diugh na’s feàrr agus na’s cothromaiche na bha iad anns na làithean o shean. Cha b’ ann gun soathair ’s gun dragh a choisinn e sin, ach mar tha ’n sean-fhacal ag ràdh – “Cha tig math gun dragh.”

Air dhomh, là an déidh la, a bhi beachdachadh air cùisean a’ Ghaidheil agus a dhùthcha, bha mi fo bhuaireas agus fo iomagain; agus air oidhche shònruichte an déidh dhomh gabhail gu tàmh, chunnaic mi aisling a thug sòlas do m’ chridhe. Thàinig neach àraidh am fagus dhomh ’s mi am laidhe fo sgàile craoibhe móire ann an tìr nach b’ aithne dhomh. ’Na laimh dheis bha cromag fhada dharaich; ’n a laimh chlì bha gloinne-sùla fada caol; bha e gun cheann-aodach, gun chas-bheart; bha aghaidh deàlrach mar an solus, agus a cheann air a chrùnadh le liath-reothadh na h-aoise. Car tiota bha mi fo uamhas, agus air chrith bho mhullach mo chinn gu bonn mo choise. Dh’ fheuch mi ri bruidhinn, ach bha glas-bheòil orm ’s nach b’ urrainn mi facal a ràdh – dh’ fheuch mi ri éiridh, ach cha robh lùgh coise no làimhe agam.

Thug an neach a bha ’n so fainear gu’n robh mi fo eagal agus fo thrioblaid. Ann am briathran ciùine thubhairt e rium. “A mhic a’ Ghàidheil, na bi fo eagal, ach éirich agus lean mo cheuman-sa, bheir mise beagan misnich agus soilleireachaidh dhuit mu na nithean a tha ’cur trioblaid ort.” Dh’ fhàg an t-eagal mi, thàinig lùgh nam ball air ais, agus fhuair mi comas na teanga. Gu h-ùmhal ’s neo-sgàthach lean mi e, a ’cur na ceiste ris, “Co thusa, no ciod e d’ ainm?” “Is mise,” ars’ esan, “An t-Aosda, agus is Aosda m’ ainm.” Threòraich e mi thar rathad corrach, cas, gu mullach beinne àirde bho ’m faicear fad agus farsuingeachd an domhain gu h-iomlan – bho éirigh gu laidhe na gréine. “Fosgail,” ars’ an t-Aosda, “do shùilean; mosgail suas, agus cuir an gloinne so ri d’ shùil.” Rinn mi mar dh-iarradh orm; chuir mi ’n gloinne fada caol ri m’ shùil; sheall mi mu ’n cuairt agus mu ’n cuairt, agus chunnaic mi sealladh a chuir mór ioghnadh orm. “Ciod,” ars’ an t-Aosda, “a tha thu ’faicinn?” “Tha mi faicinn,” arsa mise, “àireamh ro-mhór de m’ chomh-chreutairean a’ gluasad an sud agus an so aig iochdar na beinne, mar gu’m biodh iad a’ deanamh uidheamachaidh airson turuis fhada.” Aig iochdar na beinne móire so,” thubhairt an t-Aosda, “tha thu ’faicinn sreathan de bheanntan as lugha a’ sgaoileadh a mach air gach taobh; aig iochdar nam beann sin, matà, tha creitheal a’ chinne-daoine.” Air dhomh a bhi beachdachadh le smuaintean cudthromach air a’ mhór-shluagh a’ gluasad an sud agus an so, mar sheangain air tom, agus air an àile sin far an d’ fhuair an Cinneadh-daoine am priomh-thoiseach, thug mi fainear gu ’n robh iad a’ sgapadh a’ chéile – cuid a’ dol tuath, cuid a’ dol deas, cuid a’ dol an ear, agus cuid eile an iar. “Tionndaidh an gloinne-sùla an rathad so,” ars’ an t-Aosda, “’s e ’sìneadh a làimh ris an Airde-n-Iar.” Rinn mi sin. “An ceud buidheann a tha thu ’faicinn air an t-slighe chum na h-Airde-’n-lar – ’s iad sin,” ars’ esan, “an sluagh ris an abrar na Gaidheil, an Cinneach sin bho ’n d’ thàinig Gaidheil do là féin; cum do shùil orra.” “’S mi  a chumas, Aosda Ghràidhaich,” arsa mise; “bu mhiann leam a bhi ’n an cuideachd.”


[TD 94]

[Leabhar XV. Mìos Meadhonach an Earraich, 1920. Earrann 6.]

“Na abair sin,” ars’ esan, ’s e crathadh a chinn. “Thuit do là agus do linn féin ann an àm sìth agus soilleireachd; cha ’n e sin dhaibh-san a chaidh romhad, agus a tha thu a nis a’ faicinn; ’s iomadh trioblaid, cruaidh-chàs, agus cath trom troimh ’m feum iad dol mu ’m faigh iad a’ bhuaidh sin a tha ’feitheamh orra.” An déidh nan Gàidheal thug mi fainear gu ’n robh dream eile a’ gabhail na slighe ceudna; b ’iad sin na Teutonaich, no mar theirear an diugh; na Germailtich.

A’ gabhail geur-bheachd air an dà bhuidheann sin – na Gaidheil agus na Teutonaich – chaill mi sealladh air a’ chuid eile de ’n mhór-shluagh a chunnaic mi aig an ìochdar na beinne móire; ach, mar thubhairt an t-Aosda, “Cha ’n ’eil ar gnothuch-ne riutha aig an àm, fagar iad, gach aon a’ gabhail a rathaid fhéin.”

A’ cumail ar sùilean air na Gàidheil, tha sinn a’ faicinn gu ’n d’ rinn cuid dhiu àiteachas mu 800 mìle an Iar de ’n àite ’dh fhàg iad, agus thug iad an ainm fhéin air an àite sin – Galatia – ’se sin tìr no àile nan Gàidheal. C’ uin a thàinig iad an sin? Cha ’n ’eil fios, ach bha iad ag àiteachadh na tìre sin mu 300 no 400 bliadhna roimh theachd Chriosda, agus bha ’Ghàidhlig air a bruidhinn an sin aig an àm an naoimh Ierome. “B’ iad na Gàidheil,” ars’ an t-Aosda, “a réir barail dhaoine foghluimte, an ceud buidheann a chuir cas air tìr na h-Eorpa as an Asia, agus bha na Teutonaich aig an sàil. Air an turus troimh ’n Eorpa, bha na Gàidheil o àm gu h-àm a’ cur catha ri treubhan eile a bha tighinn ’n an car, agus b’ iomadh cath cruaidh agus fuilteach a chaidh ’chur eadar iad féin agus na Teutonaich, na Greugaich agus na Roimhich. ’S ann bho na Gàidheil, na Teutonaich, na Greugaich agus na Roimhich a thàinig gach sluagh a tha ’n duigh ag àiteachadh na Roinn-Eorpa.”

“Air an turus rathad na h-àirde ’n Iar, dh’ àitich na Gàidheil earrannan de ’n Eadailt, de thìr nan Suitseach, de ’n Fhraing agus de ’n Spainne, agus mar dhearbhadh air sin dh’ fhàg iad comharran ’nan déigh nach gabh àicheadh. Mar thubhairtear cheana, tha móran de shean eachdraidh a Ghàidheil air a pasgadh suas ann an dorchadas, agus ’s ann le bhi leughadh aghaidh nàduir, anns na litirichean maireannach sin – Ainm Aitean – a thatar comasach air beagan soluis a thilgeadh air an dorchadas sin leis am bheil eachdraidh neo-sgrìobhte a’ Ghàidheil o shean air a h-iadhadh mu ’n cuairt. Thug na Gàidheil, mata, ainmean Gàidhlig air móran àitean feadh na h-Eorpa, agus le bhi lorgachadh a mach freumh agus brìgh nan ainmean, thatar a’ tighinn gus a’ chomh-dhùnadh, gu ’n d’ àitich iad am fearann sin a tha ’giùlan gus an là diugh ainmean Gàidhlig. Faodaidh e bhi ’na nì furasd sluagh a cheannsachadh leis an laimh làidir, ach cha ’n ’eil e idir cho furasda Cànain an t-sluaigh a mhilleadh gu buileach. Ged a dh’ fhaodas aon chànain a bhi air a slugadh a suas le cànain eile, gidheadh cha ’n ’eil a’ chànain sin a tha air a slugadh a suas air a call ach ann am pàirt. Tha cànain a tha mar so air a tàthadh ri cànain as treise, a’ fantuinn beò ann an dòigh, ged is ann fo shamhladh, no ann an éideadh cànain eile, chionn tha i ’toirt beatha agus cumhachd do ’n chànain sin eile.

Tha sin gu sònruichte fìor ann an ainm àitean; tha na h-ainmean sin air an sgrìobhadh cho domhain air aghaidh an t-saoghail nàdurra ’s nach gabh iad ach gann, dubhadh a mach, ged a dh’ fhaodas iad a bhi air atharrachadh dreacha. Agus mar sin le bhi ’sgrùdadh agus a’ rannsachadh a mach ann an solus eòlais agus fiosrachadh, brìgh agus freumh nan ainmean leis a bheil a’ cuid mhór de ’n t-saoghal nàdurra aithnichte, tha luchd-rannsachaidh comasach air faotainn a mach ciod a ghnè dhaoine a thug na h-ainmean seachad.

’S ann air an dòigh sin a thatar a tighinn gu comh-dhùnadh gu’n d’ àitich na Gàidheil cuid de dhùthchan na h-Eorpa air an turus a chum na h-Airde ’n Iar, aguc a chum Bhreatuinn. Bha na Gàidheil agus na Teutonaich ’nan coimheirsnich dhlùtha eadhon air an turus troimh ’n Eorpa, agus ’s e sliochd nan Gàidheal, agus nan Teutonach a tha ’n diugh ag àiteachadh nan Eileinnean Breatunnach fo na h-ainmean coitchionn – Albannaich – Eirionnaich agus Sasunnaich.

O mhór-roinn na h-Eorpa, mata, bha Breatunn agus Eirinn air an àiteachadh le Gàidheil. Tha Gàidheil na h-Alba ’s na h-Eirinn bho ’n aon stoc, agus tha iad a’ bruidhinn na cànain ceudna. Tha an Sasunnach, ach Gall na h-Alba, air an tarruing anns a’ mhór-chuid o’n stoc Teutonach. Ach tha e duilich a ràdh air an là diugh, c’ àite am bheil an teaghlach Gàidhealach anns nach ’eil boinne no dhà de fhuil a’ choigrich, ’n an cuislean. Tha na Sasunnaich, bho na linntean a dh’ fhalbh gus a nis, ’g am meas fhéin fada os ceann nan Gàidheal, agus ag agairt dhaibh fhéin mór chliù air son an eòlais, am mòrachd agus am maitheis; gu’m bheil gach maitheas a tha ’s an t-saoghal a’ tòiseachadh agus a’ crìochnachadh anns an t-Sasunnach; gur esan, agus esan a mhàin, riaghlair an domhain, agus gur ann aige-san a mhàin a tha iuchair eòlais an t-saoghail. Is tric a gheibhear e ag amharc sìos le tàir air a’ Ghàidheal, agus ag a mheas mar chreutar aineolach suarach – a’ toirt àite-suidhe cùil dha anns gach ni. Tha fios aig an t-saoghal gu ro-mhath, gur iomadh tàmailt agus tàir a chaidh a chàrnadh air ceann a’ Ghàidheil, an dà chuid ’an eachdraidh ’s ’an


[TD 95]

[Leabhar XV. Mìos Meadhonach an Earraich, 1920. Earrann 6.]

cainnt; agus cha b’ ioghnadh e idir ged a ghluaiseadh a leithid sin de dhroch-ghnàthachas naimhdeas ann an cridhe a’ Ghàidheil an aghaidh a luchd-maslachaidh.

(R’a leantuinn.)


[TD 97]

[Leabhar XV. Mìos Deireannach an Earraich, 1920. Earrann 7.]

CNUASACHD IS RUD NO DHA EILE.

Agus an aireamh m’a dheireadh thug mi fainear cor Ghaidheil anns na bailtean mòra, – air an sgaradh o’n dùthaich far an deach an togail, ach air nach robh seòl air beò-shlàinte chùibhiseach fhaighinn.

Tha sléibhtean, is glinn, is torman nan allt, mar gu’m b’eadh, ag éibheach ri prìosanaich nan gaintirean tighinn air ais gu an uchd fallain, glan, agus beatha as ùr fhaotainn. Ach cha leig geimhlean na bochduinne leotha. Ma gheibh iad tiota de fhois an uaigneas, saoil an tig sàmhchair na dùthcha a stigh orra an coimeas ri straighlich a’ bhaile-mhór? Is e mo bhochd gu’n tig, ged tha fios aca nach eil dòigh air a’ chùis atharrachadh. Mar is trice bidh an ionndrain ag ealadh am measg smuaintean eile. Cha ghabh an ionndrain fhuadach á broileach a’ Ghàidheil ce bith c’ aite an tuinich e, no ce bith a chos an sin. Tha e fuaighte ris; tha a’ ghné seo ’na inneach is ’na dhlùth. Taomaidh i a mach ’na làn neart an uair a dh’ fhàgas e a dhùthaich gu tìrean céine. Gun teagamh tha an aon fheart fuaighte ri Albanaich air fad, ach tha e na’s doimhne anns a’ Ghaidheal. “Cha tìll mi tuille!” Cuiridh na facail sin fo mhulad e – cha ghabh seachnadh air a chnuasachadh – brùchdaidh e air an inntinn air gach fàth, air cho màth ’sa bhios a shuidheachadh saoghalta. Ma dh’ amhairceas sinn air saothair nam bàrd Gaidhealach o àm “an Fhuadachaidh,” chì sinn gur e cnuasachadh is ionndrain mu ’n tìr a tha an roinn mhòr dhith.

Seall air saothair Mhic Lachlainn Rathuaidhe – luinneagan cho binn is cho blasda ’sa chaidh riamh a chur an clò – gheibh thu toradh a’ spioraid air a bheil mi a’ sgrìobhadh air a chur sios an sreathan ionmhalta leis an lighiche chòir. Smaoinich air na sreathan seo:–

“’S mi ri iarguin na bheil bhuam,
’S tric mu shùil a’ shealltainn siar,
Far an luidh a’ ghrian ’sa’ chuan.”

“Gidheadh tha smaointean tiamhaidh bochd,
’Nochd a’ mosgladh ann am cridh’,
Tha mar fhàsach falamh fuar,
’S e gun luaidh air neach no ni.”

A rithist thoir fainear mar a sgrìobh Niall Macleòid, am bàrd Sgitheanach, an “Clàrsach an Doire.” Gabh “An gleann s’ an robh mi òg,” is gach sreadh a chuir e sios mu “na làraichean lom.” Gheibh thu an ionndrain anns an t-sreath seo: –

“O nach robh agam bothan beag
An so ri taobh no tràigh’.”

Gheibh thu ionndrain a’ Ghaidheil an tìr chéin ann an “Clàrsach na Coille” (Maclean Sinclair).

Mar a thuirt mi cheana, ’se barail dhaoine gur ann ris an aois as trice a tha cnuasachd an ceangal. Is cinnteach gu bheil sin fìor mu’n


[TD 98]

[Leabhar XV. Mìos Deireannach an Earraich, 1920. Earrann 7.]

dream a rainig ìre na cìabhagan tana, liatha. Ach tha an toilinntinn fein acasan ’nan dòigh fein. Ma smaoinicheas tu air a’ chuspair, chì thu gliocas Nàdur anns an atharrach a bheir tìm air miann is cor inntinn an duine. Na ’n robh nithean air a chaochladh, bu truagh sinn – dùil na h-òige an colainn bhreòite! Faodaidh a neach air nach ’eil a chor saoghalta a’cur mòran dragha ’na shean aois, srian a leigeil le mheanmna, agus toilinntinn a ghabhail ann a bhi a’ meòrachadh mu rudan faoine, no bhi a’ dealbhachadh rudan a mheasas càch faoin. Ach na ’n rachadh againn eadhon smuaintean faoine a ruagadh as an inntinn gu tur, ged is math tha fios againn nach ’eil ann ach faoineas gun chron do neach ’sam bith, ciod a bhiodh an sin ach ruagadh a chur air nithean neo-chiontach a dh’ fhaodadh nàdur de thoileanachadh a tharraing ’na lùib ré na h-uarach. Tha ’n dual seo fuaighte ri nàdur an duine. Tha an aois an còmhnuidh déidheil air tàmh is sàmhchair an déidh na h-ùpraid a chaidh seachad. Is dòcha nach tuig an òige na tha fillte ’san t-suidheachadh gus an ruig iad an ìre anns a feum iad an àite a ghabhail an gnothaichean na beatha-sa mar a ghabh an fheadhainn a thainig rompa. Cha ’n ’eil mi ag iarraidh orra a thuigsinn. Cha bu mhath leam gu’n tuigeadh. Fanadh iadsan ann an saoghal grianach an ama fein, oir thig an dubhar tarsuing air an iarmailt acasan tràth gu lèor, agus cha bu mhath leinn gu’n tigeadh e roimh ’n àm. Thig àm a chnuasachaidh cuideach an déidh làithean anns an robh iad air bhoil a chum saibhreas a chàrnadh suas.

Leig dhomh a nis facal no dhà a chr sios mu chnuasachadh de sheòrsa eile. Math fhaoidte’ gu’n can thu nach eil seo ach an dearg amadanachd. An do shuidh thu riamh ’nad chathair mu choinneamh a’ ghealbhain, do phiob ’nad phluic; do chuarain-seòmair air do chasan, gun duine a’ cur dragh ort, do shùil air a’ ghrìosaich, t-inntinn loma làn leis na thainig ad char – math is dona – anns na làithean a thréig, do mheanmna air ghleus, is faobhair orra, is na nithean a chaidh as cho riochdail dhut ’s gu’m b’ ann an dé a thachair iad? Is iomadh cruth neònach a bhios mise a’ faicinn anns a ghrìosaich. Is iomadh smuain a chruthaicheas m’ inntinn ’gan amharc. Is coma leam co dhiùbh tha bun no bàrr aca, no an còrd iad ri mo chàirdean no nach còrd. Tha mi air fàs cho féineil ’s gur e an rud as taitniche leam fein as feàrr leam, ged bhiodh dara leth an t-saoghail ’nam aghaidh. Nach muladach an staid sin, deir thusa. Mo thogair. Am fear nach aontaich cha ’n ’eil aig ach a rathad féin a ghabhail, is mise fhàgail ’nam chùil fein a’ faicinn iomhaighean ùra. Is aithne dhòmhsa duine geur inntinneach – sàr sgoileir cuideachd – a bhios ’ga chluich fein le bhi ag amharc anns a’ ghrìosaich air a’ mhodh seo. Shaoil leis gu ’m fac e o chionn ghoirid iomhaigh companaich ’òige nach maireann cho riochdail is gu ’n d’ fhairich e nàdur de fhiamh a tighinn air. Is e sin a dhuisgeas an cnuasachadh. Air feasgar air choreigin, eadar-da-sholus duin do shùilean, tàmh air seilbh a ghabhail air gach ni mu ’n cuairt. Leig le do mheanmna ruith mar a thogras e. Aig deireadh do sgeòil, sgioblaich na chunnaic thu ’na t’ inntinn, is na thainig ’nad’ chuimhne le bhi a’ gabhail sgrìob air ais gu amannan a dh’ fhalbh. Meòraich car tiota, agus tha mi air mo mhealladh mur faigh thu roinn mhath de thoileachas. Ma bha an soirbheas ’nad fhàbhar ré a chuid a bu mhò de do thurus, cha ’n aobhar gearain e ro mhór ged thachair fairge riut air nach robh do dhùil o bhogha no dhà. Faoineas anns a chuid as mò a sgrìobh thu, ars’ thusa. Gun teagamh a charaid am beachd nam feadhnach aig a bheil inntinn bhaoghalta, ach ciod is bun do’n fhaoineis nach d’ fhairich thusa fhathast? Tha inntinn mhic an duine cho mìorbhuileach ’na dòigh, is gu’n gabh i cothrom air rudan faoine a chum a bhi gu ar tàladh gu mothachadh a ghabhail air nithean as àirde. Leis an tàladh seo thig spiorad a’ chnuasachaidh an uachdar an tiota, agus tha srian ar meanmna lasaichte. An uair a theid ise fa sgaoil, is iomadh rud a thig fa ar comhair, gu h-àraidh nithean a thréig, is bha ’n impis dol a cuimhne. Tha na nithean sin a’ dol an altaibh a chéile air a leithid a dhòigh ’s gu saoil thu gur h-ann a tha thu òg a rithist. Ann an seadh thà thu sin. Cha ’n fhaoineas seo do neach aig a bheil spiorad breithneachail. Tha an tùr fein aig buadhan na h-inntinn, na’n cnuasaicheamaid air na tha fillte annta. B’ fheàrr leam fhìn gu mór a bhi an companas nan taibhsearan na bhi am measg luchd na h-ochanaich air nach faic thu fiamh gàire ach ro ainmig. Coma leam de luchd-an-aodainn-fhada. Ma thuiteas gu’n dean iad seo gàire sìnidh an aodainn mar gu’m biodh iad diombach orra fein gu’n d’ thainig a leithid a laigse ri gàire orra.

An uair a bha mise fhada na b’ òige na thà mi, is mi a cleasachd maille ri cloinn eile a’ riùdhleadh car air char sios nam bruthaichean, bhiodh cuid de na daoine matha (?) ag ràdh gu robh sinn cho gòrach ris na h-eòin. Na h-eòin gòrach! Is iadsan nach eil. Is e an fheadhainn a tha ag ràdh gu bheil a tha gòrach. Tha mi fhìn gle dhéigheil a bhi an cuideachd nan eun air maduinn Samhraidh no air feasgar ciùin, is mi ’nam shlaod air an fhear ri taobh coille a tha faisg orm. Cha ghabhainn orm féachainn ri binneas a chiùil a chur an ceill. An cualas


[TD 99]

[Leabhar XV. Mìos Deireannach an Earraich, 1920. Earrann 7.]

<eng>concert<gai> riamh a bheireadh bàrr air Saoilidh mi gu’n tuig mi pongan an smeòraich, an lon duibh is na h-uiseige. Tha iad cho coltach ri fuaim fhaclan Gaidhlig. Faoineas a rithist, deir na daoine glice. Ma ’s e, leig leam-sa a bhi gòrach fad an t-siùbhail. Fàg mi an uchd mo mhàthar, Nàdur. Cha mheall ise neach a bhios an comh-chomunn rithe. Thugadh daoine glice an aire nach iad fein as faoine na eadhon an fheadhainn a chì taibhsean anns a’ ghrìosaich, no a shaoileas gu ’m bi an lon-dubh a’ seinn an Gaidhlig!


[TD 103]

[Leabhar XV. Mìos Deireannach an Earraich, 1920. Earrann 7.]

DIASAN GAIDHEALACH – SEAN AGUS NUADH.

Cha b’ fhòghnadh le naimhdean a’ Ghàidheil a chuid a chreachadh agus a spùinneadh, cha b’ fhoghnadh leo ’fhearann a thoirt bhuaithe agus a thoirt do na coigrich, cha b’ fhògnadh leo fhàradaich a chur bun os ceann, agus e féin ’s a theaghlach a chur rùisgte ris na monaidhean – cha b’ fhoghnadh leo oidheirp a thoirt gu blas-bheòil a chur air a chum ’s nach bruidhneadh e a chànain fhéin, cha b’ fhoghnadh leo feuchainn ri éideadh a shracadh bharr a dhroma, cha b’ fhoghnadh leo a shaorsa a thoirt bhuaithe air gach dòigh, ach b’ fheudar oidheirp làidir a dheanamh a chum a dheagh ainm a spùinneadh agus a mhasladh mar an ceudna. Ach tha cùisean a nis air tharrachadh dòigh; tha iad na’s feàrr agus na’s cothromaiche ’n ar linn féin na bha iad anns na làithean trioblaideach a chaidh seachad. Agus ged nach d’ fhuaraich gu h-iomlan teas an naimhdeis a bhrosnachadh mar sin ann an cridhe a’ Ghaidheil, tha tuilleadh de spiorad na sìthe anns an tìr, agus a dh’ aindeoin gach tuairisgeul millteach agus mealltach a chaidh chàrnadh air, ghiùlain an Gàidheal e féin anns an àm a chaidh seachad gu treibhdhireach, neo-luasgarrach agus seasmhach, agus mar sin choisinn e dha fhéin cliù agus urram. Tha Gàidheal na linn so a’ faotainn an tuilleadh cothruim, agus a’ sealbhachadh chòraichean a bha aig aon àm air an àicheadh dha. Anns na linntean a dh’ fhalbh cha robh suidheachadh no staid a’ Ghàidheil idir tearuinte no seasmhach, agus ann an làithean sìthcheil an là diugh tha sinn ealamh iomadh uair a bhi toirt breith cheàrr air gnìomhan ar n-athraichean.

Is beag a tha fios againne air na deuchainnean, na buairidhean agus na trioblaidean troimh ’n d’ thàinig ar sinnsearan anns na làithean buaireasach sin, ’nuair a bha gach ni air a dhìon, cha b’ ann le laghannan ceart agus cothromach mar a tha againn a nis, ach leis an laimh làidir agus le faobhar a’ chlaidheimh.

Choisinn ar n-athraichean dhaibh féin cliù air muir ’s air tìr, agus le fuil an cridhe choisinn iad dhuinne an t-saorsa agus an tearuinteachd sin a tha sinn a sealbhachadh air an là diugh. Is iomadh cath cruaidh agus fuilteach a chur iad, a chum iad féin, an teaghlaichean, am fearann, agus an cuid a dhìon o na spùinneadairean Tuathach, Roimheach, Greugach agus Sasunnach. Bha na Gàidheil uair fodha agus uair air uachdar, ach riamh cha do strìochd iad do chumhachd an naimhdean. Le gaisgealachd, le treubhantas agus le dìlseachd do an ceannardan shaor iad-féin, uair an dèidh uair, o chuing a’ choigrich, agus ged a dh’ fhaodadh buidheann dhiubh an sud agus an so a bhi ’cur a mach air a chéile, agus a’ cath an aghaidh a chéile, gidheadh, an aghaidh an nàmhid choitchionn bha iad dileas d’a cheile agus aontachail mar aon duine. Bha còirichean aca r’ an dìon, agus gu gaisgeil an aghaidh chumhachdan naimhdeil, sheas iad a suas a chum ’s nach bitheadh na còraichean sin air an toirt uapa.

Faodar a ràdh le fìrinn, nach do chuir, eadhon Cumhachd na Roimh – an Cumhachd sin a cheannsaich ach beag an saoghal – riamh cas mar bhuadhaiche air tir a’ Ghàidheil. Riamh cha do sgaoil an Iolair Roimheach a sgiathan thar “Tir nam Beann, nan Gleann, ’s nan Gaisgeach.” Is math a tha fios aig an t-


[TD 104]

[Leabhar XV. Mìos Deireannach an Earraich, 1920. Earrann 7.]

saoghal an ainmealachd, air mórachd ’s air clìu na Roimhe ’s na Gréige ann an cumhachd agus ann an eolas-ionnsachaidh. Is mòr an solus a thilg an dà chumhachd sin air an t-saoghal, agus feumar aideachadh gu ’n robh iad ’n am meadhonan air móran maith do ’n t-saoghal; ach feumar, mar an ceudna ’chuimhneachadh gu ’n robh meadhonan eile – meadhonan a bha air am meas glé shuarach le cuid – ag oibreachadh a chum na crìche ceudna; agus bha na meadhonan sin r’ am faotainn ’n ar dachaidh ’s ’n ar dùthaich féin. Anns na làithean a dh’ fhalbh, agus eadhon ’n ar là ’s ’n ar linn féin, mheasadh na Gàidheil mar dhaoine borba, aineolach, le muinntir a bha aineolach air an cànain, an eachdraidh agus an cleachdan. Bha e ’na thilgeadh suas air na Gàidheil gu’n d’ thug iad fuath do fhoghlum agus do litireachas; ach faiceamaid, ars’ an t-Aosda, co-dhiù tha fìrinn no ceartas air taobh na muinntir sin a bha agus a tha’ carnadh di-meis air a’ Ghàidheal agus air a’ Chànain – Chuir mo charaid – an t-Aosda – ann am làimh leabhar anns an robh móran sheorsaichean sgrìobhaidh – Gaidhlig, Laidionn, Greugais agus Eabhra.

Leugh mi anns an leabhar sin, ann am chànain fhéin, mar tha eachdraidh ag innseadh, an déidh cumhachd agus mórachd na Roimhe ’s na Gréige seargadh air falbh, gu ’m b’e Gàidheil na h-Eireann ’s na h-Alba na ceud fineachan anns an Roinn Eorpa a thòisich air foghlum litireachais. ’Nuair a bha na Germailtich, na Lochlannaich agus treubhan eile ’n an spùinneadairean ’s ’n an seabhadairean a’ mort agus a’ milleadh air muir ’s air tìr, bha aig Gàidheil na h-Eireann ’s na h-Alba tighean-foghluim far an robh luchd-teagaisg ’g an deasachadh féin agus a’ teagasg muinntir eile ann an litireachas na Gàidhlig agus anns a’ Chreidimh Chriosduidh.

Leugh mi mar tha sean sgrìobhaidhean a làthair a tha toirt dearbh-chinnte dhuinn gu ’m b’e Albainn agus Eirinn a chuir a mach na ceud teachdairean a chum foghlum agus an creidimh Criosduidh a’ sgaoileadh a mach air feadh Shasuinn agus na Roinn Eorpa.

Leugh mi, mar an ceudna, mar bha cumhachd mór na Roimhe, le ’n armailtean lionmhor ’s le ’n ceannardan treuna a’ ceannsachadh agus a’ toirt léir-sgrios air na dùthchan troimh ’n robh iad a’ siubhal; mar thug iad a stigh an cleachdan agus an dòigh-riaghlaidh féin; mar thug iad ionnsuidh an deigh ionnsuidh air na Fineachan Gàidhealach; mar bha an t-arm Roimheach a rithisd agus a rithisd air a sgapadh ’s air a bhristeadh a suas mar chathadh-mara air creagan dealgach a’ chladaich. Leugh mi mu sheòltachd, mu ealantachd, mu ghliocas agus mu eòlas-litireachail nan Greugach; mu laghannan, mu reachdan is mu chleachdan an dà chumhachd mhóir sin a bha mar sholus agus mar aobhar-eagail do’n t-saoghal.

An déidh dhomh duilleag no dhà a leughadh, dh-iarr mi air an Aosda beagan soilleireachaidh a thoirt dhomh mu ’n ni a leugh mi. Fhreagair e air a’ mhodh so: – “Ainmeil ’s mar bha ’n Roimh agus a’ Ghréig ann an treubhantas airm, ann am foghlum, agus ann an eòlas de gach seòrsa, thàinig mórachd nan Cumhachdan sin gu crìch – le ’n uabhar ’s le ’m féinealachd fhéin thuit iad gu làr, agus cha ’n ’eil a nis a làthair ach bloighdean an sud agus an so mar
chuimhneachain air am mórachd. Mu leth-chiad bliadhna roimh theachd Chriosda, thug an Roimheach, a’ cheud ionnsuidh air Breatann.

“Ré còrr is ceithrear chiad bliadhna ghléidh e a chumhachd ’s an eilean sin – a’ toirt a steach am measg an t-sluaigh Bhreatunnaich a chànain, a laghannan, a riaghailtean agus a chleachdan. Ach eadar an ceathramh ’s an coigeamh ciad bliadhna, thàinig atharrachadh mór air cumhachd na Roimhe; chunnaic i àirde a mórachd agus a nis tha i ’dol gu luath le leathad.”

“Cuir,” ars’ an t-Aosda, “do shùil ris a’ ghloinne so aon uair eile agus innis dhomh ciod a tha thu a’ faicinn.” Air dhomh an gloinne fada caol a chur ri m’ shùil chunnaic mi meall thall ’s a bhos de gach seorsa inneil-cogaidh. Briste ’nam bloighdean bha claidheamh ’us lann, clogad ’us sgiath – “Sin, ars’ an t-Aosda, “na tha làthair an diugh de chumhachd, airm na Roimhe – sin làraichean mor-chumhachd na Roimhe anns an Airde ’n Iar.” “Ach, ciod an comh-cheangal a tha eadar sin agus na Gaidheil?” dh’ fheòraich mi. Fhreagair e mar seo, “Le tuitean Cumhachd na Roimhe chailleadh móran foghluim agus litireachais a bha fiachail. Aig an am sin, agur ré linntean an deidh sin, bha ’n Roinn-Eorpa gu mór ann an dorchadas agus an aineolas; ach air làraichean mòr-rioghachd na Roimhe thoisich togailean eile ann an Airde ’n Iar na h-Eorpa ri bhi air an cur suas leis na Finneachan borba, mar thubhairteadh riu leis na Roimhach. So agad a nis an Comh-Cheangal:– B’ iad Gàidheil na h-Eireann agus na h-Alba a thilg an ceud duilsean soluis air an dorchadas agus air an aineolas leis an robh an Roinn-Eorpa air a h-iadhadh m’ an cuairt bho chrìch gu crìch. B’e Eirinn agus Albainn a chuir a mach na ceud teachdairean a chum solus, foghlum agus an Creidimh Criosduidh a sgaoileadh air feadh fad agus farsuingeachd nan tìr. B’ iad sin na lòchrain a chaidh a’ lasadh – cuid dhiubh ’an Albainn, cuid eile ’an Eirinn – agus ged nach robh an solus aig an àm sin ach fann, cha b’ fhada gus an do bhoillsg e mach mar ghathan deàrrsach na gréine a’ sgaoileadh soluis agus eòlais air feadh na tìre, agus a’ sgapadh air falbh aineolais agus dorchadais á cridheachan dhaoine, agus ’gan lìonadh le h-aoibhneas agus sìth.


[TD 105]

[Leabhar XV. Mìos Deireannach an Earraich, 1920. Earrann 7.]

Tha móran de chumhachd agus de mhòrachd Bhreatuinn-an-là-diugh ag éiridh o oibrean nan teachdairean sin. Chaidh eaglaisean agus tighean-foghluim a chur suas an dà chuid ’an Albainn ’s ’an Eirinn, agus teachdairean a chur a mach a theagasg an t-sluaigh. Cha ’n ’eil againn ach sealltuinn m’ an cuairt agus chì sinn gnìomhan an làmh, agus toradh an saothair. Gheibh sinn, Calum Cille ann an eilean I, Pàruig agus Kentigern air cladach Chluaidh; Ninian an taobh mu dheas na h-Alba; Brenainn an Arainn, agus móran eile de na teachdairean naomha sin a thog suas bratach na fìrinn ’n ar dùthaich féin, agus as a sin gu dùthchan eile. Cò a their, matà, ach an t-aineolach nach robh robh litireachas agus foghlum am measg nan Gàidheal o shean?

Gu cinnteach, chailleadh agus mhilleadh móran sgrìobhaidhean ri linn nan daoine-tuatha a bhi bristeadh a stigh air criochan a’ Ghàidheil, agus ‘s e ’n t-iongantas gu ’n robh litireachas a’ Ghàidheil, idir cho pailt, chionn bha ùine air a toirt suas, o àm gu h-àm, ann a bhi ’dìon a dhùthcha bho làmh làidir nan coigreach. Tha sgrìobhaidhean a làthair gus an là diugh a tha ’toirt dearbhaidh dhuinn gu ’n robh litireachas aig na Gàidheil, agus nach robh iad idir cho aineolach, no cho borb ’s a bu mhath le móran a dheanamh a mach.

Bliadhna an déidh bliadhna tha leabhraichean Gàidhlig a’ dol an lìonmhorachd, agus an diugh tha ’n Gàidheal a’ sealbhachadh ann an tomhas mór, beannachdan, sochairean, agus suidheachadh a bha air an àicheadh d’ a shinnsearan. Ann a bhi ’g amharc air litireachas na Gàidhealtachd aig an àm so, faodar a bhi smaointeachadh gu ’m bheil i aig a h-àirde – nach ’eil móran tuillidh r’a sgrìobhadh na chaidh cheana ’chuir am follais, ach cha ’n ann mar sin idir a tha ’chùis. Tha móran sgrìobhaidhean luachmhor ’n an laidhe air feadh na dùthcha an sud agus an so a liathadh le h-aois, nach deachaidh fhathasd a chlò-bhualadh.

Nach mór am beud gu ’m bheil ionmhas litireachais a thilgeadh an tuilleadh soluis air eachdraidh agus cleachdan ar dùthcha ’n an laidhe suas gun fheum o linn gu linn, agus ma dh-fhaoidte air am milleadh ’s air an itheadh le na leòmain.

Ann a bhi ’g amharc air litireachas na Gàidhealtachd chìthear cho beag ’s a tha ’litireachas rosgach an comeas ri ’bàrdachd Tha so a leigeil ris gu’n robh, o na linntean o shean, bunabhas na bàrdachd cumhachdach agus saoibhir anns a’ Ghàidheal. Tha e ’na ni taitneach do’n Ghàidheal gu’m bheil daoine foghluimte an taobh a mach de’n Ghàidhealtachd, cho mhath ri daoine foghluimte ar dùthcha féin, ag innseadh gu’m bheil Cànain agus Litireachas a’ Ghàidheil fiachail agus làn airidh air an àite urramach fhaoitinn am measg chànainean eile, agus gur e ’m bunabhas Gàidhealach a tha r’ a fhaotainn anns a’ Bheurla Shasunnaich a tha, gu sònraichte, ’toirt móran cumhachd agus beothalachd do’n chànain sin. Bu mhath a thigeadh e do na Gàidheil, agus bu ghlic a dheanadh iad na’n leigeadh dhiutha gu ’n do bràth a bhi ’g agairt air son na Gàidhlige suidheachadh nach urrainnear a dhearbhadh gu ’n do shealbhaich i riamh – gur i a’ cheud chànain a labhradh, agus gur i màthair-aobhar gach Cànain eile. Bitheadh iad toilichte leis a so – gu’m bheil gach cunntas agus ùghdarras as airidh an creidsinn a’ dearbhadh gu ’m bheil a’ Ghàidhlig aosda agus fiachail; gur i as sine de chànainean labhrach na h-Eorpa, agus gu ’m bheil i an diugh beò, slàn, ’nuair a tha a comh-aoisean – a’ Ghréugais – an Eabhra agus an Laidionn – marbh gun deò. Ann a bhi beachdachadh air Cànain agus Litireachas a dhùthcha, rannsaicheadh an Gàidheal iad a mach ann an solus eòlais, fiosrachaidh agus tuigse, agus cha ’n ann le bòilich agus le h-amaideachd ag agairt dha fhéin ’s d’a chànain nithean a tha fada os ceann a chomais a dhearbhadh.

Tha aon cheist chudthromach a tha ’n dràsd agus a rithist ag éiridh ann an inntinn a’ Ghàidheil anns na làithean so – Am bheil bàs na Gàidhlig a’ tarruing dlùth? Cha ’n ’eil comharran na h-aimsir a’ nochdadh gu ’m bheil. Gu cinnteach, tha móran nithean a’ cath an aghaidh na Gàidhlige agus thatar fiosrach gu’m bheil cuid de dh-àitean air feadh na Gàidhealtachd a tha ’g aomadh air falbh o’n ceud ghràdh, agus a’ gabhail a stigh Beurla an t-Sasunnaich. Bu mhath gu ’m bitheadh gach Gàidheal cho fileanta ’am Beurla ’s an Gàidhlig, ach na h-aontaicheadh iad am feasd leis a’ mhuinntir sin a tha ’n impis am peircill a sgoltadh le bhi bruidhinn mosaireachd de Ghàidhlig air a truailleadh le Beurla. Cha ’n ’eil suidheachadh coitchionn na Gàidhlig ri bhi air a mheas leis na beagan àitean sin a tha ’g aomadh air falbh uaipe.

Le bhi ’beachdachadh air suidheachadh na Gàidhlig air an àm so, tha fiosrachadh againn gu ’m bheil i a’ togail a cinn, agus ag ath-ùrachadh na h-òige.

Tha clais litireachais Ghàidhlige na’s doimhne agus na’s farsuinge na bha i riamh, agus tha an sruth Gàidhlig a’ meudachadh bliadhna an déidh bliadhna. Gleideadh na Gàidheil gu cùramach an dìleab luachmhor a thugadh dhaibh le an sinnsearan, bitheadh iad dìleas d’an dùthaich agus dìleas dhaibh fhéin, agus mar sin sìnear gu mór là agus linn an Cànain; ach bitheadh iad dearmadach air an dleasdanas anns a’ mhòdh sin, agus tha iad a’ toirt mi-chliù air cuimhne na muinntir a chaidh rompa, agus a’ toirt dìmeis air an dùthaich agus orra féin.


[TD 108]

[Leabhar XV. Mìos Deireannach an Earraich, 1920. Earrann 7.]

CRUINN-EOLAS ALBA.

Le D. URCHADAN.

5. – INBHIRNIS.

So an t-siorrachd as mò an Alba. Is ann di a bhuineas an t-Eilean Sgitheanach agus an t-Eilean Fada uile ach Leodhas. Tha an Gleann Mór a’ dol tarsuinn na siorrachd bho mhuir gu muir (bho’n Chaol Mhoireach gus an Linne Sheilich). Tha an t-sreath loch a tha anns a’ ghleann air an ceangal ri chéile leis a’ Chanàl Albannach. Tha a’ chuid mhòr de’n t-siorrachd fo bheanntan agus mhonaidhean móra, anns a bheil féidh is eoin-sheilge. Anns an oird-an-Iar tha Beinn Neibhis, a’ bheinn as àirde an Alba. (Is e Loch Mórar as dòimhne an Alba.) Tha na crìochan mu dheas a’ ruigsinn Dhrumuachdair, agus aig oir an Ear-dheas na siorrachd tha baide de na beanntan as àirde ’n ar dùthaich, Beinn MhicDuibhe, am Braigh Riobach, Carn-an-t-sabhail agus an Carn Gorm. Tha bail’ aig beul Abhainn Nis agus air cladach Linne Inbhirnis. Tha 20,000 sluagh ann agus theirear “ceann-bhaile na Gaidhealtachd” ris. Is ann an so tha ceann-oibrichean an Rathaid Iaruinn Ghaidheilich, agus tha iad a’ deanamh bàtaichean-smùid air son iasgaich ann. Chuireadh Blàr Chùillodair ceithir mìle air falbh. An déidh Bliadhna Thearlaich chuir na Sasunnaich freacadain an Ardnasaor, an Chille-chuimein agus an Inbhearlochaidh. Tha muileann clò am Port-righ anns an Eilean Sgitheanach.

6. – INBHEARNARRUN.

Tha an t-siorrachd bheag so an Ear air Inbhirnis ri taobh a’ Chaoil Mhoirich. Tha an aimsir tairis, an talamh còmhnard, am fonn math agus air dheagh àiteach, ach tha monaidhean anns a’ cheann a stigh. Cha ’n ’eil dad a bhailtean ann ach an ceann-bhaile Inbhearnarrun, anns a bheil móran iasgairean. Bithidh móran luchd-cuairt a’ tighinn ann a shireadh slàinte. Tha fathraigeadh (failceadh) agus ioman-rioghail ’nan caitheamh-aimsir aig cuiartearan agus nàistinnich.

7. – EILGINN NO MOREIBH.

Tha Siorrachd Mhoireibh còmhnard ri cladach, monantail ’na bràigh, le aimsir thlusail, thaitneach, a’ toirt barr math coirce agus eòrna. Tha 14,000 acair fo nèipean, agus tha an t-siorrachd a’ gìulan 50,000 caora, 23,000 cruidh agus 5,000 each. Tha sluagh dòmhail ri cladach agus is e iasgairean a tha anns a’ chuid mhóir dhiubh. A bharrachd air tuathanas is iasgach, is e deanamh uisge-bheatha an obair is iomraitiche. Am baile Eilginn, air Abhainn Losaidh, tha pàirt de sheann àrd-


[TD 109]

[Leabhar XV. Mìos Deireannach an Earraich, 1920. Earrann 7.]

eaglais a thogadh anns a’ bhliadhna 1254 agus a bha cho òirdhearc ri gin a bha anns an dùthaich ri a latha. Tha aimsir fhreagarrach do dhaoine euslàinteach am Farrais air Uisge Eire. Is iad Beul-losaidh agus Ceann-bhruaich na bailtean-iasgaich as ainmeile.

8. – BANBH.

Tha an t-siorrachd so a’ dol ’na stéill chaoil gu monadh Dhruimuachdair 60 mìle bho chladach. Ri cladach tha fearann math air dheagh àiteach. Anns a’ bhràighe tha caoraich air an àrach (60,000), agus tha mu 45,000 cruidh agus 8,000 each anns an t-siorrachd. Tha iasgach sgadain is glais-eisg air an cur air adhart gu sgoinneil, agus tha na h-abhnaichean (Spé agus Debheron) math air son iasgach bhradan.

Tha baile Bhanbh ’na bhail’-iasgaich. Eadar e agus Baile-Mhic-Dhuibh tha an Abhuinn Dhebheron. Tha móran iasgairean a’ tàmh am Bucaidh, Portsòidh agus Coilean agus tha iad gach samhradh làn de chuairtearan. Tha crodh na dùthcha mu’n cuairt air am marbhadh an Céidh air son feilltean feòla Shasunn.

9. – ABAIREADHAIN.

Tha an t-siorrachd so iosal, comhnard ri cladach, ach tha cridhe na dùthcha, agus an ceann an Iar Dheas cnocach, àrd. Tha beanntan móra agus coilltean dosrach maille ri talamh air a shàr aiteach a’ deanamh sealladhaidhean cho briagha agus a chitear ’s an tìr. Tha feidh, eoin-fhraoich, gearran agus an leithid sin glé phailt. Is iad coirce, eorna, buntàta agus néipean toradh an aitich. Tha crodh, eich, caoraich, agus mucan air an àrach; agus tha iasgairean a’ toirt móran éisg air tir an Abaireàdhain, Ceann-Phàdruaig, ’s A’ Bhruaich agus am bailtean eile. Tha mu 160,000 sluaigh an Abaireadhain. Tha am baile so iomraiteach mar phort-malairt, air son oibreachadh gràn-chlach ghlas, aitreabhan briagha, àrd-sgoilean agus Oil-thaigh. Am measg ealdhaineachd a’ bhaile gheibhear deanamh paipeir, figheadh cotain is lìnn, deanamh ròpan agus togail soithichean. Tha gràn-chlach dhearg air a h-oibreachadh an Ceann-Phadraig; agus tha ann am prìosan as mò an Albann. An Inbhearuiridh, Huntlaidh agus Tuiribh, suas an dùthaich, tha mùillnean móra min-choirce.

10. – CINN CHARDAINN.

Tha an cladach creagach, fiadhaich; am fearann torach is air dheagh àiteach. Mar is bitheanta ann an duthaich anns a bheil tuathanas a’ togail aire sluaigh, cha’n’eil bailtean-móra an Cinn-chardainn. Tha bailtean beaga ann anns a’ bheil féiltean. Faisg air a’ bhail-iasgaich, Portnacloiche that tobhta sean Chaisteil Dhunotair. Tha Berbidh agus Fionn-dùn ’nam bailtean iasgaich, agus cò nach cuala mu <eng>Finan Haddies<gai>? Tha Eaglais-Labhrain suas an dùthaich.

11. – S. FARFAIR (NO AONGHUIS).

An iomal Iar-Thuath na siorrachd tha Monaidhean Dhruimuachdair agus tha seallaidhean bòidheach an so. Mu dheas tha na Sidlaí <eng>Hills<gai>. Tha am fonn beartach, agus bheir e bàrr comharraichte de gach seorsa. Tha móran fhiadh is eun “ri shealg ann.” Cha mhór gu bheil baile anns an t-siorrachd nach eil a’ figheadh linn. ’Se Dun-deagh (160,000) an treas baile an Alba ann an slaugh-mhórachd is malairt, agus tha e air thoiseach an oibreachadh iut agus an deanamh anairt. Tha Aiseag-Bhrotaidh, Abarbrothaig, is Mun-ròs ri iasgach, anart, is cainbe. Tha sean bhrugh anns an dùthaich a thug ainm do bhailé faisg air laimh Brichinn. Tha e so agus Farfar a’ figheadh lìnn.

12. – S. PHEAIRT.

Tha siorrachd Pheairt, an teis meadhon Alba, ainmeil airson òirdhearcas seallaidh agus caochladh uachdair, beanntan àrda, srathan farsuing, glinn chumhang, lochan maiseach, aibhnichean bras, coilltean dosrach agus frìthean eunach.

Beanntan: B. Làir, B. Mhór, B. Bhoirlich agus B. Lidi; Lochan Tatha, Raineach, Eireachd, Eire, Ceiteirein, Ath-Chrathaigh, agus Bheannchair; Aibhnichean-Tatha, Teimheil, Garadh, Eire (Uisge) Theàdhaich agus Dubh (<eng>Forth<gai>).

B’e Peairt (32,000) aon uair ceann-bhaile Alba. Theirear “Am Baile Maiseach” ris, agus tha e aimeil airson dath, deanamh cotain agus dubh (sgriobhaidh), agus feilltean cruidh is chaorach. Tha e cuideachd iomraiteach mar cheann-uidhe nan rathaidean iaruinn. Tha móran de eachdraidh Alba an ceangal ris an t-sean bhaile so. Tha móran luch-siridh slàinte a’ taghal an Craoibh air sgath aimsir thioram bheothail a bhi ann. An Dunbhlàthain chithear fìor shean Ard-eaglais, agus tha pàirt dhi fhathast air a cleachdadh mar thaigh-aoraidh.

Chuireadh Blàr Sliabh-an-t-siorram faisg air làimh. An dèidh ruagadh nan cléireach á I Challum-Chille b’e Dun-chailinn àite priomh eaglais Alba. Tha an gleann ainmeil, na Tròiseachan, faisg air Calasraid. Tha an dùthaich mu chuairt Blàr-goibhre clìutach airson mheas, agus tha sniomh linn (anairt) a’dol air adhart ann.

13. – FIOBHA.

Tha S. Fiobha ’na h-eilein tioram eadar an Caol Lìteach agus an Linne Thathach. Tha


[TD 110]

[Leabhar XV. Mìos Deireannach an Earraich, 1920. Earrann 7.]

cnuic anns a’ mheadhon agus tha na cladaichean còmhnard gu maith mar an àiteach. Is iad coirce, cruithneachd, eôrna, nèipean agus buntàta na barran is cumanta. Tha 9,000 each, 46,000 cruidh, 91,000 caora agus 7,000 muc air an àrach. Tha móran guail an taobh deas na siorrachd agus tha a’ chuid mhór dheth a’ dol do dhuthchannan céin. Tha acarsaidean agus laimhrigean maithe ann a tha fàbharach do chéin-mhalairt. Tha oibrichean anairt ann an Cupar, an ceann-bhaile. An Cill-challdaidh tha aodaichean-ola air an deanamh. Tha Dunfarlain ri anart grinn agus a’ cladhach guail. Tha sean abaid anns a’ bhaile, anns a bheil rìghrean air an adhlaiceadh. Chuireadh air bonn an Cillrìbhinn a’ cheud Oilthaigh an Alba. Lean e Dun-chaillinn mar cheann-bhaile Eaglais na h-Alba. Tha luchd-cuairt a’ tighinn anns a’s t-sàmhradh gu bhi a’ cluich air ioman-rioghail. Tha soithichean guail air an luchdachadh am Burntisland agus am Methil.

14. – CINN-ROS.

Ged tha an t-siorrachd so beag, tha i math gu tuathanas agus buachailleachd chaorach. Is ann an eilean beag an Loch Lìobhan a bha Ban-righ Mairi ’na prìosanach (1568). Tha ceann-bhaile na siorrachd, Cinn-rois, a deanamh anairt. Ann am Muileannthort tha feilltean cruidh air an cumail.


[TD 113]

[Leabhar XV. Ceud Mìos an t-Samhraidh, 1920. Earrann 8.]

CEANN-SUIDHE A’ CHOMUINN IS A THURUS GU TUATH.

Cha robh suidheachadh cuid de mheuran a’ Chomuinn Ghaidhealach anns an àirde tuath o chionn greise ach amharsaich. Math dh’ fhaoidte gu ’n do chaill iad an greim, no gu ’n do shearg cuid aca fo bhuaidh a’ chogaidh oillteil a chuir an saoghal, an tomhas mór, bun os cionn, ach tha ath-bheòthachadh a nis ri fraicinn an sud ’s an seo. Fo stiùradh an Urr. Mgr. MacAoidh, Ceann-Suidhe a’ Chomuinn Ghaidhealaich, chrioslaich an Comunn e fhein a chum na sean mheuran a dhùsgadh, agus meuran ùra a phlantaigeadh. Rinn an Ceann-Suidhe ullachadh sònraichte a chum an rathad a’ rèiteachadh mu ’n togadh e air gu dhol do na sgirean tuathach. Sgriobh e còrr is ceithir fichead litir mar shanas do uaislean àraidh gu robh ’na amharc tadhal orra as leth cùisean na Gàidhlig. Mar sin cha d’ thainig e orra gun fhiosda. Fhuair e aoidheachd chàirdeil, Ghaidhealach, mar a dh’ earbamaid, anns gach ceàrn, agus dh’ éisd na bha làthair aig na coinneimhean le taitneas ri gach earail a labhair e’ ’na òraid phongail. Tha fios againn uile cho deas bhriathrach ’s a tha Ministear Chill Fhinn an uair a bhuaileas e shuas air, is a theid e air ghleus mu nithean a tha faisg air a chridhe. Bha Rùnair a’ Chomuinn na fhear-cuidheachaidh leis. Cha b’ urrainnear <eng>aide-de-camp<gai> a b’ fheàrr na Niall a thaghadh air son an turuis, ’s e cho comasach air labhairt as leth cànain a dhùthcha, gun bhruidhinn air a ghibhtean ciùil-òrain is pìobaireachd. Bha ceòl is Gaidhlig pòsda o thùs anns a’ Ghaidhealtachd, agus cha bu chòr eadar-sgaradh a dheanamh a nise.

Thatar, air amannan, a’ fàgail air luchd-an-aodainn-fhada, is na gruaime gu bheil iad an aghaidh ciùil is orain mar mheadhonan a chum a’ Ghaidhlig ath-bheòthachadh. Ma ta sin fìor, ciod e am meadhon eile a bhiodh a leth cho freagarrach? Cha ’n aithne dhomhsa. Gun teagamh tha a shaorsa fhein aig gach neach mu chùis no ceisd ’sam bith, ach saoilidh mi gu bheil suaicheantas a’ Chomuinn Ghaidhealaich – “ar cànain is ar ceòl” – ’na chomharra neo-chronail anns gach seadh. Cha gabh thu air aigne fallain nàdurra fhuadach le bhi ’ga sìor bheumadh. Is feàrr gu mór a bhi ’ga stiùireadh ann an slighean dòigheil nach bi ’na aobhar nàire do neach ’sam bith. Is e sin a tha an Comunn Gaidhealach a’ deanamh am feadh ’sa tha e a’ meas ciùil neo-sgairte o’n Ghaidhlig.

Tha mi de ’n bheachd gu lean toradh ionmholta saothair ar Ceann-Suidhe. Cha ’n e h-uile fear a ghabhadh an turus os laimh air a chosdas fein. Gu lean buaidh is piseach e gus a chrìoch. Tha sùil agam gu faigh sinn iomradh mhisneachail o àm gu àm, cha ’n e a mhàin mu na meuran a chaidh ath-bheòthachadh, ach mu na meuran ùra. Bithidh móran


[TD 114]

[Leabhar XV. Ceud Mìos an t-Samhraidh, 1920. Earrann 8.]

aca ri dheanamh mu ’n tàlaidh iad do’n chrò a mhuinntir a dh’ fhàs fuar no meagh-bhlàth – an fheadhainn ris an can sinn, mar a thuirt am bàrd m ’a leannan:– “Tha thu suarach umam an diugh ged bha uair bu toigh leat mo ghuth.”

Tha mór fheum air ceàrnan eile de ’n Ghaidhealtachd a thadhal, ma’s fiòr na tha mi a’ cluinntinn; agus ’siad sin cuid de sgìreachdan an Eilein Sgitheanaich. Cha ’n ’eil fhios agam air an talamh ciod e a thainig air na Sgitheanaich. An ann fo gheasaibh na Galltachd a tha iad? Ma ’s ann, gu dearbh b’e an droch ghalar e. Tha sinn a’ cluinntinn iomradh math á Portrigh a tha o leithid a’ chomain do Mhgr. I. S. MacAoidh, duine dealasach nach do chaill riamh a ghràdh do ar cànain. Ach ciod a theirear mu Shnisort, Bhatarnis agus Sgir Dhùirinish? An d’ ràinig na geasan Gallda iadsan cuideachd? Feumar oidhirp a dheanamh a chum an trusadh a steach do ’n chrò am measg chàch. Agus gu h-àraidh feumar sùil a chumail air an òigiridh, oir ’sann riùthsan a tha ar dòchas mu choinneimh an àm ri teachd. Teagaisgeamaid dhoibh nàdur na dìleab a chaidh fhàgail aig an aithrichean o shean a chum a sìneadh sios do ’n ál a thigeadh ’nan déidh. Tha ’n dìleab soirbh ri giùlan; cha chuir i dragh air neach ’sam bith, ged bhiodh e comasach air seachd cànainean Eorpach a bhruidhinn. Air a chaochladh, ’sann a bhios i ’na cuideachadh aig a cheann thall.

Na’n nochdadh Gaidheil suim chubhaidh do ar cànain, chitheadh a Ghaidhealtachd air a h-ath-nuadhachadh – a’ chuid a b’ fheàrr de’n t-seann rian a’ gabhail àite ’na criochan, gu a leas fhein, is gun dochunn do mhuinntir eile. Faodaidh gu measar seo le cuid ’na fhaoin-bheachd, no <eng>silly sentiment<gai>, mar a their na seòrsa Ghaidheil a tha suas gus na h-amhach anns an t-sruth Ghallda. Ach <eng>sentiment<gai> ann no as, is e faireachadh tìreil de’n cheart ghnè a tha a’ riaghladh a chuid as paillte de’n chinne daonna. Tha e mar ghlaogh a’ tàthadh chreutairean r’a cheile anns gach àite.

O chionn là no dhà fhuair mi o Mhgr. D. Urchadan, M.A., cunntas air mar tha cùisean a’ dol anns a’ Chaol, is air feadh nan àitean is faisg air. Gheibh sibh an t-iomradh anns an àireamh seo de ’n Deò Ghreine. Tha Earbusaig a’ deanamh gu sgoinneil. Ach a thaobh a’ Chaoil feumar cladhachadh m’ a thimcheall agus aolach a chur ris mar a rinneadh ris a’ chrann-fhige nach robh a’ toirt a mach toraidh, eogail ’s gu ’n searg e as buileach. Ged tha sin mar sin an dràsda, tha fiughair agam gu faic sinn solus a’ tighinn as a’ Chaol fhathast.


[TD 126]

[Leabhar XV. Ceud Mìos an t-Samhraidh, 1920. Earrann 8.]

CRUINN-EOLAS: ALBA.

Le D. URCHADAN.

15. – CLACHMHANNAIN.

Is i Clachmhannain siorrachd as lugha an Alba. Tha i eadar an Abhuinn Dubh (<eng>Forth<gai>) agus na Cnocan Ochaill. Ged tha móran guail ri fhaotainn, tha seallaidhean breagha an àiteachan. Is iad Drochaid na Tururaich agus Linne Choire, eas mhór, an dà chuspair as iomraichte anns an dùthaich. Is e Clachmhannain an ceann-bhaile ach cha ’n ’eil e idir cho adhartach ri <eng>Alloa<gai>, baile puirt bho ’m bheil móran guail agus iaruinn air an giulan. Tha leann agus portair ’gan deanamh, agus tha am baile ainmeil air son snìomh clòimhe. Tha Tulachchultraidh agus Alabha a’ figheadh clò-gallda agus ghuailleachan.

16. – SRUIGHLEA.

Tha an t-siorrachd so a’ ruigheachd bho Loch Laomuinn gus a’ Chaoil Lìtich. Air taobh an Ear an locha, tha Beinn Laomuinn a’ togail a cinn am measg nan neul, agus anns an taobh Deas tha Monadh Champsaidh. Anns an Taobh Tuath tha monaidhean móra breagh-sheallach, agus anns a’ mheadhon tha còmhnard freagarrach gu àiteach. Ri cois a’ chladaich gheibhear gual agus iarunn. Ann an comh-cheangal ri eachdraidh Alba, chuireadh blàr aig Drochaid Shruighlea, Allt-nam-Bonnach (Bhàn-chnuic), Allt-shachaidh, an Eaglais-bhric agus Cill-saoidhe. An Sruighlea, an ceann-bhaile, tha seann chaisteal air creig àird. Tha oibrichean móra ann anns am bheil clò-gallda agus breacanan air am figheadh, carbadan grínne, ac-fhuinn tuathanaich agus uidheaman méineachd. Tha tobraichean slainteil agus aimsir bhlàth a’ deanamh àite iomraiteach de Drochaid Ailein. Faisg air an Eaglais-bhric tha obair-iaruinn mhór Charruinn, méineachd guail is iaruinn. Bha na feilltean cruidh aon uair glé ainmeil. Tha móran de thoradh Tir-mór na h-Eorpa a’ tighinn gu tìr aig Beul-ghrainnse, air chor agus gur e fear de na puirt as mò tha an Alba. B’ ann an so a bha an garadh-luingeas aig Righ Seumas IV., a thog a’ cheud luingeas Albanach.

17. – LINNLIOTHGOBH (GLEANN IUCHA NO LODAINN AN IAR).

Tha Lodainn an Iar a’ ruith bho’n Chaol Lìteach mu choig mìle deug gu deas agus tha an dùthaich còmhnard ri cladach ach ag éirigh mar theid neach gu deas gus am bheil i 700 troidh air àirde. Tha tri ceathramhnan de’n t-siorrachd air àiteach, agus tha gual is iarunn air an oibreachadh; an gual gu h-àraidh aig Bo-neas agus Bathgate, air an t-iarunn an sgìreachdan Bho-nis, Obarcorn, Torphichen agus Bhathgate. Tha ola-mhór (<eng>paraffin<gai>) air a deanamh aig Dailmheinnidh, Broxburn, Winchburgh, Uphall, Philipstoun and Bathgate. An Linnlìothgobh (an ceann-baile) tha seann luchairt anns an d’ rugadh Ban-righ Màiri. Is ann an so a chaidh Seumas Stiùbhart, Iarla Mhoreibh a mhort. ’Se Bathgate am baile as mò. Tha Bo-neas ’na phort-guail iomraiteach. Tha Port-na-Ban-righ Deas aig ceann deas Drochaidh <eng>Forth<gai>.


[TD 129]

[Leabhar XV. Darna Mìos an t-Samhraidh, 1920. Earrann 9.]

COR NA DUTHCHA AIG AN AM.

Am beachd mhóran cha ’n ’eil cor na Gaidhealtachd taitneach aig an àm, gu h-àraidh anns na h-eileanan siar. Ged is e a’ Ghaidhealtachd as faisge air m’ inntinn, dh’ fhaodainn a dhol na b’ fhaide le bhi ag aithris nach eil cor na h-Albann gu léir taitneach air iomadh dòigh. Ciamar a bhitheadh an déidh na thachair. Air Galltachd tha nithean air teachd gu h-aon ’s gu dhà, mar a theirear, air chor agus gu’n d’ fhuair an seann rian am buille bàis bho luchd na saothrach. Is fada o’n chuala sinn na focail, “<eng>the bottom dog,<gai>” ’se sin r’a ràdh na creutàirean a bha a’ saorachadh gu goirt fo chuing luchd an earrais air tuarasdal bochd. O chionn bhliadhnachan bha an cù a b’ ìsle a’ fas anshocrach. Bha e a’ tionndadh is a’ cur char dheth fhein, mar gu’m biodh e a’ strìth ri faighinn air sgaoil am measg nam feadhnach a bha na b’ fheàrr dheth na e fhein. Mar bu mhò a dh’ fhèachadh ri a smacdachadh, ’sann bu duilghe a bha e a chìosnachadh. Cha ’n ’eil ann ach amaideachd a bhi a’ saoilsinn gu mair rian amannan gun atharrachadh. Cha ’n urrainn dut do shàil a chumail air a chù as ìsle fad an t-siubhail, ce bith cho sàmhach ’sa laidh e roimh seo. Thòisich e ri dranndail anns an Taobh Deas greis mu ’n d’ thainig an cogadh oirnn. Thainig an dranndail gu comhartaich a nis. Le earball cochte tha e a’ toirt neo-ar-thaing dhuinn uile. Tha am bus-iall air tuiteam o shròin, agus tha e fhein is a chàirdean air an raon a ghlacadh. Chaidh iad an caomh-bhann cho éifeachdach a thaobh a’ ghniomhachais ris a bheil beatha is malairt na Rioghachd an crochadh, is nach eil ac’ an diugh ach sireadh agus gheibh iad, air neo cuiridh iad a’ bheairt a mach as a riaghailt. Cha ’n ’eil dol as aig na maighistearan ach an rud as feàrr a dh’ fhaodas iad a dheanamh; tha iad eadar a bhaobh ’sa bhuarach. Ciod e a nitear riùtha? Cuip nan con a ghabhail dhaibh? Bha uair ann agus b’e sin an dòigh – anns an t-seadh shamhlachail. Ach an diugh; am fear a bha an iochdar tha e coltach gur h-e a tha gus a bhi an uachdar, agus ’sann aig an Agh tha brath air an rian a tha an dàn do chùisean mu’n teid moran bhliadhnachan seachad.

Cha ’n fhiosrach mi gu’n d’ rainig teas na h-anshocrach ’san Taobh Deas gu crìochan na Gaidhealtachd fhathast, ach tha mi a’ cluinntinn gu’n deach tuarasdal bochd làithean m’ òige a thilgeadh a leth taobh. Bha an t-àm ann. Air feadh eileanan siar na Gaidhealtachd tha collaid nach beag r’a chluinntinn mu chor a’ phobuill a thaobh gainnead bhàtaichean-bathair. Shaoileadh tu gur h-ann a dhichuimhnich luchd-riaghlaidh an Lunnainn gu robh na h-eileanan siar idir ann. Leigeadh leò a bhi a’ cruinneachadh lòin mar a b’ fheàrr a dh’ fhaodadh iad – a h-uile fear a’ toirt sgairbh a creagan dha fhein. Ach tha fios againn uile gu robh aon àm àraidh ann anns nach deach an di-chuimh-


[TD 130]

[Leabhar XV. Darna Mìos an t-Samhraidh, 1920. Earrann 9.]

neachadh – àm a’ chruaidh chàis an uair a bha a’ mhuinntir a bha ’n inbhe le earras is fearann fo uamhann gu’n tuiteadh an rioghachd gu staid iosal. Fhearabh ’sa dhaoine sin far an robh an othail ag cruinneachadh dhaoine as an tìr a bha riamh ainmeil mar ionad altrumaich laoich. Cha robh gainnead bhàtaichean-deathaich ann an uair sin a chum gillean smiorail a’ sguabadh gu raon na diachainn, ged a chithear gainne a nis, an uair a tha lòn is goireasan a dhith air na seòid a fhuair as le’m beatha, crioplaichte mar tha iad ’nam bodhaig, gun bhruidhinn air an luchd-daimh a bha ri bròn ’nan amhuinn fhein.

Nach iomadh uair a chuala sinn gu bheil meaghar a phobuill anmhunn is geàrr. Cha mhór nach d’ rainig an ràdh seo gu ìre gnàth-fhocail. Smaonich air na geallaidhean a sgaoileadh thall ’sa bhos an uair a bha an cogadh ’na sheusdar. Bha an dùthaich o thigh Iain Ghròta an Gallaibh gu iochdar Shasuinn gu bhi air a deanamh freagarrach mar àite còmhnuidh do ghaisgich. Am bheil aon againn a chi comharradh air sùrd no saod a chum seo a thoirt mu ’n cuairt air feadh na Gaidhealtachd? Gun teagamh ’sann uidh air n-uidh a thogar an caisteal, agus cha do thogadh an Ròimh an aon là. Gidheadh bu mhath leinn beagan a bharrachd saoid fhaicinn a thaobh gnothuch cho cudthromach. An am a’ chogaidh bha daoine deas-bhriathrach ri fàisneachd mu ’n àm àghmhor a tha romhainn – bòilich nach tig gu buil fhad ’sa bhios aigne is nàdur mhic-an-duine a’ cumail ris an t-sean chlais mar bu dual. Ma tha dùil ri leasachadh tairbheartach, feumar barrachd spéis a thoirt do na subhailcean beusail sin a ni a’ bhunait a leagar seasmhach.

Ann a bhi a’ toirt fainear geallaidhean is fàisneachd, maille ri ròlaistean de gach seòrsa a chaidh eubhach air na cnuic a chum aire an t-sluaigh a ghlacadh, bhuail e shuas orm air là àraidh sùil a thoirt air paipeir seachdaneil do’n ainm <eng>Public Opinion<gai>. Thearainn mi gach àireamh dheth bho ’n là a bhris an cogadh a mach gus an là a thainig fosadh air a’ chòmhraig. A leithid de bheachdan is de fhàisneachd – ann ann cainnt fhinealta gun teagamh – le daoine inbheach is foghluimte mu ’n t-saoghal nuadh a bha a réir an dealbh-inntinn acasan, cha ’n ann a mhàin air fàire, ach, cha mhór, ’nar measg! Bha iochd is gràdh is fiùghantas a’ dol a chur nithean an òrdugh a chum an tìr uile a dheanamh mar nàdar de fhor-dhorus gu Pàras. Bha daoine a’ dol a dh’ fhàs cho càirdeil is cho conaltrach mar gu’m biodh iad air a locradh gu staid na tlusalachd, air chor agus biodh e soirbh maithean a dheanamh a mach o mhithean! Nach bu bhòidheach an dealbh ged nach robh ann ach am plathadh a dhallas. An uair a thainig fèath; an uair a chaidh an cunnart á sealladh, ciod e a thachair? Dìreach an rud ris ann biodh fiughair air neach toinisgeil ’sam bith a mheòraicheas air cho caochlaideach ’sa tha nadur a chinne-daonna, is cho doirbh ’sa tha e gnè na féinealachd fhuadach. Ruith gach calaman riomhach – firionn is boirionn – air iteig gu an uinneagan fhein mar gu’n biodh iad a’ crònan, “Cha ’n ann de mo chuideachd thù: tha an rudha ud seachad.” Thainig a chuid a bu fhortanaiche de na saighdearan air ais, ach cha bu léir dhaibh ullachadh air an son, no cothrom air làmh a chur ri saothair a shàbhaileadh o’n déirce iad. Tha seachd mile deug dhiubh mar sin fhathast.

Bho chionn ghoirid tharruing na paipeirean naidheachd aire na dùthcha gu droch càradh nan eileanan siar a thaobh bhàtaichean a ghiùlaineadh litrichean is bathar gu’n ionnsaigh. A réir na bha mi a’ leughadh, bha muinntir an Eilein Sgitheanaich gann de bhiadh ’s de ghoireasean eile mu dheireadh a’ gheamhraidh a chaidh seachad. Cha ’n ’eil e ’na ni eireachdail gu’m biodh dearmad air a dheanamh air ceàrn ’sam bith de ’n Ghaidhealtachd, no gu ’m biodh i an cunnart ri bhi teann air oir na gorta le cion bhataichean-deathaich a bhi taoghail mar a b’ àbhaist. Is ann am meinn nam bàtaichean sin a tha na h-eileanan air son min choirce is flùr, agus ma theid iad seachad gun taoghal aig cuid de na puirt, cha bhi na croitearan ach lom gu leòr. Tha mi a’ cluinntinn nach robh suidheachadh nan Sgitheanach cho fior thruagh ’sa bha an t-iomradh a’ cur an céil, ged a bha iad dona gu leòr dheth. Saoilidh mi gu bheil e mar fhiachadh air Tigh-Gnothuich na h-Albann suidheachadh nan eileanan a leasachadh, ged nach biodh e ach air sgàth na h-ìobairt a thug iad suas a’ dìon na dùthcha. Tha mòran a dhith air a’ Gaidhealtachd mu’m bidh i freagarrach mar “aite còmhnuidh do ghaisgich.” Ach ’se fearann bunait a’ ghnothuich. As aonais sin, cha bhi a’ Ghaidhealtachd ’na Gaidhealtachd. Gus an teid a breacadh le gabhaltais bheaga cha ’n fhaicear tuar cinneadail oirre.

Tha na h-uiread de uachdarain a nis togarrach air earrann de ’n oighreachdan a reic ri Bord an Tuathanachais. Tha Macleòid Dhunbheagain deònach air deasachadh ri roinn mhòir de fhearann. Cha ’n ’eil uachdaran air Gaidhealtachd a choisinn a leithid de bhiùthas air son a thìoralachd do’n t-sluagh air ’oighreachd ris an t-seann duine chòir. Tha Sgitheanaich toilichte gu’n do chum an teagh-


[TD 131]

[Leabhar XV. Darna Mìos an t-Samhraidh, 1920. Earrann 9.]

lach greim air caisteal an Duin agus an Cuilionn, maille ri Helibhal mhór is Helibhal bheag. Ann a bhi a’ meòrachadh air gach car a tha tighinn air an t-saoghal, gu h-àraidh air cùisean na Gaidhealtachd, thainig an sean ràdh seo a stigh orm: “Tha muileannan Dhè a bleith air an socair, ach tha iad a’ bleith anabarrachd mìn.”

Tha sinn a’ cluinntinn móran an diugh mu’n fheum a dheanadh rathaidean iaruinn, no carbadan ola, do’n Ghaidhealtachd a chum malairt a bheòthachadh ’s a chur air bonn. Cha ’n ’eil teagamh nach deanadh, ach ’si a’ cheud cheist a dh’ fhaighnicheas cuideachd an carrais: – “Am pàidh an t-saothair?” Gus an teid gabhaltais bheaga a shocrachadh air mhodh a fhreagras do’n Ghaidhealtachd is e mo bharail nach pàidh. Cha do phàidh rathad iaruinn Mhalaig fhathast. Dh’ fhaodadh carbadan ola an oire a sheasamh na’n deantadh seòl air meadhonan gniomhachais a shuidheachadh Dheanadh e feum mór na’n rachadh laimrigean a chur an òrdugh a chum dìon nan iasgairean aig àm a’ chunnairt, oir tha saibhreas ri chosnadh le bhi a’ saothrachadh ri iasgachd. Feumaidh seo uile airgead is innealan nach gann. C’aite am faighear sin? Is ceist i nach ’eil soirbh a freagairt mur faighear iasad bho sporan na rioghachd. Tha aon rud cudthromach ann a bheir mi fainear anns a chomh-dhùnadh. Mur deanar a’ Ghaidhealtachd freagarrach do Ghaidheil, air chor agus gu’n coisinn iad cuibhrionn chuibheasach de nithean, maithe na beatha seo, bidh cunnart ann gu fàg iad i. Ma thachras sin falbhaidh an spiorad Gaidhealach ’nan cois, agus cha bhi feum air Gàidhlig an uair a gheibh an coigreach cead a choise a dheanamh rithe mar a thogras e. Biodhmaid air ar faicill eagal ’s gu’n atharraichear ar coinnleir ás àite.


[TD 140]

[Leabhar XV. Darna Mìos an t-Samhraidh, 1920. Earrann 9.]

CRUINN-EOLAS: ALBA.

Le D. URCHADAN.

18. – DUN-EIDEANN (LODAINN MHEADHONACH).

Réidh ri cladach tha an t-siorrachd so àrd cnocach anns a’ cheann deas. Tha mu leth na siorrachd fo thuathanas agus tha bàrr mór de choirce, eòrna, cruithneachd agus buntata a’ fas. Tha gual is iarunn air an oibreachadh, agus tha deanamh paipeir agus bhrat-làir ’nan oibrichean iomraiteach. Tha bailtean a’ chladaich ri iasgach, agus tha clach-ola air a h-oibreachadh aig Addiewell agus àiteachan eile. An Dun-éideann (ceann-bhaile Alba) tha caisteal bha ainmeil an eachdraidh; Luchairt Holyrood ’san robh na righrean a’ còmhnuidh; oil-thigh cliuiteach. Am measg oibrichean a’ bhaile tha clòdh-bhualadh, deanamh leanna agus portair, agus tarruing uisge-beatha, airidh air an ainmeachadh. ’Se Lìte fear de na puirt-mhara as dripeile ’nar dùthaich agus is ann ri taobh thall a’ Chuain Tuath a tha am port ri malairt. Am measg oibrichean tha togail-shoithichean, measgadh uisge-bheatha agus deanamh leanna agus portair. Tha móran sluaigh a’ dol gu Portobello gach samhradh a chaitheadh am forloich. Tha croganan, gloine agus clachan-cré air an deanamh an so. Tha feilltean coirce agus mine air an cumail ann an Dailceith. Tha móran éisg air a thoirt air tìr am Baile-nam-Fiasgan. Feudar Granton, Penicuik (paiper) agus Currie (deanamh paìpeir) ainmeachadh am measg nam bailtean.

19. – HADDINGTON (LODAINN AN EAR).

Tha an t-siorrachd so air a deagh aiteach far am bheil i còmhnard agus fhuair i urram air son buntàta. Tha gual air a cladhach anns an taobh an iar. Faisg air Haddington (an ceann-bhaile) rugadh Iain Knox. Tha feilltean coirce air an gleidheadh an so. Tha iasgach air a chur air adhart an Abarùig Tuath, an Dùnbar, am Prestonpans agus an Cockenzie.

20. – ABARUIG.

Tha Siorrachd Abarùig deas air Haddington agus tha an cladach ris a’ Chuan Tuath. Is iad àiteach, àrach chaorach agus iasgach na h-oibrichean as toirteile. Tha Abhainn Tuaid cliuiteach air son bhradan Tha an dùthaich a’ deanamh clòdh-ghallda agus paipeir. Cha ’n ’eil na bailtean mór, agus is ann do Shasuinn a bhuineas Abarùig air Tuaid. ’Se Greenlaw ceann-bhaile na siorrachd. Tha iasgach ann an Eyemouth, tuathanas mu Duns. Tha Coldstream air Abhainn Tuaid.


[TD 142]

MOLADH GHLINNE COMHANN.

[Leabhar XV. Darna Mìos an t-Samhraidh, 1920. Earrann 9.]

Le Coinneach M. Stiubhart, Baile ’Chaolais, mac do’n Ollamh Stiubhart, (<eng>“Nether Lochaber”<gai>).

’S e’n gleann a shamhraicheadh gu ciatach
Crodh tha ciar is caisionn ’s blàr-bhuidhe,
Gheabhadh tu iad ’gam blianadh
Air na leanagan a b’ àillidh;
Fraoch a’ cinntinn air gach taobh dhiu,
Cìb is canach ag aomadh làmh riu,
Liath-chearc a goirsinn anns gach bruach dheth,
’S an coileach ruadh mar bhuachaill làmh rith.

’S briagh an sealladh tha ri fhaicinn
Bho gach bac is cnoc ’san tìr ud,
Buachaill Eite ’s e ’na sheasamh
Slocach, creagach, lan de sgrìodan;
Coire Chlach-fhinn air a chùlaobh,
Dlùth dha sin tha Ceann na Làirig,
Beinn a’ Chrùlaist nuas r’a ghualainn
’S air an tuath dheth Stob ’ic Mhàrtainn.

Chi thu sud air an iar dhiot
*Na Peathraichean bho chian ’nan eideadh,
Cha chuir gailleann, gaoth no siantan
Fiamh orra ’n am laighe ’s eirigh;
Fraoch a’ cinntinn ’n àird g’an cruachain
’S ait an snuadh air maduinn Chéitein,
’s an àirde teas an t-samhraidh
’S binn an ceòl aig eòin air gheugan.

Chi thu sud bho bhraighe ’n Innein †
Gleann chuir iongantas air mòran,
Far an robh Oisean ’s Fionn MacCumhail
Tàmhachadh an uchd nam mòr-bheann;
Ard Fhear lagh ‡ tha chuirtibh Shasuinn
Riaghladh thairis air gach còmhstri,
Air a chomhdach nuas le crotal
Stocainnean le’m bileabh ròs-dhearg.

Lean mi nise ceum na’s fhaide,
Chi thu ’n t-Aonach Eagach § sgàirneach,
Air a deas dheth chi thu’m Bidean,
Ceann ard mullaich †† Earraghaidheal;
Chi thu’n iolair fhiadhaich
Fiamh an òir a sios g’a clàdan,
Seobhag ghlas is clamhan sgiathach
Mach ag iarraidh biadh do’n àl iad.

Sud an gleann ’sam faigh thu’n làn-damh
Cabrach, dealbhach fo bhràigh Eite,
Gheabh thu eildean anns gach pàirt dheth
’S fàilidh ’n ceum air réidhlean mòintich;
Anns a’ choire cùl na Cìche
Tha minnein aice ’s cìb ’ga chòmhdach
Cha ’n iarr i lighiche no cìobair,
’S do bhanaltrum cha striochd i còir air.

Chi thu sud taobh thall na linne ‡‡
Tìr ’sam faigh thu mil ’s gach pàirt dheth;
Callairt dhu-ghorm a’ bharraich
Laighe dlùth ris gheabh thu ’n Càrnas
Bun Lochabair §§ ’s e mar ghàrradh
Neadachadh am blàths na gréine,
’S tràth gheabh thu anns a’ Mhàirt ann
Sóbhraichean fo sgàil nan geugan.

Criochnachaidh mi nis mo rannan
’S m’aghaidh bheir mi air a’ Chàrnaich,
Theid mi seachad air na Torran,
As a sin gu ceann na Pàirce;
Chi mi fodham Tom an t-Sabhail,
Poll a’ Mhìg ’san t-Eilean Fearna,
Far am faiceadh tu na gaisgeich
’G iomain bhall ** le’n camain chlàr-gheal.

* <eng>Hills called “The Sisters.”

† <gai>Innean<eng>: Anvil, or Scotch Stithy, which has been corrupted into The Study, by which name this plateau in the middle of the glen is now known. The finest view is to be had from this point.

‡ This mountain has been named The Lord Chancellor from its remarkable likeness to a figure in wig an gown. The comparison here and the scarlet of the <gai>Crotal<eng> is very apt.

§ <gai>Aonach Eagach<eng> from its serrated appearance.

†† <gai>Ard mullaich<eng>: the highest point in Argyll – 3,766 feet.

‡‡ <gai> Taobh thall na linne<eng>: North side of Loch Leven.

§§ <gai>Bun Lochabair<eng>: Nether Lochaber, which has a southerly, sunny aspect.

** <gai>’G iomain bhall<eng>: This is the field where the Glencoe and Ballachulish boys play the game of shinty, in which they excel.


[TD 145]

[Leabhar XV. Treas Mìos an t-Samhraidh, 1920. Earrann 10.]

AN CO-CHRUINNEACHADH CEILTEACH AN DUN-EIDEANN.

Na’n robh thu a spaisdearachd air sraid a’ Phrionnsa an Dun-Eideann mu dheireadh a’ Cheitein a chaidh seachad, cha b’ urrainn duit gun mhothachadh air lionmhorachd nan cotaichean dubha a thachradh ort. Eadar mhinistearan is urrachan foghluimte eile, bu ghann gu’n rachadh agad air móran cheumanan a’ ghabhail gun suathadh ri feareigin de na daoine còire. Bha Ard-Sheanaidh nan Eaglaisean cruinn, agus bha cùisean fìor chudthromach air an aire – gnothuichean a bhuineas glé dhlùth ri cràbhadh na h-Albann. Tha feum aig ministearan air lasachadh sréine cho math ri criosdaidhean eile, agus ma ni iad seachduin na h-àrd Sheanaidh ’na àm féile, cha ruigear a leas, an ceartas, a mhaoidheadh orra le doicheall. Is feàirde iad ùrachadh na seachduin ud.

Air an t-seachduin cheudna choinnich Ceiltich ri chéile a chum solus a thoirt dhuinn air cuspairean a bhuineas gu sònraichte ri nithean cinneadail. Fad na bliadhna an uiridh bha ullachadh freagarrach ’ga dheanamh mu choinneibh na còmhdhail ris an robh dùil. Chaidh teachdairean uidheamaichte an ionnsachadh a chur air leth air son òraidean a liubhairt mu eachdraidh, litreachas is cuspairean a bhuineas do leas nan Ceilteach mar shluagh air leth. Bha an làthair aig a’ choinneimh òraidich à Eirinn, á Eileain Mhanainn, ás a’ Chuimrigh agus á Albainn fhein. A réir iomraidh, labhair gach aon gu h-eagnaidh mu’n chuspair a thaghadh air a shon, agus fhuair a’ mhuinntir a tha aineolach air dol-a-mach nan Ceilteach, móran cheudan bliadhna roimh an diugh, fiosrachadh a bu chòr feum a dheanamh dhaibh, ’se sin r’a ràdh na’n leagadh iad an aire ris. Ach a leig? Is iomadh uair a chuir e ioghnadh orm cho beag diù ’sa tha cuid de na Gaidheil fhein a’ nochdadh do sheann nithean Ceilteach, agus gu h-àraidh do’n cainnt mhàtharail a tha cho brìghmhor innte fhein – cainnt nach robh riamh ’na h-aobhar amlaidh do neach ’sam bith a ghabh greim oirre o thùs. Cha ’n ’eil ann ach an dearg amadanachd a bhi ag altrum caochladh beachd.

Dh’ fhosgladh a’ choinneimh le òraid o Mhgr. E. T. John a labhair mu thogradh-inntinn nan Ceilteach. Bha stuth innte is fhiach a leughadh, agus bha cumadh deas oirre. Cha robh na labhair an t-Urr. Hartwell Jones ròinean air dheireadh oirre. Thug Mgr. Jones fainear gu’n do thréig Albainn an tomhas mór a seana chànain, ged dh’ fhan an sluagh a thaobh faireachadh inntinn, an companas ri spiorad a’ Cheiltich. Cha robh, ars’ esan, a riamh barrachd feuma air an spiorad sin a dhainghneachadh, is a dheanamh aithnichte do’n phobull, na tha e an diugh, am feadh ’sa tha daoine a’ sleamhnachadh bho na feartan a tha a’ treòrachadh gu nithean as àirde is as maireannaiche ’nan gné, na’n saoghaltachd a tha greimeachadh oirnn aig a cheart àm seo. Bha grinneas


[TD 146]

[Leabhar XV. Treas Mìos an t-Samhraidh, 1920. Earrann 10.]

inntinn an gné móran de na sean Cheiltich nach luthaig cuid a dhaoine dhaibh an diugh. Ach tha eachdraidh a’ dearbhadh gu robh subhailcean grinn air an cleachdadh leò an uair a bha roinn mhòr de shluagh na h-Eorpa fo bhuaidh dorchadais nam Pàganach. Agus rud eile – rud nach caomh leis na Sasunnaich a chreidsinn – ’sann o na naoimh Cheilteach a fhuair móran am Breatunn, agus cearnan eile de’n Eorpa, eòlas an t-soisgeul, mar a tha Mgr. Hartwell Jones a’ dearbhadh ’na òraid air “An Ceilteach an sean eachdraidh.” B’e a bheachd gu’n d’ thainig sgaoth de na Ceiltich o’n airde-an-ear aon àm, agus gu’n do sguab iad a thaobh luchd àiteachaidh nan dùthchanan meadhonach anns an Eorpa, agus gu’n do ghabh iad fhein seilbh air na ghlac iad. As déidh sin, bhrùchd iad a mach do ’n Ghallia, do ’n Eadailte mu thuath far an robh iad a’ bagradh na Roimhe fhein. An aon fhacal faodar a ràdh gu’n do sgaoil iad iad fhein air feadh ceann a deas na h-Eorpa air fad is air leud. Ghabh iad tlachd ann a bhi ’meòrachadh air feallsanachd na Greige. Chinn sin àrdachadh inntinn a bharrachd annta. Cha duirt seo uile nach robh fàillinn ceangailte ri modhanan Ceilteach mar ri sloigh eile.

Fhuaradh òraidean brìghmhor o ar càirdean Albanach mar a dh’ earbamaid; “Litreachas na Gaidhlige” o Mhgr. M. MacGill-Fhionnain, D.D:; “Bàrdachd Gàidhlig o linn 1600 gus an la diugh” o Mhgr. Seoras Calder, D. Litt.; “Ceòl nan Ceilteach an Albainn” o Mhgr. Mac an Rothaich, Tigh-an-Uillt. Bho ’n Ollamh Watson, LL.D., fhuaradh òraid air rian oilein an Albainn. Tha fios againn uile air comas an Ollaimh Watson a bhi leudachadh air a’ chuspair seo, a thaobh an eòlais a dhearbh e cheana mu’n phuing. Labhar Mgr. D. Mac Coinnich air saobh chreidimh is sean chleachdaidhean dhaoine o chéin. Bidh tuille agam r’a ràdh mu na h-òraidean seo anns an ath àireamh. Aig an là mu dheireadh de ’n choinneimh labhair Diuc Adhaill mu na Gaidheil anns a choitchionntas, agus chomhairlich e dhaibh an sùil a chumail air nithean an ama, is air na tha rompa; gun a bhi ag amharc ro thric ’nan déidh. Mar Ghaidheal a chaidh àrach am measg Ghaidheal, is comasach air an cànain a bhruidhinn, bha ùigh aige riamh a bhi a’ toirt fainear air cor a luchd dùthcha anns na linntean a dh’ fhalbh. Dh’ fhuiling na Ceiltich gu searbh, ann an tomhas, ars’ esan, do bhrigh gu robh iad sgapta air feadh an t-saoghail, an ceàrnan fad a chéile. Na’n teannadh iad na bu dluithe r’a chéile an diugh b’ fheàirde iad e.

Chriochnaicheadh an t-seachdain Cheilteach le cuirm-chiùil an talla Usher, far an robh mu dhà cheud gu leth an lathair. Re na seachduin bha an side fàbharach, agus fhuair na coigrich sealladh air baile Dhun-Eideann sgeudaichte leis a mhaise a tha cho iomraiteach am beachd dhaoine anns gach ceàrn de Bhreatunn.


[TD 153]

[Leabhar XV. Treas Mìos an t-Samhraidh, 1920. Earrann 10.]

LAOIDH MHAOIL-IOSA.

<eng>[By the Rev. Malcolm Macleod, M.A., Lochgilphead.]

The following simple and beautiful hymn is from the “Liber Hymnorum,” a collection of old Irish and Latin hymns. The “Liber Hynmnorum” is contained in two MSS.; one in Trinity College, Dublin, written about the end of the eleventh century; the other used to be in the library of St. Isodore’s, Rome, but is now in the Franciscan Convent, Dublin. It also was written at the end of the eleventh century, or at the beginning of the twelfth. Our particular hymn is not found in the latter MS. The author is <gai>Maol-Iosa<eng>, probably the coarb of St. Patrick, who died in 1086. So that the hymn would have been composed during the last half of the eleventh century – about 860 years ago. Yet all the words, except two, are still in common use in the Highlands. It shows that Gaelic dies hard!

I give a modern Gaelic translation. The metre is rinnard.

Maol-Isu dixit:

Is spirit nóeb immunn – innunn ocus ocunn;
Is spirit nóeb chucunn – táet a Christ co hopunn!

In spirut nóeb d’ aittreb – ar cuirp is ar n-anma
diar snàdud co solmh – ar gabud ar galra.

Ar demnaib ar pheccdaib – ar iffern co n-ilulcc,
A Isu ron nóeba, - ron socra de spirut.

In spirut.

<gai>Thuirt Maol-Iosa:

An spiorad naomh ummainn, annainn agus againn,
An spiorad naomh chugainn, thig a Chriosd gu h-obann!

An spiorad naomh an aitreabh ar cuirp is ar n-anma,
G’ ar dion gu h-eallaimh o ghabhadh ’s o ghalair.

O dheamhnaibh, o pheacaibh, o ifrinn an uil’-uilc,
A Iosa dean naomh sinn, saor sinn le d’ spiorad!

An Spriorad.


CRUIN-EOLAS ALBA.

21. – ROCSBROGH.

Tha Siorrachd Rocsbrogh a deas air S. Abarùig agus coltach rithe sin air crìch Shasuinn. Eadar Rocsbrogh agus Sasuinn tha na Mill Chebhiot, agus tha an t-siorrachd air fad cnocach. Air an aobhar so tha móran chaorach air an àrach, agus mar chomach ri sin tha calanas air na h-oibrichean a’s ainmeile. Tha sean champaichean nan Romanach ri ’faicinn gus an latha ’n diugh. Ann an ceann-bhaile na siorrachd Iedburgh chithear mùillean-clò, agus tobhta seann abaid. Tha clò agus flainein air an deanamh ann an Habhaig air Abh. Tebhiot. Ann an Kelso agus Mealros tha seann abaidean a mhill na Sasunnaich.

22. – EAGLAIS–SEILE.

Cnocach mar Rocsbrogh tha Siorrachd Eaglais-seile air a’ toirt thairis gu mór do chaoraich, agus tha deanamh clò a’ cumail móran de’n t-sluagh ann an cosnadh anns na bailtean, gu h-àraidh Eaglais-seile, an ceann-bhaile, agus Gala-seile.

23. – PEEBLES.

Le srathan breagha agus aonaichean feurach, tha S. Pheebles a’ giùlan uachdar math chaorach agus tha gnìomhachas eile na duthcha an crochadh air so. Tha fighedeireachd a’ dol air adhart ann am Peebles agus Inbhirlìthean. Anns a’ bhaile mu dheireadh tha tobraichean de uisge mèinneil a tha air am meas slàinteil.

24 – DUN–FRIS.

Anns an t-siorrachd so tha aonaichean farsuinn agus srathan boidheach a’ toirt toraidh de chlòimh, bliochd agus mart-fheoil, muilt-fheoil agus muic-fheoil. Tha gach seorsa tuathanais air a chleachdadh gu buannachdail. Tha feilltean cruidh air an cumail an Dun-fris, agus tha deanamh clò agus fighe-bhior am measg oibrichean a’ bhaile. Annan, aig beul Abh. Annan, ri malairt mhara agus inneal-ealdhain. Tha móran de shluagh a’ tighinn gach samhradh gu tobraichean mèine Moffat.

25 – CILL–CHUITHBHEIRT.

Tha Siorrachd Chill–Chuibhbeirt cnocach, lochanach, gleanntach, srathach. Si Beinn Mheirig an ceann tuath na siorrachd an cnoc a’s airde an ceann deas Alba. Tha àiteach, cìobaireachd agus àrach cruidh an measg oibrichean brighmhor na dùthcha. Tha feilltean cruidh, chaoraich agus pòr air an cumail an Cill–chuithbeirt, an ceann bhaile, agus an Caisteal–Dhubhlais.


[TD 157]

[Leabhar XV. Treas Mìos an t-Samhraidh, 1920. Earrann 10.]

DEALBHCHLUICH CLOINNE.

A CHEUD DUAIS AIG MOD 1914.

LE IAIN MACCORMAIG.

NA PEARSACHAN.

Dùghall Beag… Balach foghainteach
Seumas Mac Rath… Athair Dhùghaill
Marsali… Mathair Dhùghaill
Cailean… Brathair Sheumais
Peigeag… Nighean Chailein
Màiri Mhór… Bana-cheard

CEAIRD.

DEALBH I.

Tigh Sheumais anns an t-Strath-mhór.

(Seumas agus a bhean agus Dùghall Beag am mac ’nan suidhe aig am biadh.)

SEUMAS—Tha fichead bliadhna bho nach cualas sgeul bheo air Cailean, bràthair t’ athair, a Dhùghaill, agus cha ’n e balachan coltach riutsa bu chòir aghaidh a thoirt air baile mòr Lunnainn leat féin a dh’ iarraidh duine measg nam muilleanan, ’s gun seòladh agad air a dhreuchd no air àite-comhnuidh.

MARSALI—Seadh, a mhic; ’s gun fhios am


[TD 158]

[Leabhar XV. Treas Mìos an t-Samhraidh, 1920. Earrann 10.]

bheil e beò idir. Agus cuimhnich ciod e tha romhad. Cuimhnich air an rathad fhada eadar Srath mór is Lunnainn. Cuimhnich air na cunnartan is air na droch dhaoine thachras ort. Nach luaineach a bhios cadal do mhàthar a’ smaointinn gu’n do bhàsaich thu taobh an tuim, no gu’n deach breith ort leis na ceardan.

DUGHALL—Tha mise cur romham gu ’m faigh mi mach brathair m’ athar; agus ged a bhiodh an rathad na b’ fhaide ’s- na b’ fhaide, ’s na bu chunnartaiche ’s na bu chunnartaiche, agus na ceàrdan ’s na robairean cho tiugh ris an rainich, tillidh mi gu sàbhailte do’n t-Srath-mhór, ’s mi làn òir is airgid bho bhràthar m’ athar.

SEUMAS—Ach, a laochain, a laochain, ged a ruigeadh tu Lunnainn, ciod e mar a gheibh thu mach brathair t’ athar.

DUGHALL—Le bhi foighneachd air a shon air ainm ’s air a shloinneadh.

MARSALI—Faodaidh tu seasamh aig oisinn fad bliadhna ’s gun an dara leth de na theid seachad ort fhaicinn tuilleadh, no gun ghin diubh riamh a chluinntinn ainm brathair t’ athar.

SEUMAS—Seadh; agus, a rùin, cuimhnich nach e ’n Srath-mòr a th’ an Lunnainn. Cha ’n ’eil facal an sud ach Beurla. Cha ’n ’eil facal agadsa ach Gàidhlig; is ged a bhiodh tu ’g ràdh “Cailean Mac Rath” ri d’ bheò cha bhiodh tu leotha ach mar uiseig a’ ceileireadh ’san speur.

DUGHALL—Nuair a ruigeas mi Lunnainn seasaidh mi air an drochaid mhóir agus bithidh mi a’ glaodaich “Srath-Mór,” “Srath-Mór,” fad an latha h-uile latha gus an tog cuideiginn mi.

SEUMAS—Ach có thogas “Srath-Mór ” an Lunnainn.

MARSALI—Có: Có? Dhùghail. Srath-Mór an Lunnainn, gu dearbh!

DUGHALL—Tha mi falbh co-dhiùbh; agus tillidh mi dachaidh làn òir is airgid bho brathair m’ athar. Beannachd leibh. Cha mhisde sibh mise dhol air an turus so.

SEUMAS—Slàn leat ma ta, rùin. ’So bochdainn an t-saoghail ’s an call a thàinig oirnn a rinn allaban dìot. Ach do thilleadh gu sàbhailte rùin. Ma shoirbhicheas leat dh’ fhaodteadh gu’n cuir e thu féin air do. chasan bho ’n a chuir tubaist, no ceilg, do chòir-bhreith bhuait.

MARSALI (a’ tuireadh)—Mo bheannachd leat, a Dhùghaill! Bho nach gabh thu mo chomhairle. B’ àill leam mo bhalachan a bhi leam air a’ bhochdainne an Srath-mór féin na gu ’n éireadh beud da. Mo bheannachd leat!

(Falbhaidh Dughall, agus bithidh athair ’s a mhathair a’ tuireadh aig an teine.)

MARSALI—Tha sinn glé lom aonaranach an nochd a Sheumais ’s an aon cheann a th’ againn air falbh air aineol. Na ’m b’ ann ri leabaidh a leigeadh e thaobh an nochd cha bhithinn ag gearan; ach ’s e tha ’gam chràdh nach bi roimhe, gus an till e, ach cadal taobh an tuim is fasgaiche. Ach, O, gu’m biodh gach toman càirdeil ris, .agus gu’m biodh eadhon an dris cholgach cho maoth r’a churaiceann is a’ chanach mhìn, agus gach tom fraoich cho bog ri leab-iteig.

SEUMAS—’S e ’n tubaist mhór a chuir an eismeil falbh idir e, no e bhi ’na fhògarrach air na còrsaichean boidheach air am bu chòir e bhi ’na oighre. Ach dh’ fhalbh sin agus thainig so, ’s cha ’n ’eil againn, a Mharsali, ach foighidinn a ghlacadh gus an tig fortan is feàrr oirnne. Ghabh Dùghall ’na cheann mo bhrathair fhaotainn am mach; ach mu’n téid e fad air a shlighe—slighe an fhaoineis—math dh’ fhaodteadh gu’n atharraich e beachd, agus gu’n till e an aithghearr a chumail cuideachd ri athair’s ri mhàithair an Sràth-mór aonaranach.

MARSALI (ag éirigh ’na seasamh)—Cha ’n ’eil againn ach fiughair a bhi againn ris a’ chuid is feàrr. Ciod e bu mhotha leam còrsaichean-farsuinn Shraith-mhoir na’n tilleadh mo bhalachan dachaidh sàbhailte. Ciod e bu mhò leam aon saibhreas a chuireadh brathair athair na luib, làmh ri toil-inntinn na cuideachd bhig againn féin, ’s ar bòrd daonnan saibhir de ’n t-seòrsa th’ ann. Ach chi mi ’n speur a’ dubhach, ’s am feasgar a’ fàgail beannachd aig an oidhche. Chi mi na beanntan a’ cruinneachadh nan neul mu’n cuairt orra, agus na glinn uaigneach a’ dubhadh leis na faileis throma. Tha ’na h-eòin a’ dol gu fois air na. geugan; am fiadh cabrach a’ cràmh a chìr air fhaiche shàmhaich féin, far nach cuir sìon dragh air. Ach c’ àite ’n sin ar balachan-ne e féin an nochd a Sheumais (i tuireadh), an ceartair féin nach e dhùraichdeadh a bhi dol da leabaidh bhlath féin ’s a cheann ud shiòs; agus nach bu mhilis le mhàthair a bhi ag éisdeachd ri srann a chadail a Sheumais; nach ann agamsa an nochd a tha farmad ris an tom a tha cumail fasgaidh air mo Dhùghallan. Nach ann agam a tha farmad ris an fhraoch air am bheil e na shìneadh. Nach ann agam a tha farmad ris an oiteig anmoich a thig mu’n cuairt air le osainn ’s a ghluaiseas fhalt. Eudail, nach b’ iad mo mheòir a bh’ ann! Seadh, Sheumais; agus cha ’n iomlaidichinn e air son saibhreas an domhain. Cha ’n ann an saibhreas idir a tha toileachadh an t-saoghail, ach anns an teaglach bheag mu’n cuairt an teine anns a’ bhothan iriosal. Cha ’n fhairichear sin gus an là ni iad sgaoileadh. Ochan, cha ’n fhairichear! (Suidhidh iad a’ tuireadh.)


[TD 158]

[Leabhar XV. Treas Mìos an t-Samhraidh, 1920. Earrann 10.]

DEALBH II.

CAMPA NAN CEARD.

(Iad a’ deanamh subhachais mu’n cuairt an teine.)

MAIRI MHOR—Gu dearbh, a chuideachd, tha sìon an nochd oirr. ’S ann ’san àm a chuir sinn a suas ar pàilliuin; agus creideadh sibhse gu’m bheil na craicinn a’ cleith na doilich oirnn. Cha. ’n ’eil farmad agam ri duine tha ’m muigh an ceartair. (Cluinnear tàirneanaich.) Nach cluinn sibh sin. Tha ’n speur a’ spreadhadh os ar cionn.

CEARD I.—Dh’ aithnich mi gu’n tigeadh so an deidh teas an là (tairneanach eile). Sud e rithis. Nach eil e searbh?

CEARD II.—Sgeithidh an Abhainn Mhór an nochd leis an tuil so, agus gheibh sinn am bradan am maireach ’na thunnachan air a bhruachan (Tairneanach). Sud e rithis. Cha seall an t-uisge air maor no air bàillidh.

CEARD III.—Gu dearbh, cha chreid mi nach cuala mi glaodh an ceartair. Sud a rithis! An cuala sibh e (Tairneanach).

MAIRI MHOR (a’ brodadh an teine)—Cha bhi ann ach corra ghriothach ’s an tuil an déidh gluasad a chur oirre, ag iasgach taobh na h-aibhne. Có bhiodh am mach an nochd ’na leithid de àite iomallach ach luchd-siubhail mar tha sinn fém.

(Air a leantuinn.)


[TD 161]

[Leabhar XV. Ceud Mìos an Fhogharaidh, 1920. Earrann 11.]

ADHARTAS.

Cha ’n ’eil neach ’nar measg a bheir a bheag no mhor de umhail do chor ar n-ama nach faic eas-còrdadh is bruailean do gach seòrsa a’ brùchdadh a mach air gach taobh dheth, agus is i a’ cheist a choinnicheas ruinn uile, ma ghabhas sinn beachd ar a’ ghnothuch: – Ciod is aobhar do’n aimhreit? Bidh gach fear ag altrum a bheachd fhein a reir a thogradh inntinn. A nis tha déidh is àrd-thogradh a faotainn greim air inntinnean a chuid as beachdaile de ar comh-chreutairean, co-dhiùbh a bhios iad àrd no iosal an inbhe. Cruthaichidh iad dealbh-inntinn a bhios maiseach, an dòchas gu’n tig an cruth gu bhi mar rian air feadh na dùthcha d’ am buin iad. Ged nach biodh ann ach tuaiream, glacaidh e aire cuid de’n phobull, agus dùisgidh e smuain annta a chuireas iad gu bhi a’ deilbh air a son fein. Tha smuaintean de’n t-seòrsa seo brìghmhor do leas dhùthchanan. Gu tric ’sann asda a tha adhartas a’ fàs – rud a thà, is a bhà, a’ cur dragh air daoine o thùs. Ma bheir sinn spéis do eachdraidh chì sinn gur h-iomadh tuisleadh a thainig an rathad slighe an adhartais, gur h-iomadh cnap-starraidh a chaidh a dhealbh a chum nithean fhàgail mar a bhà iad. Ach cha fheagair sin do chùrsa an t-saoghail an diugh.

Ma chreideas sinn sgriobhadairean inntinneil, bha na Ceiltich ainmeil air a bhi ag altrum smuaintean àrd agus grinn, mar gu ’m biodh iad a’ dol air iteig na h-inntinn gu binnein na h-iomlanachd, a reir barail Spencer. Thatar ag ràdh gu’n do chinn an togradh seo annta troimh an co-chomunn ri feallsanaich na Gréige o shean. Ma tha sin fìor, tha e na dhearbhadh, air an déidh-inntinn anns an robh na sean Cheiltich, os ceann Phàganaich eile, a’ gabhail tlachd. Tha ’n t-àl a thainig ’nan déidh an greim anns a’ cheart strì gun athadh – a’ dol mu’n cuairt air a’ chlàr gun lasachadh, ach gun mhóran adhartais fhoillseachadh. ’Nar linn fhein tha crochadan na h-uarach air sheògan, math dh’ fhaoidte’ tuille ’sa chòir, an uair a tha sìth agus tàmh a dhìth air an t-saoghail. Cha ’n fhaicear ’n ar n-àm mòran eagnuidheachd an giùlan na comh-fhlaitheachd. Tha iad an geimhlean an luchd-iùil a thagh iad dhaibh fhein. Mar sin is dìomhain a bhi ’meòrachadh, cho fad ’sa tha airgiod ’ga chàrnadh suas leotha.

Cha dhroch comharradh idir e an uair a thòisicheas daoine ri beachd-smuaineachadh air nithean a tha dlùth cheangailte ri an cor aimsireil fhein. Is baothaireachd a chaochladh. Mar shaoranaich ann an rìoghachd a choisinn an t-ainm, “Dùthaich na Saorsa,” tha còir aca, cha’n e mhàin air nàdur na saorsa sin a thoirt fainear ’na fad is ’na leud, ach mar an ceudna bunachas ghnothuichean a rannsachadh a réir an atharrachaidh a thainig an rathad cùisean ar n-ama, agus na dian iarrtasan a tha air greim a ghabhail air a’ phobull thall ’sa bhos. Am feadh ’sa thòisicheas a’ chomh-fhlaithe, co-dhiùbh tha iad a’ saorachadh le neart am bothaig is spionnadh an gàirdein, no leis a’ chomas a thig o eanchainn


[TD 162]

[Leabhar XV. Ceud Mìos an Fhogharaidh, 1920. Earrann 11.]

gheur, ri smaoineachadh mu nithean a cheartachadh air a’ mhodh a chòrdas ri reuson, agus ann an solus na thachair gus a seo, gheibh Firinn is Ceartas an àite fhein am measg ar comh-chreutairean, biodh iad sin maithean no mithean. Gun teagamh faodaidh am feart ris an canar smuain, no beachd, a bhi ceart no ceàrr. Tha sinn uile buailteach air tuille ’sa chòir de àite a thoirt do chlaon-bharail a chionn gu bheil ar cor saoghalta fein a tighinn ’san eadraiginn. Tha seo fìor co-dhiùbh tha neach bochd no beairteach, oir, ann an tomhas mór, tha glè mhic an duine coimh-ionnan.

C’arson tha móran ’nar là fo amharus mu bheachdan na comh-fhlaitheachd? Dìreach a chionn gu bheil iad a’ meas nam beachdan sin ceàrr, ain-fhiosrach, agus mar sin claon-bhreitheach; nach ’eil an rian fo bheil iad ag imeachd gu math na dùthcha. Cha luthaig iad gu’n cuirteadh an ailm fo achlais ’sam bith ach ’nan asgaill fhein. Tha sùil no dha air an fhalmadair an diugh le buidhnean a tha creidsinn gu’n d’thainig an t-àm gu bhi ag atharrachadh cùrsa nithean. Tha criathradh nithean faisg oirnn, mu’n tig an réiteachadh a tha cùisean ag agradh. Ach ciod a tha ’san ùprait seo uile ach an spàirn gu adhartas a thachair o àm gu àm an eachdraidh dhùthchanan. Gheibhear staid na h-anshocair anns gach ceàrn de’n Chruinne. Thainig i gu ìre chianail air feadh na h-Eòrpa an diugh. Cha b’e a’ mhór-shluagh a bu choireach ach uaibhreas is sannt rìghrean, maille ri mòr-fhearan sodalach a bha ’na meinn air son na h-inbhe a bha iad a’ sealbhachadh. Cha’n’eil an neach is fradharcaiche ’nar measg comasach air crìoch ghnothuichean fhaicinn roimh laimh, ged tha gu leòr a thoirt tuaiream. Ann a leithid a shuidheachadh c’àite am faicear lagh an adhartais? Cha’n’eil àite againn ann an rian chùisean mar tha nithean a’ cuimseachadh an diugh. Gidheadh faodaidh rian adhartais cinntinn á aimhreit. Thachair e roimh seo an eachdraidh an t-saoghail.

Tha cuid de dhaoine ionnsaichte ann a tha làn chreidsinn gu bheil adhartas an t-saoghail fo riaghladh lagh rianail mar tha nithean a bhuineas do’n chruthachadh naduir. Ma tha, fhuair e droch thulgadh air iomadh àm, gu h-àraidh aig Ar-a-mach na Frainge, (1789) agus aig a chogadh mhór a chaidh seachdad. Tha móran de’n bheachd nach deanadh cungadh eile an gnothuch a chum na Frainge a thoirt gu mothuchadh ach mar a thachair, agus gu robh geimhlean na comh-fhlaite cho goirt is nach b’urrainn fuil is feòil cur suas leis na b’fhaide. An uair a thainig fèath air an tìr, thog adhartas a cheann. ’Nar tìr fhein, mu leth cheud bliadhna roimh’n diugh, (<eng>mid Victorian<gai>) cha’n uarrainnear a ràdh le fìrinn gu robh adhartas a b’fhiach ri fhaicinn an ealdhain is innleachdan a rinn fìor fheum do ghniomhachas de gach seòrsa. Ma bha adhartas fo riaghladh lagh aig an àm ud, cha robh an lagh sin ach fann, oir bha na bochdan anabarrach bochd, agus bha an fheadhainn a bha beairteach a’ fàs na bu bheairtiche. Is diòmhain, saoilidh mi, a bhi an tòir air dearbhadh gu bheil rud ris an canar “lagh an adhartais” ri mhothuchadh am measg chùisean. Is e mo bheachd nach ’eil e ann, air cho dian ’sa bhithear a rannsachadh air a shon. Is e a th’againn ach atharraichean de gach seòrsa mar nàdur de lagh – a’ chuidheal a’ dol mu’n cuairt car tamuil air aon rathad, agus a’ sleamhnachadh air ais le tuisleadh air chor-eigin. Tha adhartas ann an mithean modhaneil is beusail an crannchur a’ phobuill air dheireadh fhathast. Math dh’fhaoidte’ gu’n cuir an rian ùr ris a bheil daoine an dùil nithean an altan a cheile a réir miann an an t-sluaigh. Ach chì an dream as fhaide a bhios beò.

Tha feadhainn an diugh – co-dhiubh an dream as beachdaile is as ionnsaichte – a’ cumail a mach nach d’ thainig atharrachadh air gnè nàdurra a’ chinne daonna o thùs – am peacadh gin – a dh’ aindheoin an adhartais a thachair a thaobh nithean corporra is saoghalta fo bhuaidh callachaidh nan linntean, a chionn nach d’ thugadh do shubhailcean na h-inntean an t-àite a bhuineadh dhaibh an cùrsa nithean. As aonais sin faodaidh callachadh, mar tha daoine ’ga thuigsinn ’sa choitcheanas, a bhi a’ dol an leud ’sa farsuingeachd, gun a dhol ceum na’s àirde anns an t-seadh as brìghmhoire, agus mar sin as maireannaiche. Ma tha seo fìor, ciod is crioch do nithean air a cheann thall? Faodar a ràdh le cuid nach eil beachdan de’n t-seòrsa seo ach toradh spioraid an dubhachais. Biodh sin mar a dh’ fhaodas e, tha e mar fhiachaibh air dream an t-subhachais (<eng>optimists<gai>) a chaochladh a dhearbhadh.

Ma tha thu a’ creidsinn an adhartas mar lagh, ciod a their thu mu chor nithean an déidh Chuil-lodair, an uair a thréig na cinn-fheadhna an sluagh o’n d’fhuair iad inbhe air nach b’airidh iad, agus a reic iad an còir air ghaol an airgid a bha na caoraich mhaola a’ taomadh orra? Chaidh na Gaidheil air iomrall an là a chuir iad muinghinn as na cinn-fheadhna a dh’fhàg iad air a cheann mu dheireadh mar shnàidhnean gun snaim. Bi bruidhinn air lagh an adhartais aig an am ud! Cha


[TD 163]

[Leabhar XV. Ceud Mìos an Fhogharaidh, 1920. Earrann 11.]

robh a leithid idir ann, air neo bha e ’na chadal. Ma thainig adhartas an car nan truaghan, ’sann an tìrean céin a thachair e an déidh gach droch càradh a thainig ’nan rathad. Bha na Gaidheil foighidneach glè fhada, ach ma ghabhas sinn beachd air nithean an diugh, chì sinn gu bheil an teangan air am bleith a nis. Ged a chinneas, am bitheantas, droch bhàrr an déidh cogaidh, thig rud no dhà mu’n cuairt gu feum an t-sluaigh an lorg a’ chriathraidh.


[TD 169]

[Leabhar XV. Ceud Mìos an Fhogharaidh, 1920. Earrann 11.]

DEALBHCHLUICH CLOINNE.

(Air a leantuinn bho’ aireamh mu dheireadh, 157.)

CEARD I. – Sud e! Chuala mis’ e. Tha e coltach ri glaodh balaich.

CEARD II. – An gudaboc ag iarraidh àite tàimh, ’s e ’n déidh sgaoin a ghabhail roimh ’n tairneanach. (Tairneanach eile).

NA CEAIRD COMHLA – Sud e! Sud e! Soilleir gu leòr. Tha cuideiginn ann.

CEARD I. – Gu dearbh, chuideachd, tha’n t-àm sealltainn am mach. Cha dùraichdinn do m’ nàmhaid e bhi ’ne eiginn, ’s e ’m’ chomas cobhair a dheanamh air. Seallamaid am mach.

(Theid triùir am mach, agus thig iad a steach agus Dùghall aca eatorra, ’s e fliuch fann. Cuiridh iad ’na shineadh e taobh an teine; is cruinnichidh iad uile mu’n cuairt air g’ a eiridinn).

CEARD I. – O, am balachan bochd!

CEARD II. – Ciod e air an t-saoghal a thug an rathad-s’ e?

CEARD III. – Mur do ràinig sinn cho luath, bha e bàthte. O, an duineachan bochd!

CEARD IV. – An creutair brònach. ’S e ionndrainn cuideiginn a th’ ann, co ’sam bith e. Deanaibh deoch bhlàth dha ’s cha bhi cùram da.

MAIRI MHOR. – Cha bhi cùram da ma’s urrainn duinn. ’S math an t-àite ’san do thuit e; ged is ann am measg cheàrd air am bheil dearc-tàth aig an t-saoghal. Ach leigidh sinn fhaicinn do ’n t-saoghal gu’m bheil ball a’ bualadh an uchd cèird ris an abrar ’cridhé, agus gu’m bheil e truacanta r’a chomh-chreutair eadhon an comh-chreutair a ni tàir air. Cuir an coire air an teine gus an teasaichear bainne dha. An duine bochd!

(Bheirear deoch bhlàth dha, agus thig e chuige.)

CEARD I. – Ciod e, laochain, an cèarn d ’am buin thu; ciod e ceann do sheud ’s do shiubhail?

DUGHALL – Tha mi á Srath-mór, agus is e ceann mo sheud ’s mo shiubhail Lunnainn, a rùrach am mach brathair m’athar; ’s tha fiughair agam tilleadh le gu leòr de òr ’s de airgead.

CEARD I. – ’S math do mhisneach, a laochain. Ach feuch nach eil thu fada os ceann do ghabhail.. Cha’n e so dath a bhios air an rainich mu’n ruig thu, ma ruigeas tu idir; agus is lom a bhios gach crann ’san doire mu’n till thu, ma’s tilleadh dhuit idir e.

MAIRI MHOR (a leth-taobh) – O, á Srath-mór! Mac ciobair an t-Srath. Seadh, cìobair! Cha’n e! Ciod e tha so? Mac Sheumais Mhóir – air tighinn ’nam rathad ’na fheumanach! Ha-ha! Cha’n eil am bonnach beag bruich fathast. An ann a’ bruadar a tha mi? Tha esan neo-chiontach; is gheibh e a cheuman saor. Chì sinn e nuair thilleas e làn òir is airgid. Ha-ha! Thig gnothuch an rìgh an caraibh a’ bhaigeir iomadh uair. (I toirt sùl an dràsd ’s a rithis an rathad Dhùghaill). Rinn mi cheana cìobair de Sheumas agus cumaidh mi ann e. ’Fiadh á fireach, breac á linne, is slat á coille’, nach onoireach e? Ach dhiol mo chuideachd bhochd-sa, air; is dhiol Seumas mór orra e.

CEARD I. – Tha thu, laochain, ’na’s fèarr a nis.

CEARD II. – Cha b’uilear da. Bha feum aige gu’n do mhothaich sinn cho tràth dha; na cha’n fhaiceadh e Lunnainn gu bràth.

CEARD III. – Nach iomadh ceum coimheach tha romhad fathast mu’n ruig thu ’n chrioch Shasunnach féin, gun ghuth air a liughad ceum a tha eadar sin agus Lunnainn. Am bheil Beurla agad?

DUGHALL. – Cha’n eil. Cha bhi feum agam oirre. Ni mi mo rathad ’s mo ghnothuch le teangaidh mhaith Ghàidhlig.

CEARD IV. – Ho-hó, laochain! Aon uair ’s gu’n ruig thu na crìochan Gallda, cha bhi thu ach mar bhalbhan, ’s nach téid fuaim ann ad chluais ach rud a bheir á d’ chuimhne – gorracail nan rocais air maduinn fhoghair. Cha ’n aithnich thu an dara facal seach am facal eile, ’s a h-uile fear dhiubh cho fada ri do ghàirdean. ’S blàth dhuit, a laochain, a’ Ghàidhlig bhinn a chluinneas tu aig ceardan dubha nan adharc féin, na Beurla nan uaislean is motha an Sasunn.

TE DE NA MNATHAN – Bha mise air fasdadh ’sa Ghalldachd uair roimhe; ’s fhuair mi mo leòr mu’n d’ ionnsuich mi Beurla leis mar tha is cas mu seach. ’S e “<eng>dog<gai>” a th’air cù, agus “cù” a th’ air mart. Agus ’s e “<eng>donkey<gai>” a bh’ orm féin.

FEAR DE NA CEAIRD – An cluinn thu sin? ’S e “<eng>donkey<gai>” a’ Bheurla a th’ air SEONAID. Na’n robh,, e laochain, teanga Bheurla Seònaid a’d cheann ’s ann duit nach biodh an cùram an teis-meadhon na Frainge, gun ghuth air Sasunn.

SEONAID – <eng>Leshmahago, Waterloo, Camlachie. Sturr the porroge, donkey, le laàzy!<gai> (Bualadh bhas aig càch).

AN CEARD. – An cluinn thu sin, a bhalaich? B’ olc an airigh té do sgoil is t’ ionnsuchaidh a bhi ròsadh adhaircean.

DUGHALL. – (’s e ’g éirigh a dh’ fhalbh) – Ni mise mo rathad mar a tha mi, Beurla ann no Beurla as. Cha’n e saothair bo-laoigh mo shaothair mu’n d’ thubhairt mo mhathair e.

DEALBH III.

TUITIDH AM BRAT.

(Dùghall air Drochaid Lunnainn, ’s e glaodhaich; “Srath-mor.” Daoine air an ais ’s air an aghaidh seachad air. Feadh-


[TD 170]

[Leabhar XV. Ceud Mìos an Fhogharaidh, 1920. Earrann 11.]

ainn a’ seasamh a ghabhail ionghnaidh deth. Balaich a’ reic phaipearan ’s a’ glaodhaich <eng>“Echo,” “Star,” “Globe.”<gai>)

DUGHALL – “Strath-mor”; “Strath-mor,” <eng>etc., etc., etc.<gai>

(Cruinnichidh na balaich mu’n cuairt Dhùghaill a’ gàireachdaich. Brathaidh iad cirb fhéilidh. Buailidh Dùghall fear an sud s an so, is tuitidh iad.)

DUGHALL – So. Mur a bheil Beurla agam féin, tha Beurla gu leòir aig mo rùdain. “Srath-mòr,” <eng>etc.<gai>

(Thig Caileag, air tighinn as an sgoil, is seasaidh i làmh ris.)

DUGHALL – (a’ sealltainn oirre) – Ciod e tha thusa ’g iarraidh an so. Falbh dachaidh is ionnsuich do leasan. “Srath-mór,” <eng>etc.<gai> Tha cho math dhuibh gabhail mu chùl ur gnothuich, no ni mise breacan dubh is dearg de na h-aodainn agaibh. “Srath-mór,” <eng>etc.<gai> (Bidh na balaich a’ conas ris, is esan a’ toirt leum d’ an ionnsuidh g’am bualadh.) Feuchaibh a rithis e, ged a tha sibh air ur dunan féin. “Srath-mór,” <eng>etc.<gai> Bheir i sud fead air na cluasan agaibh (a’ sealltainn air a dhorn). “Srath-mór,” <eng>etc.<gai>

TUITIDH AM BRAT.

DEALBH IV. (air taobh-beòil a’ bhraih).

(A’ Chaileag a sheas làmh ri Dùghall ag ìnnseadh uime d’a h-athair.)

A’ CHAILEAG (Peigeag) – Athair, na’m faiceadh sibhse am balach neònach, is aodach neònach air a tha ’na sheasamh air an Drochaid, ’s a h-uile duine theid seachad air a’ seanamh a shealltainn air leis cho neònach ’s a tha ’n t-aodach a th’ air, agus a’ chànain a th’ aige.

A H-ATHAIR (Cailean) – Ciod e ’n neonaichead a th’ air aodach?

PEIGEAG – Tha e breac agus gun e ruigheachd ach a ghlùinean, agus breacan eile mu ghuaillean, is ite ’na bhoineid.

CAILEAN – Ho! rùin, sin agadsa balach Gaidhealach. Sin agadsa fear-dùthcha t’ athar. Feumaidh mi dol g’a fhaicinn am màireach, mu’m bi cuideachadh a dhìth air.

PEIGEAG – Cuideachadh, athair! Dh’ fhaodteadh gu’m bheil e feumail an nochd féin, an duine bochd. Thallamaid for am bheil e. Tha h-uile duine deanamh feal-a-dha’ dheth; ’s na balaich a’ spionadh aodaich, ’s ag aithris air an rud a tha e ag ràdh.

CAILEAN – Ciod è tha e ’g ràdh, rùin? Co ris a tha e coltach?

PEIGEAG – Tha e ’g ràdh: “Sramór,” “Sramór,” “Sramór,” no rudeiginn mar sin.

CAILEAN (a’ sealltainn am mullach an tighe) – Srath-mór! A dhuine chridhe, ciod e fios nach e mac mo bhrathar a th’ ann. Srath-mór! Co eile bhidh a glaodhaich “Srath-mór” air sràidean Lunnainn ach a h-aon a bhuineadh do Shrath-mór. Có bhiodh ann ach mac mo bhrathar? Theid mi g’a fhaicinn, có sam bith a th’ ann. (Eirigh e dh’ fhalbh.) Thallamaid a Pheigeag gus am faic mi ’m balach.

TOGAR AM BRAT.

(Dughall mar a chunnacas cheana e, is sluagh mu’n cuairt air.)

DUGHALL – “Srath-mór,” <eng>etc.<gai> 

(Seasaidh Cailean is Peigeag làmh ris.)

PEIGEAG – Am bheil sibh ’ga thuigsinn, athair?

CAILEAN – Is dògh gu’m bheil. Có ’d as a tha thu mach a, laochain?

DUGHALL – A’ Srath-mór an Gaidhealtachd na h-Albann. Tha Gaìdhlig agaibh.

CAILEAN – Co dhà bhuineas tu an sin, a laochain?

DUGHALL – Buinidh do Sheumas MacRath. An aithne dhuibh e, o ’n is Gaidheal sibh?

CAILEAN – ’S math sin, a bhalaich. ’S ciod e thug air an astar ud do’n bhaile choimheach so thu?

DUGHALL – Thàinig mi a rùrach Chailein brathair m’ athair. Math dh’ fhaodteadh gu’n seòl sibhse a’m rathad e.

CAILEAN – Seòlaidh, a laochain. Thalla thusa, leamsa.

TUITIDH AM BRAT.

(Cailean agus Dùghall a’ tighinn a steach do thigh brathair athar. Suidhidh iad.)

CAILEAN – Dean suidhe, a laochain, an tigh brathair t’ athar.

DUGHALL – An e so a thigh. Tha mi glé thoilichte fhaodtainn am mach. B’ àill leam, a nis, gu’m faicinn brathair m’ athar féin. Am bi e fada gun tighinn?

CAILEAN – Cha bhi. Tha e an so, a rùin (’s e breith air laimh air). ’S mise Cailean brathair t’ athar. Agus dean thusa thu féin aig an tigh ’na thigh. Sin agad mo nighean do bhanacharaid bheag (Cuiridh iad fàilt air a chéile). Agus ciod e mar a nis a tha t’ athair is do mhàthair? ’S iomadh latha o nach do thachair sinn. Agus is tric a bhithinn a’ smaointinn orra ’nan aonar anns an t-Srath-mhór a bh’ aig an n-athraichean, ’s gun aige-san – an t-oighre – ach cead a choise dheth.

DUGHALL – Tha iad gu math, ach bochd; an urra, mar is tric, ri breac na linne no eun an fhirich air son an lòin. Cha’n’eil aca ach mise; agus ged nach eil mi ach òg, dh’ fheuch mi ri togail a thoirt daibh le bhi tighinn an t-astar so a rùrach brathair m’ athar.

CAILEAN – Rinn thu gu math, a laochain; agus mu’m fàg thu so, cuiridh mise ’nad chuideachd na chuireas tu féin is t’ athair ’s do mhàthair air us casan.


[TD 171]

[Leabhar XV. Ceud Mìos an Fhogharaidh, 1920. Earran 11.]

TUITIDH AM BRAT.

DEALBH V.

(Dùghall air a rathad dachaidh is poc airgid air a mhuin).

DUGHALL (an oidhche ann) – Tha dùil a’m gu’m bheil mi ag aithneachadh an àite so. So an abhainn anns an do thuit mi; agus sud an cnoc glas a theirinn mi a dhol dh’ ionnsuidh campa nan ceàrd nuair a chunnaic mi solus. B’ fhèarr gun robh iad romham an nochd. Bu mhath na ceird féin an àite cho uaigneach so, gun ni r’a fhaicinn no r’a chluinntinn ach stùcan dubha coimheach agus lochan an fhéidh no gog na liath-chirc. Bu bhoidheach leam iad na b’ fhaisge air mo dhachaidh; ach ’s aobhar mulaid dhomh iad bhi cho fada bho ’n tigh. Comharran na dachaidh ’s an dachaidh fad as. Ach ciod e tha ’n sud. An reannag e a’ deàrrsadh air loch, no ’n solus càirdeil e? Ho! solus nan céard! Nach b’ e ’n solus coltas nan daoine, ged a bh’ iad na cèardan féin iad. Ma ’s fada bhuam e, cha’n fhada ’ga ruigheachd mi.

TOGAR AM BRAT.

(Campa nan ceard mar a bha e roimhe).

MAIRI MHOR (aon de’n chomunn) – Seall am mach a laochain, feuch ciod e ’n oidhche a th’ Sann mu’n teid sinn mu thàmh.

(Theid aon am mach; ’s an uair a thig e steach their e: –)

Th’ ánn oidhche reannagach reulagach, gun ghaoth, gun turadh, gun uisge.

MAIRI MHOR – Nach iongantach an oidhche i! Cha chual thu ceum allabanach a’ tighinn an rathad. No ’n leigear leas an coire bainne ghleidheadh blàth

AN CEARD – Cha chual. Ach chuala mi sgreuch a’ bhud-a-goic a’ leum as an allt aig bun na Beinne-glaise; is ràc na lacha anns an runnaich mhóir. Feumaidh gu’m bheil feumanach faisg an làimh.

MAIRI MHOR – Tha cuideigin air an t-slighe.

CEARD EILE – Is claoidhte a chom mu’n d’ thàinig o bharr a’ mhonaidh-dhuibh a thoirt am mach Coil nam fiadh roimh àm cadail. Sgaoil cònlach taobh an teine dha.

(Thig Dùghall a steach.)

NA CEAIRD (ag eirigh ’nan seamamh) – O, laochain, a laochain!

AON DE NA CEAIRD – An d’ fhuair thu beò am fad so?

CEARD EILE – Rinn thu mach do cheann-uidhe, co-dhiubh (’s e a’ bualadh a’ phoca). Nach mèarachd a ni dìcheall: gheibh e troimh gach càs. Is duilghe smaointinn air gnìomh na ’n gnìomh a dheanamh: agus is duilghe smaointinn air dol do Lunnainn ’nad shuidhe air cnoc na do chas a shineadh air an t-slighe-dol do Lunnainn is tilleadh as. Agus fhuair thu mach brathair t’ athar!

DUGHALL – ’S mi rinn sin, ’s nach robh fada ris. An rud a chuir mi romham rinn mi. Dh’ fhàs gach rathad bu ghairbhe cho mìn ri tràigh, ’s bha gach cnoc cho còmhnard ris an t-srath.

MAIRI MHOR – ’S cha bu shaothair bo-laoigh do shaothair na bu mhò. ’S e ’n gille glan “ni mi” ged is e ’n gealtair mòr “B aìll leam.” Leig dhiot, a laochain gus am faigh thu rud.

(Suidhidh Dùghall is laighidh e sìos air leab-ùrlair.)

MAIRI MHOR (ag ullachadh bainne-teth is arain) – Tha fios gu’m bheil thu air trasgadh, a chreutair, an déidh an liughad ceum lom acrach, a chuir thu seachad.

AON DE NA CEAIRD – Tha fios, an duine bochd, gu’m bheil. Dean thusa làmh ort, ’s gu’n sìneadh e chnamhan sgìth air a chonlaich.

MAIRI MHOR (a leth-taobh, ’s i cur stuth á botul do’n bhainne) – Caidlidh e gu socair an deidh so. Cha dean luibhean na runnaich mhóir dearmad air an sin. (Ri Dùghall.) So dhuitse, rùin, greim is balgam ’s gu’n gabhadh tu fois na h-oidhche.

DUGHALL – Taing dhuibh. Cha robh mi cho sona an lùchairt mhóir bràthair m’ athar an Lunnainn ’s a tha mi fo sgail nan craiceann so troimh ’m faic mi na reannagan ’s an speur gorm nuair a sheallas mi ’n àird, an àite ballachan grinn le ’n obair-ghréis cho rìomhach ’s a ni spain-aoil no cumadair iad. Taing mhór dhuibh. Théid mi nis a chadal. ’S fhada o nach do leag mi mo chliathach air leabaidh cho socrach.

(Tuitidh Dùghall ’na chadal trom, ’s am poc airgid fo cheann.)

MAIRI MHOR – A shugh nan luibh a chinneas cho nàrach am boglaichean na runnaiche móire, dean do ghnothuch. Chi sinn a nis ciod e th’aige.

(Bheir iad am poca bho cheann is seallaidh iad air an airgead.)

GACH AON COMHLA – O! nach b’e ’n sealladh e!

AON DE NA CEAIRD – Nach esan a rinn fiach a shaothrach deth!

AON EILE – Tha ’n so na chumadh teaghlach ceart r’am beò!

AN TREAS FEAR – Tha ’n so na cheannaicheadh oighreachd mhath de òr buidhe nan Innsean!

MAIRI MHOR – Ciod e ’sam bith a th’ ann, cha chuir e Seumas mor an t-Srath bho’n chìobuireachd fathast. ’S ma dhìreas e na bealaichean, ’s ann ’na ghille aig càch, ged a gheibheadh e urad bhliadhnachan ’s a tha de bhuill bhàna na bhreacan ballach. Nuair dh’ fhalbhas Dùghall ’sa mhaduinn mu’n toir briseadh an latha air eòin na moch-eirigh an t-uisge a bhlasad, falbhaidh e la cuallach de eiteagan an uillt ’s de shligean na tràghad. ’S mum fosgail e pocan


[TD 172]

[Leabhar XV. Ceud Mìos an Fhogharaidh, 1920. Earrann 11.]

na h-ulaidh an Srath-Mór c’ àite ’m bi na céardan. Ho, ho! C’ àite?

(Taomar an t-airgead am bocsa, is liònar am poca de shligean ’s de èiteagan; agus cuirear a rithis fo cheann Dhùghaill e.)

(Dùisgidh Dùghall.)

DUGHALL (g’a shìneadh ’s ’ga altachadh féin) – Hoch-och! Nach mi rinn an cadal trom. Ciod e ’n t-am a dh’ oidhche tha e?

MAIRI MHOR – Tha dìreach glasadh an là ann. Tha sinne gun dol mu thàmh fathast eagal ’s gu’n caidleamaid fada. Am bheil thu air son éirigh? Tha h-uile h-aon an so a’ crotadh taobh an teine.

DUGHALL – Tha cho math ceum a thoirt as. Ged is socrach mo leabaidh ’s math leam a bhi bharr a Mhaima Gairbh mu’n tuit a’ ghrian. (E ’g éirigh.) Bithidh mi ’n sin an éisdeachd na liath-chirce bhios a’ gogail air Strath Mór, ’s an coileach ’ga freagairt. ’S boidheach leam an goirsinn.

(Dùisgidh càch air fad suas, is iad a’ mèananaich; agus suidhidh Dùghall ri biadh.)

MAIRI MHOR – Gabh greim, ma ta, laochain; agus ruigheachd dachaidh go math dhuit. Dùisgibh! Tha Dùghall a’ falbh.

DUGHALL – Maduinn mhath dhuibh uile, agus taing mhór air son ur coibhneis. Innsidh mi aig an taigh mar a ghabh sibh romham, is dh’ fhaodteadh gu’n tachair sinn fathast. Beannachd leibh! “Tachraidh na daoine far nach tachair na cnoic.”

A’ CHUIDEACHD – Beannachd leatsa. Slàn leatsa. Turus math.

TUITIDH AM BRAT.

(Dùghall air an rathad.)

DUGHALL (a leth-thaobh) – Gu dearbh, tha mi faireachduinn a’ phoca na’s aotruime na bha e. Mu’n téid mi na’s faide seallaidh mi an do spùinn na ceaird mi.

(Leigidh e dheth am poca is seallaidh e ann.)

Nach d’ aithnich mi (e caoineadh)! Cha b’ ìonghnadh iad a bhi coibhneil rium. Gleidheadh iad mo chuid is chuir iad mo shaothair ghoirt an asgaidh. Na mèirlich mhosach! ’Gam leigeil dachaidh le clachan beaga is sligean. Na Meirlich! Ach stad! Tillidh mi, is chi mi ciod e a ghabhas deanamh. Na Meirlich!

(Théid e bharr a’ chlàir.)

TUITIDH AM BRAT.

(Na ceàird mar a bha iad roimhe, agus Dùghall á farchluais is a’ gabhail beachd.)

MAIRI MHOR (agus bocsa aice) – Ho ré, chlann. ’S math an obair oidhche rinn sinn. Ho hó! Nach e Seumas Mór a chagnadh Màiri Mhór nuair ruigeas Dùghall. Ho ró! Tha ’n car uair eile as. Cha ’n ’eil Màiri cho claon! Ho ró!

AON DE NA CEARD – Guma buan duit, a ghalad!

AON EILE – Feumaidh sinn bhi as, no bidh an tòir ’nar déidh

A’ CHUIDEACHD, MU SEACH – Cuireamaid mu réir, ma tà. Biodh gach duine ’na dhithis.Cuireamaid a’ Bheinn Ghlas gu math ’nar déidh mu’n tuit a’ ghrian, no mu’n tog sinn toit eile.

MAORI MHOR – So; so, ma ta! Suidhibh ri greim. O, mo chion ort a chuir an cadal trom air Dùghall. Ho hó! ’S ann annad a tha bhàigh (botul ’na làimh). Fuirich an sin, a laochain; bithidh feum fathast ort. (Leigidh i as e is togaidh i am bocsa.) Nach feuch sibhse so! Nach ann ann a tha ’n cudthrom (iad a’ feuchainn a’ bhocsa). Dùghall a’ gabhail beachd; their e a leth-taobh.) Hà. Tha mi faicinn a nis. Fhuair mi deoch cadail. Ach bheir mi seachad té a nis. Stad – (theid Dùghall gu fòilidh agus cuiridh e steall de’n bhotul ’sa chuaich bhainne.

DUGHALL (a leth-taobh) – So a nis. Chi mi ciod e mar théid daibh. Cadal math orra; agus dùsgadh anmoch daibh.

MAIRI MHOR (a’ taomadh a’ bhainne do na soithichean) – So, so! Làmh oirbh! Tha’n t-àm againn a bhi as, is luchdan cadail fhaotainn an cùil air choireiginn mu mheadhon-latha.

(Suidhidh iad ri biadh, is tuitidh cuid ’nan cadal.)

MAIRI MHOR – O, eudail, tha iad so seachad. Tha cho math dhuinn luchdan a dheanamh far am bheil sinn. (Tuitidh aon an déidh aoin.) Tuts! Tha sibh air falbh air fad a nis. ’S gu dearbh tha mo cheann féin trom, cuideachd.

(Tuitidh iad uile ’nan cadal le srann.)

DUGHALL (a’ togail leis a’ bhocsa) – Cadal math oirbh. Theid mise ’nam chuid féin. Slàn leibh, agus sin agaibh bhur sligean.

(Falbhaidh e.)

DEALBH VI.

(NA CEAIRD NAN CADAL.)

MAIRI MHOR (a’ dùsgadh) – Ho hó. Eiribh! Eiribh! O luaidh, nach sinn a rinn an cadal! (A’ sealltainn troimh ’n phailluinn. Seallaibh a’ ghrein. Seallaibh air an uair a tha e. ’S ann a tha àird an fheasgair ann.

(Iad ag eirigh ’nan suidhe, ’s a’ mèananaich, ’s ’gan altachadh ’s gan tachas fein.)

AON DIUBH – Obh! obh! Nach b’e sud an cadal gu dearbh! ’S ann a tha mo cheann cho trom ris na clachan fathast.

AON EILE (’ga shìneadh féin) – Tha; ’s mo cheann-sa.

AON AN DEIDH AOIN – Tha; ’s m’ fhear-sa. Fuirichidh sinn far am bheil sinn an nochd. Tha ’n cadal orm féin fhathast.

MAIRI MHOR – Thalla, thalla! Tha gu leòir


[TD 173]

[Leabhar XV. Ceud Mìos an Fhogharaidh, 1920. Earrann 11.]

dhuinn ged a gheibheamaid féin deoch-chadail, a leithid de chadal a dheanamh. (Mothaichidh i do ’n phoca.) Ach air thalamh an t-saoghail ciod a tha’n so. (Iad a’ sealltainn air fad.) Poca Dhùghaill; ’s am bocsa air falbh. Am bocsa air falbh; ’s cha toirinn mo leth-shuil air rud de na bh’ ann. (I sgeuchail.) Nach sinne fhuair an droch chadal! (A’ feuchainn a’ bhotuil.) Agus nach sinne fhuair sin gu dearbh. Gun deur air a mhàs! (Iad air fad a’ glaodhaich; O, mo chreach!) As a dhéidh sinn. Cha leig thu leas. ’S iomadh mìle as an so e.

MAIRI MHOR – (a’ sgreuchail ’s a fàsgadh a dorn) – O, nach e Dùghall aotrom a thug an car mu thom dhuinn! O, na’n robh mi cho dlùth dha ’s a tha mi cho fada bhuaidh! O, nach mi dh’ iulladh e! Nach mi dh’ iulladh e! Obair mo bheatha gun fheum a nis! Cò shaoileadh gu ’n robh e cho gleusda? Cò shaoileadh e. An Srath-Mór mu dheireadh aig Seumas. (O bualadh a bas.)

TUITIDH AM BRAT.

(Dughall le bhocsa air a dhruim.)

Togar am Brat a ris.

(Athair is màthair Dhùghall a’ sealltainn am mach bhuapa.)

MARSALI – Leòra! Ma tha Dughall beò, ’s e tha ’n sud! Am bheil thu ’ga fhaicinn? Có eile bhiodh cho eòlach ’s gu’n tigeadh e lom is dìreach far an taine an abhainn, an àite aghaidh a thoirt air an drochaid.

SEUMAS (a’ cur sgàile air aodann le làimh) – Cha ’n e ceum coigrich a th’ ann, co-dhiubh ’s e ’s nach e Dùghall a th’ ann.

MARSALI – ’S e th’ ann. Cha ’n eagal nach aithnich mi ceum mo bhalaich. Seall sin: tha e smèideadh.

SEUMAS – Saoil nach eil!

MARSALI – M’ eudail!

SEUMAS – Mo luaidh! Nach esan nach do chaomhain a féin a thoirt togail d’a athair ’s d’a mhàthair. Tha fuil Chloinn ’ic Rath an sud.

MARSALI – Is Chloinn Chamshroin.

SEUMAS – M’ eudail!

MARSALI – Mo luaidh!

(Thig Dùghall a steach. Theid fàilte chridheil a chur air.)

SEUMAS – Cha robh dùil a’m ri d’ bheò no ri d’ mharbh fhaicinn gu bràth. An do ràinig thu Lunnainn? Am fac thu bràthair t’ athar?

DUGHALL – Ràinig mi Lunnainn is chunnaic mi bràthair m’ athar. Is th’ ann an sud, ciod ’sam bith eile th’ ann, na chumas bho ’n chìobaireachd sibhse gu bràth, agus na ni duine dhiomsa.

MARSALI – O, m’ eudail. Nach beag am shùilean e làmh riut féin fhaotainn aon uair eile slàn sàbhailte taobh an teine.

SEUMAS – Seadh. ’S mò againn do chathair a bhi làn aon uair eile ged a b’ ann air maorach a’ chladaich a bhitheamaid a’ tighinn beò a thitheachd air na bheil an cois na cìobaireachd am fad ’s urrainn mise am monadh a dhìreadh, no srath a shiubhal.

DUGHALL – Sin agaibh a nis ur fortan (a’ fosgladh a’ bhocsa).

(Seallaidh iad ’sa bhocsa is gheibh iad paipearan ann.)

SEUMAS (a’ sealltainn le ìonghnadh air paipear) – Ach ciod as a thàinig so? An ann aig Seumas bràthair t’ athar a fhuair thu so? Cha ’n urrainn gur h-ann.

MARSALI (a’ laìmhseachadh an airgid) – Nach e so an ulaidh, a dhuine! Ciod e tha ’n sin?

DUGHALL – Air m’ fhalbh ’s air mo thilleadh chuir mi oidhche seachad an campa chèard ’sa Mhonadh-Dhubh. An oidhche thill mi rinneadh coibhneas mór rium. Chaidil mi ’s am poca airgid fo mo cheann, agus air an rathad an là arn-a-mhàireach sheall mi feuch an robh mo chuid agam. Ciod e shaoileas sibh a thachair? Cha robh air mo sheilbh ach sligean a’ chladaich agus éiteagan na h-aibhne. Spuill na cèardan mi agus cha robh ach glé bheag eadar mi is tillidh cho lom ’s a dh’ fhalbh mi – na bu luime – mo dhuais air a call an déidh a buidhinn. Ach thill mi. Dh’ fhan mi farchluais. Thuig mu gu’n d’ fhuair mi deoch-chadail a dh’ fhàg mo cheann ro throm. Rinn mi pàigheadh mu chlàr orra. Nuair bha iad a’ meòrachadh na h-ulaidh chuir mi sainnseal math de shùgh nan luibhean ’sa chuaich bhainne. ’S an uair a thuit na béistean ’nan closaichean air an ùrlar thug mi leam am bocsa ’s na bh’ ann barrachd air mo chuid féin.

MARSALI – A Dhùghall, nach tu ruith an cunnart nach d’ thug iad as do dhéidh, ’s nach do mharbh iad thu!

SEUMAS (a’ leughadh a’ phaipeir) – Ho hó! Co shaoileadh e! Obair Màiri Mhóir! (E crathadh a’ phaipeir os a chionn.) A bhana-mhéirleach Mhór! Còirichean an t-Srath-Mhóir a ghoid i ’s a chum mi gun seilbh fhaotainn air oighreachd iar-ogha brathair mo sheanar. A bhana-mhéirleach Mhór! A chuireadh na sean òinsichean air an robh cùram tighe is cuid an t-sean amadain m’a corragan – chuir roimpe aichmheil a thoirt am mach air son gu’n do ruag mi a brathair. Ho hó! A Dhughaill Bhig, a laochain, nach tusa thug turus an àigh – an turus a rinn dhiot fein oighre air an t-Srath Mhór a’m dheidh-sa. (E leum ’s a’ crathadh a’ phaipeir.) Ho hó! Chaidh i bho ’n chìobaireachd mu dheireadh thall.

MARSALI – Ni Màiri Mhór cron, ma tà.


[TD 174]

[Leabhar XV. Ceud Mìos an Fhogharaidh, 1920. Earrann 11.]

SEUMAS (a’ brath air sean mhusg) – Ni mise cron an toiseach. Cuiridh i sud ’nan tosd ’s ’nan tàmh a h-uile ceàrd no bana-cheàrd a thogus pailluin air aon leànaig ’san Ghaidhealtachd. (E leum feadh an tighe.) Ho ré! Tha mise air mo bhaile mór, is feuch có chuireas as mi. Ho ré!

MARSALI (a’ cur a laimh mu mhuineal Dhùghaill) – Nach math choisinn mo rùn an oighreachd. O, guma buan e féin ’nar déidh-ne, a’ gabhail toil-inntinn innte.

SEUMAS (a’ cur a làimh mu mhuineal an taobh eile) – Agus guma sheadh sin dà-san air grunnd a sheanairean air an robh e iomadh latha ’na dhìol-déirce an àite bhi ’san tigh bhàn ud shios mar aona mhac duin-uasail do’n tugadh uaislean urram. Mar sin bithidh e nis agus, a bhean, ho ré! (An dithis a glaodhaich, agus Dùghall eatorra.)

TUITIDH AM BRAT.


[TD 177]

[Leabhar XV. Darna Mhìos an Fhogharaidh, 1920. Earrann 12.]

CO DE’N TRIUIR D’ AM BUIN THU?

Thainig an Comunn Gaidhealach gu ìre duinealais anns a’ bhliadhna 1891. Tha e a nis suas ri deich bliadhna fichead de aois. Ghineadh e anns an Oban. Tha sùil aige ri bhi ’dol gu tir a leanabais a dh’ aithghearr ’na làn fhearalas, agus cha ’n ’eil teagamh nach nochd na Latharnaich aoidheachd chaoimhneil ris, cha ’n ’e mhàin air sgàth nan làithean a chaidh seachad, ach air sgàth na rinneadh leis air taobh na Gàidhlige. Is iomadh rudha air an d’ fhuair e timcheall, is iomadh sgeir a thachair ris, is iomadh griobadh a dh’ fhuiling e o Ghaidheil fhein, ach chum e a chasan gun sleamhnachadh gus a seo. Nach faodar a bhi ag altrum an dòchais a nis gu’m bi a chinneas anns na làithean tha roimhe a’ dol o neart gu neart, gu h-àraidh an uair a thuigeas daoine nach do chaill an spiorad cinneadail seadh na nithean air a bheil e cuimseachadh. Nach mòr an tairbhe a lean a shaothair air dha, le cuideachadh a chàirdean, cead fhaotainn, fo ùghdarras Achd Pàrlamaid, cànain ar dùthcha a chur air clar-teagaisg nan sgoilean. Na’n robh ar daimhich a tha an diugh a’ cnàmh fo na leacan, beò, is iadsan a thogadh iollach an toileachais air son na thachair.

An làithean leanabais a’ Chomuinn b’e gearan gach neach a bha lionta le eud do’n Ghàidhlig, nach robh i air a teagasg anns na sgoilean. B’e sud an t-uallach a bha a’ cur dragha orra. Ged fhuaradh cuidhte de’n eallach a nis, cha duirt sin gu’m faod sinn ar làmhan a phasgadh mar nach biodh feum air an còrr a dheanamh. Tha e mar fhiachaibh oirnn, a bhi cho furachail mu chùisean ’sa bha sinn riamh, agus sùil a chumail air dol-a-mach na cuideachd ris an d’ earbadh foghlum na cloinne. Fhuair sinn cothrom laghail, agus a nis ’se ar cuid-ne de’n obair buil a chosnadh o’n chothrom sin, air neo cha’n fheàrr an lagh na reachd gun bhrìgh. Cuireamaid, ma ta, cas an greim is làmh air thapadh a chum cothrom a ghabhail air na tha fillte anns an Achd ùr do thaobh na Gàidhlig. Tha Earra-Ghaidheal air tòiseachadh a h-ullachadh fein a dheanamh cheana, agus tha an t-àm an Ughdarrais eile na bheil ’nan amharc a nochdadh.

O chionn fhada bha fàidhean bréige a’ cumail a mach gu robh a’ Ghaidhlig a seargadh as mean air mhean, agus gu robh a bàs air fàire. B’e sud beachd Mhic ’Ille Ruaidh an 1832. Ars’ esan:– “Mu’n teid leth cheud bliadhna seachad theid i dhìth mar a chaidh a’ chànain Chòrnach, agus cànain na Bhaldenseach. Cha ’n ’eil ach mu dhusan bliadhna romhainn gus am bi fàisneachd Mhic ’Ille Ruaidh ceud bliadhna de aois, ach tha Ghàidhlig lùthmhor fhathast, agus cha ’n ’eil dad de choltas a’ bhàis oirre. ’Nar là fhein thug an t-ollamh Manus Mac GillEathain, Sgitheanach ealanta, tarruing air fàisneachd ’na dhòigh fhein. Cha deach e cho fad ri Mac ’Ille Ruaidh, ach b’e bheachd gu robh sinn dlùth air an àm anns an tuiteadh na bàird Ghaidhealach an slochd na dichuimhne! Cha d’ thainig an t-àm sin air fàire fhathast. Air


[TD 178]

[Leabhar XV. Darna Mhìos an Fhogharaidh, 1920. Earrann 12.]

a chaochladh; tha barrachd air do shaothair nan sean bhàrd ri fhaicinn an diugh na am bliadhnachan roimh seo. Cha do chuir an saobh-eòlas nuadh leis a bheil sinn air ar suartachadh uiread de sgleò air sùilean a’ phobuill ’sa tha daoine am barail. Mar a thuirt an t-Urr: Coinneach Macleòid mu’n phuing seo:– “An t-amhusg a ta feuchainn ris gach ni a dhubhadh as nach gabh reic no ceannach, is ris an or-cheard a chur ’na shuidhe an cathair Chaluim Chille”! Cha bu mhisde daoine a bhi na bu chinntiche mu comharraidhean mu’n gabhadh iad orra fhein làmh a ghabhail air fàisneachd.

An diugh, is roimh an diugh, thà, is bhà Gaidheil roinnte ’nan trì buidhnean do thaobh an cànain. Bhiteadh a’ cur as an leth gu tric nach robh iad riamh air an aon ràmh, ’nam measg fein ach aig aon àm, agus b’e sin ri uchd catha air son chàich. Biodh sin mar a dh’ fhaodas e, tha comharradh nan tri buidhnean soirbh ri dheanamh a mach. Tha aon diubh teth, an dara té meagh-bhlàth agus an treas té fuar. Cò de’n triùir d’ am buin thu? Is ceist seo a tha ag agradh fein-cheasnachadh, oir buinidh e do gach Gaidheal a cur ris fhein. Do thaobh an dream tha teth cha ruigear a leas móran a ràdh. Dhaibh-san buinidh an t-urram a shruthas o dhuinealas, o dhìlseachd is o’n uaisle a tha comharrachadh Gaidheal cothromach.

Ciod a theirear mu’n fheadhainn a tha air fàs meagh-bhlàth? Ciod e an seòrsa teine bu chòir fhadadh fodhpa-san? Mur dean bràdhdan dùthchasach an gnothuch, cha ’n fhios domhsa ciod e an lasair a fhreagras. Tha iad an còmhnuidh air clach an turramain – comharradh gu bheil an cnaimh-droma dùthchasach a’ dol an laigead le cion smior. Am bheil ablach air thalamh is mo culaidh-thruais na esan a chaill a smior-chailleach? Tha an aiteam seo a’ saoilsinn nach eagal do’n Ghàidhlig, gu bheil i tearuinte fo chùram nam feadhnach a tha cho dealasach air a taobh, agus mar sin nach eil e mar fhiachaibh orra-san làmh a thogail a chum an cuideachadh. Cha toigh leò aideachadh gu bheil iad coma ged gheibheadh a’ Ghàidhlig bàs, no gu’n cuirteadh tuar Gallda air a’ Ghaidhealtachd. Is i a’ Bheurla-Ghallda is dluithe do ’n aigne, a chionn gur h-i (’nam beachd-san) a threòraicheas an cloinn gu saibhreas saoghalta. Cò a dhearbh gus a seo gu robh Gàidhlig ’na cloich-bhacaidh air neach ’sam bith? Dh’ fheuchadh ris air amanan, ach cha robh ann ach mealladh. Guidheamaid air an dream seo tionndadh ri rian cinneadail air sgàth na dùthcha anns na ghineadh iad, agus nan daoine o’n d’thainig iad. Na leigeadh iad leò fhein sleamhnachadh fo bhuaidh saobh-shruth an ama le ghlumagan dorcha. Tha sinn cuartaichte le iomadh sruth nach ’eil càirdeil duinn mar chinneadh. Tha beachdan ùr agus annasach air greim a ghabhail air inntinnean an t-sluaigh, air chor agus nach ’eil e soirbh a dheanamh a mach ciod is ceann-uidhe dhaibh. Mar sin biodhmaid air faicill nach téid ar tàladh a thaobh le spiorad meallta a bhios a’ cur an dìmeas luach na nithean a tha toinnte ’nar gné.

An dream a tha fuar! Ciod a theirear mu’n timcheall-san? Is gàirsineach an aiteam iad – Gaidheil! An do reodh iad buileach? An d’ fhàs iad mar na cnàmhan tioram am meadhon a’ ghlinne mar a thaisbeanadh do’n fhàidh Eseciel. Ma dh’ fhàs, cò as a thig an anail a sheideas gu teas an teine a tha dubh as? Ma tha na h-éibhlean tur fuar, nach diomhain a bhi ’séideadh orra? Ach bu mhiann leam a chreidsinn gu bheil sradag fhann am folach anns an luaithre, a feitheamh air “seimh-anail o thaibhsean nan linntean a dh’ aom,” agus gu’m beothaich na h-eibhlean leis an t-sean bhlàths, eadhon air a lughad.

Ciod is aobhar do’n fhuarachadh air a bheil mi a’ bruidhinn? ’Nam bheachd fein, dìreach an sean ghalar a tha ’leantuinn mhóran, biodh iad Gallda no Gaidhealach, agus is e sin at na mórchuis, uabhar, spagluinn, fasan an ama, agus mar sin air adhart. Nach eil e mi-nàdarra do Ghaidheal a chulaobh a thionndadh air nithean a bhuineas d’a ghnè fhein? Nach ’eil e iomchuidh gu’m biodh daoine seasmhach a thaobh gach cùis a bhuineas do’n dùthaich is do’n cànain, ged bhiodh iad a chòmhnuidh taobh a mach a criochan ri reic is ceannach.

Aig a’ Mhòd a tha nise a’ teannadh dluth oirnn chithear a bhuidheann uasal a tha teò-chridheach do’n Ghàidhlig ma theid idir ac’ air. Math dh’ fhaoidte’ gu ’m faicear grunnan de’n dream a tha meagh-bhlàth cuideachd air sràidean an Obain. Is e làn di-am-beatha tighinn do’n chòmhlan, gun fhios nach teid iad air theas fo bhuaidh na chì ’s na chluinneas iad. Cha mhisd daoine de atharrachadh beachd tighinn an cuideachd a chéile aon uair ’sa bhliadhna am feadh ’sa bhios Parlamaid na Gaidhlig cruinn. Ma thachras gu’n tig cuid de’n dream a tha air fuarachadh air chéilidh oirnn, cha dhùnar a’ chòmhla orra. Sìnidh na Lathurnaich làmh na failte dhaibh. Cluinnidh iad na sean òrain air an seinn gu binn ’s gu tlachdmhor – na h-òrain a thàlaidheas air ais aid gu làithean aighearach na h-òige. Mur


[TD 179]

[Leabhar XV. Darna Mhìos an Fhogharaidh, 1920. Earrann 12.]

dearg sin orra, mur fairich iad plosgadh cridhe, agus buille ’nan cuisle, tha iad cruaidh-chridheach da rìreamh. Cha bu mhath leam a bhi ’nan caiseart.

Aon sanas eile aig deireadh mo sgeòil. Na cluinneamaid lideadh ach Gàidhlig air sràidean an Obain fhad ’sa bhios am Mòd cruinn, agus sin gu h-àraidh leis a mhuinntir a tha comasach air canain ar dùthcha a bhruidhinn gu fileanta. Na gabhamaid iasad o’n Sags-Bheurla a’ siùbhal am measg a’ phobuill mar gu ’m biodh nàire oirnn roimh choigrich. Ma tha dad againn r’a ràdh ri a chéile abramaid e an Gàidhlig bhlasda gun athadh. Biodh gach neach mar ghunna-da-bharaile – a losgadh leis an fhear a fhreagras a’ chùis aig an àm. Gu soirbhich Mòd na bliadhna seo ’san dùthaich anns an deach a chur air bonn.


[TD 180]

[Leabhar XV. Darna Mhìos an Fhogharaidh, 1920. Earrann 12.]

Is iomadh gnàth fhocal maith tha againn ’sa Ghàidhlig, as am faodar móran tuigse ’tharruing, agus da rìreamh cha ’n e an t-aon a leanas as miosa dhiubh. “Na’m biodh lochdan agus cionta an duine as feàrr air thalamh, sgriobhta air clàr ’aodainn, dh’ fheumadh e a chòmhdach-cinn a tharruing sios air a shùilean.”


[TD 189]

[Leabhar XV. Darna Mhìos an Fhogharaidh, 1920. Earrann 12.]

PANGUR BAN.

<eng>In the monastery of Saint Paul in Carinthia is preserved a very old manuscript. It consists of four leaves, before which has been fastened a smaller leaf, written on one side, of a manuscript of the Bible. The contents are of a miscellaneous character; and there are five Old Gaelic poems – among the very oldest we have – written in the same hand. The manuscript belongs to the end of the 8th, or the 9th century. The language of the poems points to the latter date; but some of them at least go much further back than the date of their having been commited to writing. At anyrate we have here Gaelic poems one thousand one hundred years old. The first is a charm or incantation, in parts, so far, unintelligible. The second is our poem. It narrates the doings of the studious author and his favourite cat, <gai>Pangur Bàn<eng>. There is a delightful bookish and literary flavour about the poem, as well as a fine fellowship and sympathy with animals, a thing not uncommon in old Gaelic literature. <gai>Pangur Bàn<eng> is an earnest and diligent student of his own craft, viz., that of hunting mice. While the monkish author is as diligent a student of his own art. So they live alone together and are happy, neither seeking nor wanting fame. <gai>Pangur Bàn<eng> glad when a mouse falls into his net, and the scholar when he understands a “dark dear saying.”

The metre is <gai>Deibhidhe<eng>. I give the original text, and a modern Gaelic translation in the same metre.

Messe ocus Pangur Bán
Cechtar nathar fria saindan,
Bíth a menmasam fri seilgg
Mu menma céin im saincheirdd.

Caraimse fos ferr cach clú
Oc mu lebran leir ingnu,
Ni foirmtech frimm Pangur Bán
Caraid cesin a maccdán.

Orubiam scél cen scís,
Innar tegdais ar noendís,
Taithiunn dichrichide clius,
Ni fristarddam arnáthius.

Gnáth huaraib ar gressaib gal
Glenaid luch ina línsan,
Os mé dufuit im lín chéin
Dliged ndoraid cu ndronchéill.

Fuachaidsem fri frega fál,
A rosc anglése comlán,
Fuachimm chein fri fegi fis
Mu rosc reil cesu imdis.

Faelidsem cu ndene dul,
Hinglen luch inna gerchrub,
Ili tucu cheist ndoraid ndil,
Os me chene am faelid.

Cia beimmi amin nach ré,
Ni derbam cách a chele,
Maith la cecthar nár a dán,
Subaigthuis a oénurán.

He fesin as coimsid dáu
In muid dungni cach oenláu,
Du thabairt doraid du glé
For mu mud cein am messe.

<gai>Mise agus Pangus Bàn
Sinn ’nar gairm fa leth an sàs
Bithidh inntinn-san ri seilg
M’ inntinn fhein ri m’ dhearbh-cheird.

’S toigh leam-sa fois – fearr na cliù–
Le mo leabhran dian air foghluim;
Cha ’n fharmadach rium Pangar Bàn,
Is toigh leis-san cluich mar phàisd.

Oir bithidh sinn – sgeul gun sgìos–
’Nar tigheadais ’nar dithis;
Ta againn – cleas gun chrioch–
Aobhar cleachdaidh ar geur-chiall.

Gnath uairean tre euchdan treun
Leanaidh luch ’na lion-san.
’S tuitidh dhomh-sa ’nam lion fein,
Ceist dhoirbh le dorch-cheill.

Sùil aige-san ri fraigh an t-fhalain
Le rosg shoilleir fior-fhallain;
Mo shùil fhein, ri eòlas eagnaidh,
Le fradhrarc geur, ged is lag i.

Ni esan faoilt ’na dhian ruith
Is luch leis ’na gheur chruibhean;
Is bidh faoilt orm-sa mi-fhìn
’S mi tuigsinn ceist dhorch-dhìleis.

Gu ’m bidh sinn mar sin gach ré,
Gun dragh do chach a cheile;
Is maith leinn bhi ’nar gairm an sàs.
Deanamh subhachas ’nar n-aonar.

Esan eirmseach a ghnàth,
Air ’n obair nithear leis gach là;
Mis’ eirmseach air m’ obair fhein,
Bhi tabhairt ni dorch gu leus.

<eng>Lochgilphead.<gai>

MALCOLM MACLEOD.
