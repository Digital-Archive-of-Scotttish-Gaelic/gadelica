[TD 227]

[Leabhar III. Mios meadhonach an Fhoghair 1908. Earrann 12.]

EADARAINN FHIN.

THA sinn leis an àireamh-sa a’ cur crich air an treas leabhar de ’n Deo Ghreine. Tha e ’na aobhar misnich gu ’n sheas e cho maith ’s a rinn e thuige so, ach tha sinn an dòchas gu ’n dean a chàirdean mòran a bharrachd air a shon fhathast na rinn iad roimh ’n so, mòr ’s mar a bha sin. Tha iomadh dòigh air am faod iad a chuideachadh, agus buannachd a bhi aca fhéin as. Thugadh iad eolas do mhuinntir eile air agus cuireadh iad facal maith a steach air a shon anns gach cruinneachadh agus céilidh. Tha e nise cho saor ’s gu’m biodh e ’na nàire do neach gearan air a’phris. Cha ’n ’eil Paipear Gaidhlig an aite ’s am bith cho saor ris.

Leis an àireamh-sa tha sinn a leigeadh dhinn na sochair a sheilbhich sinn o chionn dlùth air tri bliadhna nis—’s e sin a bhi deasachadh an Deo-Ghreine. Cha ’n fhuiling dleasdanasan eile dhuinn leantuinn na ’s fhaide. Chaidh impidh a chur oirnn an uair sin an obair a ghabhail os làimh—agus, maith no dona ’s mar a bha i air a deanamh, rinn sinn i le deagh dhùrachd, saor agus a nasgaidh. Cha b’e coire a’ Chomuinn nach d’ fhuair sinn co dhiù na chosg paipear agus post dhuinn fad na h-uine sin. Tha sinn ’n an comain air son sin—agus an comain mòran chàirdean air son comhnaidh agus misnich air doighean eile. Gabhar ar leisgeul mar a h ainmich sinn an so ach dithis—’s e sin ar companach ’s an obair, an t-Urr. Mr. Mac Ghillebhrà; agus ar clo bhuailtear Mr. Gilleasbuig Mac na Ceardach. Cha b’ urrainn companaich a bhi aig fear a b’ fhearr na an dithis sin. Fhuair sinn eòlas maith orra tre ’n obair, a leanas ruinn uine fhada, agus bidh meas againn orra air son sin. Tha ar deagh dhùrachd aig a’ neach air an tuit an t-uallach—co air bith e—aig coinneamh a’ Chomuinn ann am Baile Bhòid air a’ mhios-sa.

Ma ’s ruig an ath aireamh ar luchd-leughaidh bidh Mòd na bliadhna-sa air dol sios am bial-aithris nan Gàidheal. O cheann iomadh bliadhna bha gach Mòd mar a bha e tighinn toirt barrachd air an fhear a bha roimhe. Tha sinn an dòchas gu ’n lean e air an t-slighe sin fad iomadh bliadhna an deigh so—a’ dol na’s fhearr agus na ’s fhearr mar a bhios e fàs ann am bliadhnachan.

Tha sinn an dòchas, a chum na criche sin, gu ’m bi an comunn ris am bheil litreachas agus ceòl a’ Mhòid air earbsa comasach air cuspairean sgriobhaidh. cho maith ri orain, air son Mòd na h-ath bhliadhna a chur ’n ar làmhan aig àm a’ Mhòid am bliadhna. Bhiodh an riaghailt sin ’na cuideachadh mòr, cha ’n e mhàin do luchd-sgriobhaidh ’s do luchd séinn, ach mar an ceudna air son soirbheachadh a’Mhòid fhéin o bhliadhna gu bliadhna.

Bha sinn ann an Hiort o cheann ghoirid. Bha e ’na aobhar aoibhneis dhuinn a chluinntinn bho ’n Urr. Mr. MacLachlainn, a tha an ceann na sgoile, cho maith ri bhi ’n a mhinistear do ’n eilean, nach ’eil neach air an eilean—’s e sin a tha air fàs suas—nach leugh a’ Ghàidhlig. ’S urrainn sinn fhin fianuis a thogail air cho maith ’s a leughas clann na sgoile i—oir chuala sinn iad le ’r cluasan fhin.

Dh’ innis ar caraid ni eile dhuinn—’s e sin cho ro-fheumail ’s a tha e faotainn a bhi teagasg na cloinne troimh ’n cànan fhéin. Tha a’ chlann a’ tighinn air adhart mòran na ’s fhearr anns a’ Bheurla le bhi ’g an teagasg n an cànan fhéin. Tha e ’g ionnsachadh dhaibh a’ Ghàidhlig a leughadh, cha ’n e mhàin air a’ sgath fhéin, ach a chum gu ’n tuig iad a Bheurla. Cha chuir sin iongantas air foghlumaiche ciallach sam bith. Cha mho bheir e ciall do n mhuinntir a luthaigeadh a’ Ghaidhlig a chur fodha ’s a’ chuan a siar.
