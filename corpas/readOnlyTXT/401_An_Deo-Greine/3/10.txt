[TD 187]

[Leabhar III. Mios deireannach an t-Samhraidh 1908. Earrann 10.]

EADARAINN FHIN.

THA leabhar ùr air a chur a mach leis a’ Chomunn a chum clann, agus feadhainn a tha ’g ùr-thòiseachanh air a’ Ghàidhlig, a chuideachadh ann a bhi ’g ionnsachadh na Gaidhlig a leughadh ’s a sgriobhadh. Tha e air a chur ri chéile le Mr Donnchadh Mac’ille ruaidh—ùghdar <eng>“A Course of Gaelic Grammar.” <gai>Tha sinn an dòchas gu’m faigh sgoilearan is luchd-teagasg an leabhar beag-sa—<eng>Elementary Course of Gaelic<gai>—ro fheumail. ’S maith is fhiach e cheannach air sgath an ughdair fhéin, agus mar an ceudna air son cho saor ’s a tha e.

Saothar suadha—cuid a h-aon. Chuir <eng>Messrs M. H. Gill & Son, Ltd., Dublin<gai>, thugainn an leabhran-sa a chum a thoir fa chomhair ar luchd-leughaidh. Tha corr is tri fichead taobh-duilleig ann, agus ged nach ’eil sin cus tha e air a lionadh cho maith ’s gur h-iomadh leabhar anns am bheil da cheud taobh-duilleig anns nach ’eil uiread ’s a tha ann. Tha e ro-shaor aig sea sgillinn. Tha e air a dheanamh suas de dh <eng>“Aisti do leigheadh os comhair Dail na h-Eigse, i gCorcaigh, Meadhon Foghmhair, 1907.”<gai> Bha e ’na chleachdadh aig baird na h-Eireann a bhi coinneachadh, agus a’ cumail comhluadair, an drasda ’s a’ ris, ach gus a’ so cha robh comunn baird air a chur air chois. Tha nis comunn nam bard air a chur air chois—agus an t-Athair Padruig Ua Duininn ’na cheann-suidhe air. Tha an leabhar air a dheanamh suas de na h-oraidean, ’s de’n bhardachd a bha air an toirt aig a’ cheud choinneamh de’n chomunn sin. Tha tlachd mòr againn ann a’ leughadh an leabhrain agus a bhi foghluim tuilleadh eolais mu bhaird is mu bhairdeachd Eirinn.

Achd an fhoghluim—Tha aon cheum air a thoirt am fabhar na Gàidhlig mu dheireadh. Tha ullachadh air a dheanamh anns an achd ur air son a’ Ghàidhlig a bhi air a teagasg anns no sgoiltean oidhche—’s e sin ma thogras na buird-sgoile. Tha e mar sin ann an làmhan pharantan gu’m bi an clann air an teagasg ann an eolas na Gàidhlig. Cha’n’eil aca ach iarraidh air a’ bhòrd—mur a dean am bord e as an ceann fhein—agus ’s cinnteach gu’n toir am bord. dhaibh mar a dh’ iarras iad. Tha sinn an dòchas gu’n teid Tigh na Parlamaid na’s fhaide ma’s criochnaich iad an obair, agus gu’n dean iad lagh gu’m bi a’ Ghàidhlig air a teagasg do ’n chlainn anns na sgoiltean troimh ’n la—agus gu’m bi luchd teagasg air an ionnsachadh a bhios comasach air a’ Ghàidhlig a theagasg gu cothromach do’n chloinn. Theid sinn an urras nach bi a’ chlann a bhios air an teagasg ann an cainnt am mathar air dheireadh leis a’ bheurla—’s ann a bhios iad fad air toiseach air càch. Thugadh parantan an aire nach bi iad air am mealladh anns a’ ni so. Tha Sasunnaich ann an cumhachd a tha air son gu’m bi a’ Ghàidhlig agus spiorad a’ Ghaidheil air an cur á bith. Theid leo ma dh’ fhaodas iad—’s e sin ma leigeas parantan Gàidhealach leo—ach mur a leig cha teid. Seasadh gach Gaidheal a mach agus tagradh e còir na clainne.

Bha coinneamh aig muinntir Charlabhaigh o cheann ghoirid. Chuir iad gu duineil an iarrtuis air son maith na sgire a chum an luchd-riaghlaidh—a thaobh fearann agus canan. Gu’m bu maith a theid leo. Chuir iad an guth aon-sgeulach leis a na h-ath-leasaichidhean a tha an Comunn ag iarraidh a dheanamh air an Achd. Cha’n e ’m beannachd a thug iad air na buird-sgoile a chuir an aghaidh a’ ni-sa.


[TD 188]

[Leabhar III. Mios deireannach an t-Samhraidh 1908. Earrann 10.]

TEAGASG NA GAIDHLIG.

Is fhada bho ’n chuala sinn mu ’n “Fheinn air a h-uilinn.” Is ann mar sin a tha sluagh na Gaidhealtachd an diugh. Tha iad ’n a leith-dhuisg, ach gun a bhi buileach cuibhteas an geasan. C’uin a dh’eireas iad air an casan agus a chrathas iad dhiubh an anmhuinneachd? Cha ’n aithne dhuinn sluagh no canain eile a tha fo leithid de thàir, no tha fo leithid de dh’ ainneart. Ged a b’ann do na h-Innseachan a theid fear ann an seirbhis crun Bhreatuinn, feumaidh e, reir riaghailt a chruin, a bhi ealanta ann an cuid de chànanan na dùthcha, ma ’s fhaigh e ardachadh inbhe no duais.

Cha’n’eil teachdaire a chuireas eaglais leis an t-soisgeul a dh’ ionnsuidh duthchannan cein nach fheum, air a’ cheud toiseachadh, cànan an t-sluaigh, am measg am bheil e


[TD 189]

[Leabhar III. Mios deireannach an t-Samhraidh 1908. Earrann 10.]

air a chur, ionnsachadh, a chum gu’n labhair e riu ’n an cànan fhein. An teachdaire nach urrainn an canan sin ionnsachadh tha e air a ghairm dhachaidh mar neach nach urrainn feum a dheanamh do’n t-sluagh.

Ann an sgoiltean na h-Afric, anns a’ chuid a thainig o cheann beagan bhliadhnachan fo riaghladh Bhreatuinn, tha an t-aon inbhe agus urram aig cànan nam <eng>Boers<gai> agus a tha aig a’ Bheurla. Cha’n’eil e air a chur mar fhiachan air aon leanabh <eng>Boer<gai> a chainnt fhéin a dhi-chuimhneachadh, agus a’ Bheurla ionnsachadh ’n a h-àite. Tha làn ullachadh air a dheanamh air son a theagasg ann an cànan a mhathar, agus, ma thogras e fhéin, ann an cànan an t-Sasunnaich.

Agus nach ann mar sin bu chòir gnothuichean a bhi? Am bheil slighe eile a dh’ ionnsuidh inntinn, cridhe, agus mac-meanma, leanabh na’s giorra na troimh chànan a mhàthar? Cuiridh a’ h-uile duine ciallach aonta ris an so. Ach tha muinntir ann nach ’eil ciallach, anns an t-seadh-sa, an uair a tha iad a’ deanamh ullachadh air son an leanabh Ghaidhealaich. Tha an leanabh sin air a mheas leo mar gu’m biodh e fo mhallachd fhad ’s a tha teanga Ghaidhlig ’n a cheann. Feumar a’ Ghaidhlig a chur fo chìs. Ma ghabhas e deanamh, feumar a cur as buileach, agus teanga Bheurla chur an ceann an leanabh ’na h-àite. Tha e air a mheas gur h-i a’ Ghàidhlig is aobhar an Gaidheal a bhi bochd agus air dheireadh. Tha e air a chumail a mach gu’m bheil a’ Ghàidhlig a’ cumail dhaoine dorch, aineolach, fiadhaich; agus nach ruig solus orra gu bràth gus an aicheadh iad an canan agus gu’n ionnsuich iad Beurla.

Nach iongantach gu’m biodh cànan a’ Ghàidheil ’n a h-aobhar daorsainn is brùidealachd, agus cànan nam fineachan lomnochd, fiadhaich, muinntir a tha cho brùideil ’s gu’n dean iad feasd air feoil an co-chreutar, ’n a meadhon freagarrach air solus agus uaisleachd a ghiulan a dh’ ionnsuidh an inntinnean dorcha? Nach ann aig an t-Sasunnach a tha am beachd faoin oirn an uair a tha e smaointeachadh gu’n creid sinn a leithid sin a sheanachas? An luidh sinn fada fo’n sgannal? An leig sinn le duine a sheas ann am briogais tàir cho mòr a dheanamh oirn fhéin agus air ar cànan?

’S ann a tha bhochdainn ann gu’m bheil mòran dhe ar luchd-duthcha, a fhuair air an simileir a thogail sea oirlich os ceann fàrlos tigh an seanar, a tha ’g an reic fhéin ’s a’ reic na Gàidhlig ris an t-Sasunnach. ’S iomadh call bu mho na ged a reiceadh iad iad fhéin, ach cha deanar suas an call ma leigear leò a’ Ghaidhlig a reic.

Dùisgeadh na Gàidheil, agus thugadh iad a mach an còir gu duineil! Seasadh iad air an casan ann an neart na Feinne, agus ni iad sgathadh air gach cumhachd is innleachd a tha ’g an creachadh. Tha e cinnteach ma dh’iarras sluagh na Gàidhealtachd air tigh na Parlamaid gu’m bi an cànan fhéin air a h-aideachadh ’s air a teagasg d’ an cloinn anns na sgoiltean gu’m faigh iad am miann.

Cha chuir duine sam bith an aghaidh foghlum Beurla a thoirt do’n chlainn—mar is mo a gheibh iad dheth ’s ann is fhearr. Ach an cuir duine sam bith an teagamh gur h-ann tre’n Ghàidhlig is usa am foghlum sin a thoir, anns a’ cheud toiseachadh, do’n chlainn Ghàidhealaich? Nach ’eil e furasd a chreidsinn, agus a thuigsinn, gur e foghlum Gàidhlig is usa thoirt do leanabh Gàidhlig, agus is tlachdmhora leis fhein, anns a’ cheud dol a mach? Nach ’eil e reir eachdraidh is fein-fhiosrachadh, ann an gnothuichean foghluim, gu’n geuraich foghlum ann an aon chànan inntinn agus buadhan neach air son foghlum ann an cànan eile? Agus ma tha sin mar sin, dé an doigh is buannachdail air son teagasg agus eòlas a thoirt air Beurla na le làn cheartas a thoirt do’n Ghàidhlig?

Uime sin, a chum gu’m bi làn cheartas aig a’ Ghàidhlig, agus nach tig an deireadh is lugha air a’ Bheurla, deanadh na Gàidheil cinnteach gu’m bi ullachadh ceart air a dheanamh a chum gu’m bi an cànan fhéin air a teagasg do’n cloinn. Tha an Fheinn air a h-uilinn ro fhada mar a tha. Duisgibh agus cuiribh umaibh ’ur neart, mo cho-Ghàidheil.

Tha cuid ann a tha labhairt ’s a’ sgriobhadh mar gu’m biodh a’ h-uile solus is sòlas air a thasgaidh suas anns a’ Bheurla. Na’m b’ann mar sin a bhiodh cò nach ionnsaicheadh Beurla? Ach dé theirear mu thimchioll na tha de dhorchadas ’s de thruaighe am measg feadhainn aig nach ’eil smid ach Beurla? An truaghan bu mho thachair riumsa riamh ’s e Gall a bha ann, ’s gun eòlas aige air ni ach na fhuair e troimh ’n Bheurla, agus gun smid ’n a cheann ach Beurla chruaidh Shasunnach! Mo nàire oirn, gu’n leigeadh sinn le feadhainn nach cuireadh ar ’n athraichean as an liois-càil ar spuilleadh!

COLUMBANUS.


[TD 192]

[Leabhar III. Mios deireannach an t-Samhraidh 1908. Earrann 10.]

DUSGADH A’ GHAIDHEIL.

THA mòran air a radh, agus sin le firinn, mu dhùsgadh na Gàidhlig. Tha mi fhein dhe’n bheachd gur h-e ’s mo tha dhith air a’ Ghàidhealtachd an diugh dùsgadh a’ Ghàidheil. Chaill e mòran anns na timean chaidh seachad do bhrigh nach robh e ’n a dhùisg. Tha e call mòran an diugh air son an aobhar cheudna. Bidh e call a chaoidh gus an dùisg e, agus gus an seall e timchioll air.

Tha na Gaoill a’ toirt air a chreidsin nach ’eil ’s nach robh coir nadurrach aige fhéin no aig a chànan—agus air an aobhar sin bha e deònach gu leòr gus a nis gu’m biodh e fhein air a chur air allaban agus a chanan air “a sgriobadh dhe gach clàr.”

Gus a nis bha e creidsin gu’m b’e a chànan an t-aon aobhar a bha ’g a chumail air ais ann an strith na beatha-sa—nach soirbhicheadh leis am feasd mar a h-àicheadhadh e cànan a mhàthar.

Bha na Gaoill seòlta. ’S maith a bha fhios aca nach buadhaicheadh iad gu bràth an aghaidh a’ Ghàidheil, no an aghaidh a chànain, mur a faigheadh iad toil a’ Ghàidheil leo anns a’ chùis.

Dùisgeadh an Gàidheal agus bheir a bhuaidh. Coisinnidh e fhathast, an taobh a stigh de chriochan fhein, a’ ghlòir a fhuair e air blair-catha air son a’ chrùin. Gheibh e dh’ fhearann na ni e feum dheth, ged nach cleachd e eucoir no foirneirt air neach ’sam bith. Dùisgeadh esan. Gleidhidh e chànan, ged nach dean e dearmad air Beurla, no air cananan eile bhios feumail dha. Dùisgeadh esan. ’N a luidhe làimh ris tha iomadh dòigh tre ’n coisinn e bhith-beo, eadhon an uair a thachras foghar a’ chuain a bhi gann, no na siantan a bhi fiadhaich. Dùisgeadh esan.

Tha an Gàidheal an Eirinn a’ dùsgadh agus tha bhuil. Tha e teagasg iomadh leasan do’n t-saoghal.

Thionndaidh e an toiseach aghaidh air a sheann chànan. Chunnaic e gu’n robh beannachdan mòra air am filleadh a steach anns an t-seann teanga. Rinn e a dhleasdanas rithe, agus an ùin ghoirid bheothaich i agus fhuair i neart.

Le beothachadh na teanga thàinig beothachadh spioraid. Chunnaic iad, bochd ’s mar a bha iad, gu’m faodadh iad iad fhéin a chuideachadh gu teachd-an-tir a b’ fhearr a chosnadh. Mar sin thionndaidh iad an làmh ri gach obair—agus tha ath-leasachadh mòr air a thighinn air gnothuichean na h-Eireann. Tha Muillnean agus Obraichean-làmha a’ cur gu buil a dhà urad ’s a b’ abhais daibh.

Le beothachadh spioraid thainig mar an ceudna beòthachadh air cliu is ciall. Tha adhartas mòr aig stuamachd air a dheanamh, agus mar sin tha airgiod air a shàbhaladh. Bha sinn aig coinneamh mhòr Ghàidhealach ann am B’la cliath o chionn bliadhna no dhà. Mhair a’ choinneamh fad seachduin. Bha Gàidheil ann an sud as gach cearnaidh de’n Ghàidhealtachd Eirionnach—ach aon duine cha’n fhaca sinn air an robh coltas deocha. Bha iad cho stuama ’s ged a b’ ann air orduighean Eaglais a bhiodh iad a’ frithealadh.

A thuilleadh air na beannachdan sin thàinig ath-leasachadh mòr air gnothuichean foghluim air feadh na dùthcha. An àite an seann chànan a bhi ’n a spearraich orra ’s ann a tha i ’n a sgiathan dhaibh. C’ uin a dhùisgeas sinne, agus a ghabhas sinn seilbh air còraichean ar teanga ’s ar dùthcha? Tha mòran fheallsanach an tigh na Pàrlamaid a tha searmonachadh nach urrainnear eucoir is mo a dheanamh air leanabh Gàidhealach na leigeil leis cànan a mhàthar a chleachdadh. Bha iad a’ searmonachadh sin a thaobh clann Eirinn, ach thionndaidh Eirinn an searmonachadh gu amaideachd. Na tugaibh cluas dhaibh, no do ’n cuid dheisciobuil, a tha, mo thruaighe, an urram ’s a’ Ghàidhealtachd.

Cha ’n ’eil a dhith air a’ Ghàidheal a chum a dheanamh duineil, soirbheachail, cliùiteach, agus fo urram aig Gall is Gaidheal ach e dhùsgadh as a chadal.

GATH SOLUIS.


[TD 193]

[Leabhar III. Mios deireannach an t-Samhraidh 1908. Earrann 10.]

GLEANNAN MO GHAOIL.

“’S toigh leam a’ Ghaidhealtachd, ’s toigh leam gu brath i.”

THA moran do dhaoine fiosrach an àm so a’ caoidh gun stad gu bheil a Ghàidhealtachd a’ dol fàs. Their na fàidhean doilleir so nach fhada gus am bi Clann nan Gàidheal air an sgapadh gach rathad, iad gun tìr, gun chànan, gun chàirdeas agus eachdraidh ghlòrmhor an sìnnsiribh air a tiodhlacadh leis “Na làithean àigh a threig.”

Mo thruaighe! nach ’eil soirbheachadh a Charbaid-iaruinn an déigh mùthadh a thoirt air aodainn nan àrd-bheann bhith-bhuan fhéin ’nar dùthaich ann an cuid de dh’ àitean’, agus ciamar nach tigeadh beagan atharrachaidh air an-t-sluagh. Faodaidh sinn a bhi taingeil gu’n do dh’ fhan spotag fhàbharach no dhà fhathast ann an tir nam beann far nach d’ fhuair Fasan an laimh-’n-uachdair.

Tha aon ghleannan beag boidheach mu thuath a’ tighinn fo m’ smaointean an dràsda. Bho mhullach na monaidhean a tha cumail fasgadh air, tha ’n srath ri fhaicinn air latha samhraidh, sgaoilte ris an spèur mar leabaidh chùbhraidh—sgàil-bhrat spèur-ghorm os a ceann, beanntan àirde le’n daithean iomadach ’nan cùirtein agus feòrnagan dosrach a’ deanamh fraoidhneasan. Tha gach aimsir ’na chuairt a cur a dhath sónraichte fhéin air na h-aodaichean àluinn leis an do chòmhdaich an t-Athair Uile-chaoimhneil an seudan priseil so.

Tha’n t-Earrach le choragan sìtheach a’ beannachd do gach filleadh is fiaradh is car anns na cùirtein fasgach so, agus tha iad


[TD 194]

[Leabhar III. Mios deireannach an t-Samhraidh 1908. Earrann 10.]

ag ùrachadh ’s a’ gabhail dath soilleir uaine mar bhiodh air trusgan fallasach Bàn-righ nan sìthichean. Tha corag ròsach dhrùidheil an t-Samhraidh a’ dòimhneachadh tuar nèamhaidh an Earraich, agus a cur glòir lainnireach nan ròs air na beanntan. Tha daithean rioghail an Fhoghair a’ bòillsgeadh an toiseach-craobh-dhearg is uaine ’s òr-bhuidhe, sin tha iad a’ smàladh beagan is beagan gu crò-dhearg is dù-ruadh is buidhe-dhonn.

Mar tha bhliadhna dol seachad, tha gach dreach a’ fàs na’s neo-shònraichte, gus nuair thig an Geamhradh, tha na cùirtein geal dèarsach, le faileas dòrcha sud ’sa’ so mur gu’m b’ann a chur a mach braighdeanas na cuid a tha soilleir.

Mar so, ’s ann bòidheach aig gach àm tha gleannan mo ghaoil! Tha iomadh spotag eile dhe ’n t-sèorsa so ann an tìr nam beann, is ged is duilich gu ’m feum sinn am fagail is ar dachaidh a dheanamh an allaban, measg choigreach, cha téid tìr ar n-oige gu bràth as ar cuimhne. Aig gach àm is anns gach àite, bidh ar dùil ri tilleadh uair-eiginn ris na glinn far an d’ fhuair sinn ar n’ àrach òg.

Bi Ghaidhlig “aosda, ghlormhor, bhinn” ’ga cumail againn mar ailleagan prìseil, is cuimhneachan air eachdraidh mhòr-mhaiseach ar sìnnsiridh a’ dearsadh oirnn daonnan mar thigh-soluis, a’ lasadh suas na slighe neo-chinntich air a’ bheil sinn a’ smeurachadh gus an ruig sinn ceann-crìche an turuis. Bi cèol binn a’ caochain is borbhan ciùin a h-easan ’n’ar cluasan an cómhnuidh, a bàthadh toirm sgreadach neo-bhìnn iorghuill ghnothaichean an t-saoghail.

“BEINN A MHONIGAIG.”

