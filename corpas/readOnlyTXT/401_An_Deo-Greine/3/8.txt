[TD 159]

[Leabhar III. An Ceitein, 1908. Earrann 8.]

EADARAINN FHIN.

An Smeorach: ’S ann le deagh dhùrachd a tha sinn a’ tarruing aire ar luchd-leughaidh a dh’ ionnsuidh an leabhair-orain so. Tha e air a chur a mach le Mr Aonghas MacAoidh, <eng>43 Murray Place, Stirling<gai>, an deigh a bhi air a dheagh dheasachadh le Mr Calum MacPharlain. Cha’n’eil e aon chuid mòr no daor, ach ’s e an t-amadan a theireadh nach ’eil a luach no fheum mor. Tha e anabarrach freagarrach air son a chur ann an laimh na cloinne anns na sgoiltean Gaidhealach, agus air son an toirt air adhart ann an seinn orain bhinn an canain bhlasda fhein. Tha da dhusan oran, agus fear an cois a’ bhargain, anns an leabhar. Tha iad air an dioghlam bho bhardachd Mhic Mhaighistir Alasdair, Mhic Colla, Neill Mhic Leoid, Dhonnachaidh Bhain, Iain Chaimbeul, Mhic Pharlain fhein, agus bho bhaird urramach eile. Tha sinn an dochas gu’n cuir moran g’a iarraidh, agus gu’m faigh An Smeorach cead ceilearadh anns gach gleann ’s a’ Ghaidhealtachd. Cha chosg e ach ceithir sgillinn.

<eng>Modern Gaelic Bards: <gai>’S e ni is lugha is urrainn sinn a radh mu’n leabhar so gu’n chuir na cairdean a dh’ oibrich le cheile agus a chuir a mach e an co-Ghaidheil fo chomain. Tha e air a dheasachadh agus air a chur cruinn le Mr Calum C. MacLeoid, <eng>Dundee<gai>; agus air a chur a mach le Mr Aonghas Mac Aoidh, <eng>43 Murray Place, Stirling<gai>. Is maith a’ luach cruin e. Tha iomradh air a dheanamh anns an leabhar air beatha agus obair deich baird. Iain Caimbeul, bard na Ledaig; Calum Mac-Pharlain; Lieut-Col. Macgregor, bard chlann Alpinn; Domhnull MacKechnie, bard Dhiura; MacLachlan, Rahoy; an Dr MacLeoid, Morven; Niall MacLeoid, bard an Eilein Sgiathanaich; an Dr Tormaid MacLeoid, “Caraid nan Gaidheal”; Dughall MacPhail, “Muileach”; agus Henry Whyte, “Fionn.” Tha an t-ughdar a’ toirt dhuinn dealbh gach fir; cunntas aithghearr, ach coimhlionta gu leor, air beatha gach aon; agus cruinneachadh gasda de dh’ orain bho am bardachd. Tha na h-orain iad fhein breagha, ach tha iad na’s blasda agus fuinn a’ chuid mhor aca air an toirt dhuinn comhla riu.

Bidh an leabhar anabarrach feumail do fhoghluimich oga ar canain. Bu choir e fhein agus “Sar obair nam baird Gaidhealach” a bhi gualainn ri gualainn air sgeilp gach leabharlann ’s a’ Ghaidhealtachd; agus gu tric air an toirt seachad mar dhuais air son sgoileireachd, ann an sgoiltean agus aig Moid. Tha e ’na chuideachadh mor do neach a bhios a’ foghlum, beagan eolais a bhi aige air eachdraidh beatha an ughdair a thachras dha bhi leughadh. Geibh sinn anns an leabhar so eolas air a’ choisir eireachdail ud a tha lionadh na Gaidhealtachd le bardachd is ceol cho glan ’s cho cubhra, ’s cho aighearach, ’s a dh’ iarradh cluas a chluinntinn.

Am Mod: Tha na cairdean am Baile Bhoid a’ deanamh adhartas maith le ulluchadh a tha feumail air son a’ Mhoid. Tha lan dochas againn gu’m bi Mod againn a bhios airidh air a’ bhaile agus air an t-seann chaisteal cho maith ri bhi airidh air cliu agus spiorad a’ Ghaidheil.

Tha an clar-innse a tha deanamh iomradh air gach strith agus duais an coimhcheangal ri ceol is litreachas, agus nithean eile, aig a’ Mhod a nis an ire bhi deas agus tha sinn an duil gu’m faigh neach ’s am bith e a chuireas g’a iarraidh bho ’n chleireach ur, <eng>Mr. T. D. MacDonald, 68 Gordon Street, Glasgow.


[TD 161]

[Leabhar III. An Ceitein, 1908. Earrann 8.]

OSSIAN FO PHEANN STERN.

Co aig a tha fios an robh Ossian a riamh ann am bith? Co dhiu bha no nach robh cha’n’eil teagamh ’sam bith nach robh, ’s nach ’eil, mòran ann a choisinn dhaibh fhein a bheag no mhòr a dh’ “urram” air a chosg. Cha’n’eil mise dol a ghabhail gnothuich ri “Ossian” fhéin an so ach bu mhaith leam cunntas a dheanamh ri fear dhe’n armailt a chuir a’ bhideag ann.

Ged a tha bliadhnachan bho’n là a leugh mi na sgnobh Stern air a’ chùis* theagamh nach ’eil e ro an-moch fhathast facal freagairt a thoirt. Cha’n’eil ach ùine ghoirid bho leugh mi leabhar anns am bheil an t-ughdar a’ toirt Stern air adhairt mar urras air truaillidheachd na bardachd a tha dol fo ainm Ossian.

Ach dé ’s fhiach facal Stern? An do reic daoine an tonaisg fhéin an uair a chuir iad spéis ’s am bith ’n a bhriathran? Cha do thachair ni rium fhein o cheann fhada is mo chuir a dh’ ioghnadh orm na gu’n gabhadh foghluimiche Gaidhealach a dhragh Stern eadar-theangachadh, no an deigh dha sin a dheanamh nach do rinn e pronnadh air a chlosaich. Tha e soilleir gu leòr gu’n leugh e Stern, ach cha’n’eil e cho soilleir gu’n leugh e Ossian, ged nach ’eil sin ag radh nach do leugh.

Cha’n’eil guth agam ri radh air moran dhe na sgriobh Stern mu Ossian—faodaidh e bhi fior agus faodaidh ’nach ’eil. Cha bhean mi' ach ri argumaid no dhà.

Tha e ’g radh nach e fior Ghàidhlig a tha ann an “Ossian” Mhic a’ Phearsoin idir—nach ’eil e so-thuigsin do’n Ghàidheal. <eng>“This jargon which deviates so strangely from all real Gaelic, and which is unintelligible to a Highlander—” “It bristles with anglicisms”—

<gai>Ged a bhiodh so fior—ni nach ’eil—cha dhearbhadh e nach fior Ghaidhlig a tha ann. Cò ghabhadh air a radh nach e Gaidhlig a tha ann am bardachd Dhonnchaidh bhàin? Gidheadh ’s iomadh Gaidheal air dheagh Ghàidhlig dh’ am bheil moran de bhardachd ’n a Eabhra.

Cò ghabhadh air a radh nach e fior Ghaidhlig a tha ann an Keating? Gidheadh tha iomadh dusan facal Beurla air fheadh.

Ach am bheil e fior nach e fior Ghaidhlig a tha ann an “Ossian”? The Stern a’ gearan air ‘Gorm astar nan speur,’ mar nach e Gaidhlig a bhiodh ann. Ma chreideas tu Stern cha’n abair thu tuilleadh “chunna mis’,” no‘chunnam,’ no‘chualam.’ Cha bhuin iad do Ghaidhlig cheart ’na bheachd-san. Tha doighean labhairt a chuala tu aig do mhathair air am meas leis an sgrùdair ud ’na nithean neoghlan. Tha duil agad-sa ged nach robh facal Beurla an ceann do mhathar gu’n robh co dhiù Gaidhlig bhlasda, ghlan aice; ach ma chreideas tu na leughas tu ’s ann a tha thu air do mhealladh. Bu choir dhi a bhi air a h-ionnsachadh aig casan Stern.

’S maith a chuir ris a’ “Bhard Luideagach”—gu’m bu fada beò e—nach robh an Gearmailteach faisg air an uair a sgriobh e “beusan a’ chait,” no idir “mìn-chomhairle”; “mor-ionmhuinneach”; “or-bhuidh”; “marbh-rann”; “ ’na fhann-ghuth”; “nan ard-bheann.”.

B’ ioghnadh leam mar a h-aidicheadh e an uair sin gu’m b’ aill leis greis a thoirt air “sabhadh nam maragan” dhuinne anns an tigh cheilidh, ’s sinn cho duilich ar riarachadh, na uilt an ollamh Ghearmailtich a bhi faileadh a chinn aige.

Tha Stern a’ deanamh fanoid foghluimiche ann an ait eile air son cho tearc ’s a tha am


*Transactions of the Gaelic Society of Inverness Vol. xxii.


[TD 162]

[Leabhar III. An Ceitein, 1908. Earrann 8.]

facal beag feumail ud ‘agus’ no ‘is’ air a chleachdadh le “Ossian.” Their sinn uile gu’m b’ iongantach a’ staoig Gaidhlig anns nach biodh ‘agus’ gu maith tric. Ma chreideas tu suilean Stern cha’n’eil am facal ach aon uair ann am Fionnghal, <eng>i.e., v. 44<gai> Ach leugh air do shon fhein agus air an aon taobh-duilleig is fhaisg ort tachraidh e riut leth-dusan uair. Their e riut nach ’eil e ach aon uair ann an Carthonn, i.e., 60. Ach air an dearbh thaobh-duilleig cha leugh thu ach mu dhusan sreath gus an tachair e riut dà uair. Their e ruinn nach ’eil e ach aon uair ann an Carricthura—4. Ach na’n leughadh e leith-dusan sreath air adhairt bha e air fhaicinn co-dhiu aon uair eile!

Ach cha lean mi so na ’s fhaide. Tha naire orm gu’m fuilingeadh mo luchd-dùthcha sgiursadh bho fhear a sheall e fhein cho aineolach ’s a rinn Stern.

Tha aon ni eile ris am bean mi Tha an sgrudair-sa agus moran eile a’ deanamh othail mhòr a chionn gu’m bheil, mar a their iadsan, a’ ghrian firionn ann an “Ossian” an aite a bhi boirionn mar a tha i ann an canan ’s a’ litreachas a’ Ghàidheil.

Ach an aite so a bhi mar a their iad sud ’s ann a tha e colg-dhireach an aghadh sin. Tha ghrian an “Ossian” mar a tha i an canan a Ghaidheil air fad. Tha i air a h-ainmeachadh leis cho maith ri ceud uair, agus cha mho na uair no dha dhe’n aireamh a tha ‘e’ air a radh rithe nach fhaod thu bhi cinnteach dé brigh nam briathran. Tha uair is uair a tha i air a h-ainmeachadh fo shamhla agus a reir mar a tha an samhla firionn no borionn tha a’ ghrian aig an àm an inntinn a’ Sgriobhadair. Tha i fo’n t-samhla fear ann an Carraig-thura—“A Mhic gun bheud, is or-bhuidh ciamh.” Tha ’mac sin firionn ach am bheil a’ ghrian fhéin? Tha luaidh air a dheanamh oirre ann an naoi aiteachan eile ’s an dearbh dhàn—boirionn anns gach rann.

Ann an Carthonn tha samhla eile air a chleachdadh—

O thusa féin a shiubhlas shuas,
Cruinn mar làn-sgiath chruaidh nan triath.

Tha samhla sin boirionn—mar a tha ghrian fhein. Nach fhaodar samhla firionn no boirionn a ghabhail air ni, no neach, a tha e fein boirionn? Ghabh bard Eabhrach samhla firionn air a’ ghrein ged a tha i ro-thric boirionn ’s a’ chanan Eabhrach.

’S i mo bharail nach ’eil a’ ghrian uair ’sam bith—ged a tha mi an teagamh mu aon rann—firionn ann an “Ossian”—a bradh Stern ’s a chuideachd a’ chaochladh.

B’i mo chomhairle do neach sam bith beagan salann a chur air a’ bhrochan a ni Stern. Thuirt e moran eile mu’n chùis ach foghnaidh so air son daoine chur air am faiceall. Dearbh a h-uile ni,

COLUMBANUS.


[TD 167]

[Leabhar III. An Ceitein, 1908. Earrann 8.]

LATHA-IASGAICH.

CHA ’N eil aon obair eile ’s aithne dhomh cho taitneach na cho math gus an tìm a chur seachad ri iasgach. Ma tha duine faireachduinn an t-saoghail fada, b’ i mo chomhairle-sa dhà e dh’ fhallbh le shlait is le dhubhain, inntinn a thogail os ceann iorghuill gnothaichean an t-saoghail, is tacan a thoirt air iasgach air amhuinn linneach a’ measg nam beann. Ann an cò-strith ri “Righ na h’ aimhne,” cha’n fhairich e fadal no sgìos, ged bhiodh e ’g iasgach bho mhoch gu dubh, is ma bhios e fhein car faighidneach, is fortan air a thaobh, faodaidh e prothaid bheag a dhèanamh air obair-latha. Cha mhòr a bhiodh tàrail air dubh-breac na air bànag, ged a bhiodh e ro dhraghail a dhol do’n amhuinn air an tòir!

Bha chionn gboirid fhuair mi latha-iasgaich ann an Gleann Ruaidh a chòrd glé mhath rium. Ged nach ’eil ann an Ruaidh ach amhuinn bheag, chaol a tha srachdadh a rathad throimh chreagan, tha i ro mheasail aig luchd-iasgaich a’ bhradain, do-bhrìgh gu ’m beil i làn de linneanan domhain cuartagach far am faicear am bradan a’ leum ris a’ ghrèin. ’S ’ann a’ Loch Linnhe tha ’n t-iasg ag eiridh. Tha Ruaidh a’ tòiseachadh measg nan sgoran fiadhaich goirid bho Spèy, ’s mar tha i cumail air a rathad, tha uillt mhora, bhrasa a’ sruthadh gu stoirmeil as na beanntan mora, ’s ’ga lionadh na’ s motha. Tha ’n t-iasg a’ gabhail ris na h-uillt so.

Dh’fhalbh cuideachda dhinn aon latha a dh’ iasgach air fear de na h’ uillt so ris an abair iad Eadhaidh. Bha meadhon latha ann mu’n d’fhàg sinn an tigh, agus bha astar car fada againn ri dhol. ’Nuair ràinig sinn ceann urad an uillt, shuidh sinn car tamuill, is thug sinn suil mu ’n cuairt duinn. Anns an àirde tuath bha Monadhliadh le choireachan creagach, Druiminn is Baidenoch le frithean leathan àluinn; air an taobh deas bha srath Ruaidh, tulaichean uaine Ghlinn-Turaid is iad dubh-bhreac le faileas nan nèoil shiùbhlach a bhà greasad orra gu’n àite cruinneachaidh os ceann Sgor-an-Fhithich, a bha tùradh suas gu creagach, bagarrach, anns an airde-’n-ear. M’ar coinneamh bha monadh mòr dubh is e air a sgaradh as a chèile le bras-shruthan iomadh geamhraidh.

’Nuair ghabh sinn anail tacan, is a fhuair sinn ar slatan an òrdugh, sgap a’ chuideachd gach rathad. Bha’n linne air an d’fhiach mise m’ fhortan am bun sgor mhòr creige, agus ghabh mo shuil oirre air a cheud sealladh leis gu ’m faca mi iasg no dhà a’ leam ris an-t-sruth, a bha goil is a’ cobharadh o mhullach nan creige. Dìreach ri bun na creige, bha ’n linne dòrcha, làn chuartagan, is thilg mi ’n driamlach aig a meadhon far an robh an t-uisge trìd-shoilleir. Bho’n bhac air an robh mi ’m sheasamh bha cothrom agam air beachd a ghabhail air gach car bha dol ’san uisge shoilleir. Leig mi mo dhriamlach leis an t-sruth, ach cha robh an t-iasg ro acrach, air neo bha iad tàrail agus tuilleadh is seolta. Bha cabhag mhòr air gach fear dh’ ionnsuidh na h-eas. ’Nuair bha mo shuilean toirt cèil, dh’ fhairich mi spioladh beag aig barr na driamlaich, ach feumaidh e bhi gu ’n d’ atharaich an cealgaire bheachd—chum e air comhla ri chompanaich.

Luidh mo shùil mu dheireadh air aon bhreac seòlta, ’s bhà e cluich greis mu ’n d’fhiach e ri greim a dheanamh air a’ mhaghair a bha mi sèoladh ri shron cho bùaireasach. ’Nuair rinn e greim air tharr e le chreach gu bràigh na linne. Leig mi an driamlach las na dhèigh, is a’ sin shlaod mi car a stigh i leis cha robh cothrom agam air anns an uisge dhorcha. Thill e so, ’s shaoil leam gu’n robh e agam, ach ghabh e’n ath ruith gu taobh thall na linne. Thubhairt mi ’na m’ chridhe gu’n robh fortan a’ m’ aghaidh, leis nach robh dòigh agam, le doimhnead na linne, air a leanachd, is bha’n t-slat a’ lùbadh orm is an driamlach teann. Dh’ eirich mo chridhe, ’nuair dh’ fhairich mi ’n driamlach a’ lasachadh. Tharruinn mi stigh i, ach cha robh fada gus an d’ thug mo charaide ’n ath ruith ri


[TD 168]

[Leabhar III. An Ceitein, 1908. Earrann 8.]

ceann-iosal na linne. Dh’ aithnich mi gu ’n robh a spionnadh ’ga fhàgail, is ma bha esan dìorasach is an latha ’na aghaidh, bha mise na bu diorasaiche ’s buaidh gu bhi agam air. Ann an ùine mòran na ’s giorra na tha mi gabhail g’a innse, bha dubh-breac mòr agam na shìneadh air bruach na h-aimhne. Dh’fhàg mi ’n linne so ’s thearruinn mi thun na h-ath te. ’Se naoidh sgiulagan a fhuair mi. Bha ciaradh an fheasgair ann mu ’n àm so agus thìll càch.

Bha gloire na h-oidhche a’ luidhe air gach glac uaine agus coire dùbharach. Chaidh na bradain a bha leum ris an eas gu fois. Bha na neoil dubh os ceann nam beanntan anns an airde-’n-ear ach anns airde-’n-iar bha ghrian a’ dol fodha ’na lasair òr-bhuidhe ghlormhor.

Bha gathain dearga lasadh suas is a’ deanamh follaiseach gach sgorr is còs sturrach air a’ mhonadh dhubh mu’n coinneamh. Bha Ruaidh is crònan ciùin aice mar gu ’m biodh i toirt achmhasan do na h-uillt a bha tearnadh is a’ taomadh ’n an goil thar na cas-chreagan. Chuala sinn comhachag a’ goire le guth claoidhte ’s chaidh deultag no dhà seachad oirnn le srànn air an sgiathan leathaireach. Ghabh sinn an rathad a stigh Coire-Ghearraig ’s cha robh e furasda. Bha e mar gu ’n sgoltadh an dealanach taobh na beinne. Ghiulain sinn ar eallaichean ro eutromach is bha sinn glè thoillichte a bhi stiuradh ar casan dachaidh “Aig criochnachadh saothair an là dhuinn.”

“BEINN-A-MHONIGAIG.”

