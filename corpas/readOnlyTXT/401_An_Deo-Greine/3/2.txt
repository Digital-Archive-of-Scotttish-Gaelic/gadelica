[TD 23]

[Leabhar III. Ceud mios a Gheamradh 1907. Earrann 2.]

EADARINN FHIN.

THA Communn Gàidhealach Halifax, an Canada, a’ Sealltuinn gu’m bheil meas aige air ar canan. Tha iad sud a’ cur rompa gu’m bi Caithir air a suidheachadh ann an Oilthighean a’ bhaile bho’m bi a’ Ghàidhlig air a teagasg do gach neach leis an àill. Tha iad ag ullachadh air son so agus air son an tairgse thoirt do’n Urr. Mr. MacLean Sinclair a’ chathair sin a ghabhail. Tuilleadh buadha leis na seòid!

Tha sgriobhaidhean ciatach air a’ cheann <eng>“The Making of Gaelic”<gai> air an toirt anns an <eng>Oban Times<gai> bho sheachduin gu seachduin. Tha sinn fo fhiachan do’n Ollamh MacNeill air an son. Lionadh e barrachd air na tha againn de dh’àite na dh’fhaodadh sinn a radh ann an rathad molaidh. Tha sinn an duil nach gabh e gu h-olc e ma dh’ fhagas sinn sin ri ar creideas, agus ma their sinn aon fhacal air puinc a thog e mu fhiachan na Gàidhlig do’n Laidinn ’s do’n Bheurla. Tha sinn de’n bharail gu’n deach e ro-fhada air a’ phuinc sin. Faodaidh e bhi gu’n ghabh i iasad uair is uair—ach dé theireadh e na’n canadh sinn gur i an Laidinn a ghabh mòran de na facail ud bho’n Ghàidhlig? Cuireamaid an currag air a’ cheann cheart, ’S e tha anns a’ Ghaidhlig agus anns a’ Laidinn na peathraichean agus dh’ ionnsuich iad an cànan bho’n aona mhàthair. Na facail sin a tha aca a’ ciallachadh an aon ni—is facail iad ro thric a fhuair iad bho ’m màthair, cha’n ann bho chach a cheile. Tha a’ cheart uiread a chòir aig a’ Ghaidhlig orra ’s a tha aig a’ Laidinn.

’S ann le fior bhron a tha againn ri iomradh a dheanamh air bàs a’ <eng>Phrofessor<gai> Strachan. Bu duine e rinn saothair mhòr air son eòlas ar seana chanan; agus cha robh na rinn e, ged bu mhòr e, ach gealladh air na bha e’n dùil a dheanamh na’m biodh e air a chaomhnadh. ’S gann ma tha duine idir ann a nis a lionas àite air chabhaig. Rinn am bàs bearn mhòr oirn an uair a ghearr e air falbh e fhéin agus MacBain.

Tha <eng>Celtia<gai>, anns an àireamh mu dheireadh, a’ deanamh iomradh airidh air coinneamhan na Comh-ghairm mhòr a bha aig a’ Chomunn Chelteach an Dunéideann bho chionn mios. ’S maith a’ luach sé sgillinn e.

Mha sinn a’ toirt anns an àireamh-sa òran breagha a rinn gille uasal còir a mhuinntir Uidhist air eilean a bhreith is àrach. Gheibh sibh e air taobh-duilleig 36. Tha e air a chur ri cheile le deagh eolas agus ann am fior spiorad na bardachd. Tha e ann an Gàidhlig mhilis bhlasda mar bu dual do dh’ Uidhisteach. Na ’m biodh e air a thighinn air beul-thaobh a’ Mhoid bu mhaith a b’ fhiach e duais. ’S ann bho ’n aon laimh a thainig a’ litir a tha air taobh-duilleig 24—i fhein ann an deagh Ghàidhlig, Tha sinn an dòchas gu’n toir ar caraid P.M. oran eile dhuinn a bhios air dheilbh cho maith ris an fhear-sa.


[TD 24]

[Leabhar III. Ceud mios a Gheamradh 1907. Earrann 2.]

GU FEAR-DEASACHAIDH AN DEO GHREINE.

A CHARAIDE CHÒIR,

Leugh mi litir anns na h-earranan mu dheireadh de ’n Deo Ghréine bho Erig Nic Leoid, ann an smior na Gaidhlig, agus mar do mheall mo bharail mi, cha ’n ’eil an dearbh mhaighdean gun bhuadhan tlachdmhor eile mar an ceudna, ma’s do chuir i ri cheile briathran cho snasmhor. Saoil sibh nach ann a ghluais i mise gu sgriobag a chur thugaibh, gun fhios nach ann a chuireadh i cùl ri Tòmas bochd fhathast, agus gu ’m b’ fhiach leatha sealltuinn rium fhéin ’na aite, ’se sin mar a bi dùil agaibh fhein tighinn eadaruinn. Ach feumaidh mi innse dhuibh gu dé chuir mi gu smuaineachadh air a’ so. Cha bu luaithe leugh mi na litrichean na thainig an sean-fhacal ri m’ aire, “Cha sgeul rùin e, chuala triuir e,” agus thuirt mi rium fhéin, eadar dhà mholadh nach robh mor spéis do Thomas, ’nuair a dh’innis i cho aon-fhilte mu dheighinn. Bhuail e mar sin ri m’ inntinn gu ’m faodadh soirbheachadh leamsa ann an rùn na gruagaich cho maith ris fhein, na ’n tachradh dhomh, luath no mall, eòlas fhaotainn oirre. Ach nach mise tha gòrach! Dh’innseadh i orm e, a cheart cho cinnteach ’sa dh’innis’ i air Tòmas; ’s cha bhiodh agam ach an gad air an robh an t’ iasg, mar is dòcha ’thachras dhàsan, agus mar sin ’se mo ghliocas gu ’n dol anns an eadraiginn. Nach e sud bhur barail fhein cuideachd? Ach coma cò dhiù, gu firinneach bu mhaith a b’fhiach Erig a bhi na comhradh, ged a chaillinn an t’ iasg ’s an gad—cha bhithinn na bu mhiosa dheth na Tomas. B’e na h-uirid a bhi ’ga h-eisdeachd a’ bruidhinn na Gàidhlig cho blàsda ’sa chuala mi riamh, an dràsda ’sa rithist. ’s gu’n fhios “mar a gheuraicheas iarunn, iarunn eile” nach biodh ar ’n aignidhean air an tarruing gu chéile le seanachas ann an cànain bhìnn bhlasd’ ar dùthcha a dh’ionnsaich sinn òg. Faodaidh sibhse bhi smaoineachadh gu ’r h-ann ri fanaid tha mise an drasda, ach tha sibh air bhur làn mhealladh. ’S ann tha mòr éifeachd aig a Ghàidhlig gu bhi tarruing faireachdainean na feadhainn a bhruidhneas i ri chéìle, am measg nàn dearg Ghall ’s na bailtean mora. Bha bana-charaid dhomsa anns a’ bhaile so bho chionn beagan bhliadhnachan, agus cianalas trom oirre an déigh a dachaidh fhagail, ’s maith dh’fhaoidte a leannan mar an ceudna, an tir an fhraoich. Bha i gu h-aonaranach a’ gabhail sràid aon latha, nuair a chual’ i dithis a’ comhradh an Gàidhlig air taobh thall na sràide. Cha bu ruith leatha ach leum g’an ionnsuidh, ged nach fhac i riamh roimh iad agus bha iad gu càirdeil an iomlaid na h-aon mhionaid. Nach’eil mar sin aobhar agamsa bhi ’g agradh dòchais gu’n tig Erig ’s mi fhéin gu bhi ’n ar fior chàirdean fhathast, no eadhoin barrachd is cairdean, ma gheibh mi Tòmas luideach as an rathad. Ach aon fhacal thugad fhéin a Thomais, a ghraidhean, seach gu’n leugh thu a’ Ghàidhlig. Eadar thus’ agus mise a nis nach e do bharail fhéin nach ruig thu leas mòr earbsa ’chur anns a’ chailin air am bheil thu’n geall? Bha mise ’n ceàrdach gobha roimhe ’nabaidh, agus cha do chòrd e riamh rium nighneag a bhi cho faoin ’s gu’n innseadh i cò a bha suiridh oirre, ach air a shon sin, innseadh na no innseadh i e, cha mhi-chordadh e rium a bhi ’na t’àite an ceart-uair. Soirbheachadh maith leat a charaid, agus ma bhuannaicheas tusa an suiridh Erig cho maith ’sa bhuannaich ise ’g ionnsachadh Gàidhlig dhuitsa cha ’n ’eil ach diomhanas dhomhsa dùil no dochas a bhi again ri caoimhneas na maighdinn. Sud ort ma tha, ’s gu mu maith a bhitheas sibh. N’am biodh na h-uile neach aig am bheil Gàidhlig cho uailleil ri’ Erig mu deighinn, cha b’ eagal gu’n rachadh as do’n chànain. Cha b’ ionnan ’s mar a thuirt nighneag a b’ aithne dhomhsa air tilleadh dhachaidh dhi as deigh bliadhna lòm a chur seachad ann an Glascho. Choinnich a h-athair i air an laimhrig, agus air dha fàilte chridheil a chur oirre ag radh, “an d’ thainig thu ’Shesi a ghaoil, ’s mi tha toilichte t’fhaiciun,” ’s ann a sheall i gu moralach mu’n cuairt, ’s air crathadh a cuin di mar a ni ’mhaighdean-mhara fhreagair i gu pròiseil <eng>“no calic father.”<gai> Nach be’n deuchainn a bhi’ga h-eisdeachd?

Bha dùil agam mo bheachd a thoirt air a mhòd eireachdail a bha an Glaschu bho chionn dà mhios, ach seach gun d’thug feadhainn eile beachd-sgeul dhuibh air a cheana cha’n’eil maith dhomh gabadh a radha. Dé ’th’agam air dhuibh ach gu’n d’fhairtlich orm sealladh fhaotainn air Erig am measg a chruinneachaidh mhoir a bha sud, ged a bha mo shuil gu maith luaineach air a son. Fhir mo chridhe ged a bhiodh i uiread ri càmhal cha bhiodh e furasd’ a lorgachadh a mach, ’s gu h-araid nuair nach b’ aithine dhomh i bho Eubba. Ach geallaidh mise dhuibh. Tha làn dùil agam a bhi aig an Fhéill mhòr ann an Glaschu aig deireadh a mhios, a h-uile latha, ge b’ann air mhàgaran a rachainn ann agus ma bheir sibh dhomh gu diomhair—gu’n fhios idir a bhi aig Tomas air—coltas Erig, fiach a faigh mi cradhadh de spoig air là ud, gu dearbha cuiridh mi an t’ olc no mhath a sgriobaig thugaibh mu’n fhéill, agus mar a theid leam am measg nan Gàidheal air fad. Gach latha chi ’s nach fhaic.”

Bhur deagh charaid,

Carraig Dochais.


[TD 26]

[Leabhar III. Ceud mios a Gheamradh 1907. Earrann 2.]

NA DROBHAIREAN.

BHA mi anns a’ Ghàidhealtacad o chionn ghoirid. Bha mi ’n a mo chrùban an oisinn seòmair air carbad na smùid, agus mo smuaintean trom gu leòr ri meorachadh air aon ni is ni eile nach buineadh idir do’n Ghàidhealtachd. Thainig Gàidheal còir a steach is shuidh e ri mo thaobh. Bheannaich sinn a’ la dha cheile, ann am Beurla—<eng>of coorse. <gai>Bha cù loireach comhla ris, agus smaointich mi gur ann aig féill a bha e. An deigh dhuinn dol astar maith cò thigeadh a steach ach fear eile is cuaille bata ’na laimh, agus ceanglachan aodaich fo achlais agus cù ri chois. Tha e coltach gu’n robh e fhéin ’s am fear eile eòlach air a chéile. Thoisich iad a’ comhradh ann an Gàidhlig cho milis ’s a chuala mi o chionn fhada. Mheas mi nach robh cron sam bith dhomh mo chluas a chur ri claisneachd ach dé’n comhradh a bhiodh aca. Ghabh mi ioghnadh mòr de’n comhradh—bha an Gàidhlig cho blasda—ach bha iad ’ga measgadh le Beurla air fhior dhroch fhuaim.

“An robh <eng>sell<gai> maith agaibh ann an——an de?”

“An tà, cha robh sin ann, gu dearbh. Bha cus éiridh anns na caoraich an uraidh—bha iad robh <eng>chuick.”

<gai>“Fhuair sibh <eng>tarty<gai> (30/-) an uraidh.”

“’S ann a bhàn a tha rudan a’ dol.”

“U ’s ann—<eng>down, down<gai>, a tha iad a’ dol.”

“Nach robh <eng>sell<gai> agaibh fhéin an dé?”

“Bha, nach maith na beathaichean sin ma ’r coinneamh? Cheannaich mi da <eng>waggon<gai> diubh.”

“Tha sibhse cinnteach as ’ur n-airgiod, bho’n fhuair sibh <eng>order<gai> á <eng>London<gai>.”

“ ’S dòcha gu’m bheil.”

“Nach ’eil sibh cinnteach?”

“Tha mi ’n dùil gu’m bheil. Bha cuid dhiubh daor. Bha feadhainn <eng>Portree tree pounds<gai>. ’S e <eng>lot<gai> mhaith uan a tha sud.”

“Tha sibhse glé fhada bho’n <eng>station<gai>—am bheil agaibh ri choiseachadh?”

“U cha’n ’eil. Gheibh mi <eng>Mail forty-one miles.”<gai>

“Tha am fear ud an comhnuidh ag eigheach ainm an <eng>station<gai> mar sud.”

“Tha. U, ’s e sin a’ <eng>regulation.”<gai>

“An robh thu riamh aig <eng>sell<gai> Uidhist?”

“Bha. Cha ’n ’eil e nis cho duilich ’s a bha e, air iomadh doigh. Tha na h-eileanan ag <eng>improovigu.”<gai>

“Cha di-chuimhnich mise gu bràth a’ cheud <eng>sell<gai> aig an robh mi ann an Uidhist. Bha mi <eng>topaigu<gai> na féille—agus feasgar dh’ fhalbh mi leis a chrodh. An uair a bha mi <eng>crossigu<gai> na faodhla dé rinn an cù ach gàmag a thoirt á sail fear de na daimh. Sgap iad thall ’s a bhos agus ruith mise <eng>after dem<gai> gus an robh mi <eng>done<gai>. An uair a dh’ fhàs e dorch cha robh lorg agam air <eng>one<gai> diubh ach aon a bh’ agam air <eng>rope<gai>. An uair a bha mi air an t-slighe thachair fear rium ’s e ’na luidhe <eng>flat<gai>. Dh’ fheuch mi an toiseach an robh gluasad ’na chridhe—’se sin a’ <eng>first thing always.”<gai>

“Tha <eng<journey<gai> mhòr romhainn fhathast.”

“Tha. Is laidir an drochaid ud. Tha iad a nis air drochaid a chur aig <eng>every station.”<gai>

“Tha. Cha bhi <eng>excuse<gai> aig duine tuilleadh ma theid a leòn no mharbhadh. Thug am fear ud <eng>fifteen hundred off the company.”<gai>

“Dé dh’ eirich dhà?”

“U nach tug an traine dheth <eng>a hand and foot.”<gai>

“Tha <eng>power<gai> uamhasach aig an <eng>engine<gai> air tarruing nan <eng>cars<gai>

Lean iad air adhairt mar sin a’ bleith Gàidhlig cho milis ’s a chuala mi idir—ach air a measgadh le sgudal Beurla. Cha b’urrainn mi gun bhi gàireachdaich an dràsd ’s a ris “ ’N a mo ghoile” mar a theireadh Mark Twain.

Bha rud eile chuir ioghnadh orm—’s e Beurla a bha aca do na coin. An uair a bha mise ’na mo bhalach, ’s cha b’ e sin an dé, ’s e Gàidhlig a thuigeadh coin a bhaile. Cha rachainn an urras nach robh na fir ud am beachd gur h-iadsan uaisle na sgire—bho’n bha iad aig <eng>sell<gai>, agus bho’n dianadh iad <eng>black face<gai> ri dubh-cheannaich, agus gu’n robh Beurla gu leor aca air son nan con.

Ochan i! muinntir mo dhùthcha!

Am balach bàn.


[TD 27]

[Leabhar III. Ceud mios a Gheamradh 1907. Earrann 2.]

<eng>THE CELTIC ASSOCIATION.

<gai>THA criochan farsuinn aig a’ chomunn-sa. Tha iad cho farsuinn ri criochan nan celteach anns a’ Roinn Eorpa air fad. Tha iad mar sin a’ gabhail a steach Gàidheil na h-alba, Eirinn, agus an Eilein Mhanainnich; agus Bratonaich Uilse, Chornbhaill, agus Armorica. ’S e crioch àraidh a’ chommuinn a bhi tarruing buill air leith an teaghlaich chelteich na’s dlùithe air a chéile a chum a bhi misneachadh ’s a’ cuideachadh a’ chéile anns na nithean a bhuinneas gu sonraichte do chànain, do litreachas, do cheòl, ’s do sheana chleachdaidhean an teaghlaich. Tha buill air leith an teaghlaich a’ cur an aona chath ge b’e cearnaidh de’n dùthaich anns am bheil iad.

Tha an comunn a’ deanamh feum nach beag ann a bhi cruinneachadh chelteach as gach


[TD 28]

[Leabhar III. Ceud mios a Gheamradh 1907. Earrann 2.]

àite an drasda ’s a rìs, a chum a bhi gabhail eòlais air a cheile, agus a’ gabhail naidheachd a chéile, agus a’ brosnachadh a cheile gu gràdh agus deagh oibre.

B’ann ’s a’ bhliadhna 1900 a chaidh an comunn a dheilbh. Bha trì coinneamhan coitchionn aige bho’n uair sin. Bha a’ cheud fhear ann am B’la cliath ’s bhliadhna 1901. Bha an darna fear ann an Carnarvon, ’s a’ bhliadhna 1904, agus bha am fear mu dheireadh ann an Dunéideann bho cheann mios no còig seachduinean.

Cha ’n fhaca cuid againn a riamh uiread de shluagh cruinn comhla an aon fhardaich ’s a chunnaic sinn an uair ud ann an Carnarvon. Cha mho a chunnaic sinn a riamh aoidheachd cho suilbhir fialaidh ’s a chunnaic sinn aig an àm ud.

Bha cruinnichidhean breagha againn ann an Dunéidean cuideachd, ach cha ’n ’eil teagamh nach biodh iad na bu mho mar a biodh gu’n robh mòran de mhuinntir a’ bhaile nach robh air tilleadh dhachaidh bh’ air na dùthcha. Chuir Prothaisd a’ bhaile comain mhòr air a’ chomh-ghairm an uair a thairg e dhaibh aoidheachd Ceanna-bhaile na h-Alba; agus a thuilleadh air a’ sin e fhéin a bhi làthair aig cuid de na coinneamhan.

Am measg nan uaisle a bha ann bha <eng>Lord<gai> Castletown (MacGhiolla Phadruig) á Eirinn—an ceann-suidhe—agus e cho aoidheil càirdeil; cho uasal iriosal. Bha cuideachd ann am <eng>Marcuis de l’ Estourbeillon<gai>—a’ Bratonaidh, e fhéin cho séimh caomh ’na uasal iriosal, a’ tarruing gach cridhe a bha cur eòlas air as a dheigh. Bha mòran de dh’ uaislean éile làthair nach ruig sinn a leas ainmeachadh. Cò bh’ againn a’ céilidh oirnn aig aon de ar coinneamhan là dhe na làithean ach Lord Roseberry fhéin. C’ar son nach biodh? Fear a tha deanamh uiread air son gu’m bi seann drochaid <eng>Ayr<gai> air a cumail an airde mar chuimhne air aon a rinn ainm dha fhéin am measg Albannaich air fheadh an t-saoghail—an saoil thu gu’m b’ iongantach ged a bheireadh e sùil chàirdeil an taobh a bha uaisle eile agus iad a’ deanamh an dichill air an canain ’s an ceol a chumail suas—nithean a tha mile uair na’s luachmhor na ni a rinneadh le làmhan?

Sheas na coinneamhan fad thrì là—agus bha uiread aca ri dheanamh ’s gur gann a bha tide air a thabhairt do na buill air son gréim a chur ’nam beul. Bhiodh e duilich a radh dé an ni a b’ fhearr a bha ann. Tha sinn cinnteach gu’n gabh càch uile ar leisgeul ma their sinn gu’n do ghabh sinn mòr thlachd anns a’ chuibhrionn a fhuair sinn bho Mhrs. Kennedy Fraser. Bha i pairt de’n t-samhradh air feadh cuid de dh’ eileanan an iar na h-Alba a’ cruinneachadh luinneag is òran nach deach a riamh a shéinn a mach as na criochan anns an robh iad air an deilbh. Bha i air leith soirbheachail, agus thug i an gad bh’ air beul a’ phoca—agus gu dearbh bu thlachdmhor ri eisdeachd na thug i as dhuinn. Tha sinn an dòchas gu’n teid i a dhiolam a rìs agus a rìs ann an raointean eile, agus gu’n sgriobh i dhuinn an ceòl binn a tha dol air di-chuimhn a chion neach a sgriobhas e.

Bha dà oidhche againn as deigh a cheile de chuirm-ciuil. Shaoileadh sinne co dhiù nach b’ urrainn iad a bhi na b’ fhearr. Bha cruitean, fidhlean, pioban Eireannach is pioban Albannach, air an cluich greis ma seach. Bha òrain de gach seòrsa—orain aoin-neach, orain ceathrar, orain choisir, agus iorraim,—orain an Gàidhlig Alba; an Gàidhlig Eirinn; an Gàidhlig Mhanainn; an cuimri Uilse agus Bhratoin. A thuilleadh air a’ so uile bha ruidhleachan de ’n dannsa Ghàidhealach ann.

Tha e sàbhailt a radh nach robh cuirm coltach riu a riamh air am frithealadh ann an Dunéideann.

Tha iomadh ni air a dheanamh leis a’ chomunn-sa—ach tha iomadh ni a dh’ fhaodas e dheanamh fhathast—agus a ni e—an uair a dh’ fhàsas e na ’s treise agus na ’s beartaiche. Tha meur dheth air a chur air chois ann an Lunnainn. C’ arson nach biodh againn meur dheth ann an Alba?

Tha carradh-samhla an comhnuidh air a chur suas air a’ cheud là de’n chomh-ghairm. Tha e air a dheanamh suas de shia clachan—clach mu choinneamh gach ball de’n teaghlach chelteach. Tha an carradh sin ’na sheasamh fhad ’s a mhaireas na coinneamhan—agus air a leagadh an uair a tha iad a’ sgaoileadh. Their iad “Lia Cineil” ris a’ charradh.

Tha paipeir miosail air a chur a mach leis a’ chomunn air am bheil <eng>Celtia<gai> mar ainm. Tha e air a chur a dh’ ionnsuidh gach ball de’n chomunn, ma tha e paigheadh a dheich tasdain an comhair na blidhna. ’S fhiach am paipeir fhéin a’ chuid is fhearr de’n t-suim sin.

Gheibhear ann iomradh ann am Beurla, ann am Fraingis, ann a’ Uilse, ann am Braton, agus oirleach no dhà ann an Gàidhlig.


[TD 37]

[Leabhar III. Ceud mios a Gheamradh 1907. Earrann 2.]

GLEANNDARUAILL.

BHA cheud cheilidh Gheamhraidh aig Comunn Gaidhealach Chillemoaidhain ann an Talla Ghlinndaruaill air feasgar Dior-daoin an 10mh de’n mhios so. Ged bha corra fhras a dol mu’n cuairt, thionall aireamh mhath de bhuill a’ Chomuinn, agus a reir mar a nochd iad an taitneas leis gach ni ris an d’eisd iad, cha b-aithreach leo bhi ann.

Bha an t-Urr. Iain Maclachainn, ceann-suidh a’ Chomuinn, anns a’ chathair. Feadh ’s a bha chuideachd mar gu’m b’ ann ’g an socrachadh fhein air an suidheachannan, chluich Alasdair Mac-a-phearsain, piobaire Ormadail, port no dhà air a phiob mhoir, agus an sin chaidh mionaidean na coinneamh mu dheireadh a leughadh agus a dhaighneachadh. Ann am briathraibh freagarrach, chuir an ceann-suidhe failt air a’ chuideachd, agus ghuidh e buaidh is piseach do gach coinneamh bhiodh aca re a’ Gheamhraidh ’s an Earraich. Thug e ’n sin seachad oraid anabarrach shnasmhor air “Badain de dhleasanais a’ Chomuinn Ghaidhealaich,” ris an d’ eisd a chuideachd gu durachdach. Dhearbh an t-oraidiche gu soilleir gu’m bheil cuisean a nis air tionndadh air a Ghaidhlig, agus an aite bhi deanamh di-meas oire mar a b-aill leo beagan bhliadhnaichean air ais, tha luchd-riaghlaidh, agus gach duine aig am bheil tùr is tuigse an diugh feuchainn r ’a h-aite fhein a chosnadh dhi anns an duthaich. Uime sin b’e dleasanas gach meur agus gach ball de’n Chomunn Ghaidhealach bhi deanamh na b-urrainn daibh ann a bhi cuideachadh gach oidhirp bhatar a toirt air son an t-seann chànain a chumail a suas.

An deigh na h-oraid labhair an Coirneal Mac-Aonghais beagan fhacal, a toirt taing do’n cheann-shuidhe air son na h-oraid ris an d’eisd e fhein agus a chuideachd uile le mor thlachd. Dh’iarr e air na bha cruinn am buidheachas a nochdadh, agus rinn iad sin gu farumach.

A bharrachd air an oraid bha gnothaichean taitneach eile ’gan cuir an ceill aig àmannan freagarrach. Leugh Baintighearn Ormadail Dàn molaidh air Gleanndaruaill a thainig a mach bho chionn ghoirid. Chluich Neoinein Chaimheul port air a phiàna agus ghabh i dàn Gaidhlig. Sheinn Morag Nic-an-t-saoir, Ealasaid Nic-Laomainn, Seumas Camashron, agus Dughall Mac-ille-Mhicheil orain gu fonnmhor binn, agus mar cho-dhunadh sheinn a chuid-


[TD 38]

[Leabhar III. Ceud mios a Gheamradh 1907. Earrann 2.]

eachd uile ceathramh no dhà de’n oran bhriagh sin, “Suas leis a’ Ghaidhlig.”

Tha Comunn Gaidhealach Chillemhaodhain an deigh leabhrachan beag fhaotainn air a chlo-bhuaileadh, anns am bheil Runtan agus Riaghailltean a Chomuinn air an cuir sios, maille ri ainmeannan buill a chomuinn, an luchd-dreuchd, ’s mar sin air aghaidh. Ged tha’n sluagh car gann agus glé sgiotach anns a chearna so de’n duthaich, tha corr agus tri fichead ainm anns a’ Chomunn. Faodaidh cuid a radh nach eil sin na chunntas mòr, ach anmaicheadh iad aon sgir eile de’n aon mheudachd ’s a Ghaidhealtachd, gun Bhaile-mòr no beag innte, anns a bheil Comunn cho laidir. Bha triuir no ceathrair de dh’ òigridh a’ Ghlinne a’ leughadh’s a’ seinn aig a’ Mhòd mhor an Glaschu am bliadhna agus cha d’thainig iad dhachaidh gun duais. Mu’n deach an Comunn a chuir air chois bho chionn dà bhliadhna cha ghabhadh iad an saoghal agus smaointean air a’ leithid. Tha sin fhéin na dhearbhadh air an atharrachadh thug an Comunn air cuisean ann an uine bhig, agus tha iomadh sgir ’s a Ghaidhealtachd air an toireadh e leth-bhreac eile na’n rachadh meur a chuir air bonn. Ma gheibh an oigridh cothrom idir cha’n eagal do ’n Ghaidhlig. Cuimhnichibh sin, sibhse thainig gu aois, agus aig am bheil facal ann an cuisean ’ur sgire. Thoiribh cothrom do’n chlainn.

