[TD 1]

[Leabhar III. An Damhair 1907. Earrann 1.]

EADARAINN FHIN.

THA sinn, leis an aireamh-sa, a’ toiseachadh air an treas leabhar de’n Deo-Ghréine. Tha a’ phris aige a nis air a leigeil sios gu sgillin an t-aireamh. Cha b’fhearr a nasgaidh e.

Tha urram thar gach Mod a bha riamh aig a’ Chomunn aig Mod Ghlaschu. Tha an ath Mhod gu bhi againn ann am Baile Bhoid. Tha teagamh am measg luchd foghluim co dhiu ’s e Baile Bhoid no Baile Mhoid an t-ainm ceart. Cha bhi teagamh sam bith ’s a’ chuis an deigh do’n Mhod againne coinneachadh ann.

Rinneadh Ban-Tighearna Ormadail ’n a h-uachdaran air a’ Chomunn air son na bliadhna-sa. Is maith an airidh i air an urram sin. Buaidh is piseach leatha.

Bha cruinneachadh mor de Ghaidheil as gach duthaich againn ann an Duneideann bho chionn ghoirid. Bha iad ann a Eirinn, as an Eilean Mhanainneach, a Mor-Roinn Uilse, á Cornbhaill, agus á Breatonaidh, cho maith ri á Gaidhealtachd na h-Alba. Bha e air leith tlachdmhor a bhi coinneachadh mar chlann aoin teaghlaich, agus a bhi cur ar comhairle ri cheile mu chuisean a bhuineas do shoirbheachadh nan Gaidheal anns gach cearnaidh.


[TD 5]

[Leabhar III. An Damhair 1907. Earrann 1.]

ORAID GHAIDHLIG.

Thug an t-Urr. Uilleam Macphàil an oraid-sa seachad aig fosgladh a’ Mhòid.]

A Phrothaist uasail agus a chàirdean Gàidhealach! ’S ann le faireachduinnean troimh cheile, ni mi gu saor aideachadh, a tha mi gu bhi labhairt, ’san ionad agus ’san làthaireachd so an diugh; oir ged a tha e ’na aobhar gairdeachas dhomh an t-urram so a thoirt dhomh, gidheadh is ann le fiamh agus le athadh a tha e idir comasach dhomh labhairt am measg dhaoine cho cliùiteach ’an ainm, cho farsuinn an eòlas agus cho sgiolta an cainnt agus a th’ann’san éisdeachd so. Do bhrigh nach urrainn da rireadh gairdeachas a dheanamh ach an ti a tha taingeil, ’s fheudar dhomh ’s an dol a mach o m’ uile chridhe buidheachas a thoirt do luchd-comhairle a’ Chomuinn Ghaidhealaich a roghnaich mi gu bhi toirt seachad an dara òraid Ghàidhlig aig a’ Mhod—gairm ann am bheachdsa ’tha ’giulan leatha urram nach beag ged tha ’n t-saothair agus an iomagain mòr.


[TD 6]

[Leabhar III. An Damhair 1907. Earrann 1.]

Tha mi’m beachd gu bheil e soilleir do’n chuid mhor ciod e’n t-aobhar mu’m bheil am Mòd Gaidhealach air a ghleidheadh bliadhn’ as deigh bliadhn; agus co-dhiu labhradh gu maith agus gu farsuinn air a chuspair sin an uiridh air chor is nach ’eil e comasach dhomhsa cur ris; ach tha mi ’smaointinn nach bitheadh e as an rathad, labhairt mu thimchioll a mheas a th’ aig a’ Ghàidheal air an aobhar agus na h-oidhirpean a tha e toirt no dh’ fhaodas e thoirt chum ’s gum bi toradh a tighinn as.

Tha buaidhean-dusgaidh a’ Chomuinn Ghaidhealaich gun teagamh air am faireachduinn a nis anns gach aite, agus tha muinntir anns gach ionad a’ sealltuinn le othail ris an àm an coinnich am Mòd, ach fathast cha’n eil am fonn no an dùrachd, mar bu chòir dhaibh a bhi, anns gach Gaidheal tuigseach aig am bheil fior mheas air a chànain agus air a dhùthaich. Tha da rìreadh a’ mhuinntir aig am bheil fior mheas air an cainnt ’s air an cliu mar Ghaidheil ni’s gainne na tha gu leoir am beachd; agus tha sinn an tìm dusgadh suas agus a chùis so a leasachadh ma tha soirbheachadh maireannach gu bhi againn. ’Nuair a theid sinn do na h-eileinean, ’s do chearnaibh eile ’n taobh an iar do dh’ Alba gheibh sinn an sin muinntir aig nach ’eil ach glé bheag do dh’ eolas air a’ Chomunn Ghaidhealach agus tha cuid dhiubh nach cuala riamh iomradh air. Ann an aon seadh cha’n ’eil so iongantach, oir cha’n ann an aon latha ’nithear na h-uile rud; ach feumaidh an Comunn greasad air, agus a’ chùis a shoilleireachadh do’r luchd-dùthcha agus na buill is cumhachdaiche dhiubh fhaotainn a stigh; oir aig an àm so tha mi smaointinn gu bheil gu leoir ’sa Ghaidhealtachd a’ sealtuinn air a Chomunn aig am bheil a luchd-riaghlaidh air a dheanamh suas gu pailt do mhuinntir nam bailtean-mora ann an solus an t-sean-fhacail a tha ’ g-radh—“B’ fhearr am meòg a bhiodh ’sa Ghaidhealtachd na’m bainne blath a bhiodh am Peairt.” Cha’n eil mi idir ag aontachadh le mòran a tha’g ràdh nach ’eil anns an obair so th’aig a Chomunn ach seorsa do chluich anns am bheil a chuis aig am bheil gu leoir ’s beagan ri a dheanamh a’ gabhail tlachd, ach tha mi ’smaointinn as eugmhais Gaidheil na dùthcha ’bhi air an iompachadh agus air am brosnuchadh nach dean Gaidheil a’ bhaile a Ghàidhlig a chur ’na h-àite féin.

Cha’ n eil muinntir ann is ciontaiche de’n fhuachd ’s de’n t-suaraiche a tha air a leigeadh ris do thaobh aobhar na Gaidhlig na’n luchd-dreuchd de’m bheil mi-féin. Tha e fior gu bheil moran de mhinisteirean ann a tha air dúsgadh o chionn beagan bhliadhnachan agus a tha deanamh obair mhaith, ach tha chuid mhor dhiubh fathast air an taladh gu suain le sliogadh Sasunnach agus le cleachdaidhean Gallda. ’S ann le fiamh a thig e dhomh a’ radh gur h-iomadh uair a mhortadh a’ Ghaidhlig anns an Eaglais le foghlumaichean a bha na b’fhileanta ann an cainnt choimhich na bha iad an canain an athraichean; ach o’n tha e fior abram e, ’s maith dh’ fhaoidte gu’n gabh iad aithreachas. Aig an am so tha Urramach ionnsaichte ’n ar measg a tha mach a’ meadhon ’nan Gall a deanamh air son ar cànain ’s ar litreachas na bu choir rughadh a thoirt ’n ar gruaidh. Tha Donnachadh Bàn ’na bhroilleach gach taobh an teid e, agus ’se a tha measail air a chànain air am bheil mòran de’n chòta cheudna a deanamh tàir, ’s iad deas air reir cleachdaidh gu a moladh aig là a bàis. Ach cha’n fhaic iad an latha, ’s ma bhios sinne dileas cha’n fhaic.

Nis a chàirdean ’se so an rùn a’s àirde th’ aig a Chomunn—a Ghaidhlig a chur na h-àite agus ’na h-inbhe féin mar chainnt fhonnmhor agus bhlasda ’ar duthcha agus is mor an soirbheachadh a mheal e cheana anns an aobhar so, a’ baisteadh bliadhn’ as deigh bliadhna le spiorad duthchasail agus sùrd Gaidhealach muinntir a tha deanamh a nis na tha ’n an comas gu cànain, ceòl agus litreachas nan Gaidheal a ghleidheadh beò. Mar an ceudna tha Féill mhor agus oirdhearc gu bhi air a ghleidheadh air an ath-mhios chum an Comunn a chur an seilbh air uiread airgid ’s a cheadaicheas dhaibh an ruintean a ghiùlan a mach ’nan iomlanachd. Cha ghabh e meas no labhairt air an dealas an dichioll agus an dragh a tha mnathan-uasal ar dùthcha a’ cleachdadh air son an aobhair so, agus is nàrach dhuinne mur a dean sinn feum do’n mhaoin a chuireas iad ’n ar seilbh.

Uime sin dùisgibh suas Chlanna nan Gaidheal, cruinnichibh an ceann a cheile agus gleidhibh ar coir-bhreith. Thigibh á bailtean mòr nan stiopull, á srathan ’s á glinn na Gaidhealtachd, ’s á eileinean iomallach a chuain-siar, dùthaich nam Féinn, ’s na Gáidhlig. Cia as air bith a ta sibh ’se ’ur còir a bhi duthchasail agus dileas; agus ann an aonachd agus ann an dichioll saoithreachadh airson ainm agus buannachd na tire d’am buin sibh. Cha do chaill an Gaidheal a chliu air son treubhantais. Is tric a dh’éirich e le sunnd a thog e lamh ’s a tharuinng e ’chlaidheamh air taobh a thriath ann an dion a chòir ’s a dhùthcha. Tha ’euchdan sgriobhta a rinn e air muir agus air tir agus tha a chliu air a chlo-bhualadh anns gach uile adhartas a th’ ann an impireachd fharsuinn Bhreatuinn—cha ghabh cumhannachd cur as a leith—agus am bheil e’n diugh dol a bhi balbh do thaobh na h-oighreachd ’s luach-mhoire dha, a chànain agus dùthaich a breith ’s àrach? Cha ghabh


[TD 7]

[Leabhar III. An Damhair 1907. Earrann 1.]

e bhi: nach e cuimhn’ air tir na h-oige gairm-catha a Ghaidheil, nach e chainnt iùlar, fhonnmhor fhailteachail—a Ghaidhlig is grinne blas—ite ’s airde ’na bhoineid? Mar Ghaidheil cha ’n ’eil ni’s mò ar gleachd ri fuil agus feoil ach ri aineolas, ri caoin-shuraiche agus ri uabhar gun chur leis. Chum buaidh a thoirt feumaidh sinn tarruing air comasan inntinn oir is ann le sith a fhreumaicheas sinn ar n-impireachd. ’Se aonachd, cruth-shuidheachadh agus craobh-sgaoileadh, tri nithean a dh’ fheumas an Comunn a ghleidheadh do ghnath an sealladh, chum ’s gu’m bi sith is soirbheachadh ’na mheadhon agus trom-thoradh a’ teachd o shaothair.

Mar so tha fior adhartas an aobhair ann an lamhan na muinntir òg agus tha sinne uile cunntasach airson na leigeas sinn ris dhaibh de’n dleasdanas aird agus uasal so. Gus am faigh a’ Ghaidhlig aite anns gach sgoil ’sa Ghaidhealtachd agus anns gach teaghlach anns an labhair parantan i, gus am bi gliocas agus eolas air an teagasg innte; gus am bi ionmhasan litreachais air an iarradh innt’, gus am bi a ceòl ’s a bàrdachd tlachdmhor annta fein do gach neach a thuigeas, gus am bi ath-ghluasad am measg nan Gàidheal agus le spiorad duthchasail an iarr iad an t-slighe dh’ionnsuidh an Sion fein, bidh ar cainnt ’s ar cliù ’an cunnart.

Ach—

Seasamaid gu duineil dileas,
Cuimhnicheamaid an tir a dh’ fhàg sinn;
Gun ar cainnt theid sinn air di-chuimhn’,
’S caillear seilbh air tir nan àrd-bheann;
Ach ma sheasas sinn ri chéile,
’S a bhi treubhach mar a b’àbhuist,
Tir ar gaoil a chaoidh cha tréig sinn;
’S ’cha tig éigin air ar cànain.

