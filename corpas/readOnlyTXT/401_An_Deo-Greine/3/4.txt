[TD 59]

[Leabhar III. A’ cheud mhìos 1, 1908. Earrann 4.]

EADARAINN FHIN.

THA an Deo-Greine le deagh dhùrachd a’ guidhe bliadhna mhaith ùr do ar co-Ghàidheil air feadh an t-saoghail. Ma gheibh iadsan darna leith an t-sonais agus an t-soirbheachaidh a tha dhaibh ann an durachd an Deo-Ghreine—’s e sin dùrachd a’ luchd-deasachaidh, agus a’ Chomuinn Ghàidhealaich air fad—cha bhi dith sunnd no sonais orra.

Cia mar a chuidicheas sinn le aobhar na Gàidhlig air a’ bhliadhna-sa? Tòisicheamaid le bhi cuideachadh an Deo-Greine. Cha chosg e ach ochd sgillinn deug ’s a’ bhliadhna, agus cha b’ fhearr a nasgaidh e. Nach bu mhaith an tiodhlac bliadhna ùir e? Gabh e air son dithis no triuir a thuilleadh ort fhéin air son aon bhliadhna. Bithidh iadsan ’na do chomain; agus bidh aobhar na Gàidhlig chòir ’na do chomain.

Gabhamaid misneachd bho threubhantas ar co-Ghàidheil ann an Eirinn. Tha iadsan a’ toirt ceum mòr air adhairt leis a’ Chlaidheamh Soluis agus leis an Irisleabhar. Cha’n’eil iad a’ caomhnadh cosguis—’s e tha iad ag iarraidh aobhar na Gàidhlig agus nan Gàidheal a chur air adhairt. Tha iad a’ meas gur fhiach sin cosguis agus saothair—agus tha iad ceart. Ni sinn uile gàirdeachas nan’ soirbheachadh. Cha mhòr is fhiach an cath a chuirear gun chosguis. Faodar an cath-sa chur gun fuil a tharruing, no droch nadur a ghluasad, ach cha chuirear e gun làimh a chur ’s an sporan.

Tha sinn a’ deanamh gàirdeachas anns an àireamh a tha air tòiseachadh air sgriobhadh na Gàidhlig. Tha oidhirpean ciatach ’g a dheanamh le sean is òg. Mholamaid do’n mhuinntir a tha ’g ionnsachadh, agus nach ’eil faisg air fear-teagasg, an Tiomnadh Nuadh Beurla a ghabhail agus earrainn a thionndadh gu Gàidhlig an dràsda ’s a’ rìs. Gabhadh iad an sin an Tiomnadh Nuadh Gàidhlig agus le chomnadh cuireadh iad ceart gach iomrall a rinn iad air an earrainn. Cha bhi iad fada cearr ma sgriobhas iad Gàidhlig mar a tha i anns a’ Bhiobull.

Ma ghabhas sinn Gàidhlig an Tiomnaidh nuaidh mar riaghailt cuiridh sin crioch air a’ mhi-riaghailt a tha cho coitchionn ’n ar measg. Cha’n e nach ’eil iomadh iomrall anns a’ Ghàidhlig sin eadhon, ach cumaidh e ceart sinn air iomadh ni.

Tha sinn dhe’n bheachd gu’m bheil mòran a tha sgriobhadh Gàidhlig—a’ sgriobhadh an toiseach anns a’ Bheurla, agus a’ tionndadh sin a rìs gu Gàidhlig. Cha’n ’eil e duilich a’ Ghaidhlig sin aithneachadh. Cha’n’eil i glan no reidh no blasda.


[TD 62]

[Leabhar III. A’ cheud mhìos 1, 1908. Earrann 4.]

GU FEAR-DEASACHAIDH NA DEO-GREINE

A CHARAID IONMHUINN,

Gheall mi anns an Deo-Ghreine mu dheireadh gu’n tugainn beachd-sgeul dhuibh air an Fheill mhor a bha an Glaschu bho chionn ghoirid, agus bu mhaith leam cumail ri m’ ghealltanas, ach gu firinneach cha’n’eil sin glé fhurasda dhomh aig an dearbh àm. Tha iomadh trileach an diugh mu m’ chloigeann nach robh duil a’m a bhiodh ann, ’nuair a gheall mi sgriobag a chur thugaibh, ’s mar sin gabhaidh sibh mo leisgeul ma bhitheas a’ chunntais a leanas tuilleadh is stubach gu bhi toirt tuairisgeul mu’n chruinneachadh eireachdail a bha sud.

Ach mu’n innis mi dhuibh mu’n fheill, feumaidh mi gearain air mar a bhuin sibh rium, mu’n duanaig a chuir mi thugaibh, nuair a chlo-bhuail sibh i anns an Deo-Ghreine, agus cha’n e sin a mhain, ach innse cò rinn i. Ach cha’n e sin fath mo ghearan gu h-iomlan. An litir a dh’earb mi ribh gu’n innse do charaide no choimheach co bhuaithe bha i, ’s ann a dh’innis sibh gu h-uailleil co chuir thugaibh i mar an ceudna. Tha mi direach air mo dhearg nàrachadh, agus is beag mar annas. Tha dluth air fichead bliadhna bho’n rinn mis’ an duanag ud, ’s cha do mheas mi riamh gu ’m b’ fhiach i ’cur do’n Phaipeir naidheachd, agus ged a b’ fhiach, cha bhard idir mi gu’n deonuicheam m’ oidhirpean bochda ’chur fa chomhair an t-sluaigh. Ach suarach sin seach a bhi fo mheachainn Erig. Faodaidh i nis mise ’labanachadh gu dona ’s an Deo-Ghreine, ’s gu ’n chomas agam mo bhial fhosgladh rithe, bho nach aithne dhomh cò i no cia as di. Ubh! ubh!! nach sibh a chuir anns a chrois mi? Ma bheir i ionnsuidh gharbh orm—oir tha i gle bhriathrach—cha ’n eil agam ach a radh mar a thubhairt a chailleach roimhe ri ban-nabaidh ’s iad air dol aimhreit. “ ’S fhad” arsa té dhuibh, “bho ’n bha mhiann orm gréim fhaighinn ort ’s gu’n caininn gu d’ dha bhròig thu,” nuair a fhreagair an te eile gu suilbhire, “ma ta ’chuilein tha mi agad a nis ’s gabh do shàth dhiom!”

A nis facal mu dheighihn na Feille. ’Se sealladh da rireadh a’ h-uile rud a bh’ann fhaicinn. Cha’n fhaca mise dad dheth leithid riamh, agus gu dearbha cha’n eil e glé fhurasda dhomh cunntas a thoirt mu dheighinn.

Bha aon ni ’na mo bheachd nach robh am fabhar soirbheachadh na feille, agus ’se sin an cunglach anns an robh na buithean air an cur, le lughad an aite. Cha’n’eil teagamh sam bith agam na ’m biodh am barrachd farsuinneachd anns an talla, nach biodh an tionail airgid na bu mhotha. Bha na buithean anabarrach eireachdail le riomhadh de gach seorsa, bho gach


[TD 63]

[Leabhar III. A’ cheud mhìos 1, 1908. Earrann 4.]

cearn de’n t-saoghal, ach cha robh e glé fhurasda faighinn faisg orra gu ceannach, le dumhlas an t-sluaigh; cho dluth air a cheile ri sgadan am baraille. Thuirt neach de’n a bha coimhead thairis air aon deth na buithean rium, nach robh iad cho soirbheachail ’sa bha duil aca, bho nach robh sluagh an coitchionn cho eudmhor air son an aobhair sa bha feumail, ach gu’m biodh feill eile ac’ an ath shamhradh, air son reic na dh’ fhàgadh do bhadhar gun cheannach, air an lamhan. Cumadh na Gaidheil sin’ air chuimhne. Bha e soilleir gur h-e an clachan aite bu roghnaiche leis a mhor chuid gu bhi ’cur seachad na h-uine, ach bha an talla san robh e tuilleadh is beag mar an ceudna, air son an aireamh shluaigh a bha deonach fhaicinn, agus gu firinneach ’s maith a b’ fhiach e cuairt a thoirt g’a amharc. Bha na bothain ghrinn a bh’ air an cur suas ann cho coltach ri na bothain a chithear ann an iomadh cearn feadh na Gaidhealtachd, ’s a ghabhadh deanamh. Nach ann a bha duil agam gu’n robh mi an teas-meadhoin mo sheann eolais, ’air cheilidh mar bu dual an laithean m’ oige. Bha na luaidh anns a chlachan gu h-araid ro’ thaitneach, ag urachadh smuaintean iomadh neach a bha lathair, air an tìm o chianadh.

Anns na tallachan eile bha cluichean agus cuirmean ciuil, a thogadh aigne neach ’sam bith aig am bheil speis do’n Ghaidhlig, ged a bhiodh e leth mharbh. Bha gu h-araid cluich Ghaidhlig air a toirt seachad le buidheann á Duneidean, agus a reir coltais thaitin i gu maith ris a Mhor chuideachd a bha lathair. Bha an comhlan a ghabh pairt innte gu maith fileanta ’sa Ghaidhlig, agus b’e beachd gach neach a chual iad gu robh an oidhirp lan shoirbheachail. Thachair dhomh fhein a bhi an comhradh na bean uasail chliuitich <eng>Mrs.<gai> Burnley-Campbell as deigh na cluich, agus bho’n ’s ann air a h-iarrtus a ghabhadh os laimh i, bha i ro aoibhneach gu’n do shoirbhich leo cho maith. Bha moran nithean eile ann a b’ fhiach ainmeachadh orra ach cha leig uine dhomh cunntas a thoirt mu’n deighinn aig an àm.

Mu’n criochnaich mi feumaidh mi innse dhuibh gu’n do dh’ fhairtlich orm a rithisd Erig a lorg aig an Fheill. Ma bha i doirbh a faicinn aig a Mhod bu sheachd doirbhe faicinn an sud. ’S cha mhotha thachair Tomas orm, ach abraibh nach do rinn mi mor fharraid air a shonsan. Coma co dhiu cho robh mo shuil as deigh mo shaothrach, ann a bhi sealltuinn air a son, oir thachair cairdean as gach cearn orm, agus creideadh sibhse nach ro caomhnadh air Gaidhlig—“ ’S olc a ghaoth nach seid an seol fir-eigin.”

Le deagh dhurachd gu uile leughadairean na Deo-Greine air son nollaig chridheil agus bliadhna mhaith ur, ’s a h-uile latha sona dhoibh. Bhur caraid ionmhuinn. P.M.


[TD 75]

[Leabhar III. A’ cheud mhìos 1, 1908. Earrann 4.]

LITIR.

[Fhuair a’ litir-sa a’ cheud duais aig a’ Mhòd mu dheireadh. Tha sinn ro-thoilichte aite thoirt dith anns an Deo Ghréine gus am faic ar luchd-leughaidh an oidhirp bhreagha a tha cuid de’n chloinn a’ deanamh. B’ ann le Iohanna nic Iomhair á Pabuil, an Leodhas, a chaidh a sgriobhadh.]

An cuigeamh la deug
de’n Ogmhios, 1907.

A CHARAID GHRADHAICH,

Sgriobham do d’ ionnsuidh sgeul a chuala mi air an aimsir a dh’ fhalbh.

’S fhada nan cian o nach robh duine fuireach an Eilean Taighe. Bha dà theaghlach aon uair ann. San darna teaghlach bha nighean shnasail ris an abraidht’ Mairi Dhonn. Bha i fein agus Aonghas Mòr, am mac bu shine a bha san tigh eile, glé mhor ’sa cheile. Bha cuideachd Mairi a’ dol gu criomag fearainn a fhuair a h-athair air Tir Mòr. Bha Aonghas Mòr airson Mairi a phosadh ma’s fhàgadh i, ach cha ’n aontaicheadh a h-athair leis a’ so. Gha ’n ’eil mi cinnteach an ann an aghaidh Aonghais a bha e, no’n aghaidh cuideachd Mairi a chall. Bha i ’na nighean dhleasdanach a riamh agus lean i a h-athair. “Ach,” ars ise, an oidhche ma’s do dh’ fhag i, “cha di-chuimhnich mis’ thusa. Tha bàta agad agus an aimsir mhaith na bliadhna faodaidh tu mo ruighinn.” “Na biodh teagamh agad, a Mhàiri,” ars’ Aonghas.

Bha an t-eilean mu shea mìle o thir, ach glé choslach bha sruth na toile leis. An neach o’n cuala mi sgeulachd sheall e dhomh an leac air am biodh Aonghas dol air tir. Tha i air cùl rudha nan lion agus ’se leac an t-suiridhich is ainm di. Coma co-dhiu b’ iomadh turus a rinn Aonghas chun an Dunain, gu tigh Mairi. Bha iad air co-dhùnadh gu’n deanadh esan seisd ghoirid fheadaireachd ’n uair a ruigeadh e tigh Màiri, agus ’n uair a chluinneadh Mairi so thigeadh i ’na chuideachd.

Oidhche de na h-oidhcheannan chuala a h-athair an fheadaireachd, ’s ann a thàinig e gu bog balbh an aite Mairi. Las e ann am fearg mhòr ri Aonghas agus dh’ àithne e dha gu’n tighinn gu thigh tuilleadh. Cha deanadh so a’ chuis, agus mu thimchioll seachduin


[TD 76]

[Leabhar III. A’ cheud mhìos 1, 1908. Earrann 4.]

thainig e rithist agus bha e gu maith faiceallach nach glaicte e. ’S e chomhairlich iad gu’n deigheadh iad air ais do’n eilean agus gu’m posadh iad.

Dh’ fhalbh iad; ach ’n uair a bha iad am meadhon an t-srutha thainig gaoth mhór, agus cha deigheadh aca air an t-eilean a bhuinig. Bha a’ ghaoth ’san sruth ’g an giulain air falbh. Chunnaic iad soidheach, a thug a Ghlaschu iad. Bha h-athair glé dhuilich agus bha ioghnadh mòr air. Chaidh bliadhna no dhà seachad agus cha chuala e facal mu dheighinn Mairi. Mu dheireadh Fhuair e litir á Grionaig o Mhàiri, agus ma bha aoibhneas air airson i bhi beò, bha ioghnadh mor air ’n uair a chunnaic e sloinneadh Aonghais air deireadh na litreach. Fhuair iad le cheile cuireadh o’n càirdean tighinn dachaidh. ’N uair a thàinig an Geamhradh rinn iad sin agus bha iomadh latha sona aca an Eilean Taighe an deigh sin.

Is mise,

Do charaid dileas,

‘Griogag.’


GLEANNDARUAILL,

BHA coinneamh aig Comunn Gaidhealach Chillemaodain ann an Talla Ghlinne air feasgar Dior-daoin, an dara-la-deug <eng>(12th Dec.)<gai> de’n mhios a chaidh seachad. Bha an t-Urramach Iain Maclachainn anns a chathair. B’e priomh ghnothuch na ceilidh deasbud air a chuispear “An coir guth-taghaidh parlamaid a thoirt do mhnathan? Dh’fhosgail Lachann Macilliosa a cheist gu foghainnteach air taobh nam boireannach, agus ghabh Iain M‘Lachainn an taobh eile. Neo ’r thaing mar do mhìnich na daoine sin am beachdan air a chuis gu snasail ann an cruaidh Ghaidhlig. Bha beagan aig cuid eile de ’na bha cruinn ri radh air a chuispear mar an ceudna. Aig deireadh na cluich chaidh a cheisd chuir ris a chuideachd, agus bha a’ chuid mhor dhiubh dhe’n bharail nach robh coir guth-taghaidh thoirt do ’na mnathan. Sheinn Neoinein Nic Laomuinn, Seumas Camashron, Eobhann Macilledhuinn, agus Lachann Macilliosa orain. Thug a choinneamh taing doibh sin, agus do’n fheadhainn a bhruidhinn air a cheist, air son an oidhche dheanamh cho soirbheachail.

Chaidh mionaid a tharruing a mach a leagail ris bròn a Chomuinn a thaobh bàis an Ollamh Bhlàraich nach maireann, agus dhorduicheadh an comh-fhaireachadh a nochdadh do Bhantrach an Ollamh Bhlàraich ’n a deuchainn. Faodar a radh gu ’n d’ thug an t-Ollamh Blàrach òraid seachad do’n Chomunn bho chionn dà bhliadhna, ni a ghabh an Comunn mar urram mhòr.

