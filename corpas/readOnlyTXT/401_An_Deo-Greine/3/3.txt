[TD 41]

[Leabhar III. Mios Meadhonach a’ Gheamhraidh 1907. Earrann 3.]

GU FEAR-DEASACHAIDH AN DEO GHREINE.

A CHARAID,

Tha mi a gabhail orm fhin sgriobag a chur do’ ur ’n ionnsuidh, ged nach ’eil mi cho màith ’s bu mhàth leam air sgriobhadh na Gaidhlig. Ach is e sin cron a gabhas leigheas ri beagan ùine. ’S mi bha toilichte dealbh Ban-Tighearna Ormadail fhaicinn anns an aireamh mu dheireadh agaibh, agus gu cinnteach ’s ann oirre fhein a tha’n coltas uasal, coir. Chuala mi iomadh uair mu’n obair mhàith a bha, ’s tha i deanamh air son ar cànain, ach cha do thachair dhomh gu’m faca mi sealladh riamh oirre. Bha mi leughadh anns na paipearan naigheachd o chionn beagan làithean mu’n Fheill mhòr a bh’ aig a Chomunn ann an Glaschu, agus tha mi tuigsinn gur h-i a bh’ aig bonn a ghnothaich. Mar a thuirt sibh fein roimhe—“Saoghal fada sona dhi.”

Leugh mi le mor-thaitneas an litir aig “Carraig an Dochais” agus ’nuair a bha mi ’ga leughadh, chuimhnich mi air naigheachd bheag a chuala mi o chionn ghoirid, mu dheighinn nighneag a dh’ fhalbh do’n bhaile mhòr a mach á fear de na h-Eileanan an Iar. Bha i ’ga cosnadh fad a gheamhraidh, agus thainig i dhachaidh anns an Earrach a thoirt cuideachadh d’a parantan. Ach mo chreach! cha robh facal Gaidhlig aice. Bha h-athair ’s a mathair ann an droch staid, oir air bith gu dé a dheanadh iad cha’n fhaighte as a ceann ach Beurla.

Co dhiu, beagan ùine an deigh dhi tighinn dhachaidh, bha i fhein ’s a h-athair am mach air an raon aon latha a’ togail a’ bhuntata. Thachair gu’n do bhuail e gun fhios da am fal-fuinn air a cas, agus mhionnaich i ann an cruaidh Ghaidhlig.

“Taing dhutsa, a Chruithfhear,” ars’ an seann dùine, “gu’n d’ fhuair mo nighean-sa a cainnt a rithist ged ’s ann leis na mionnan.” Cha chualas facal Beurla aice tuilleadh, fad ’s a bha i stigh ’s a tha e coltach gu’n robh an seann duine bochd cho taingeil gu’n d’fhuair i ’cainnt—’s gu’n robh e coma ciamar a thainig i.

Cha’n’eil fhios agamsa, bheil an naidheachd so buileach fior, ach am fear a dh’innis dhomhs’ i thuirt e gu’m b’aithne dha fhein an nighean.

’S tric a chunnaic mi nigheanan is gillean òga tighinn dhachaidh an deigh a bhi air Ghalldachd fad bliadhna, agus cha b’ fhiach, ’s cha b’ fhiu leotha facal a labhairt ach smodal do Bheurla, agus gu dearbha ’s iomadh deuchainn is tamailt a chuir e orm a bhi ’g an eisdeachd. Tha mi’n dochas gu’m bheil na laithean sin uile seachad, ’s gu’n seas an oigridh Ghaidhealach againn gu dileas mu ’n cànain. Mur a dean iad sin tha obair gach Coinneamh, ’s gach Commun, ’s gach Mòd gu’n bhuannachd ’s am bith. Bheir sibh maitheaans dhomh mu thubhairt mi ais. Sian leibh.

Is mi,

Bhur charaid,

Catriona Bheag.


[TD 42]

[Leabhar III. Mios Meadhonach a’ Gheamhraidh 1907. Earrann 3.]

CLEACHDADH LUCHD-AITEACHIDH NA GAIDHEALTACHD AIR FEADH CHEITHIR CHEATHRANNAIBH NA BLIADHNA.

[’S e Murchadh Smith, á Leurbost, an Leòdhas is ughdar do’n iomradh-sa. Fhuair e cheud duais aig Mòd Ghlaschu, 1907, air a shon.]

AN uair a shiolaidheas na “faoilich” air falbh, agus a chiuinicheas a’ “ghearrag” ’s a’ “sguabag” bharr aghaidh nan speur, tha’n t-Earrach ’ga nochdadh fein da rireadh le gaoith thioram na Màirt a’ brùchdadh a mach as an àird an ear le oiteagan geur a thiormaicheas suas am fonn, agus a chuireas ann an òrdugh nàdurrach e air son pòr na bliadhna chur sios. Tha’n sin gach corran air a leagadh a nuas bharr cùl nan spàrr—air an glanadh bho thoit a Gheamhraidh, agus air an geurachadh air son feumainn a chladaich a ghearradh, a chum am fonn a mhathachadh. Tha’n sin na spaidean air an sgriobadh bho’n mheirg—an ceab air a chur sa chois chruim, agus gach òg agus sean air an uigheamachadh leis na h-airm sin, air son an talamh a thionndadh agus an siol a chur sios. Aig an àm so tha luchd-àiteachaidh nan srathan air an oibreachadh gu cruaidh, ach tha gairdean aca’ reir na spaide, agus druim a’ reir an ealaich. Tha gaoth thioram na Màirt ri call a buaidh sa neart an uair a tha frasan boga blàth mios dheireannaich an Earraich ri tuiteam a nuas gu ciuin air aghaidh na talamhuinn—ri taiseachadh an fhuinn, agus ri beothachadh an t-sìl a th’air a chur sios gus a nochd e aghaidh, agus an cuir e fein agus grian an t-Samhraidh fàilt’ air a cheile.

Aig tùs an t-Samhraidh, an uair a tha connadh na bliadhna air a ghearradh agus air a sgaoileadh air blàr, tha na h-uile ’s urrainn na tighean fhàgail ri falbh a chosnadh ni eigin a chuidicheas le toradh an fhearainn air son lòn na bliadhna. Cho luath sa tha’n t-iasgair ullamh de threabhadh na talamhainn, tha e ri tòiseachadh a’ treabhadh a’ chuain. An uair a tha na bàtaichean air an cur gu sàl, le’n croinn togta ruisgte, tha gach loch agus bàgh coltach ri craobhan na coille an deigh an duileach a thilgeadh; ach an uair a thogas iad a mach ri cuan, is cosmhuil iad ri coille le duileach throm fo bhlàth. Am feadh sa tha na fir air falbh ri ’g iasgach, tha na mnathan gu treang eadar mointeach is baile ri cumail an fhearainn an òrdugh—ri caoineachadh connaidh air son fuachd a Gheamhraidh—ri ’g ionnaltradh na spreidhe, agus ri riaghladh an tighe. Eadar mòinteach agus baile cha’n’eil bean no cailin ’na tàmh. Tha ’n crodh-laoigh ri nuallaich air


[TD 43]

[Leabhar III. Mios Meadhonach a’ Gheamhraidh 1907. Earrann 3.]

àiridh, agus a’ chlann ri canran mu lic an teintean, agus mar a thubhairt am bard:—“Gheibh thu mach nach eil e furasd leis na h-uile rud a th’ ann.” Tha gach neach mar sin an ceann a ghairme fein gus am bheil an t-arbhar làn abuich, agus an cruinnich an luchd àiteachaidh a ris an ceann a’ cheile aig àm na buain. Tha’n speal san corran mòr an sin air an gleusadh, agus luchd ceangal nan sguab le’n gàirdean rùisgte ann an òrdugh air cùl an luchd-gearraidh. Sin far am bi’ chabhaig ’san ùpraid eadar tigh is raon gus am bi gach cruach air a càradh gu teann fo a sioman ’san iodhlainn, agus an tigh air a thubhadh gu dionach fa chomhair stoirm a Gheamhraidh. Nuair a tha obair an fhoghair gu leir air a criochnachadh, tha cuirm mhòr air a cumail ris an abair iad an “deireadh bhuana;” agus ’na dheigh sin tha ’n Geamhradh ri tighinn a stigh.

’Se ’n Geamhradh àm is cridheile de ’n bhliadhna gu leir ann am measg tighean a Ghlinne, le cruinnichidhean aighearach, agus cuirmean mòra—ceilidh agus ceòl is dannsadh. Tha’n toiseach “oidhche Shamhna” air a caitheamh gu h-eibhinn leis an oigridh ann an iomadh seorsa cleas. Tha mòran geaslanachd aca ’ga dheanamh le cnothan agus ùbhlan, ach cha’n’eil àit an so air son iomradh a dheanamh air. Cha ’n ’eil gàradh anns am bi càl an oidhch’ ud nach fheum faire bhi air gus nach bi an càl air a thoirt air falbh. An sin an uair a thig àm “Nollag” tha cuirmean mòra air an cumail bho thigh gu tigh. Tha caora bhiadhta air a marbhadh fa chomhair gach teaghlaich, agus searrag de “mhac-na-brache” air fhaotainn air son bord na cuirm a chrùnadh. Eadar Nollag ’sa’ bhliadhn’ ùr tha “oidhche chaluinn” ri tighinn a stigh. Air an oidhche so tha na balaich ri falbh nam buidheannan air feadh nan tighean, ri cruinneachadh ni sam bith a gheibh iad—biadh math, no airgoid. Tha dà dhuan aca air fhoghlum, fear math air son an tighe anns am faigh iad tabhartas. agus fear dona airson an tighe anns nach fhaigh iad ni sam bith. Is iomadh ni a b’ urrainn a bhi air a radh mu ’n bhliadhn’ ùir na’m biodh ait ann. Cha ’n ’eil mòran obair air a dheanamh a muigh troimh ’n Gheamhradh am measg nan gleann. Mar sin tha’n obair gu leir air a toirt air aghaidh timchiol air leac-an-teintean. Air dara taobh an tighe tha ’bhean le’ cuid nighean ri sniomh ’s ri càrdadh, agus air an taobh eile tha fear-an-tighe le ’chuid ghillean ri cur na h-acfhuinn-mhara ann an òrdugh—mar a thubhairt am bard:—“Bi’n t-iasgair le’n shnathaid a càradh a lion, bi nighean ri cardadh, ’sa màthair ri sniomh.” “B’e mo mhiann a bhi san àm sin anns a’ ghleann san robh mi òg.”

FRAOCH GEAL.



