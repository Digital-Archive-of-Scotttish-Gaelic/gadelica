[TD 77]

[Leabhar IV. Darna Mìos an Earraich 1909 Earrann 6]

TAGHADH LUCHD-RIAGHLAIDH NAN SGOILTEAN.

AIR a’ mhios mu dheireadh thug sin facal earail do ar luchd-dùthcha m’ an dleasdanas do ’n Ghaidhlig aig an àm so anns am bi móran diubh a’ toirt an gutha gu bhi ròghnachadh luchd-riaghlaidh a bhios a’ gabhail curam oilein na cloinne. Mar thuirtear cheana, tha deagh oilein nan òigridh Ghaidhealach gu mór an crochadh r’ an cànain, agus tha sinn fiosrach nach eil athair no mathair anns a’ Ghaidhealtachd nach bu mhath leo gu ’m faigheadh an clann an teagasg a’s fhearr a tha ’n an comas a thoirt dhaibh. A chum ’s gu’m bi an teagasg sin iomlan agus diongmhalta ’s e cheud cheum chum na crìche sin gu’m bi iad air an teagasg ann an cànain an dachaidh. Ma gheibh iad eòlas leughaidh agus sgrìobhaidh air an cànain fhéin, mar sin leagar bunait chinnteach air an togar a suas an cùrsa fòghluim a leanas.

Aig àm an taghaidh so, mata, ’s e dleasdanas nan Gaidheal an cuideachadh a thoirt do ’n luchd-iarraidh a tha air taobh na Gaidhlig, agus a bheir dearbh-chinnteachd gu ’m faic iadsan, ma thaghar iad, gu ’m bi teagasg na Gaidhlig air a ghiùlan air aghaidh anns na sgoiltean fo an cùram. Tha chùis uile a nis ann an làmhan an luchd-taghaidh—cleachdadh iad an còir-taghaidh mar Ghaidheil a tha deònach gu ’m bi cànain an dùthcha air a teagasg anns gach sgoil air feadh na Gaidhealtachd.

SGOIL GHAIDHLIG SHAMHRAIDH.

Thugadh cheana fa chomhair ar luchd-leughaidh le ceann-suidhe a’ Chomuinn, gu ’m biodh e na nì feumail, Sgoil Ghaidhlig a shuidheachadh anns a’ Ghaidhealtachd ré cuid d’ an t-samhradh.

Cha ’n ’eil cùisean fhathast cho fad air an aghaidh, ’s gu ’n urrainnear beachd dhiongmhalta a thoirt seachad, ach cho fad ’s a chi sinn, ’s e ar beachd gu ’n teid an Sgoil Ghaidhlig so chur air bonn. Tha cuid ainmean cheana air an cur a staigh gu cléireach a’ Chomuinn, agus tha sinn an dòchas gu ’n cuirte ris an àireamh sin gu mór mu ’n teid móran ùine seachad, chum ’s gu ’m bi an luchd-riaghlaidh comasach air cùisean a shocrachadh gun dàil. Iadsan leis am bu mhath cùrsa foghluim fhaotainn anns an Sgoil Ghaidhlig so cuireadh iad an ainmean thun cléireach a’ Chomuinn, agus gheibh iad fiosrachadh mu chùmhnantan agus riaghailtean na sgoiIe, nuair a bhios cùisean air an socrachadh.


[TD 79]

[Leabhar IV. Darna Mìos an Earraich 1909 Earrann 6]

NA SÀMHANAICH.*

LE PARUIG IASGAIR, GLASCHO.

ANNS na linntean a dh’ aom bha iomadh creutair neònach is iongantach, nach ’eil ri fhaicinn an diugh, a’ tathaich àitean uaigneach is ceàrnan iomallach na Gàidhealtachd; ach ged a gheibheadh sinn ar rogha is ar taghadh de gach gné sìthich—math is olc—de na h-ùruisgean air fad—gabhdach is baoghalta—’seadh no de na creutairean eile is mìorbhuiliche air am bheil cunntas am beul-aithris an t-sluaigh, cha deanadh a h-aon dhiubh sin màc-samhuil ann an neònachas ri na Sàmhanaich.

Bha suaip aig na Sàmhanaich ris na h-ùruisgean, oir bha iad le chéile, ’n an daoine mór, cnàmhach, ròmach; agus, a réir coslais, cha robh lid de chainnt ’s am bith aig an dà sheòrsa ach a’ Ghàidhlig. Gidheadh, bha eadar-dhealachadh mór eadar na daoine sin an dòighean eile. Bha na Sàmhanaich a’ fuireach ann an uamhan domhain aig taobh na mara; ach bha oillt air na h-ùruisgean roimh ’n mhuir, agus bha iadsan a’ gabhail an còmhnuidh aig taobh nan àllt ’s nan eas cho fada uaipe ’s a dh’ fhàodadh iad. ’S ann mar sin a tha seann daoine Shiorramachd Pheairt, nach cuala guth riamh air na Sàmhanaich, min-eòlach air gach sgeulachd mu thimchioll nan ùruisg. Ach ged a tha còrr sheann duine fhathast ann an eileinean beaga na h-àirde ’n iar a chuala am beul-aithris gu’n robh na Sàmhanaich ann an cuid de na h-eileinean sin o shean, cha’n’eil móran cunntais aca orra, ’s cha ghabh, air an aobhar sin, ach tuairisgeul glé neo-iomlan thoirt mu ’n déighinn an diugh. Tha linn nan Sàmhanach fada, fada air ais anns an aimsir chéin; agus bha an ginealach, gle choltach, air ruith às mu ’n d’ thàinig na h-ùruisgean idir do ’n Ghàidhealtachd.

Ciod e, ma-ta, a rinn na Sàmhanaich ’n an daoine neònach am beachd gach neach? Rinn so: dh’ fhuathaich iad le’n uile chridhe gach gné fhuaime a chluinnteadh aig an àm sin air aghaidh na talmhainn, ’S ann air-son sin a bha iad a’ fuireach ann an uamhan domhain, dorcha, cho fada stigh fo thalamh ’s nach robh fuaimean na cruinne a ruigheachd an cluasan. ’N uair a bhiodh iad a mach chuireadh sgread leinibh, nualIan féidh no sgiamh-bàis tuirc am boil’ orra; ’n uair a bhrùchdadh braghadh tàirneanaich le thururaich chumhachdach as na neòil chuireadh sin an cuthach dearg uile gu léir orra, agus ’n an ruith bhitheadh iad mar dhaoine gointe gu ruig nan cùil a b’ fhaide thall de’n còsan.

Bha fuaim ’s am bith—binn no searbh—ìosal no àrd—’na sgreimhe ’s ’na bhuaireadh do dh’ aignidhean nan Sàmhanach. ’N uair a bhiodh ceileir nan eun air ’iomchair gu milis, socrach air oiteig shéimh an t-samhraidh, ’s ann chalcadh na daoine neo-chneasda so ’n cluasan le ’n corragan.

Dh’ fhùrlaich iad ri Mac-talla. Bha ’n gamhlas dhà-san na bu naimhdeile na do chreutair air bith eile anns a’ chruinne. B’ esan an dubh-nàmhaid—ùghdar uile na fuaime; agus b’ e’ theanga ghiolamach ghoileamach a bha ’cumail na toirme a’ dol. ’S tric bha iad air a thòir—am measg còs nan làrach is coire nam beann—air feadh cùil nan sliabh is gàg nan creag—ach cha d’fhuair iad riamh gréim air an aosdai aighearrach èasgaidh sin.

Tha e air aithris gur e fear de na Sàmhanaich a’ thuirt—“Ged ’tha Mac-talla lonach, cha’n’eil e breugach,” agus nach d’ thàinig smid tuilleadh a beul an t-Sàmhanaich sin ré fad a bheatha. Chualas mu Shàmhanach eile nach do labhair ach aon chiallradh bho ’bhreith gus an robh e direach dol a bhi an uchd a’ bhàis ged bha e ciad bliadhn’ a dh’ aois.1 Leig e ’thaic ri balla na h-uamha, ’s thuirt e—“Gabhaibh mo leisgeul a chlann, tha mise air adhairt,” agus, le sin a’ radh, thug e suas an deò gun tuille dàlach.

Chithear, uime sin, gu soilleir gu’n robh daoine bìdh cho math ri daoine sìth roimh so ’s a Ghaidhealtachd—daoine leis am bu ro-shearbh eadhon an guth féin, ’s nach bruidhneadh ach gann idir.

Tha cunntas beag air triùir Shàmhanach a bha ann an Eilein Cholla. Cho fad ’s a ghabhas ’deanamh mach a nis b’ iad so na daoine mu dheireadh a bha làthair de ’n t-seòrsa. Aon fheasgar bha ’n triùir ’n an crùban ann an uaimh gu ciùin, bìdh mar bu nòs, is fear an déigh fir dhiubh a’ fosgladh a chraois is a’ tarruing mèanain cho sàmhach ’s a dh’fhaodadh e, oir bu chionnt fiù eagar no srannanalach bu lugha a’ dheanamh. Cha’n’eil fhios ciod an raidseachd no ’bhuidseachd a thuit air an fhear a b’òige air an fheasgar so, oir thuirt e gu doileanta dalma—“Chuala2 mi


*<eng>The silent people, also called <gai>“Sàmhaichean”<eng> and <gai>“Sàmhachain.”

1 <eng>For the age of this <gai>Sàmhachan<eng> I am indebted to an old man in Coll, who, however, put the matter thus:—<gai>“Bha e naoi ciad, tri fichead ’s deich bliadhn’ a dh’aois—Ud! ud! a dhuine,” thuirt mise. “Ud no ud, sud mar a bha,” ars’ esan—“dìreach bliadhna na bu shine na Metusela seanair Noa; ach ma tha thu dol g’ a chur ’s a’ phaipeir-naidheachd ’s fheàrr dhuit a’ ghearradh dheth aig a’ chiad.”

2 <eng>Reference is made to this incident in the Transactions of the Highland Society of Inverness.


[TD 80]

[Leabhar IV. Darna Mìos an Earraich 1909 Earrann 6]

geum boin.” Chuir an dithis eile ’n corragan ’n an cluasan, spléuchd iad air an companach, ach facal cha d’thuirt. Co dhiùbh, chaidh sin seachad mar sin fhéin, agus cha deachaidh diog tuilleadh a’ radh gu ceann bliadhn’ no bliadhn’ gu leth. An sin thòisich an dara fear a b’ òige air ’bhi car ùtraiseach anns an uaimh. Ge b’e air bith an dòghlas ’bha ’n a charaibh, bha sealladh sgèanach ’n a shùil mar gu’m biodh e ’toirt oidhirp chruaidh air sreothart ’chumail a stigh. Mu dheireadh, ’s mar gu ’m b’ann ge b’ oil leis, thàinig a cheist so mach—“Ciod sud a thuirt thu ’n latha roimhe mu gheum na boin?” Co dhiubh, chaidh sin seachad dìreach mar a chaidh, agus cha deachaidh diog tuilleadh a’ radh gu ceann bliadhn’ no bliadhn’ gu leth. An sin bheachdaich am fear bu shine air a chompanaich le sealladh mi-chiatach, ’s thuirt e—“Cha’n’eil mise dol a’ radh co dhiùbh sibhse no a’ bhó a leig aisd’ an geum is mìobhaile, ach mur sgur sibh de bhur bòilich mu na rudan a chuala sibh, théid mise air tòir uamha dhomh fhéin far am faigh mi fois.”

Sin beagan de na thachair. Fhuair an triùir am bàs, ’s chuir sin ceann-fìneid air sìol nan Sàmhanach.


[TD 87]

[Leabhar IV. Darna Mìos an Earraich 1909 Earrann 6]

<eng>TECHNICAL TERMS CONNECTED WITH WOMEN’S WORK.

SEWING.

<gai>Ban-fhuaghlaiche, banalaiche<eng>, a seamstress, needle woman, dressmaker; also <gai>ban-fhuaighliche, ban-fhuaighealaiche.

Ban-fhuaghlachd, ban-fhuaighealachd<eng>, sewing, business of sewing.

<gai>Tomhas<eng>, measurement; <gai>tomhais<eng>, to measure.

<gai>Cuimse<eng>, measurement.

<gai>Slat<eng>, a yard; <gai>cairteal, ceithreamh, ceathramh<eng>, a quarter (of a yard, etc.); <gai>òirleach<eng>, an inch.

<gai>Cromadh<eng>, a finger-length, length of the middle finger.

<gai>Slat, slat-thomhais<eng>, a yard measure, yard-stick.

<gai>Sreang-thomhais<eng>, a measuring tape, measuring line.

<gai>Oir-thomhais<eng>, an inch tape, Arran. From <gai>oir<eng>, edge, etc. Some shoemakers in the High-


[TD 88]

[Leabhar IV. Darna Mìos an Earraich 1909 Earrann 6]

lands still take measurements with a strip of paper folded lengthwise, the sizes being marked by making little tears in the doubled edge.

<gai>Siosar<eng>, scissors. <gai>Bearradan<eng>, ditto, H.S.D.

<gai>Deamhas, deimheas<eng>, scissors, shears.

<gai>Bearranan<eng> (plu.) ditto, Mary MacPherson, p. 122.

<gai>Beum<eng>, a stroke, or clip with scissors.

<gai>Meuran<eng>, a thimble. <gai>Meuragan<eng>, ditto, M‘L. & D.

<gai>Snàthad<eng>, a needle.

<gai>Crò, crò snàthaide<eng>, eye of a needle.

<gai>Prìn<eng>, a pin.

<gai>Snàth, snàth fuaghail<eng>, sewing thread.

<gai>Snàthainn<eng>, a thread.

<gai>Toinntean, toinntean snàth fuaghail<eng>, a thread, a sewing thread, Perthshire.

<gai>Cum<eng>, to shape, form, mould. <gai>Cunn<eng>, ditto, M‘A.

<gai>Sgèith<eng>, to shape, cut out, cut to shape as cloth. <gai>“Sgeithidh se e leis a’ ghobhal roinn<eng>—he marketh it out with the compass.”—Isaiah xliv. 13. Used especially for cutting out cloth to a shape or pattern.

<gai>Gearr<eng>, to cut.

<gai>Cumadh, cuma<eng>, a shape, pattern, figure, etc.

<gai>Cunna<eng>, ditto, M‘A.

<gai>Sgèithe<eng>, a shape or pattern for cutting out cloth, Perth, Arm.

<gai>Fuaigh, fuaghail<eng>, to sew, stitch, knit, connect.

<gai>Fuaigheal, fuaghal<eng>, sewing, stitching, operation of sewing, a seam.


