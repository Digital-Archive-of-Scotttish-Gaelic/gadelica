[TD 61]

[Leabhar IV. Ceud Mhìos an Earraich 1909 Earrann 5.]

FACAL DO AR LUCHD-DUTHCHA.

THA an t-àm a nis a’ tarruing dlùth ’nuair a bhios guth an t-sluaigh air a ghabhail ann a bhi taghadh Luchd-riaghlaidh nan sgoiltean.

Cha’n’eil teagamh nach bi móran cheistean ag éiridh suas a bhios a’ gluasad inntinn an t-sluaigh ciamar chleachdas iad an còir ann a bhi toirt seachad an guth-taghaidh chum na daoine a ’s feàrr agus a’s freagarraiche a thaghadh airson an dreuchd urramaich sin.

Aig an àm so tha teagasg na Gaidhlig anns na sgoiltean Gaidhealach gu mór fa comhair an t-sluaigh, agus ’se so an cuspair sònraichte is còir do na Gaidheil a shocrachadh dhaibh fhéin. Feumaidh cùram oilein na cloinne a bhi an làmhan daoine comasach, ma bhios an t-oilein sin iomlan agus tarbhach. Tha sinn toilichte ’fhaicinn gu ’m bheil móran d’ ar luchd-dùthcha a’ dùsgadh a suas gu bhi tuigsinn gu’m bheil e ’na nì ro shònraichte feumail gu’m bi an òigridh Ghaidhealach air an teagasg ’n an cànain fhéin, a chum ’s gu’m bi iad comasach air a leughadh ’s a sgrìobhadh gu h-ealanta. Chaidh a dhearbhadh ro shoilleir, uair an déigh uair, gur e ’cheud cheum a chum oilein na cloinne Gaidhealach a chur air bunait chothromaich, gu’m faigh iad eòlas leughaidh agus sgriobhaidh air an cànain fhéin. Tha fhios againn math gu leòir gu’m bheil pàrantan Gaidhealach ro chùramach gu ’m bi an clann air an oileineachadh cho éifeachdach ’s a tha ’nan comas, a chum ’s gu’m bi iad làn uidhimichte cath na beatha a chur, ’nuair a thig an t-àm anns am bi iad comasach gu bhi deanadh air an son fhéin.

Chum na criche so, mata, tha e feumail—tha e reusanta agus nadurra—gu’m bi oilein na cloinne a’ toiseach le cànain an dachaidh. Mar sin tha iad a’ faotainn eolas leughaidh agus sgriobhaidh air a’ chànain anns am bheil comas bruidhinn aca—an aon chànain is aithne dhaibh; agus ag éiridh bho sin gu nadurra, tha an eòIas, là an déigh là, a’ dol am meud air a’ chuid eile de’n chùrsa-theagaisg a tha iad a’ faotainn. Tha inntinnean na cloinne air an geurachadh mar tha an eolas a’ meudachadh, agus tha iad a’ gabhail spéise d’ an cànain, agus an tuilleadh tlachd anns a’ chùrsa-theagaisg a tha iad a’ leantuinn, chionn tha iad ’ga thuigsinn.

Tha móran saothrach agus úine air an caomhnadh, agus tha fòghlum na cloinne air a dheanadh na ’s fhasa, agus na’s buannachdaile le bhi ’g an teagasg ann agus troimh an cànain fhéin.


[TD 62]

[Leabhar IV. Ceud Mhìos an Earraich 1909 Earrann 5.]

Air an dòigh so mata, togar a suas oilein na cloinne Gaidhealach air bunait chinntich agus chothromaich.

Mar tha àm taghadh Luchd-riaghlaidh nan sgoiltean a tighinn am fagus, is còir do’n t-sluagh Ghaidhealach an inntinnean a dheanadh suas ciamar chleachdas iad an còir taghaidh. Tha e soilleir gu leòir gu’m bheil a’ Ghaidhlig ’na meadhon éifeachdach a chum oilein nan óigridh Gaidhealach a leasachadh; agus ’s e dleasdanas ar luchd-dùthcha aig am bheil guth-taghaidh,an cothrom so a ghabhail gu bhi toirt an gutha agus an cuideachaidh do ’n luchd-iarraidh sin a tha air taobh na Gaidhlig, coma co dhiù de’n eaglais d’ am buin iad, no de’n taobh de mhodh-riaghlaidh na rìoghachd air am bheil iad.

Tha sinn a’ togail ar gutha as leth na Gaidhlig, chionn tha sinn fiosrach agus cinnteach gu’m bheil math na cloinne, agus feàirdeachd na Gaidhealtachd an crochadh gu mór r’ an cànain. Cailleadh an Gaidheal gréim air a chànain, agus tha e ’call dìleab a ’s luachmhoire is urrainn do chinneach sam bith a shealbhachadh—dileab-canain agus dùthchais. Mar Ghaidheil tha sinn ’nar cinneach air leth, a’ bruidhinn na h-aon chanain agus a’ cleachdainn nan àbhaistean ceudna; agus air an aobhar sin, tha e mar fhiachaibh air gach Gaidheal is airidh air an ainm urramach sin, gréim a dheanadh air gach cothrom chum a chànain agus a dhùthchas a chur air bunait chinntich agus mhaireannaich.

Bitheadh an òigridh Ghaidhealach air an oileineachadh, anns an sgoil agus as an sgoil, gu gràdh agus spéis a bhi aca d’ an cànain ’s d’ an dùthaich, agus tha a’ cheud cheum air a ghabhail chum na crìche sin.

A Chlanna nan Gaidheal! Bithibh aon-inntinneach, leanailteach agus seasmhach air taobh aobhar na Gaidhlig; cumaibh ur saorsa gu daingeann, diongmhalta, neo-bhriste; cleachdaibh ur còirichean gu duineil, neo-sgàthach; thugaibh ur guth agus ur cuideachadh dhaibh-san a bheir dhuibh dearbhachd gu’m bheil iad air taobh na Gaidhlig; agus (ma thaghar iad mar Luchd-riaghlaidh nan sgoiltean) gu’m faic iad gu’m bi teagasg na Gaidhlig air a chur air suidheachadh cothromach.

