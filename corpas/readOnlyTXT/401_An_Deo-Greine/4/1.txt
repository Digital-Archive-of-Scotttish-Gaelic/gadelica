[TD 1]

[Leabhar IV. An Domhair 1908. Earrann 1.]

MOD NA BLIADHNA SO.

ΤΗΑΙΝΙG ’us dhfhalbh Mòd eile-seachdamh Mòd deug a’ Chomuinn Ghaidhealaich. Nuair a ròghnaicheadh Baile-bhóid an uiridh mar dhachaidh a’ Mhòid air a’ bhliadhna so, bha cuid a’ gearan agus ri fàistneachd nach robh e na àite freagarrach, agus nach biodh am Mòd soirbheachail. Biodh sin mar dhfhaodadh e, fhuair Mòd na bliadhna so an deagh fhàrdachd agus aoidheachd ann am Baile-bhóid, agus aig an àm, b’ e am baile so Baile-Mhòid da rìreadh.

Leth-oireach ’s mar tha an t-eilean Bódach, suidhichte air oir dheas na Gaidhealtachd, tha e goireasach gu leòir do luchd-turuis o gach cearna de ’n Ghaidhealtachd, chionn tha an deagh sheirbhis bhàtaichean gus an eilean, bho cheann gu ceann na bliadhna.

Bha a’ cheud là de ’n Mhòd—an 23mh. de’n mhìos so—air a chuir air leth airson nan òigridh, agus bu shunndach eireachdail an cruinneachadh cloinne a chuir bonn air ceidhe Bhaile-bhóid air maduinn Dhiciadain, agus a stiùir an ceuman gu talla a’ Mhòid. Is fada an gairm bho thuath gu deas na Gaidhealtachd, ach ged is fada, bha iad a lathair bho Pholl-iubha ’s an airde tuath gus an eilean Arranach ’s an airde deis. Cha robh ach moladh air teanga gach neach mar a dhearbh an òigridh iad fhéin cho comasach, measarra ann an cath a’ Mhòid.

Chuireadh crìoch air cuisean an là so le cùirm-chiùil na cloinne, agus bu mhath ’us bu ro mhath a rinn iad uile. Bha ceannard a’ Chomuinn—ban-tighearn Ormadail—aig ceann na cuideachd. Bha a’ bhean-uasal so air a ròghnachadh mar cheann-suidhe a’ Chomuinn airson bliadhna eile, agus tha sinn a guidhe na h-uile soirbheachaidh di anns an dreuchd urramach sin. Thug a’bhean-uasal Nic Mhathain a Leòdhas seachad na duaisean do’n chloinn, agus labhair a fear as a leth, gu grinn, pongail agus fileanta anns a’ Ghaidhlig. Air an dà là eile de ’n Mhòd, bha cath nan seanairean a dol air aghaidh gu sunndach, agus bha ’n sluagh a iomadh ceàrna air meudachadh gu mór. Chuireadh crìoch air a’ Mhòd le cuirm-chiùil anns an t-seana chaisteal air oidhche Dhi-h-aoine—an t-uasal grinn,—MacMhathain Leòdhais—mar cheann-suidhe. Bha sluagh mór a lathair—mu dhà mhìle—agus a dhandeoin fuaim an uisge air a’ chanabhas a bha mar bhrat-còmhdachaidh air a’ chaisteal, agus an snidhe a bha baisteadh an t-sluaigh, maille ri inneal-ciùil gliogach, meirgeach a bha deanamh seirbhis airson piano, bha an sluagh, a réir coltais, làn thoilichte leis an t-seirbhis chiùil.

Gheibhear cunntas mionaideach air cuisean a’ Mhòid so air duilleagan eile.


ΜΟD ΝΑ Η-ΑΤΗ ΒΗLIADΗΝΑ.

Ròghnaicheadh Sruidhle mar aite-còmhnuidh a’ Mhòid airson na bliadhna ri teachd. Anns na bliadhnachan a chaidh seachad bha am Mòd air chuairt feadh bhailtean sònraichte eile na Gaidhealtachd, agus ’se so a’ cheud uair a ghleidhear am Mòd anns a’ bhaile so. Tha e freagarrach gu leòir airson a’ Mhòid, agus ’na àite goireasach do luchd-turuis bho gach cearna de’n Ghaidhealtachd.

A nis agus gun dàil cuireadh Comunn Gaidhealach Shruidhle an làmh ris an obair, agus biodh iad làn-uidheamaichte airson gabhail ris a’ Mhòd nuair a thig an t-àm, agus tha sinn dòchasach gu’n soirbhich leó.


[TD 3]

[Leabhar IV. An Domhair 1908. Earrann 1.]

OIGHREACHD NAN GAIDHEAL.

A LUCHD-DÙTHCHA—Ceadaicheadh dhomh anns an dol a mach, taing a thoirt dhaibhsan a thug an cothrom so dhomh air labhairt ribh ann an cànain aosda ar dùthcha—a’ chainnt sin ris an dean cridhe a’ Ghàidheil sodan; oir is fuar da-rìreadh cridhe a’ Ghàidheil nach beothaich nuair a chluinneas e pongan na Gàidhlig.

A nis, a chàirdean, cha mhinistear ’s cha mhac ministeir mi, ’s cha mhò tha iarraidh agam air searmoin a thoirt dhuibh; aig a cheart àm tuigidh sibh cho feumail ’s a tha e do dhuine ceann-teagaisg a bhi aige. Air an aobhar sin roghnaich mi beagan fhacal a ràdh air “Oighreachd nan Gàidheal”—’s e sin na sochairean a bhuineas dhuinn mar iarmad Thìr nam Beann.

A nis, tha cho dual gu bheil cuid an so an diugh aig nach ’eil breithneachadh ceart mu lànachd na h-oighreachd so, no fios cinnteach aige tha còir seilbh oirre. Tha e bhuam an dà ni sin a dheanamh soilleir.

Thàinig Oighreachd nan Gàidheal a nuas mar dhìleab luachmhor bho na daoine o’n tàinig sinn—sìol nan sonn—agus, eu-coltach ri oighreachdan eile, cha ’n ’eil i ri bhi air a buileachadh air aon oighre a mhàin, chum a chead a dheanamh leatha—mar is aithne dhuibhse is iomadh oighre chuir e fhéin ’s an oighreachd a dholaidh ann an aona bhliadhna—’s ann a tha i air a solaradh air sliochd nam beann mar oighreachan ann an co-roinn, chum i bhi air a cur gus a’ bhuil is feàrr ré am beatha; agus, an sin, ri bhi air a liubhairt dhoibhsan a thig ’nar déigh, air a h-àrdachadh ann an luach agus ann am maise leinne—oighreachan eòlas agus ealdhain nan linntean a chaidh seachad.

Agus a nis, ciod i an oighreachd so, an dìleab phrìseil, a bhuineas do na Gàidheil? Thar leam gu ’m faod sinn a ràdh gu bheil i a’ co-sheasamh ann an ceithir nithean a ghabhas paidhreachadh mar so—

1. Tìr agus Teanga.
2. Ceòl agus Cleachdainnean.

Facal no dhà, ma tà, air “Tìr agus Teanga.”

Is fìor an ràdh so: gu ’m buin fearann dùthcha do nàisinn na dùthcha sin. Is fìrinn i a chaidh a dhearbhadh do na Gàidheil mar nach deachaidh a dearbadh do chinneadh eile air uachdar an domhain; agus sin anns na làithean deireannach so, am measg Ghàidheal na h-Eireann an toiseach, agus an sin do Ghàidheil na h-Alba nuair a fhuair sinn Achd nan Croitearan.

Tha an t-Achd sin air a stéidheachadh air an fhìrinn so gu bheil còir nach gabh sgaradh aig Gàidheil air am fearann dùthchais. Mar dhearbhadh air a so tha sinn a’ faicinn gur iad na siorramachdan sin a mhàin anns a’ bheil Gàidhlig air a labhairt leis an tuath, a tha mealtainn sochairean luachmhor Achd nan Croitearan. Tha so a’ dearbhadh gur ann an Gàidhlig a tha còir nan Gàidheal air am fearann dùthchais air a sgrìobhadh. Thar leam gu ’n tig e dhuinn fheòraich ciamar a thachair e nach ’eil tuath bheag an eilein so a’ mealtainn sochairean Achd nan Croitearan. An ann a chionn gu’n do leig iadsan leis a’ Ghàidhlig dol a dhìth, a chaill iad na sochairean luachmhor a bhuineas dhaibh-san a lean ris a’ Ghàidhlig? Ach, a chàirdean, thar leam gu’n cluinn mi sibh ag aithris an t-seanfhacail—“Cha ’n ann am Bód uile tha ’n t-olc; tha cuid dheth ’n Arrainn.” Tha sibh ceart. Chaill, cha ’n e mhàin Arrainn le a Gàidhlig, ach siorramachd Pheairt cuideachd, na sochairean a bhuilich Achd nan Croitearan air a’ chòrr de ’n Ghaidhealtachd, a chionn gu ’n robh iad coma co dhiùbh nuair a bha


[TD 4]

[Leabhar IV. An Domhair 1908. Earrann 1.]

strith an fhearainn a’ dol air aghaidh—a chionn nach do thog iad bratach na Gàidhlig ri crann, ’s nach do sheas iad gualainn ri gualainn leòsan a bha cathachadh air son an còirichean dligheach, agus a choisinn troimh chruadal na sochairean sin a tha iad a nis a’ sealbhachadh ann an sìth. Ach theagamh gu ’m faigh iad so àm gu aithreachas; oir tha Achd nan Croitearan air a stéidheachadh air an fhìrinn shuidhichte so gu ’m buin fearann na Gaidhealtachd do na Gàidheil—is cha ’n ’eil anns an Achd, mar so, ach eàrlas air na bhios fhathasd air a strìochdadh do shliochd nam beann ma bhitheas iad aon-sgeulach, seasmhach agus duineil, agus ma leanas iad air labhairt na teanga sin anns a’ bheil an còirichean dligheach air an tasgadh.

Tha sinn a’ faicinn a nis gur iad Tìr agus Teanga roinn mhòr de dh’ oighreachd nan Gàidheal. Nis, tha fhios agaibh mu ’m faigh neach seilbh air oighreachd, gu ’m feum e a chòir air an oighreachd sin a dhearbhadh. Buinidh an oighreachd so do Chlanna nan Gaidheal—is nach iad sin iarmad nan daoine calma a bh’ ann, a tha nis a chòmhnaidh ann an Tìr nam Beann, ’s a tha labhairt cànain aosda an sìnnsire.

Tha so uile a’ nochdadh dhuinn cho feumail ’s a tha e a’ Ghàidhlig a chumail suas a dhearbhadh ar còir air an oighreachd luach-mhoir so. Nis, cha ’n e mhàin gu bheil e feumail gu ’m biodhmaid a’ labhairt na Gàidhlig cho tric ’s is urrainn sinn, ach gu ’m biodhmaid ’ga leughadh is ’ga sgrìobhadh. Tha e mar fhiachaibh oirnn so a dheanamh chum còirichean na h-oighreachd a shineadh sìos dhaibhsan a thig ’nar déigh. Dh’ fhalbh làithean nan seanchaidh, is cha ’n ’eil meomhair againn a nis mar a bh’ aca o shean. Is i so linn an sgrìobhaidh agus a’chlo-bhualaidh. Nis, an ni a labhrar théid e as cuimhne ann an tiota ge b’e cho taitneach ’s a bha e; ach an ni sin a sgriobhar no a théid a chlo-bhualadh mairidh e do’n linn a thig ’nar déigh. Air an aobhar sin bu chòir do gach Gàidheal bhi comasach air a chànain dhùthchasach a leughadh ’s a sgrìobhadh; agus thigeadh e dhaibhsan is urrainn Gàidhlig a leughadh cheana, gach leabhar Gàidhlig a cheannach mar mhisneach dhaibhsan tha gabhail an t-saothair leabhraichean Gàidhlig a sgrìobhadh. Na cuireamaid seachadh ùine, is na cosdamaid sgillinn ruadh air gnothaichean faoine nach ’eil a chum feum dhuinn is nach cuidich leinn anns an obair so. Is i a’ Ghàidhlig a’ cheist air a bheil ar beatha mar Ghàidheil an crochadh. Ma théid againn air a cumail beò, gheibh sinn gu cinnteach a’ bhuaidh; ach ma leigear bàs i caillidh sinn gach buaidh a tha ’gar comharrachadh mar shluagh air leth, agus a thug dhuinn an ceum-toisich gus a nis, oir is i a’ Ghàidhlig an iteag is àirde ’nar boineid.

Ach, a luchd-dùtha, tha ’n seanfhacal ag ràdh: “Far nach bi nì caillidh an Righ a chòir.” Nis cha toigh leam a bhi cur an uilc air mhanadh; ach mur éirich na Gaidheil a, dh’ aona bhenm ’s a dh’ aona bheachd, bithidh a’ Ghàidhealtachd an ùine ghoirid, ’na fàsadh, ’s na Gàidheil, a h-oighreachan dligheach,

“Air am fuadach thar sàile
Mar bhàrrlach gun fheum,”

a dheanamh àite do bheathaichean ceitheir-chasach. Nuair a thachras sin caillidh na Gaidheil an còir; oir cha bhi iad idir ann!

“Tha sìol nan sonn ’gan cur air chùl,
’S am fearann ’ga chur fàs;
Tha féidh is caorich air gach stùc
Far ’n robh na laoich a’ tàmh;
Tha cinneach eil’ air teachd do’n ùir
’S ag éirigh suas ’nan àit,
Tha toirt am bòidean air gach dùil
Gu ’m faigh a’ Ghàidhlig bàs.

An leig sinn eachdraidh chaomh ar tìr
A sgrìobadh de gach clàr,
’S a’ Ghàidlig chòir a chur a dhìth
Le linn nach tuig a gnàths?
A’ chànain aosda, ghlòrmhor, bhinn,
A dhùisgeadh fuinn nam Bàrd,
Am fan sinn dìomhanach gun suim
Is daoi ’ga cur gu bàs.

Dùisg suas, a Ghàidhlig, ’s tog do ghuth,
Fa biodh ort geilt no sgàig;
Tha ciadan mìle dìleas dhuit
Nach dìobair thu ’sa bhlàr;
Cho fad ’s a shiùbhlas uillt le sruth
’S a bhuaileas tuinn air tràigh,
Cha ’n aontaich iad an cainnt no ’n cruth
Gu ’n téid do chur gu bàs.”

Facal no dhà, a nis, air an darna earrainn de dh’ Oighreachd nan Gàidheal—Ceòl agus Cleachdainnean.

Is fìor thaitneach an ni an ceòl; agus cò a b’ fheàrr a b’ aithne sin na na Gàidheil? Cha robh suidheachadh anns an do chuireadh an Gàidheal riamh nach robh ceòl freagarrach aige air a shon. Ma bha e dubhach, brònach bha gu leòir de phuirt thiamhaidh aige—mar a bha cumhachan agus marbh-roinn; ma bha e cridheil, sunndach bha rogha is tagha nam port iollagach, ealanta aige; ’s ma bha a chridhe ’mireag ris, is fonn dannsaidh air, nach robh na puirt-a-beul aige: oir, mar a thuirt am fear eil’ e—

“Is tric a bha sinn, fhir mo chridhe,
Gun phìob, gun fhidhill a’ dannsadh.”

Nis, tha e mar fhiachaibh oirnn a’ chuid so de’ n dìleab luachmhor so a shìneadh, cha ’n e mhàin gun bheud gun smal, do ’n linn a thig ’nar déigh, ach air a deanamh na’s maisiche ’s


[TD 5]

[Leabhar IV. An Domhair 1908. Earrann 1.]

na ’s luachmhoire leinne, oighreachan nan iomadh linn. Rinn an Comunn Gàidhealach cuid mhath ann a bhi tional Ceòl nan Gàidheal, ged nach do rinn e moran chum a chraobh-sgaoileadh. Cha deachaidh esan a mholadh air son a chùraim, a cheangail a thàlant gu sàbhailt ann an nèapaicinn—ni mò a gheibh sinne cliù air son a bhi leanailt cleas an spiocaire, a nì prìosanach de gach ni a théid ’na mhàileid. C’ ar son nach bitheadh an ceum-toisich aig a’ Chomunn anns an ni so, ma tha iad murrach air a ghleidheil, seach a bhi leigeil le Goill is Sasunnaich ar ceòl bòidheach a mhilleadh le bhi ’ga chlo-bhualadh ann an dòigh tha leigeil ris gu soilleir nach ’eil iad a’ tuigsinn na cànain no gnàthas a’ chiùil. Is chuirinn clach ann an càrn a’ bhàird Dhiùraich nach maireann, le bhi ’g aithris rann no dhà a rinn e air “Na Sean Orain”—

“O, creid gur fìrinn a tha mi ’g innseadh:
Is ionmhas prìseil do thìr, a h-òrain;
Cha dìleab shuarach o’n bhàrd, a dhuanag,
Ged ’s beag, mo thruaighe! chuir i ’na phòca.

O, ceòl ar dùthcha, is spiorad iùil e
A tha ’gar stiùradh air cursa mòrachd—
An cumail ùrail nam beuasan fiùghail
A choisinn cliù dhuinn an cùis na còrach.”

Agus ciod a their mi nis mu na cleachdainnean a bh’ aig na Gàidheil o shean, air a’ bheil am bàrd a deanamh aithris nuair tha e a’ seinn—

“Is toigh leinn na cleachdainnean ceanalta bh’ ann;
Na biodh iad air dhì-chuimhn’ a nis aig a’ chlann:
An caoimhneas, an càirdeas, am bàigh is am t-end,
Thug cliù dhaibh ’s gach dùthaich fo chùirtean nan speur.”

Is e fàth mo mhulaid gu bheil móran de na seana chleachdainnean ceanalta a bhuineas dhuinn mar Ghaidheil, cha ’n e mhain air an leigeil air dhi-chuimhn’, ach gu bheil na Gàidheil ag altrum agus ag àrachadh ’nan àite cleachdainnean truaillidh, dìblidh, Gallda, a bhuineas do dhruaip a’ bhaile mhóir. Nis, cha ’n ’eil mise dol a dheanamh droch dhuine dhiom fhéin le bhi ’g aithris nan cleachdainnean mi-cheanalta sin air leth, a’ cuimhneachadh fìrinn an t-sean-fhacail: “Tuigidh gach cù a chionta”; agus air eagal gu ’n abair daoine: “Ann innisg ’ga cur ’s a bun aig a’ bhaile”; ach their mi so, a dh’ aindheoin is co dhiùbh, gur tàmailteach an nì e ri fhaicinn gur e Gàidheil anns an deise Ghàidhealaich suaicheantas nan grùdairean ’s nan òsdairean.

Nis, tha cagar beag eile agam ri char ’nar cluais—o’n is anns a’ Ghàidhlig a tha mi bruidhinn, ’s nach tuig na Goill sinn—’s e sin an droch chleachdainn so, eud à càch a chéile. Ma thuiteas gu ’m faigh Gaidheal urram air son a thapachd, no ma dh’ éirich e ann an inbhe ’s an cliù beagan na’s àirde na chompanaich, an àite pròis a bhi air a luchd-dùthcha às a thapachd, ’s ann a dh’ fheuchar iad ri thoirt gu leathad; agus ma tha urram no onair aca ri bhuileachadh air neach, siùbhlaidh iad seachd sgìreachdan an tòir air Gall no Sasunnach is bheir iad dhàsan an t-urram seach a thoirt d’ àm fear-dùthcha féin. Is ma dh’ fhairtlicheas orra Gall no Sasunnach fhaotainn, bheir iad an t-urram do ’n fhear-dùthcha sin is lugda gnìomh ’s a ’s lugha ’m bheil de fhearalas an fhìor Gàidheil, ach is mo a chleachdas de chainnt bhrosgullaich, bhaoith, gun seadh, gun stéidh, anns a’ chànain choimhich.

Tha ni eile ann, is tha na Goill fhéin a’ toirt an àire dha, ’s e sin: an déigh na their na Gàidheil mu ’n spéis do ’n cànain féin—a’ Ghàidhlig—gur e fìor bheag dhiubh a tha comasach air a’ chànain sin a leughadh, gun ghuth air a sgrìobadh. Ciod is aobhar dha so ach an dearg leisg. Na ’n robh iad cho déigheil air a Ghàidhlig ’s a tha iag a’ cumail a mach, ghabhadh iad an dragh iad féin fhòghlum anns a’ chànain so.

Faodaidh sinn a bhi ag éigheach “Suas leis a’ Ghàidhlig” gus an tig tùchadh ’sa mhuineal againn; ach cha bhi e chum stàth air bith mur cleachd sinn a bhi labhairt, a’ leughadh agus a’ sgrìobhadh na seana chànain mhàthaireil.

Ach, a luchd-dùthcha, nach mithich a bhi sgur de ’n trod, agus a bhi teannachadh mo ròpain.

Tha mi ’n dòchas gu ’n do rinn mi soilleir dhuibh uile gu bheil oighreachd luachmhor air a fàgail mar dhìleab aig na Gàidheil; agus, a nis, ciamar a tha sinne ris an oighreachd so a shealbhachadh ’na h-uile lànachd? Ann a bhi tagradh air a son cuimhnicheamaid gur e “bhi modhail, dàna lagh na cùirte.” Ma théid againn air a dhearbhadh gur sinne fìor Chlanna nan Gàidheal, ’s gur i a’ Ghàidhlig ar cànain, is leinne gu cinnteach an oighreachd. Mar na h-oighreachan dligheach air dìleab cho luachmhor, thig e dhuinn sinn féin a ghluasad gu h-uasal, glic, stuama, tuigseach, a’ cuimhneachadh an t-seanfhacail: “Cha ’n fhaigh amadan oighreachd.”

Is tric a tha e air a sparradh air a’ Ghaidheal: “Cuimhnich air na daoine o’n tàinig thu;” is cha ’n ’eil teagamh nach faod so sporradh a thoirt dhà air an t-slighe cheart; ach s e their mise aig an àm so: cuimhnich orrasan a thig ’nad dhéigh is dean buil cheart de na fhuair thu; oir ma leigeas tu a dholaidh an oighreachd luachmhor so, éiridh ginealach eile as do dhéigh a mhallaicheas thu air son


[TD 6]

[Leabhar IV. An Domhair 1908. Earrann 1.]

mar a chuir thu a dhìth oighreachd Chlanna nan Gàidheal.

Bho shean, nuair a bha na Gàidheil a’ gabhail seilbh air fearann, bha e ’na chleachdadh aca a bhi losgadh “sop-seilbh” air earann deth. Nach faod mi ràdh gu bheil sinne an so an diugh ag ath-nuadhachadh ar bóidean a bhi dìleas do ’r Tìr is do ’r Teanga, ar Ceòl is ar Cleachdainnaan, is a’ cur teine ri ar sop-seilbh aig a’ Mhòd, mar dhearbhadh gur sinne Clann nan Gàidheal ’s gu bheil sinn a’ gabhail seilbh air oighreachd phrìseil iarmad Thìr nam Beann.

Ma bhitheas sinne dìleas d’ a chéile, dìleas d’ ar dùthaich, is dìleas d’ ar cànain, ’s a’ cumail suas seana chleachdainnean nan Gàidheal, chi sinn a’ Ghaidhealtachd fhathast ’na dachaidh ghreadhnaich aig na Gàidheil, ’s iad uile gu seasgair sona ag àiteachadh Tìr nam Beann nan Gleann ’s nan Gaisgeach.
