[TD 1]

[Leabhar IX. Mìos Deireannach an Fhogharaidh, 1913. Earrann 1.]

AM MOD, 1913.

PARLAMAID NA GAIDHLIG AN DUNDÉ.

Bho ’n am seo an uiridh bha sùil gach neach a tha ’gabhail tlachd an obair a’ Chomuinn Ghaidhealaich air Dundé—am baile mór ud ann an Siorrachd Fhorfair, agus a tha cho ainmeil ’s cho adhartach am malairt agus coimh-cheannachd. Cò shaoileadh gu ’n d’ rachadh aig Gàidhlig bhinn nan gleann cùil fhaotainn a chum a bhi ’fàs am measg ùprait de ’n t-seòrsa seo? Ach an crùisgein a chaidh a’ lasadh le luchd-imrich bheag Ghaidhealach an Dundé dìreach aig bliadhna Bhatarlù (1815), cha deach as fhathast. Chum an tréud bheag beò e mar a bha na Persianaich o shean a’ frithealadh do ’n teine naomh aca féin. Mar sin tha Comunn Gaidhealach Dhundé a’ fàs o neart gu neart, lionta le spiorad an sinnsearean, agus shaoileadh tu gu ’n robh a’ cheart spiorad a tha ’g iathadh orra-san mar ghalair-gabhaltach air bùrdeasaich a’ bhaile aig àm a’ Mhòid. Bha am fear aig nach robh Gàidhlig a’ deanamh a mach le dian, ged nach d’ fhuair e cothrom a h-ionnsachadh, gu ’n robh i aig a mhathair, no aig a sheanmhair. Bha bàigh aige do ’n t-sean éibhleig ged dh’ fhalbh a beòthachadh dhàsan. Bha aoidheachd na bhliadhna seo comharraichte mar a bha i aig Mòd 1902. Rinn a h-uile fear a ghabh fo ’s laimh obair deaseachaidh a’ Mhoid a dhìchioll, agus rinn uaislean agus luchd-riaghlaidh a’ bhaile, cuide ris an Ard Riaghladair Prothaist Urchardainn, gu h-eireachdail. B’ òirdheirc an sealladh a bha an talla nan dealbhannan air feasgar Diar-daoin—Iarlan, Ban-Iarlan, mnathan uaisle is daoine uaisle, ’s iad uile air an sgeudachadh cho rìomhach le ’n cuid shéudan is àilleaganan, agus gu ’m bheil e neo-chomasach dhuinne a chur ’sios an Gàidhlig. Bha gach gnothuch a bhuineadh do ’n Mhòd air an cur an eagan a chéile air a’ leithid a’ dhòigh, agus gu ’n do ruith gach nì cho réidh, ’s cho socrach, ri sruthan troimh urlar glinne. Dh’ oibrich an dà chléireach, Mgr. Walker, Dundé, agus Mgr. Mac ’Ille Sheathanaich cléireach a’ Chomuinn Ghaidhealaich, ri guaillibh a cheile; làidir fo bhuaidh cùl-taic cuideachd-riaghlaidh Comuinn Dhundé. Cha mhiann leinn a bhi ’tairgse barail air aon Mhòd an coimeas ri Mòd eile—cha bhiodh tairbhe ’sam bith an sin—ach faodar a ràdh gu ’n chlaon-bhàigh no cron, gu ’n d’ thug Mòd Dhundé bàrr air na chaidh seachad a thaobh an ionnmhais a chaidh ac’ air a’ chruinneachadh—còrr agus còig ceud punnd Sasunnach! Math dh’ fhaoidte gu ’n abair cuid gu ’n d’ thainig an reothairt mu dheireadh, agus gu ’r h-ann an Dundé a chithear làrach tiùrr an làin nach tachair a rithist. Na d’ thugamaid àite


[TD 2]

[Leabhar IX. Mìos Deireannach an Fhogharaidh, 1913. Earrann 1.]

do dhubhachas de ’n t-seòrsa seo. Tha cùisean na Gàidhlig na ’s fallaine n’a bha iad riamh, a dh’ aindeoin osnaich nan gillean tiamhaidh air an d’ thug droch ghrùan doilleareachadh sùla.

Bu chothromach a’ labhair ar Ceann-Suidhe Mgr. Mac Leòid, mar a chithear air taobh duilleig eile. Tha e fior iomchuidh gu ’m biodh Ceann-Suidhe a’ Chomuinn comasach air a dhleasdanas a dheanamh na ’r cainnt fhìn, gun a bhi an eisimeil fir eile, agus tha fios againn uile cho uidheamaichte ’s a tha Mgr. MacLeòid an dleasdanas seo a choimhlionadh. ’S e breith gach neach gu ’n d’ rinn e gu h-eireachdail an Gàidhlig ’s am Beurla, agus gu h-uasal am measg uaislean.


[TD 20]

[Leabhar IX. Dara Mìos a’ Gheamhraidh, 1913. Earrann 2.]

GAOL AIR A DHEARBHADH.

Cluich goirid abhachdach le IAIN MACCORMAIG.

Choisinn so a’ cheud duais aig Mòd, 1913.

Dealbh-Chluich na Pearsachan.

Seumas Bàn,…Suiriche.
Dùghall Mór, An Cìobair,…Seann daoine.
Peigi Eachainn,…Leannan Sheumais.
Eóghan Ruadh,…Fear eile an Gaol air Peigi.
Seònaid Mhór,…Cailleach a’ trusadh uighean.
Ruaraidh, Calum,…Gillean Oga.

Bean a’ chiobair, Gillean agus nigheanan.

(Togar am brat).

Seumas Bàn agus Dughall Mòr a’ coinneachadh a chéile.

AN CIOBAIR.—Cha ’n ’eil dhuit, ma ta, Sheumais, ach an còrr de ’n phaipear a lìonadh mar a fhreagras duit. Cha mhiann le duine gu ’m bi fios aig na coimhearsnaich ciod e th’ aige an cùl a laimhe Ha, hà—dìreach mar a thuirt mi cheana.

SEONAID.—Ni mi sin, a charaid, is buaidh leis nuair a dh’ fhalbhas e. (A leth-taobh). Ach, a mhic chridhe, nach b’e mealladh-dùil e na’n cluinnteadh gu’m bheil mi gun ruadhag ruadh; ’s mar an aontaich Peigi a cuid a thoirt dhomh g’ a chur ’san fhearann, ciod e bhios air no dheth ach gu ’m b’i ’n ceòl feadh na fìdhle.

RUARAIDH.—Thallamaid a nis, a chuideachd, agus bitheamaid roimh Sheònaid an tigh an tàilleir. Creideamh sibhse gu’n téid i troimh ’n iorghuill ann an sin a rithist. Mach sinn.

(Theid a’ chuideachd am mach, gillean is nigheanan.

SEONAID (ag éirigh an déidh chàich).—Oidhche mhath leibh, ma ta.

BEAN AN TIGHE.—Mar sin leatsa, Sheumais. Tha mi cinnteach gu ’m bheil comhdhail eile agad r’a deanamh—ho, hó! Suas i; ’s i bhanais i.

(Tuitidh am brat; agus nuair thogar e, chithear Seumas air an taobh am muigh, ’s e leughadh a phaipeir).

SEUMAS (ris féin)—Ochan, ochan! Bha dùil a’m nach robh agam ach clàr t’ aodainn fhaicinn agus mo chomharradh a chur air, ’s nach biodh an còrr air. Có shaoileadh gu ’m biodh iad cho mionaideach ’s gu ’m feumadh neach innseadh a h-uile sgillinn a th’ aige. ’S na’m biodh an sgillinn ann, có nach biodh ciotach coingeis! Ach bha Seumas Bàn o ’n uimhir so bhliadhnaichean aig na bodaich Ghallda, ’s tha e làn airgid. Cha ’n ’eil teagamh nach ’eil barail an airgid aig Peigi féin orm cuideachd. Ach paa thuigeas i mar tha ciod e mar bhios a’ chùis, cha bhi ach gu ’m bi cùl ri Seumas is rathad réidh roimh Eòghan Ruadh. Ach co tha ’n so? Peigi! Stad, chi sinn ciod i ’n sgreang a theid ’na h-aodann an ceartair.

PEIGI (le fiamhghair, ’s a figheadh)—Seadh, a Sheumais, an do lìon thu do phaipear?

SEUMAS.—Cha chuir sin an còrr dragh orm, ach an aon rud beag suarach. (A leth-taobh) “Ach a Chlann, eudail! An tig mi mach leis?” Cha ’n ’eil agam dìreach ach a chur síos ciod e an cul-taic a th’ agam ann an cùinneadh na rìoghachd, agus o tha mo cheann le bruthach—Nis na ’n cuireamaid ar cuid còmhla, mar a bhitheas co-dhiùbh, shealladh an gnothuch na b’ fheàrr; agus ’s ann bu dòcha an <eng>Land Court<gai> am fearann a thoirt seachad, nuair chìteadh gu’n rachadh agam air a thogail neo-ar-thaing (a leth-taobh) “so. Tha sud am mach. O, chuideachd, ciod e mar a dh’ oibrich e oirre? Ciod e tha dol a thighinn! Eisdibh!”

PEIGI.—Tiuts, cuir thusa sìos ciod e th’ agad féin. Nach ’eil fios is cinnt gu ’m bheil agad na ni a’ chùis ged nach bithinn-sa idir ann.

SEUMAS.—(a leth-taobh) Nach d’ thubhairt mi riut!

PEIGI.—Cha ’n ’eil reusan dol a chur sìos rud nach ruigear a leas—

SEUMAS.—(A leth-taobh) Tha do phìobsa muigh, a Sheumais! (ri Peigi). ’S ann mar sud a b’ fheàrr a shealladh e, a rùin; agus co-dhiùbh ciod e bhiodh agamsa nach biodh agadsa; agus ciod e bhiodh agadsa nach biodh agamsa? (A leth-taobh) “sud is feàrr a fhreagras dhòmhsa.” Stad e nis.

PEIGI.—Ach nach ’eil fhios a nis, a Sheumais, aig an aois, aig am bheil thu, gu’m bheil agad air cùl do làimhe na bheir comas duit air tòiseachadh air fearas-tighe gun dragh a chur ormsa.

SEUMAS.—(A leth-taobh) Tha mi ’n sàs a nis!

PEIGI.—Mur a bheil, cha bhi dìreadh ris am feasd againn.

SEUMAS.—(A leth-taobh) “Cha bu lugha na mo bharail. Tha thu air fuarachadh, a Pheigi.”

PEIGI.—Ach, co-dhiùbh, smuaintichidh mi


[TD 21]

[Leabhar IX. Dara Mìos a’ Gheamhraidh, 1913. Earrann 2.]

chugam is bhuam. So Eoghan Ruadh; ’s cha ’n abair sinn an còrr an ceartair.

SEUMAS.—(A leth-taobh) “Moire! Tha Eóghan Ruadh air a sùil agus sùil-mo-thruaighe aic’ air. Tha mo shùil-sa am muigh. Nach e ’n t-airgead an gille!”

(Thig Eóghan Ruadh seachad, ’s e feadalaich. Tionndaidh Seumas a chùl ris, ach Peigi aghaidh bhlàth chiùin).

EOGHAN (’san dol seachad)—Tha oidhche mhaith ann.

SEUMAS (’s a chùl ris)—Tha oidhche ghasda.

PEIGI (le fiamh-ghairc)—Tha oidhche bhrèagha.

(Theid Eóghan seachad air a shocair, is seallaidh e as a dhéidh feuch am bheil Peigi tighinn).

SEUMAS (A leth-taobh)—“Tha eagal orm gu’m bheil comh-chòrdadh air choireiginn an so. ’S ann ris a tha chùis coltach.

PEIGI.—Tha mi dol a null do thigh an tàilleir; is dh’ fhaoidheadh gu’m faic mi an nochd fathast thu. Oidhche mhath leat an ceartair.

SEUMAS (a’ sealltainn as déidh Peigi). A’ dol a null do thigh an tàilleir. Tha mise faicinn gu ’m bheil mo phìoba am muigh gun teagamh. Tha barail aice gu’m bheil mo phoca falamh; ’s cha ’n ’eil an còrr de m’ chomunn a dhith oirre “cha ’n ann de ’m chuideachd thu,” ars’ ise. Ach tha tagan aig Eóghan Ruadh agus prìs nan giomach a suas, is cha bhi ’n gaol fada talamhachadh far am bi ’n t-airgead. O, na mnathan, na mnathan féin! Nach fìor an ràdh gu ’m bheil faileadh a’ mhairbh bhàrr an duine bhochd. Ach stad! Ruigidh mi tigh an tàilleir gu crom odhar is chi mi ciod a bhios a’ dol. Tha mi nis coma co-dhiùbh thigeadh i cam no dìreach. Moire! feumaidh gu ’n robh rud-eiginn aig Dùghall Mór mu’n do labhair e mar sud. Ach chì sinn.

(Tuitidh am brat; is nuair thogar e chithear tigh an tàilleir; cuideachd air chéilidh; Eoghan Ruadh ’na shuidhe làmh ri Peigi; an tàillear ’na shuidhe air bòrd a’ fuaigheal).

AN TAILLEAR (le sunnd). Ma ta, Eóghain, cha ’n ’eil bean ’san dùthaich nach ’eil a’ reamhrachadh nan cearc air son banais Peigi; agus ma chuir thus’ as oirnn i agus nach toir thu féin dhuinn té, theid na coin a chur annad. Ha, hà! (Ni a’ chuideachd gàire).

(Thig Seumas a steach).

Théid mis’ an urras nach leig neach a leas a cheann a chumail bho ’n bhalla dh’ itheadh na feadhnach so, leis a’ chuladh ’s am bheil iad. Ha, hà! Thig air t’aghaidh, a Sheumais, a bhalaich. Tha mi duilich an druid fhaicinn an nead na cathaig (ni a’ chuideachd gàire). Saoil nach bi sgapadh air cuachain. Ha, hà! (ni a’ chuideachd gàire). Cha ’n ’eil aig gillean a nis ach a bhi seinn: “Mo rùn geal dìleas.” Ho, ho!

FEAR DE NA GILLEAN.—Sibhse, nigheanan a tha dol a sheinn aig a’ Mhòd, thugaibh dhuinn ceathramh no dhà de “Mo rùn geal dìleas.” Siuthadaibh.

(Seinnear “Mo rùn geal dìleas,” agus buailear basan).

AN TAILLEAR.—Saoil nach ’eil sud a’freagairt gillean a Sheumais. Ha, hà! Cum suas i, charaid cha d’ thàinig iasg á muir riamh nach d’ fhàgadh cho maith innte.

(Bidh Seumas le ceann crom. Thig Seònaid a steach; bata ’na dòrn, is an cliabh air a druim).

BEAN AN TIGHE.—Thig air t’ aghaidh, a Sheònaid. Ciod i do naidheachd an nochd? Ciod e mar a tha thu, a ghalad?

SEONAID (’s a’ chuideachd a’ piuthail—Tha aon sgillinn deug an dusan. Ciod e mar tha sibh féin air fad? ( Ni a’chuideachd gàire).

AN TAILLEAR.—Ha, hà, Sheònaid! Tha sinne tasdan an nochd (ni a’ chuideachd gàire). Nach ’eil mi cluinntinn gu ’n d’ éirich driodfhortan mór dhuit an nochd. Dean suidhe.

SEONAID.—Droch fhàs oirbh. Am bheil sibh romham an so a rithist? Fhuair mi mo leòr dhiotsa an nochd cheana, ’ille (ri Ruaraidh). Nach ann a shaoil mi gur ann a bha sibh a’ lìonadh phaipeiran g’ an cur a dh’ ionnsuidh nan daoin-uaisle a tha tighinn a ROINN NAN UIGHEAN.

(Ni a’ chuideachd gàire mór).


[TD 33]

[Leabhar IX. Darna Mìos a’ Gheamhraidh, 1913. Earrann 3.]

NIALL MACLEOID NACH MAIREANN.

AM BARD SGITHEANACH—BARD NAN GAIDHEAL.

’Nuair a thig mo réis gu ceann,
Agus feasgar fann mo lò,
B’e mo mhiann a bhi ’s an àm sin,
Anns a’ ghleann ’s an robh mi òg.

Is lag air a laimh a tha ùghdair nan sreathan seo. Cha d’ fhuair e a mhiann; an anail mu dheireadh a tharruing ’s a’ ghleann ’s an robh e òg fad o shràidean lom nan clach. Ged tha e ’nis a cnàmh ’s an duslach, tha e beò anns an t-seadh is àirde, oir cha bhàsaich Niall Mac Leòid gus am faigh a’ Ghàidhlig bàs. Nach e féin a chuir a’ cheist (am faigh a’Ghàidhlig bàs?), ris gach Gaidheal a tha ’n diugh sgapte feadh ceithir chearna na Cruinne; agus tha gach ceàrn a’ toirt freagairt nach faigh. Tha mactalla na freagairt sin ri chluinntinn aig a h-uile cuirm Ghaidhealach an tìrean céin, agus bithidh an ath-ghairm a’ deanamh fuaim mar sin gus an caill an Gaidheal mu dheireadh an deò. A’s-t-fhoghar, ’nuair a shiubhail an Sgitheanach caomh, chuir na paipearan naigheachd a tha cumanta am measg na Gaidhealtachd, an géill cho measail ’s a bha e am beachd an t-sluaigh, agus cha b’ ioghnadh sin; oir bha béusalachd is ceanaltas a’ leantuinn a luirg anns gach àite an d’ imich e. Dh’ fhaoidte a ràdh da rìreadh nach do sgriobh e sreath de ’bhàrdachd riamh a bheireadh rudha nàire ’na ghruaidh. Tha ’obair cho réidh ’s cho snasmhor ann an cumadh, cho fallain ann an teagasg, ’s gu ’n do ghlac i cridhe an t-sluaigh anns gach àite. ’Na glainead tha i cosmhuil r’a chaithe-beatha, ’na fallaineachd thai i cosmhuil r’a inntinn. Ciod e am bàrd roimh àm a dhleasas a’ leithid a theisteanas? Cha ’n ’eil iad ach ainmic. Ann an comas-laimhseachaidh na Gàidhlig b’e am mac mar an t-athair e. Ann an comas-taghaidh fhacail, a chum àilleachd a’ chur air a smuain, cha mhòr de na sean Bhàird a thug bàrr air, agus cha d’ ràinig aon de bhàird an là-an-diugh air dol air thoiseach air. ’S e seo breith nan Gaidheal fad is farsuing. Ciamar a ghreimich a rainn cho dian air inntinn an t-sluaigh thar bàird eile bho lìnn Dhonnachaidh Bhàin? Dìreach gu ’n do riaraich grinneas agus binneas a bhàrdachd am beachd agus an iarrtasan mar Ghaidheil. Chluich e air na téudan a bha coimh-cheangailte ri na faireachduinnean a bu doimhne a bha ’nan cridhe. Faodaidh gu ’n d’ itealaich athair—Domhnull nan Oran—agus bàird eile air sgiathan macmeanmna a thug na b’ àirde iad air uairibh ann an smuain, ach ma thoimhsear buaidh bàrdachd leis a’ bhuaidh a tha i a’ gabhail air inntinn a’ mhór shluaigh, agus mar a tha i


[TD 34]

[Leabhar IX. Darna Mìos a’ Gheamhraidh, 1913. Earrann 3.]

a’ glacadh am miann, féumar aideachadh gu ’n robh Niall MacLeòid ann an inbhe leis féin am measg bàird ar làth’-ne, agus gu ’n do dhleas e an t-ainm “Bard nan Gaidheal gu sonruichte.”

Bha dhoigh-labhairt ’na òrain, glan agus neo-fhìllte, saor o spàirn nan splaguinneachd, a ruith cho réidh ris na sruthain a bha teàrnadh o mhullaichean a’ ghlinne ’s an robh e òg. Bha e féin agus Nadur—obair a’ chruthachaidh—ann an dlùth dhaimh, agus an dìomhaireachd a chaidh a thaomadh air, chuir e a sios am briathran snasmhor, gnàths-chainnteach, a ruigeas faireachduinn gach Gaidheal aig am bheil cridhe nach do chaill an comas plosgaidh, ’s a’ mothuchadh a thig bho chainnt bhlàth a shìnnsrean.

Chaith e a leanabas is ’òige ann an gleann a tha taghte ann am bòichead, co dhiubh ’s e doire, no creag, no allt, no sealladh mara; agus dh’ fhàs e suas an comh-chomunn riu uile. Chual e an Guth, agus dh’ fhàg e am breithneachadh againne mar thiodhlac luachmhor. Dh’ iath anail spiorad na bàrdachd mu thiomhcheall, agus dheàlraich air inntinn, mar a thachair a thaobh Bàird eile, an gath-soluis nach ro riamh air muir no tìr—chaidh ungadh leis a’ Cheòlraidh. Ars’ e féin:—

Bha maduinn m’ òige subhach blàth,
Fo sgàil do stùcan cas;
Gu h-aoibhneach eadar beann is tràigh,
’S air sàil nan stuadhan glas.”

Tha drùighteachd, agus cridhealas, is àbhacas mar dhà dhual an gnè a’ chuid is comasaiche de ’r bàird, co dhiubh Sasunnach no Gaidheal. Cha ’n ’eil an dà ghnè an aghaidh a cheile ann an inntinn fhallain air an do bhuilich am Freasdal comas-mothuchaidh cothromach air cùisean na beatha ’tha làthair. Chì sinn eisimpleir air seo am bàrdachd Mhic Leòid. Dhùisg cor nan Gaidheal ’s na dùthcha ann, rainn cho dreachmhor ’s a tha ’na obair. Bha ’n t-aobhar faisg air a chridhe; bha e làn de ghràdh-dùthcha—gu h-àraidh do Eilean a’ Cheò. Mar a thuirt e féin, “tha m’ inntinn le dùrachd an dùthaich nan laoch.”

Se seo a dealbh:—

“Do chreagan gu h’ uaibhreach,
Mar challaid mu’n cuairt duit,
’S na neòil air an iomairt,
A’ filleadh mu ’m bàrr;
’S am bonn air a sguabadh
Le srùlaichean gruamach,
Bho bhàrcadh a’ chuain
A’ toirt nuallain air traigh.”

Ach cha b’ urrainn e téudan a’ mhulaid a sheachnadh, oir bha cor nan croitearan ro fhaisg air a chridhe.

“Ach tha ’m fàrdaichean sguabta,
’S an seòmraichean uaine.

Tha companaich m’ eòlais
Air am fuadach bho ’n còmhnuidh,
Tha mhil air a deòghal,
’S na ròsan gu ’n bhlàth.

’S iomadh fàrdach tha gun smùid,
Far ’m bu shiùbhlach fonn nan rann.

’S na laoich a bha lùthmhor
Mu stùcan a’ cheò,
Rinn fòirneart an sgiùrsadh
Bho dhùthaich an òig.”

Cha d’ thainig a chrannchur-saoghalta ’s a’ bhaile mhór, ge comhurtail ’s a bha sin, eadar e agus na glinn.

“Thigeadh bochduinn no bearteas,
Thigeadh acaid no leòn,
Chaoidh cha sgar iad mo chuimhne
Bho na glinn so ri m’ bheò.”

Air na luinneagan eile a sgrìobh e, cuid diubh làn de dh’ àbhacas, cuid air an t-seann stéigh—an stéigh a tha cho sean ris an t-saoghal, an gaol—cha ruig sinn a leas a chantainn ach gu ’m bheil iad air an éideadh leis a’ ghrinneas a tha ’cur snas air càch. Tha a’ chuid a tha làn de dh’ aiteas is feala-dhà air leth taitneach, saor o’n ana-cainnt ’s an drabasdachd a tha ’cur droch bhlas air pàirt de dh’ obair nan sean bhàird. Ma gheibhear nàdur de sgeig an cuid diubh, cha ’n fhaighear annta an gath, no an neimh a lotas. Bhiodh sin calg dhìreach an aghaidh a chàil, agus uaisleachd aigne. Anns a’ ghnè neo-lochdach sin bha Niall air an aon ràmh ri Domhnull Mac Eacharna nach maireann, ’na bhàrdachd. Bha ’n dithis barraichte ann an comas smaointean an cridhe a chur an ordugh ann am briathran cuimseach, snasmhor, agus an doigh-labhairt dhùthchail, co dhiùbh mar sgéultairean no mar bhàird. Is cruaidh an sgaradh a thainig air litreachas nan Gaidheal iad a bhi ’ nan tosd sìorruidh. Ach cha teid “Clàrsach an Doire,” no “Am Fear-Ciùil” thar di-chuimhne air chabhaig.

Dh’ fhalbh am bard Sgitheanach bhuainn a nise agus faodar a ràdh, gu ’n amharus, nach ’eil e soirbh aon fhaotainn na ’r measg a lionas ’àite. Mar a thuirt am bard Sasunnach Wordsworth, ann an aon de dhuanagan brìoghmhor; tha tuilleadh ’s a’ choir


[TD 35]

[Leabhar IX. Darna Mìos a’ Gheamhraidh, 1913. Earrann 3.]

de shaoghaltachd ’nar measg—a’ càrnadh stòrais, ’s ’ga chaitheamh; tha cumhachdan na h-inntinn a’ seargadh. Tha fàidheadaireachd nam bàrd a’ dol air chall; tha ’n guth dìomhair a’ fàs fann; tha e, cho mhór, air a mhùthchadh am measg iorghuill is othail na h-aimsir; tha ’n guth ciùin caol air a chleith oirnn—an guth nach cluinn ach a’ chluas a th’ air a gléusadh leis a’Cheòlraidh. Tha rudeigin air dol air seachran an Tìr nam Beann. Tha rainn is sreathan de gach seòrsa ’gan cur a mach ’n ar làth’-ne, ach cha ’n ’eil ann am móran diubh ach gaoth nach sàsaich. Tha ’n anail eile a dhìth orra, a chum beatha. Tha ’chlarsach a’ feitheamh ris a’ mhiar a bheir ceòl aisde.

“Dùisg suas a Ghàidhlig ’s na bi fann,
Is gléus do chlàrsach feadh nan gleann!”

Chuir Niall MacLeòid urram air an eilein ’s an d’ rugadh. ’s an do thogadh e, agus gheibh e an t-àite a dhleas e am measg rola nan urramach eile a tha nis air an taobh thall. Tha a chàrn-cuimhne againn an “Clarsach an Doire.” Seasaidh e ’nuair a bhios leacan ’nan duslach; cha dearg fiacail na h-aimsir air. Bithidh ’òrain ’gan seinn fhad ’sa mhaireas coisir-chiùil Ghaidhealach, agus ’nuair a bhios duslach an ughdair air a phasgadh suas ann am Bith na Cruinne. Mar a thuirt e féin:—

“Slan leat a chlàrsach mo sheanar,
Chaidh crioch air gach ealain is òran,
Is càirear gu bràth sinn ’s an talamh,
’S gun aon ann a mhealas ar còmhradh.”

Gabhamaid air cead deireannach do na bha bàsmhor an Niall MacLeòid, agus abramaid mar a’ sgriobh e féin mu Uilleam Ros, bàrd ainmeil eile:—

“ ’Na luidhe ’n so gu tosdach fuar,
Tha chré bha blàth le gràdh is truas,
’S am bial a sheinneadh dàin is duain,
A nis air clos.”


[TD 37]

[Leabhar IX. Darna Mìos a’ Gheamhraidh, 1913. Earrann 3.]

GAOL AIR A DHEARBHADH.

Cluich goirid abhachdach le IAIN MACCORMAIG.

Choisinn so a’ cheud duais aig Mòd, 1913.

Dealbh-Chluich na Pearsachan.

Seumas Bàn,…Suiriche.
Dùghall Mór, An Cìobair,…Seann daoine.
Peigi Eachainn,…Leannan Sheumais.
Eóghan Ruadh,…Fear eile an Gaol air Peigi.
Seònaid Mhór,…Cailleach a’ trusadh uighean.
Ruaraidh, Calum,…Gillean Oga.

Bean a’ chiobair, Gillean agus nigheanan.

(Togar am brat).

Seumas Bàn agus Dughall Mòr a’ coinneachadh a chéile.

AN TAILLEAR.—Ho, hó! ’S iad na h-uighean is mò tha cur cùram ortsa na ’m fearann, a Sheònaid. Tha mi cinnteach gu ’m bi Eoghan Ruadh ag ràdh gu ’m bi iad a’ tighinn a ROINN NAN GIOMACH ’s e seinn: “Tha m’ fhearann saibhir o ho ró”; mu ’n d’ thubhairt Mac Mhaighstir Alasdair còir e. Ciod e Eóghain?

SEONAID.—B’e ’n gille Mac Iain ’ic Alasdair féin. (Ni a’ chuideachd gaire).

AN TAILLEAR.—’S e Mac Iain ’ic Alasdair air an eolaiche thusa, Sheònaid. Ha, hà! ’S e bu mhò dhrùigh ort an nochd, co-dhiubh (ni a’ chuideachd gàire).

SEONAID.—Droch fhàs air; cha ’n ionghnadh dhomh. Tha ’m barail gu ’n d’ fhuair mi mo leòr dheth, gu dearbh.

AN TAILLEAR.—Tha mi dìreach a’ smaointinn air rann no dhà òrain a dheanamh dhuit. Ciod e mar so their mi?

A’ CHUIDEACHD.—Siuthadaibh, eudail, a thàilleir!

GILLE.—’S ann agaibh tha ’n gnothuch ris.

SEONAID.—Deanadh esan! (’s i a’ maoidheadh a bhat’ air).


[TD 38]

[Leabhar IX. Darna Mìos a’ Gheamhraidh, 1913. Earrann 3.]

AN TAILLEAR.—Stadadh sibhse, ma tà—

Thuit thu bhàrr a’ ghàraidh,
A shean bbean bhochd;
Thuit thu bhàrr a’ ghàraidh,
A shean bhean bhochd;
Thuit thu bhàrr a’ ghàraidh,
Is fhuair thu do dhroch chàradh,
’Sa ghlumaig a rinn Pàruig,
A bhathadh a’ choin.

(Ni a’ chuideachd air fad gàire is their an tàillear—)

AN TAILLEAR.—An còrd sud riut, a Sheònaid? Ho, hó!

SEONAID.—O, gun chiataibh ort! Nach fhad o na chualas “ceud tàillear gun bhi sunndach.”

A’ CHUIDEACHD.—Tuilleadh ris, a thàilleir tuilleadh ris; tuilleadh ris.

AN TAILLEAR.—

Bhuail Ruaraidh ’sa chlais thu,
Le cualaig de phloc;
Thug thu nuallan cho cruaidh,
’S gu’n deach fuaim feadh nan cnoc;
Chaidh sgànradh measg nan caorach
Le coin a’ bhaile caoineadh,
’S bha na cearcan nig Nic Mhaoilein,
A’ glaodhaich “gog, gog.”

Ha, ha, ha! Siuthadaibh a nis, a mhuinntir a’ Mhòid! Togaibh am fonn. Suas i, Sheònaid. (Togaidh a’ chuideachd am fonn gu sunndach).

FEAR DE NA GILLEAN.—A rithist, a thàilleir. A rithist, a rithist.

AN TAILLEAR.—Ceathramh eile, Sheònaid?

SEONAID.—An cluinn thu! Buailidh mi am bata ort mur fan thu sàmhach.

A’ CHUIDEACHD.—Suas i, thàilleir!

AN TAILLEAR.—

Chaidh thu’n comhair do dhà ghuala
’Sa chuan mar a bhà leat;
Chaidh tururaich a’d chluasan,
Nach cualas a leithid,
Bha h-uile cnoc ’san dùthaich,
A’ dannsadh ruidhe dùbailt,
’S a’ Bheinn Mhór a ’cumail ciùil riu,
Air Siunnsair gun sgur.

Suas i ’m fonn a nis! Suas i Sheònaid.

(Togar am fonn).

A’ CHUIDEACHD (mu seach)—Fear eile, thàilleir. Ceathramh eile. Rann eile. Suas i; Suas i!

BEAN AN TIGHE.—Tha gu leòr an sud dheth.

SEONAID.—Gu dearbh, shaoilinn e. Nis, sguir.

A’ CHUIDEACHD.—Cha ’n ’eil; cha ’n ’eil. Suas i, thàilleir!

AN TAILLEAR.—Ho, ho, hó! Leigibh dhomh m’ anail a tharruing. (Réitichidh e a mhuineal). So, ma ta.

Rinn thu plubail a bha gailbheach
Mu ’n d’ fhuair thu tighinn as;
Shaoil sinn gu ’m b’e crìth-thalmhainn
A bhuail sinn gu grad;
Chaidh crith air feadh na garbhlaich,
A d’ fhairich iad ar Dearabhaig,
Is thàinig e bho Gharamain,
Gu garbh-shlios a’ Rois.

A’ CHUIDEACHD (a’ bualadh am bas).—Gasda; gasda!

(Ri leantuinn).


[TD 49]

[Leabhar IX. Treas Mìos a’ Gheamhraidh, 1913. Earrann 4.]

A’ BHLIADHN’ UR.

Leis a’ mhios mharbh chaidh bliadhn’ eile as an t-sealladh—clach-mhìle de ’n turus—agus le deagh dhùrachd ghuidhemaid bliadhna mhath ùr do ar luchd-leughaidh agus do gach Gaidheal an Albainn. Cha dhì-chuimhnicheamaid ar luchd-dùthcha an tìrean céin anns gach ceàrn, far am bheil cuid diùbh, math dh’ fhaoidte, a fulang cuibhrionn nan allaban. Is iomadh cuirm aig an cruinnich Gaidheil, thar fairge, là na Bliadhn’ ùire, is aig an òl iad an t-seann deoch-shlàinte, “Tìr nam beann nan gleann ’s nan gaisgeach, Tìr nan gleann nam beann ’s nam breacan.” Air an oidhch’ ud co dhiùbh bidh gach fear na ’spiorad anns na glinn; ri taobh na seann chagailte. Bheir sin ùrachadh dha; ’s fheàirde se e—an t-seann dachaidh!

Tha na seann chleachduinnean a’ dol a mùthadh air feadh na Gaidhealtachd, ach ma ’se am modh ùr is feàrr, cha do lean ris an caoimhneas agus an càirdeas a bha cumanta re linn ar n-aithrichean. Cha chluinnear a nis ach ainneamh aon de nan seann duain aig oidhche Challuinn. Mar eisimpleir—

“A bhean-an-taighe theirig suas,
“ ’S geàrr cùl càbaig, ’s na geàrr bàrr d-òrdaig.
’S thoir a bhiadh do fhear-an-taighe,
S thoir a’ bhanag dhomhsa.”

Có a bhios an diugh a’ dol trì uairean mu’n cuairt (deiseil) taighe, agus seiche mairt mu ghualainn, agus ag éubhach, “a Challuinn bhuidhe bhoicionn, buail an craicionn,” <eng>etc.<gai>, no càite am bheil “casein-uchd caora dhubh” ’ga losgadh ’s ’ga chur fo shròin gach neach ’s gach beathach, a chum ’s gu ’m biodh iad air an dionadh o na buidsichean, o’n droch-shùil, ’s o na sìthichean re na bliadhna? B’e seo am beannachadh a bheirteadh seachad air son aoidheachd:—

“Beannaichte gu’n robh’n taigh ’s na bheil ann,
Eadar chrodh is chaoraich ’ s chlann,
Pailteas bidhe, pailteas aodaich,
Slainte dhaoine gu’m bidheadh ann.”

Obair a’ Chomuinn.

Tha ’n Comunn a’ stiùradh air an aon chùrsa a thaobh gach nì a th’aig a’ luchd-riaghlaidh ’san amharc, agus tha sinn de ’n bharail gu’m bheil an soirbheas fàbharach. Tha a chàirdean a’ dol am meud, ’s tha ’mheanglain a’ fàs; mar sin cumamaid spiorad na connspoid, cuide ri cnaimh a’ chonais, air taobh am muigh na còmhla, agus biodh ar sealladh air ar ceann-uidhe—ar Tìr is ar Teanga. Ma chailleas an Gaidheal air a’ Ghaidhealtachd a chànain, caillidh e ’dhùthaich agus a chòir do’n ainm a bhuineas da gu cinneadail. Cha ruig e leas an uair sin a bhi ’g aithris air a’ bhoinne fola a tha ’ruithe ’na chuisle o ’shinnsrean. ’S e cànain a


[TD 50]

[Leabhar IX. Treas Mìos a’ Gheamhraidh, 1913. Earrann 4.]

mhàin a ni cinneach anns an t-seadh is fìor. Mar sin dh’ iarramaid a bhi ag agradh air gach Gaidheal anns am bheil an t-sradag is lugha de ’n spiorad dhùthchail, a bhi ’g a beothachadh le osag o’n Ghàidhlig, agus e fein a shàbhaladh o bhi ’na chuis-bhùrta, no a bhi air a mheas mar sheòrsa de ablach Sasunnach—beathach eadar-da-ghnè—aig deireadh na cùise. Am measg gach ni a thachras air sluagh cha ’n ’eil aon cho éifeachdach a chum cinneach a smàladh, agus an cur an dìg na dì-chuimhne, no an cànain a dhol a dhìth. Faodaidh Gaidheil an céum a ghabhail taobh ri taobh ri Goill, agus an dleasdanais a dheanamh mar luchd-comhnuidh anns an Rioghachd, ach cha chuir eòlas air an cànain féin uallach idir orra. ’S ann a bheir e cuideachadh dhoibh air iomadh dòigh. Tha e soirbh gu leòr seo a dhearbhadh, ach bidh sinn a’ tionndadh ris a’ phuing seo am beagan uine. Tha ’n t-àm a’ tarruing dlùth airson buird nan sgoiltean a thaghadh, agus tha e mar fhiachaibh air Gaidheil an dleasdanas a dheanamh a thaobh na Gàidhlig.

A’ Chleir agus a Ghàidhlig.

Tha ’Chléir a ’ gearan a rithist air gainnead mhinistearan Gàidhlig air son sgìrean Gaidhealach. Có is coireach? Dìreach nam ministearan féin. ’Nuair a thàinig an riaghladh ùr air na sgoiltean (1872), cha ’n fhaighte àite do chànain nan Gaidheal, agus cha ’n aithne dhuinne gu robh neach ’sa Chléir aig an àm a thog uiread agus a lùdag ’na fàbhar, no a thug iùl do ’n t-sluagh. ’S ann a bha ar ceòl agus ar cànain air a thoirmeasg mar ni a dheanadh léir-sgrios orra. A Ghàidhlig! a rud a chuir ’sa chùpaid iad; cha b’fhiach a’ teagasg anns na sgoiltean, oir b’e ’Bheurla rathad an fhortain, agus dh’ fhéumte a bhi ’san fhasan. Thainig a bhuil a nis. Ach ’s còir dhuinn a radh an ceartas nach h-eil càirdean aig a’ Chomunn cho dion ri móran de nam ministearan an diugh. Tha iad a deanamh gu h-eireachdail. Soirbheachadh leo air gach doigh. Air son a’ chuid eile, tha meas obair a’ Chomuinn mar fhaoineas, cha ’n abair sinn ach mar a thuirt am Fàidh mu Ephraim, ‘leigteadh leo.” Am beachd chuid, dheanadh teachdairean nach ’eil cho uidheamaichte ann an eòlas ris an fheadhainn a chaidh roimh ’n Cholaiste an gnothuch air son sgìrean Gaidhealach; agus dh’ fhaoidte urram dréuchd na Cléire a thoirt dhaibh. Ge bith mar a dh’ fhuasglar a’ cheist, cha chreid sinn gu’n sàsaich baisteadh de ’n t-seòrsa seo a’ Ghaidhealtachd. Gun teagamh bha na’r measg, agus is dòcha gu’m bheil fhathast, daoine còir, measail, a bha gu tric cho airmseach, cho snas-bhriathrach, agus cho léirsinneach air cuid de phuingean ris nam ministearan fhéin—daoine a fhuair ungadh an àite an eòlais eile a chaidh a chleith orra. Bhiodh a’ cheist na b’ usa fhuasgladh mur bhitheadh an eus-aontachd a tha ’riaghladh am measg nan Eaglaisean féin. Tha’n dà eaglais a suiridhe air a chéile an drasda, agus bu mhór am béud gu’n tigeadh dad eatorra. Tha féum mór aig a’ Ghaidhealtachd air aonadh, oir cha ’n ’eil e ’na shealladh taitneach gu’m biodh grunnan an sud ’s an seo a ’cruinneachadh mar gu’m b’ann aca fhéin a tha àire a’ chumhnant an tasgaidh!

Achd nan Gabhaltais Bhige.

Mean air mhean tha luchd-réiteachaidh a’ dol air aghart a chum sàsachadh a thoirt do ’n mhuinntir a tha toigheach air fearann fhaotainn troimh an Achd seo. Am beachd an t-sluaigh cha ’n ’eil an siubhal ach mall, agus cha ’n ’eil e soirbh do chuid féum fhaotainn bho shochairean an Achd, do bhrigh ’s gu’m bheil iad gann de airgead. Tha iad a’ deanamh a mach gu’m bu chòir cuideachadh o ionmhas na Rioghachd a thoirt doibh mar cheann-tòiseachaidh. An iomadh àite chuir a’ Chùirt nam màil an lughad, agus dhubh iad a mach pàirt de chùl-fhiachan. Faodaidh sinn a radh mar ’eil cùisean a tachairt gu h-iomlan a réir iarrtasan an t-sluaigh, gu’m bheil iad co-dhiùbh a’ dol am feabhas, agus gu’r h-ann is feàrr a dh’ fhàsas iad. Re mór ùine cha do ghabh Parlamaid na Rioghachd a bheag de shuim mu thiomcheall staid na Gaidhealtachd. Ach tha sùil againn gu’n toir an t-atharrachadh ùr a mach toradh do iochdaran ’s do uachdaran, agus gu’m faigh an fhoighidinn an fhurtachd a bha feitheamh oirre. Am beachd ceann-feadhna Chloinn-an-Tòisich, a bha labhairt aig coinneamh a luchd-dùthcha an Glascho air a mhios a chaidh, ’se tha dhìth air a’ Ghaidhealtachd an diugh, fois bho lagh-thabhartas. Fàgamaid a’ bharail sin aig a’ mhuinntir do’m buin i. Bu mhithich rudeigin a thighinn, agus ma tha laghannan a nis a’ dòrtadh mar fhrasan, tha sinn an dòchas gu’n tig fàs an cois na froise as dèidh a leithid a thiormachd.

Mi-shocair luchd-oibre.

Am measg na nithean a chuir móran fo thrioblaid agus fo imcheist air a’ bhliadhn’ a chaidh seachad, cha robh aon ann cho


[TD 51]

[Leabhar IX. Treas Mìos a’ Gheamhraidh, 1913. Earrann 4.]

draghail ris an spiorad mhi-shocrach a ghabh greim air inntinn luchd-oibre de gach seòrsa air feadh na Rioghachd. Tha cuid diubh de’n bheachd nach ’eil iad a faotainn an duais a dh’ fhéumadh iad airson am beò-shlainte. Mar sin thòisich strì eadar iad féin agus am maighstearan, agus dhiùlt iad buill’ oibreach a dheanamh gus am faigheadh iad na bha dhìth orra. Bhuadhaich iad ’nam puing, gu h-àraidh na gualadairean. Thug na seòladairean mar an céudna ionnsuidh air an suidheachadh fhéin a dheanamh na b’ fheàrr, agus chaidh leo. Tha ’chuid mhór de luchd-oibre na Rioghachd an diugh ceangailt’ ann am bann-còrdaidh a chum iad féin a chuideachadh an àm na h-aimhreit, agus tha ionmhas mór aca mar chùl-taic. Mar sin ’nuair a dh’ aontaicheas a’ mhuinntir seo uile airson àrdachadh tuarasdail, cha ’n ’eil e soirbh an diùltadh, oir tha iad comasach air malairt na dùthcha a chur bun os cionn ’nuair a thogras iad. Ni seo call mór airgid air gach taobh, gun bhruidhean air cho buailteach ’s a tha e air nithean a chur an daoiread. Tha ’Ghalltachd aig a’ cheart uair ann an staid coma-co-dhiùbh. Tha miann eile a’ greimeachadh air inntinn luchd-oibre; an rud ùr ud ris an abrair <eng>minimum wage<gai>, ’s e sin r’a radh an tuarasdal bu lugha bu chor a thairgse do neach sam bith a chum teachd-an-tìr réusonta, ge bith dè’n còrr. ’S cinnteach gu ’n cuir seo ionghnadh air seann daoine ’sa Ghaidhealtachd, ’nuair a chuimhnicheas iad air an àm ’s an robh iad fhéin am meinn am maighstearan, agus nach tigeadh e a stigh orra an tuarasdal a shuidhicheadh am fear-fasdaidh a dhiùltadh. ’S e bh’ ann, gabh no fàg. Ach thainig car eile air an t-saoghal—’san taobh deas co dhiùbh.


[TD 59]

[Leabhar IX. Treas Mìos a’ Gheamhraidh, 1913. Earrann 4.]

GAOL AIR A DHEARBHADH.

Cluich goirid abhachdach le IAIN MACCORMAIG.

Choisinn so a’ cheud duais aig Mòd, 1913.

Dealbh-Chluich na Pearsachan.

Seumas Bàn,…Suiriche.
Dùghall Mór, An Cìobair,…Seann daoine.
Peigi Eachainn,…Leannan Sheumais.
Eóghan Ruadh,…Fear eile an Gaol air Peigi.
Seònaid Mhór,…Cailleach a’ trusadh uighean.
Ruaraidh, Calum,…Gillean Oga.

Bean a’ chiobair, Gillean agus nigheanan.

(Togar am brat).

Seumas Bàn agus Dughall Mòr a’ coinneachadh a chéile.

FEAR DE’N CHUIDEACHD.—Ho, hó! ’S airidh thu air duais aig a’ Mhòd, a thàilleir!

SEONAID.—Ho, ho, hó! Nach tu a’chrois? Nach tu? Cuiridh tu m’ ainm far nach téid mo shloinneadh.

AN TAILLEIR.—Nach maith dhuit deagh ainm a bhi romhad ’s gach àit’ an téid thu. Gheibh thu cùnnradh na ’s feàrr de na h-uighean. Suas am fonn, a chlann!

(Ni a’ chuideachd gàire, is togaidh iad am fonn).

FEAR DE ’N CHUIDEACHD.—Suas a rithist i, thàilleir. Tuilleadh ris!

SEONAID (a’ maoidheadh a’ bhata).—Cuist; cuist air ghaol an fhortain, no cuiridh mi thairis am bat’ ort. An cluinn thu?

AN TAILLEAR.—‘Cluinnidh mi sud is fuaighlidh mi so,’ mu ’n d’ thubhairt am fear eil’ e. Ach cha ’n fhiach òran ’sam bith mur a téid a chrunadh.

A’ CHUIDEACHD (a’ gàireachdaich).—Suas i, thàilleir. Cuiribh crìoch mhaith air (’s iad a bualadh am bas).

AN TAILLEAR.—An cluinn thu sud, a Sheònaid? Feumaidh mi mo cheann a sgrìobadh an uair so. Stadadh sibhse nis—. Bithidh am fear so searbh, a Sheònaid.

SEONAID.—An cluinn thusa mise? Bi sàmhach. O, droch fhàs ort, a chrois!

AN TAILLEAR.—Tha e agam, a nis—
Nuair fhuair thu air tìr,
Laigh thu sìos is thug thu gliug;
Thu mar chirc air a spìonadh,
No tinn leis a’ghur;
Ach chaidh thu thigh a’ chìobair,
’S nuair thug bean-an-tighe tea dhuit,
’S nuair shuidh thu ris a’ ghrìosaich,
Gu ’n thill riut do chruth.

SEONAID,—Obh, óbh! Nach tu féin chuir a’ chrioch urramach air!

AN TAILLEAR.—Suas am fonn, a chuid-


[TD 60]

[Leabhar IX. Treas Mìos a’ Gheamhraidh, 1913. Earrann 4.]

eachd. Cum suas i! Sheumais, nach bochd an galar an gaol féin.

(Togaidh a’ chuideachd am fonn gu sunndach).

SEUMAS (ag éirigh a dh’ fhalbh).—Oidhche mhaith dhuibh, ma tà.

FEAR DE NA GILLEAN.—Tuts, a dhuine! Nach fuirich thu gus am bi an aon fhalbh againn.

(Theid Seumas am mach).

AN TAILLEAR.—Cha ’n ’eil sunnd ’sam bith air Seumas bochd an nochd. Ach có bhiodh ’na àite nach biodh ’sa cheart shuidheachadh. Ha, hà, a Pheigi. An tu rinn sud? ’S e gabhail fearainn duit.

(Ni Peigi snodha-gàire, is cromaidh si a ceann).

Eoghan.—Fearann! Cha ’n ’eil dòigh aig Seumas bochd dol an ceann fearainn ann. Cha’n ’eil an ruadhag aige. Sin mo bharail-sa, co-dhiùbh.

SEONAID.—Cha nàir da. Bu mhaith da mhàthair ’s da phiuthair e, am fad ’s a bha iad beò Agus ce b’ e có chì e, ’s ann aige bhios an soirbheachadh fathast.

BEAN AN TIGHE.—Tha Seumas bochd glé bhlàth-chridheach. Cha b’e cur ris féin a rinn e.

(Theid Peigi am mach. Tuitidh am brat. Nuair thogar e, chìthear Seumas).

SEUMAS (ris féin).—Tha mi air m’ uilinn ma bha duine riamh ann. Cha ’n ’eil cul-taic air mo chùl; no air m’ aghaidh, ged dh’ fhaotainn a ràdh. An té a bha mi deanamh urrainn mhóir dith, thréig i mi an àm na h-éiginn. Agus thusa (’s e toirt am mach a’ phaipeir ’s ’ga sgaoileadh mu choinneamh) cha ’n ’eil dòigh air do chur na ’s fhaide, ged is iomadh uaill a bha mi deanamh as do theachdaireachd. Cheil mi m’ uireas-bhuidh gus an deach m’ fhaotainn am mach Cha ’n ’eil teagamh nach bi mi ann am beul na dùthcha; ach cha ’n ’eil comas air. Ma tha mi lom falamh cha ’n e cion dìchill no struidhearachd a rinn e. Chum mi mo sheann mhàthair gu seasgair gus an là mu dheireadh, agus tha toileachadh agam an duigh ann. Ach bithidh mi cruaidh. Tha mi làidir, fallain, agus dà làimh mhaith agam. Seallaidh mi air mo thrioblaidean gu misneachail ann an clàr an aodainn, agus bheir mi mach a’ bhuaidh fathast. (Cuiridh e ’m paipear ’na phòca). Fàgaidh mi ’n dùthaich agus tòisichidh mi as ùr, agus leigidh mise fhaicinn daibh cioi e théid aig Seumas air a dheanamh nuair gheibh e an cothrom. (An sin suidhidh e sìos; cuiridh e cheann eadar a dhà bhois agus tuitidh e na chadal).

(Thig an sin Peigi am follais).

PEIGI (rithe féin).—Tha Seumas bochd a’ cur duilichinn orm. Tha mi nis a’ tuigsinn nach ’eil a làmh leis mar bu mhaith leis agus, gun teagamh an déidh na chunnaic ’s na dh’ fhairich e ’n nochd bidh e ’n dùil gu ’n d’ thug mise mo chùl ris. Bidh tuilleadh ’s e sin, math dh’ fhaoidteadh. Ach tha iad air chùl an naidheachd. Cha do thuig iad ciod e cridhe blàth dìleas mnatha. Cha ’n ann air a stòras a thaghar companach air a bheusan ’s air a ghiùlan, ’s air a ghné. Am fear aig am bheil cridhe liog blàth da mhàthair, bidh cridhe bog blàth aige da mhnaoi. Agus sin am fear is airidh air bhi ’ga leantuinn, ged b’ fheudar dol do thràigh nam faochag leis. Bidh mise am chul-taic do Sheumas, agus bheir mi ’n gath puinnseanta á teangan luchd-tuaileis. An nochd féin chì mi e, agus, ma leag mi a mhisneach, togaidh mi i. (Bheir i ceum air a h-aghaidh agus chì i Seumas ’na shuidhe, ’s ’na chadal). O, so e! A Sheumais! (Their i an guth beag). Tha e ’na chadal, an duine bochd. Nach ann air a chridhe a tha ’n t-eallach! Agus is mise is coireach. Ach ma leag mi uallach air, togaidh mi dheth e. Stad! So am paipear a rinn trian de ’n trioblaid. Ach leasaichidh mi nis e. (Sgaoilidh i am paipear, agus sgrìobhaidh i air. An sin cuiridh i air ais na phòca e). So a nis. Théid mi ’m falach feuch ciod e their e nuair a dhùisgeas e.

(R’a leantuinn).


[TD 65]

[Leabhar IX. Ceud Mìos an Earraich, 1914. Earrann 5.]

BUIRD NAN SGOILEAN AGUS A’ GHAIDHLIG.

Tha’n earail a chaidh a chur a mach fo ùghdarras a’ Chomuinn Ghaidhealaich a nis fo chomhair an t-sluaigh, agus bu mhiann leinn impidh a chur air ar luchd-dùthcha an dùil gu ’n toir iad aire ghéur dh’i. ’Se brìgh na h-earail foghlum òigridh na Gaidhealtachd. Mur am faigh a’ Ghàidhlig a h’àite fhéin ann an cùrsa an fhoghluim sin, tha rudeigin ceàrr. Am bheil pàrantan caoin-shuarach mu chòirichean an cànain? Ma thà, ’s ann air an dùthaich a thainig an dà latha. Is gann gu’n creid sinn gu’n do thuit a leithid a chion-mothuchaidh orra. Bithidh e na thàmailt shiorruidh do na Gaidheil, ma cheileas iad air an cloinn an dìleab-chànain a dh-fhàgadh aca. Ma thachras sin, leughaidh an t-àl a thig ’nan déidh, gu’m b’iadsan an aon chinneach anns an Roinn-Eorpa a bha ciontach air féin-mhortadh! Thugamaid an aire: ma chailleas sinn ar cànain, caillidh sinn an aon rud a tha ’g ar comharrachadh mar chinneach. Tha cinnich eile, mar a tha Finland, Hungary is Bulgaria, làn de éud a thaobh an cainnt fhéin, gun ghuth air na Cuimrich, agus na h-Eireannaich a tha cho duineil anns a’ chùis seo. Ma’s àill leis na Gaidheil gnothaichean a leasachadh a chum is nach teid an cainnt a dhìth, tha a’ chungaidh-leighis ’nan làmhan fhéin. Is iomadh reuson a dh’fhaodamaid a thoirt air aghaidh mar thaic ris a’ Ghàidhlig,—a’ chainnt bhlasda, shultmhor, ghrinn a bha cho dlùth-cheangailte ri beatha ar n-athraichean. Ghabh iadsan tlachd innte, agus shìn iad dhuinne i’na làn iomlanachd a chum a’ dion ’sa h-altrum. An tì aig am beil cluas, eisdeadh e ris a’ ghuth a tha a’ ruith a nuas bho na linntean,—“Bithibh dìleas d’ur canain agus d’ur dùthaich.”

Tha e mar fhiachaibh air sluagh na Gaidhealtachd an dleasdanas a dheanamh aig àm-taghaidh Bùird nan sgoilean. ’Se sin, gu’n aon ghuth-taghaidh na cuideachadh ’sam bith a thoirt do neach-iarraidh, ach esan a tha daingean air taobh na Gàidhlig, agus a bheir gealladh diongmhalta gu’m faigh i a h-àite air cùrsa-teagaisg na sgoile. Na d’thugabh feairt air neach a bhios a’ toirt a chreidsinn oirbh gu’n cùm a’ Ghàidhlig air ais ionnsachadh na Beurla. Gheibhear ablaich Ghaidheil de ’n t-seòrsa seo ann an cuid de cheàrnan a’ fàs suas mar na dìtheanan buidhe am measg a’ choirce, far nach bu chòir dhaibh a bhith. Na bithibh air ’ur mealladh. Cha deach a dhearbhadh a riamh fhathast, gu ’n do chuir a’ Ghàidhlig uallach air neach a bu mhiann cànainean eile ’thogail. ’S ann a tha i na meadhon-cuideachaidh. Tha’n fheadhainn a


[TD 66]

[Leabhar IX. Ceud Mìos an Earraich, 1914. Earrann 5.]

tha ’creidsinn gu ’n cùm i a’ chlann air ais ann an ionnsachadh na Beurla fo dhoill’-inntinn. Beachdaicheamaid air a’ chùis le rudeigin de thoinisg. Cha’n ’eil duine ag iarraidh na Beurla a chumail bho’n chloinn; ach nach h-eil e mi-nàdurra a bhith a’ cur chloinne, nach tuig facal Beurla, fo chùram fir-teagaisg nach tuig facal Gàidhlig? Tha’n dòigh seo a’ dol calg-dhìreach an aghaidh nam beachdan a chaidh a’ sgrìobhadh le ùghdairean do’m b’aithne am modh-teagaisg a tha freagarrach ann a bhi’g oileanachadh na h-òigridh. Ciamar a ghabhas an inntinn greim a dheanamh air rud nach tuigear, agus mar sin nach h-urrainn i a chnàmh a chum féum? Tha e neo-chomasach do fhear-teagaisg gun Ghàidhlig, ruigheadh air cridhe agus inntinn chloinne. Mur bi gluasad-inntinn air a bheòthachadh agus air a threòrachadh le maighstir-sgoile a tha deas air son a dhréuchd, cha bhi an toradh ach bochd. ’Si a’ Ghàidhlig an aon rathad an toiseach. Na biodhmaid a dì-chuimhneachadh sin. Thugadh sluagh na Gaidhealtachd fainear nach bi e idir iomchuidh gu’m biodh an cloinn air an oileanachadh ann am Béurla a mhàin; aineolach air cànain na dùthcha anns an d’rugadh ’sa thogadh iad. Fàgadh iad an staid mheagh-bhlàth anns am bheil cuid a tàmh, agus na biodh iad toilichte a bhi ’nan cuis-nàire am beachd chinneach eile. Tha e mar fhiachaibh air nam ministearan cùl-taic a thaisbeanadh anns an aobhar, oir, ma dh’fhalbhas a’ Ghàidhlig as na sgoilean, falbhaidh i as na h-Eaglaisean, agus cha bhi Gaidhealtachd ann, oir ’se cànain a ni cinneach, ’s chan e fuil a mhàin. Dh’iarramaid matà air gach aon aig am bheil còir guth-taghaidh airson Buird nan sgoilean, a bhi ’meòrachadh air a’ phuing. Math dh-fhaoidte gu’n cuir e gu rannsachadh-cridhe e. Ma chuireas, is fheàirrd’ e an suidheachadh. Thig an t-seann ghné an uachdar, agus cha leig an t-seann shradag leis cuideachadh a thoirt do neach a bhiodh coma ged bhiodh suaicheantas a dhùthchais air a thilgeil chun na siteig. Ann an aon fhacal; agraibh gun sgìos, gun fhois, còirichean na Gàidhlig, agus gheibh ’ur n-oidhirpean furtachd.


[TD 68]

[Leabhar IX. Ceud Mìos an Earraich, 1914. Earrann 5.]

GAOL AIR A DHEARBHADH.

Cluich goirid abhachdach le IAIN MACCORMAIG.

Choisinn so a’ cheud duais aig Mòd, 1913.

Dealbh-Chluich na Pearsachan.

Seumas Bàn,…Suiriche.
Dùghall Mór, An Cìobair,…Seann daoine.
Peigi Eachain,…Leannan Sheumais.
Eóghan Ruadh,…Fear eile an Gaol air Peigi.
Seònaid Mhór,…Cailleach a’ trusadh uighean.
Ruaraidh, Calum,…Gillean Oga.

Bean a’ chiobair, Gillean agus nigheanan.

(Togar am brat).

Seumas Bàn agus Dughall Mòr a’ coinneachadh a chéile.

(An ceann greis dùisgidh Seumas. Altaichidh se e féin is ni e mèananaich).

SEUMAS.—O, luaidh, a luaidh! ’S ann a chaidil mi! Nach ’eil an t-àm agam an tigh a thoirt orm, agus mo thrioblaidean a thìodhlacadh ’san talamh an so (Bheir e breab ’sa ghrunnd le shàil). Agus thusa a chuir mo thrioblaidean a’m charaibh, ged bu mhór m’ fhiughair ri d’ theachdaireachd (mar a thubhairt mi cheana), dealaichidh sinn a nis comunn (’Se sgaoileadh a’ phaipeir ’s a’ sealltuinn air). Ach, stad! Ciod e th’ an so? “Tri cheud punnd Sasunnach.” air a chur a sìos! Có rinn amadan dhìom nuair fhuair e am chadal mi? Ach, co-dhiùbh, theid thu nis far am bheil an còrr. (Beiridh e air a’ phaipear a dhol g’a shracadh. Agus ’se na dh’fhàgas so an nochd am chuideachdsa an t-aon rud nach urrainn mi dealachadh gu bràth ris: Gaol Peigi; Gaol Peigi, agus a nis—

PEIGI (a’ toirt léum chuige).—Stad, a Sheumais! Na dean! ’S mise chuir an t-suim ris a’ phaipear. Is leat sin agus uiread eile. Ciod e bhiodh agamsa nach biodh agadsa. Na biodh dùil agad gu ’n d’ thug mise mo chùl riut, mar a shaoil thu,


[TD 69]

[Leabhar IX. Ceud Mìos an Earraich, 1914. Earrann 5.]

’s mar a shaoil càch. Gabh air t’ aghaidh. Ciod e ’sam bith do shuidheachadh bidh Peigi ri d’ thaobh gus an dealaich am bàs sinn.

SEUMAS (’s a làmhan air guailnean Peigi)—A Pheigi, thàinig so mu’n cuairt mar nach robh fiughair agam. Ach ’s e ’s mòid a tha toirt de fhurtachd dhomh bhàrr na h-uile rud, gu’n do ghleidh mi do ghaol. O chionn tìotain shearg na h-uile ni dhomh fo reothadh geamhradh mo thrioblaidean. Ach tha nis dreach an t-samhraidh leam air an t-saoghal air fad aon uair eile.

PEIGI.—Tha mi tuigsinn t’ fhaireachduinnean, agus tillidh sinn a nis do thigh an tàilleir, ’s gu’m faic a’ chuideachd uile nach ’eil gnothuichean mar a shaoil iad.

SEUMAS.—Tha mi toileach; agus tha thu glé cheart. Tha daonnan feadhainn ann a ni gàirdeachas a bhi faicinn leannanan air an sgaradh bho chéile. Ach thallamaid, is cuiridh sinn glas-ghuib orra. (Falbhaidh iad).

(Tuitidh am brat; agus nuair thogar e chithear tigh an tàillear).

AN TAILLEAR.—Nach ’eil thu, faicinn a nis, a Sheonaid, gur e raghadh is taghadh a’ chunntais a tha’n Ruaraidh? Tha prìs do sheachd uighean agad ann ad phòca gun fhios duit. Ha, hà!

SEONAID.—Ach nach biodh barrachd agam mur a rachadh mo sheachd uighean a bhristeadh? Moire! Cha ’n’eil mi cho maol!

AN TAILLEAR.—Cha dean thu dad na’s feàrr na Ruaraidh a thoirt leat mar chléireach a chunntas nan uighean duit. Tha e cho maith air cunntas ris an fhear a rinn leabhar nan strìoch a th’aig a’ chloinn ’san sgoil: EUCLID. (Ni a’ chuideachd gaire). Agus feumaidh ta t’ Arachas-stàtuil a phàigheadh air a shon, Ho, hó!

(Thig Seumais is Peigi a steach guala air ghualainn; is glaodhaidh a’ chuideachd “Ho-ré!”).

AN TAILLEAR.—Fliuchaibh ur sùilean, a chlann, eudail! Tha ’n so rud a tha còrdadh rium!

PEIGI.—Tha e còrdadh ruinn féin cuideachd.

BEAN AN TIGHE.—Is feàrr ’s is feàrr!

SEONAID—(an guth caoinidh).—Bu duilich leam, a rùin, gu’n rachadh dorran a chur ort, mac t’athar agus do mhàthar. Cha bhi mi ach a’ guidhe leat féin ’s le Peigi gu bràth, ma tha’n dàn duibh dol an luib a chéile. Mo mhìle beannachd oirbh!

AN TAILLEAR.—Nach tog thu do ghluigail, a bhean! Saoil nach b’e ’n reuson tuiridh e! Nach ann bu chòra gu mór duit ruidhle dannsaidh a dheanamh air an ùrlar.

FEAR DE’N CHUIDEACHD.—Sin e dìreach! Suas i, Sheònaid!

SEONAID.—Gabhadh an tàillear am port, ma ta.

AN TAILLEAR.—So, so, ma ta! Suas i!—
Tha Seònaid Mhòr is luireach oirre,
Luireach oirre, luireach oirre
Tha Seònaid Mhòr is luireach oirre—

SEONAID.—Droch fhàs ort, a chrannaich! Am bheil thu brath sgur dhiom an nochd? (Ni a’ chuideach gàire). Nach dean thu port do’n bhean agad féin?

AN TAILLEAR.—So, so, ma ta! Suas i.
A’ bhean a bh’ aig an tàillear chaol,
Thug an t-aog an ceann dith;
A’ bhean a bh’ aig an tàillear chaol,
Thug an t-aog an ceann dith.

BEAN AN TIGHE (a’ gàireachdaich).—An cluinn thu ’ille? Mur a fan thu sàmbach, buailidh mi ’n clobh’ ort! (Ni a’ chuideachd air fad gàireachdaich).

AN TAILLEAR.—Ubh, ùbh! Nach sibh a tha duilich r’ar toileachadh!

SEONAID.—Gabh port ceart, ma ta. Siuthad, fhad ’s a tha sannt orm.

AN TAILLEAR.—So, ma tà! Bheir mi dhuibh fear de na sean phuirt mhóra bh’aig ar seanairean. Dean thu féin deas, a nis, a Sheònaid, feuch ciod e cho maith ’s a ghearras tu gailleag.

Thug iad bhuam na tunnagan,
Is thug iad uile bhuam na geóidh;
Thug iad bhuam na tunnagan,
Is thug iad uile bhuam na geoidh;
Thug iad bhuam na tunnagan,
Is thug iad uile bhuam na geóidh;
Is déideadh air a’ chibheall sin
Dh’ith an t-sitheann bh’air na h-eòin.
Déideadh air a’ chibheall sin
Dh’ith an t-sitheann bh’air na h-eòin;
Déideadh air a’ chibheall sin
Dh’ith an t-sitheann bh’air na h-eòin;
Déideadh air a’ chibheall sin
Dh’ith an t-sitheann bh’air na h-eòin;
Clàragan is cùlagan
A bhi ’nan smùrach feadh am beòil.

(Dannsaidh Seònaid gu sunndach air an ùrlar ’s an cliabh air a druim, ’s am bàta ’na làimh; ’s a’ chuideachd uile a’ bualadh am bas ’sa glaodhaich “Ho-ré!”).

AN TAILLEAR.—Gu ma buan thu, Sheònaid!

SEONAID.—Obh, óbh! Oich, eudail! Cha mhór nach ’eil m’anail an ubhall mo sgòrnain. Buaidh is piseach oirbh le chéile. Tha’n sud a’ cheud ruidhle dhuibh (ri Peigi ’s ri Seumas).


[TD 70]

[Leabhar IX. Ceud Mìos an Earraich, 1914. Earrann 5.]

PEIGI IS SEUMAS.—Tapadh leibhse, a Sheònaid.

AN TAILLEAR.—Tha Seumas cinnteach á <eng>Small Holding<gai> co dhiubh! Ho, hó!

(Ni a’ chuideachd gàire, is théid Eoghan am mach le ceann crom).

Cha ’n’eil aig Eóghan a nis ach a bhi seinn: “Chaidh mo Pheigi air chall.” (Ni a’ chuideachd gàire).

SEONAID.—Sud air Seumas ’s air Peigi! (’S i crathadh a’ bhata os a cionn). Ho ré!

AN TAILLEAR (a’ bualadh a bhas).—Ho ré! Ho ré!

A’ CHUIDEACHD—Suas i! Ho ré! Ho ré-é-é-é! ’S i bhanais i! Ho ré-é-é-é! (Tuitidh am brat).

A’ Chrìoch.


[TD 81]

[Leabhar IX. Mìos Meadhonach an Earraich, 1914. Earrann 6.]

CÙISEAN NA GÀIDHLIG.

“An ann a rithist,” ars’ thusa? ’S ann, dìreach a rithist—gun fhuaradh! Cha’n fhaodar dearmad a dheanamh air gnothuch beatha nan Gaidheal, gu h-àraidh aig an àm seo. Feumar a’ Bhratach a sgaoileadh air gach cnoc. Ach air eagal ’s gu’m bi sibh a’ fàs sgìth de dhùdach an fhir-dheasachaidh, éisdibh ri briathran brioghmhoir Chatriona Ghrannd (bean-uasal a tha na fìor bhan’-charaid do’n Ghàidhlig), mar a gheibh sibh iad anns a ’cheud àireamh de’n “Deo-Ghreine,” An fheadhainn a leugh iad mar thà, cha mhisd’ iad a’ leughadh dà uair; agus an fheadhainn nach do leugh, ’s fhèairrd’ iad an cluinntinn. Ars’ am boirionnach còir:—“Am bheil sinne, Gaidheil na h-Alba, dol a leagadh leis a’ Ghàidhlig dol a dhìth? Am bheil i ri bhi air a tasgadh suas ann an leabhraichean fuara, agus air a cunntas am measg nan cumhachdach a dh’ éug? No’m bheil i ri mairsinn beò le òige nam beann a tha gach bliadhna air an ath-nuadhachadh tre anail an Earraich le beatha ùir, agus a tha an diugh cho maiseach, sgeadaichte ’nan trusganan rìoghail, ’s a bha iad fo shùil a’ cheud Ghaidheil a chuir a chas air an fhraoch? Tha’n t-àm againn ar maol-snèimh a thilgeadh air cùl, agus trusadh ris mu’m bi e tuilleadh is anmoch; oir, mur dean sinn sin gu h-ealamh, gheibh ar sean mhathair bàs. Ma gheibh, coiricheamaid sinn féin. Cha dean ach an sàr-dha-rìreadh an gnothuch ’sa chùis, a chionn cha’n i idir a ’cheisd an so: “Ciod iad na cunnartan a tha ’g éirigh m’ar tiomchioll féin mar shìol nan Gaidheal, agus, mar mhuir-làn mu sgeir, a’ maoidheadh ar sguabadh bhàrr an domhain mar Ghaidheil Albannach, air leth bho chinnich eile na talmhainn.

’S i a ’cheisd: Am bheil no nach h-eil sinn, dol a mhùchadh a’ Ghaidheil an taobh a stigh dhinn? Am bheil, no nach h-eil sinn, tre chall na Gàidhlig, dol a chur cùl ri ar sean eachdraidh, agus ris an aon mheadhon tre ’m bheil e comasach co-chomunn a bhi againn leis na gaisgich o’n d’thainig sinn? Am bheil, no nach h-eil sinn, ’dol a thoirt suas gu pleòisgeach ar còir-bhreith anns a’ Ghaidhealtachd? An uair a gheibh a’ Ghàidhlig bàs falbhaidh na nithean sin uile a chum suas ar dùthchasachd. Cha’n ann leatha féin a dh’éugas i. Biodh sin air a chumail fa chomhair sùil gach fìor Ghaidheil.

Tha na sgoilean Beurla a mhàin bho cheann gu ceann de’n tir. Tha iad uile fo’n aon riaghailt. Tha a’ chuid is motha de’n chlann a’ sgur de bhruidhinn na Gàidhlig an uair a thòisicheas iad air dol do’n sgoil. Tha nàir orra a’ labhairt. Tha iad am bitheantas a’ toirt freagraidh am Beurla ri


[TD 82]

[Leabhar IX. Mìos Meadhonach an Earraich, 1914. Earrann 6.]

ceisd a theid a chur riu an Gàidhlig. A thuilleadh air so, tha iad fad fionn an latha ’san sgoil, agus tha mar an ceudna, leasain aca ri ionnsuchadh aig an tigh. Ciod e tha ’nan comas ach am beagan Gàidhlig a chual’ iad ’nan òige a chall, an uair a tha a’ Bheurla air a dinneadh annta gun sgur!

’S i ’n aon chùis a dh’ fhaodar a thagradh aig an àm so, an làthair dream a tha meagh-bhlàth, gu’m bheil ar seasmhachd mar shluagh, ar còir an dùthaich ar sinnsir, agus ar cànain anns a’ gheall còmhla. Cha ghabh sgaradh cur eatorra, gun bheatha an iomlain a chur an cunnart. ’S ann ris a’ chridhe gu h-àraidh a tha a’ chùis so a’ labhairt, ri cridheachan nan Gaidheal Albannach, fir agus mnathan. Cha deanar dad idir gus an gluaisear an toil tre ’n chridhe, agus an sin theid againn air rud air bith a chuireas sinn ar làmh ris. Ma ’s toil leinn mairidh a’ Ghàidhlig beò, ùraichear a h-oige mar òige na h-iolaire.”

Thuit am Màs á Canada!

’S ann mar sin a chuir am <eng>“People’s Journal”<gai> e bho chionn ghoirid. Chlisg sinn air a’ cheud shealladh, oir tha càirdean agus luchd-eòlais againn an Canada; agus, ma’s e ’s gu’n tuiteadh am màs as an tìr mhóir ud, rachadh na h-uile dad am broinn a chéile, agus thùmte ar luchd-daimh ann an glumaig nach robh dùil rìs. Ach nach iomadh clisgeadh a thig air créutairean nach gabh de dh’ fhoighidinn a dh’ amhairceas gu géir rompa a chum a’ sàbhaladh o bhreith amaideach. ’Sin mar a thachair dhuinne. Tha Canada an sud mar a bha e, agus is cinnteach gu’m bi cho fad ’sa bhitheas faochagan an Gearra-Ròidhe, mar a chanadh Iain Dubh. ’Nuair a fhuair sinn tuilleadh léirsinn inntinn agus a léugh sinn sreadh no dhà, ’san a thuig sinn gur e bha am <eng>People’s Journal<gai> a’ ciallachadh rud eile; agus le aoibhneas nach bu bheag, shocraich sinn sinn fhéin ri taobh na cagailte, agus lìon sinn a’ phìob-am-baca lom-làn ri sùil gu’n deanadh i an inntinn a ghéurachadh, agus gu’n tigeadh sùgradh ann an iathadh na toite. ’S ise a rinn sin. Ann am priobadh na sùla chuimhnich sinn gu’n do sgrìobh sinn beagan an uiridh air “Tàladh Chanada.” Bu cho math dhuinn a bhi crònan am measg ùprait is straighlich Ghlascho, air son na thug géill do ar bòilich! Bha gach neach ’na ruith ’s ’na léum a chum seilbh a ghabhail air Fearann-a-Gheallaidh, ma b’ fhìor. C’arson nach bitheadh, nuair a bheirte a chreidsinn air le òraidean milis agus le dealbhan rìomhach gu’n robh gach ploc fearainn ach beag ’s an nasgaidh, nach robh aige an ùine gheàrr ach an cruineachd a chruinneachadh agus a phòcanan a lìonadh le dollairean.

Fad na bliadhn’ an uiridh bha sinn a’ cunntas na bha fàgail na dùthcha leis gach soitheach, agus dh’ fhàs an àireamh cho mor mu dheireadh is gu’m b’ fhéudar stad. Bha chuis a cur uamhais oirnn, oir mur a stadadh an sruth dhaoine ud cha’n fhàgte an Albainn ach cripleich agus daoine gun fhéum—sean-ghillean agus sean mhaighdeanan. Dh’ fhaodadh na Germailtich ionnsuidh a thoirt oirnn uair ’sam bith, mar a rannsaicheamaid na bailtean móra airson na gràisg ud nach d’rinn car obrach a riamh ach an t-slaightearachd. Nach b’ iad fhéin a dheanadh an sgioba air <eng>Dreadnought!<gai> Ach bha sinn rudeigin ceàrr. Cha d’ thug sinn fainear gu’n robh an t-aiseag a ’dol air adhart a nall mar a bha e null.

Ach saoil sibh gu dé an nadur màis a thuit á Canada? Dìreach geallaidhnean nach b’ urrainn an coimhlionadh,—obair do’n a h-uile, saibhreas do gach neach. Gun teagamh tha Canada cho farsuing agus gu’m faodadh e obair a thoirt do gach mac màthar am Breatunn, ’se sin na’m biodh rian air a shocrachadh a chum na crìche sin. ’Se sin an dragh. Bha fios aig móran a bha ’gabhail beachd air mar a bha dol, gu’n tigeadh cùisean gu àirde uaireigin. Thachair e nise, agus tha nithean dona gu leòr ’nuair is éiginn do àrd luchd-riaghlaidh rabhadh a chur a mach gu’m b’ fheàrr do chréutairean fantainn aig an tigh, na dhol a null an dràsda do thìr far am bheil deich mìle fichead air allaban o àite gu àite gu’n char obrach. Ged tha sin mar sin, tha na paipearan naigheachd an Albainn, aig a’ cheart uair, làn de dhealbhan brèagha a chum miann ghillean òga a dhùsgadh, ’s an tàladh o’n dùthaich anns am bu chòir daibh beò-shlàinte chùibheasach fhaotainn. Sluigidh Canada gach seòrsa agus gné, coma co as a thig iad, agus ’nam measg gheibhear na spùinneadairean le ’n lamhan mìne geal, ’s an cainnt mar ola thlàth, ach air an corra-biod gu cothrom a ghabhail. Tha bancannan-fearainn a léum suas mar na ballagan-buachair, ach aon uair agus gu’n teid do ghlacadh ann an gaise na cuing-cheangail sin, ’s iomadh breab a bheir thu mu’m faigh thu fuasgladh.

Bho sheachdain gu seachdain chithear anns na paipairean-naigheachd an droch càradh tha searbhantan agus sgalagan a faotainn. Cha leigear a leas a bhi ’leudachadh


[TD 83]

[Leabhar IX. Mìos Meadhonach an Earraich, 1914. Earrann 6.]

air an seo, ach cha’n fhaodar a ràdh ann an ceartas nach deach gu math leis an uibhir a rainig Canada, gn h-àraidh a’ chuid a bha deanamh air suidheachadh a bha deiseil air an son, agus faisg air bailtean. A thaobh nam muinntir a chaidh ciadan de mhìltean a mach air macraichean comhnard, aonaranach, gun nàbuidh ris am bruidhneadh iad na’ b’ fhaisg orra na astar fichead mìle, cba bhi farmad aig duine r’ an cor re geamhradh fada reòta. Tha paipairean ag ràdh gu’m bheil cuid diu a’ dol as an rian mar cheann-deiridh air uaigneas cho cianail. Nach h-ann air Albainn a thainig e, nuair nach h-eil seòl, no fradharc-riaghlaidh, againn a chum an t-sìl is taghte àrachadh na’r measg fhéin


[TD 91]

[Leabhar IX. Mìos Meadhonach an Earraich, 1914. Earrann 6.]

“TEAGASG NAN COSAMHLACHDAN.”

Is beag a shaoileadh duine gu’m biodh na Gaidheil—daoine tha cho déidheil air searmoinean riutha—gun leabhar (ris an canadh tu leabhar, cho fad ’s is aithne dhuinne) de shearmoinean Gàidhlig a bhi aca gus an so. Cha mhór gu’n gabh e creidsinn gur h-e so a’ chiad uair a chaidh searmoinean Gàidhlig a chur a mach leò fhéin. Tha nise còrr is trì chiad diag gu leth bliadhna (1351) bho thoisich mac-talla nan creag fhéin ag ath-aithris gu ’n chéusadh Criosd, ann an Gàidhlig thoirteil agus bhlasda Chaluim-chille. Is fhad o’n uair sin. Ach fad na h-uine gus an diugh cha do chuir manach no sagart, easbuig no ministeir a mach leabhar shearmoinean Gàidhlig, cho fad ’s is aithne dhuinn. Gun teagamh thàinig uair no dhà coigreach an rathad ann an seorsa de chlò Gaidhealach, ach ged bha na creutairean maith, is collach gu leòr aig an dachaidh fhein, cha thuigeadh sinne an dòighean cho maith ri neach a thogadh ’nar measg fhéin. Agus ged thuigeadh fhéin cha b ’e ar nàdur ’s ar gnè a bh’annta.

Cha ’n ioghnadh, ma ta, ged bheireadh sinn di-beatha do leabhar Dhomhnuill Iain Mairtinn naoh maireann. Cha ’n e an clò a mhain tha Gaidhealach ach an gné ’s an nadur. Tha e làn ’s a cur thairis de shear-


[TD 92]

[Leabhar IX. Mìos Meadhonach an Earraich, 1914. Earrann 6.]

moinean maithe Gàidhlig. Tha fhios aig luchd-leughaidh na Fianuis Ghaidhealach—am paipeir Gàidhlig a tha tighinn a mach an comhair a’ mhios fo thèarmunn Eaglais Shaor Aonaichte na h-Alba—tha fhios aca-san dé an smior ’s an sùgh a th’ann an “Teagasg nan Cosamhlachdan”—’se so an ainm a bhaisteadh air an leabhar leò-san a dh’ àraich e. Cha ’n e badhar gun dearbhadh a tha iad a dol a cheannach. Ach saoilidh sinn nach robh na cosamhlachdan idir cho cudthromach ’s cho brìghmhor ’s an Fhianuis agus tha iad ’s an leabhar. Ma ’se iad a bhi an taic a’ chéile no gu dé, saoilidh tu gu bheil an dara té toirt bàrr air an t’ éile, agus a lionadh ’nad chridhe ’s ’nad inntinn an t’ àite dh’ fhag an t’ eile falamh.

Leugh sinn a chuid bu mhò a b’ fhiach leughaidh de leabhraichean Beurla air na cosamhlachdan—agus móran nach b’ fhiach an leughadh idir—ach cha do leugh sinn a riamh ni as simplidh ’s is soilleire ’s is collaiche ris mar a chuireadh Criosd fhéin e, na na searmoinean so air na cosamhlachdan. Aoh co bu chollaiche ri Criosd na e-fhéin? Co b’ aon-fhillte ’s bu shoilleire ’s bu lugha ceilg?

Agus mar a h-uile ni as simplidh ’s is soilleire, tha na searmoinean so domhain agus farsuing agus comasach, ann an spiorad agus ann an smuain. Tha sinn an comain an Urramaich Calum Macillinnein, an Dun-eideann; ’s ann fo stiùireadh a laimh-san a thainig e mach, agus tha <eng>Mistress<gai> Mairtinn ag radh mur b’e shaothair is eud ’san nach biodh an leabhar air a thighinn a mach idir. Tha so fhéin na bharrantas gu bheil e grinn is òrdail an cainnt ’s an cumadh. Tha rithist cunntas air beatha Mhr. Mairtinn an toiseach an leabhair leis an Urramach Calum Mac an Rothaich, an Tigh-an-Uillt, ann an Gàidhlig a tha eireachdail. Mar is maith a thuigeas luchd-leughaidh an Deo-Greine b’ fhiach so fhéin prìs an leabhair. Agus tha dealbh an ughdair ’na thoiseach cuideachd. Tha sinn cinnteach nach ’eil duine dh’ am b’ aithne e nach ceannaich an leabhar air son sin fhéin—saoilidh tu ’san dealbh gu bheil e ’gad choimhead an clàr an aodainn. Tha sinn gu maith eòlach air leabhraichean agus cha robh aon ’nar laimh os cuimhne leinn air gabhail uime nas fheàrr no nas eireachdaile na leabhar a’ Mhàirtinnich. Cha ghabhadh so deanamh air a’ phrìs mur b’e gu ’n d’ thug an dithis a bha ’n urra ris seachad an saothair saor agus an nasgaidh. Agus air an laimh eile cha ’n ’eil a bhantrach ag iarraidh buannachd airgid as—ach a mhàin cliù Maighstir a companaich urramaich.

Ma tha thu air son leabhar a bhi ri do laimh a thogas tu air feasgar Là an Tighearna chum ùrachadh spioraid agus inntinn, faigh “Teagasg nan Cosamhlachdan.” Tha a ’Ghàidhlig glan, blasd agus simplidh. Tha an smuain ’s an samhla soilleir agus seasmhach. Agus tha an leabhar fhein aotrum air an laimh, agus an clò socair air an t-sùil. Cha ’n ’eil e cosd ach leth-chrun agus tha e air a chur a mach le Iain Grannd, <eng>31 George IV. Bridge<gai>, an Dun-eideann.

CALUM MAC LEOID.

’S AN ATH-LEATHAN,
4 là Ghearrain 1914.


[TD 106]

[Leabhar IX. Mìos Deireannach an Earraich, 1914. Earrann 7.]

IONNDRAIN.

Tha caochladh air anail nan Sian,
Tha saobhadh ’s gach nial mu’n cuairt,
’Us deirge na maidne ’cur fiamh,
Air coireachan cian nan cruach.

Tha luasgadh na mara ’sa chaol,
Is gearan nan craobh ’s an tòrr;
Trom osna nan allt air an raon,
’Toirt manadh na gaoith ’nar còir.

Tha m’aigne comh-fhreagairt do’n ghàir,
Cha ’n eagal leam ràn nan stuadh’;
Ged shileadh an t-athar gu làr,
Tha ’n iomairt ’toirt tàimh ’us cluain.

O! c’ uin a thig ògmhìos mo rùin,
A chòmhdach as ùr nan gleann,
’S a dh-aisigear aighear is mùirn
Do ’n chridhe ’tha tùrsach fann?

Do ’n chridhe ’tha falamh is fuar,
Ag ionndrain na ghluais thar sàil—
An còmhradh bha ceanalta suairc,
’San gluasad banalta fàil’.

Na ’n tigeadh tu, ainnir nam buadh’,
A ghluais mo chridhe cho mòr;
Bu shamhradh gun gheamhradh gach uair,
A gheibhinn ’bhi, ’luaidh, ’n ad chòir.

Na’m faighinn mo roghainn de stòr,
B’e còir air leannan mo ghaoil—
’Bhi chòmhnuidh fo sgàth Bheinn an-òir,
’S a’ bhothan air còrs’ a’ chaoil.

AONGHAS MACEACHARNA.

Gleanngàrasdail, Diùra.


[TD 118]

[Leabhar IX. Ceud Mhìos an t-Samhraidh, 1914. Earrann 8.]

ORAN MOR <eng>COMPETITION<gai>–1914 MOD.

MOLADH BEINN DÒRAIN,

LE DONNACHADH BAN MAC AN T-SAOIR.

<eng>Melody suppled by JOHN M‘CALLUM<gai>, Tigh-nam barr, <eng> Taynuilt.

<gai>GLEUS G.

I.–AN T-URLAR.

An t-urram thar gach beinn aig Beinn Dòr-ain;
Na chunnaic mi fo’n ghréin, ’s i bu bhòidhche leam;
Monadh fada réidh, Cùil am faighteadh féidh,
Soilleireachd an t-sléibh bha mi sònrachadh.
Doireachan nan geug, Coill anns am bi feur;
’S foineasach an spréidh, Bhios a chòmhnuidh ann.

II.–AN SIUBHAL.

’S i ’n eilid bheag bhinneach bu ghuiniche sraonadh,
Le cuinnean geur biorach a’ sireadh na gaoithe;
Gasganach, speireach, feadh chreachainn na beinne,
Le eagal roimh theine, cha teirinn i ’n t-aonach:
Ged théid i ’na cabhaig, cha ghearain i maothan.

<eng>Repeat Part I.<gai>

III.–CRÙNLUATH.

Tha ’n eilid anns a’ ghleannan so; Cha ’n amadan gun eòlas,
A leanadh i mar b’aithne dha, Tigh’nn farasda ’na còmhdail;
Gu faiteach bhi ’na h-earalas, Tigh’nn am faisge dhi mu’n caraich i,
Gu faicilleach gle earraigeach Mu ’m fairich i ’g còir e.
Feadh shloc is ghlac is chamhanan Is chlach a dheanadh falach air,
Bhi beachdail air an talamh ’S air a’ char a thig na neòil air.

<eng>Repeat Part I.

This is an alternative version to that published in <gai>“An Deo-Greine<eng>,’ January, 1906. Leaflet, with both Melodies can be had from the Secretary.<gai>


[TD 142]

[Leabhar IX. Darna Mìos an t-Samhraidh, 1914. Earrann 9.]

Na’m faigheadh tu ciad sagart gun bhi sanntach,
Ceud tàillear gun bhi sunndach,
Ceud griasaich gun bhi briagach,
Ceud gobhainn gun bhi paighteach,
Agus ceud cailleach nach robh riamh air chéilidh,
Chuireadh iad an crùn air an righ gun aon bhuille.


Bean á tigh-mór is bó á baile, cha fhreagair iad do’n duine bhochd.


A’ ghaoth dh’ fhágas a’ Challainn bidh i buan fad na bliadhna.


[TD 145]

[Leabhar IX. Treas Mìos an t-Samhraidh, 1914. Earrann 10.]

“GUTH NA BLIADHNA” A’ GRIBEADH A’ CHOMUINN.

B’e guidhe Bhurns ’na àm fein gu’m biodh nàdur de léirsinn inntinn air a bhuileachadh air muinntir chum gu’m faigheadh iad comas air iad fein fhaicinn mar a bha an comh-chreutairean ’gam meas, oir shaoradh sin iad bho iomadh tuisleadh is barail amaideach. Tha beagan ’nar measg am barail gu’m bheil e mar fhiachaibh orra fhein a chur an céill gu’m b’ fheàirrd an Comunn Gaidhealach a bhi air ungadh leis an t-sàbh shùl seo, chum agus gu ’m bu léir dha slighe dleasnais. Agus air eagal nach dìchuimhnich e mar bu chòir dha imeachd, tha ’chàrdean ’ga ghribeadh an dràsda ’sa rithist.

Tha déigh aig ar caraid “Guth na Bliadhna” air a bhi ’toirt ionnsuigh air a’ Chomunn an uair a shaoileas e gu ’m bheil e ’fàgail cnaimh a’ rathaid mhóir, agus ’ga bhlianadh fein air lianaig, no ’ga chluich fhein aig Mòid. Gun dol air ais ach tri no ceithir de bhliadhnachan, thug an “Guth” cothrom do aon de luchd-sgriobhaidh glàmadh oillteil a thoirt air buill Ard Chomhairle a’ Chomuinn ann an cainnt cho sgreamhail, gur gann a chreideadh mac peacaich e mur a b’ e gu ’n robh e air a chur ann an clò. Agus a chum agus gu’n tuigeadh gach Gall is Sasunnach e, b’ fhéudar a chur sios am Beurla; agus a chuideachda! a leithid a’ Bheurla! Na bheachd cha robh air clàr iùbhraich a’ Chomuinn ’s an àm ach sgioba gun sgoinn, ablaich nach b’fhiach, agus a dhleas an tilgeadh thar na cliathaich, an ailm a chur fo achlais fir eile, ma’s e agus nach d’ rachadh am bàta air na creagan. Ciod a thachair an lorg a’ sgal-gaoithe ud? Cha do thachair dad! Cha d’ rinn e barrachd dochair na rinn ùrnuigh Shutair air a’ chomhthional a bha ag éisdeachd rithe—thug ise gàire air Fear-Gheusdo. Tha cuid de’n t-seann sgioba air bòrd fhathast, agus tha ’m bàta a’ stiùradh air a’ chùrsa a chaidh a shuidheachadh. Cha tug am peileir deargadh oirre na ’s mò na cuifein á gunna-cnagain. Na chuir “Guth na Bliadhna” an céill mu’n Chomunn bho’n àm ud—sliobadh an aon uair agus sgleogadh an dara h-uair—cha chan sinn diog. ’S ann a tha ’nar n-amharc an tràth seo beagan mothuchaidh a ghabhail air na chuir e sios mu “Theagasg na Gaidhlig” anns an àireamh mu dheireadh. Abramaid gun dhol na ’s fhaide, gu’m bheil sinn air an aon ràmh ris a’ “Ghuth” a thaobh móran de ’bheachdan. Ach na biodh e a’ call fhoighdinn; cha ’n ann an aon là a thogadh an Ròimhe. Tha fios againn gu’r h-e an dealas a tha ’ga lionnadh mu cheist na Gaidhlig, a tha ’ga ’sparradh ann a bhi a’ tathunnaich ri càch. Sgiùrsadh e Bùird Sgoilean a tha teachd


[TD 146]

[Leabhar IX. Treas Mìos an t-Samhraidh, 1914. Earrann 10.]

geàrr ’nan dleasnas cho cruaidh ’sa thogras e; bith sinn leis. Ars’ esan, “cha ’n ’eil iad (na Bùird) a’ nochdadh gu’m bheil iarrtus làidir no dion thogradh aca air son cànain an dùthcha agus cànain an athraichean fhaighinn air a teagasg. Tha a’ mhi-shùim so iongantach thar tomhais. Tha chuid is mò de’n choire aig an t-sluagh aig am bheil taghadh bhòrdaibh sgoile ’nan làmhan fein. Na’n robh iadsan dìleas d’an cànain, cha bu chùram nach biodh na Bùird éudmhor, frìdeanach gu leoir. Mar is minic a thuirt sinn a thaobh na cùise so, an uair a tha ’m pobull dall, ni ’n gille càm ministear. Tha ’n sluagh aineolach…ag amharc ri’n càirdean am bailtean-móra an taobh deas air son iùil, comhairle, agus còmhnaidh. Anns a’ chùis so tha iad a reir coltais, a’ leigeadh an taice ri cuilc bhriste.” Ach nach ’eil e fior gu’m bheil càirdean Gaidhealach anns na bailtean-móra ’nan cùil-taic nach beag do chùisean na Gàidhlig? Air a shon sin b’ fheàrr leinn a Ghaidhealtachd fhein fhaicinn ’na làn theas a thaobh a tìr agus a teanga.

Feumaidh sinn a nis dealachadh ri beachd “Guth na Bliadhna” mu obair a’ Chomuinn Ghaidhealaich. Ars’an “Guth”; “Tha ’n Comunn so am bith o chionn còrr is fichead bliadhna, agus dé a rinn e gu dorsan nan sgoiltean Gaidhealach fhosgladh do’n t-sean chanain?” Dh’ fhoighnichemaid de’n Ghuth, gu dé a b’ urrainn da a dheanamh a bharrachd air na rinn e? Nach h-eil e gun sgur a’ dol a sios is a suas, thall ’sa bhos a’ sparradh an dleasnais air an t-sluagh, agus a’ mìneachadh dhaibh ann an sgriobhaidhean, agus an òraidean, anns gach àite gur h-e iuchair a’ ghnothuich Bùird sgoile a thaghadh a chuireas a’ Ghaidhlig air clar-gniomhachais nan sgoilean? Tha comas laghail aig Bùird seo a dheanamh ma thogras iad. Cha robh An Comunn ’na thàmh a thaobh na cùise seo, cha do chaomhain e costas, cha do dhìchuimhnich e earail a chum sùilean an t-sluaigh fhosgladh. Mar sin nach h-eil e soilleir gu’r h-e na Bùird is coireach cuide ris an aiteam a tha ’gan taghadh. Is fìor an ràdh seo:—“Faodaidh tu each a thoirt chun an t-sruthain, ach cha ’n òl e deoch mur a togair e fein.”

A rithist, ars’ an Guth; “Tha i (an canain) fhathast an dorchadas iomalach, ceart mar a bha i air an latha chaidh an Comunn a chur air chois.” Cha bu mhaith leinn a bhi mì-mhodhail ach dh’ fhoighnichemaid a’ cheist seo de’n Ghuth:—Am bheil e làn chreidsin anns na thubhairt e, an uair a bheirear fainear na chaidh a dheanamh leis gach Comunn ’nar tìr, cuide ris a’ Chomunn Ghaidhealach? Ma tha, ’se tha ceàrr ach rudeigin eile. Na ’n cuiremaide sios gach meadhon is gach doigh a ghabh an Comunn Gaidhealach a chum Gaidheil a thoirt gu staid mothuchaidh mu’n cànain, lionamaid a h-uile duileag de’n Deo-Greine. Ciod e an còrr is urrainn an Comunn a dheanamh mur a tog e air agus sgrìob a thoirt gu Lunnainn, agus coltach ris na <eng>suffragettes<gai>, luchairt air choreigin a chur na teine; no brùchdadh a steach le biodagan do’n talla anns am bheil <eng>Sir<gai> Iain Struthers a’ deilbh innleachdan an aghaidh na Gaidhlig, agus eagal a ghonaidh a chur air! Cha ’n e là is bliadhna a bheir mu ’n cuairt ceartachaidh a’ ghnothuich a tha cur dragh air a’ Ghuth; ’s ann uidh air n-uidh a thogar an caisteal. Tha foghlum na h-òigridh na ’s faisge air cridhe a’ Chomuinn na tha “Guth na Bliadhna” a smaoineachadh. Tha sinn a cluinntinn an drasda ’sa rithist gu’m bhcil cunnart ann gu’n cuir an aire tha ’n ceòl a faighinn, a’ Ghaidhlig a leth-taobh. Faodaidh sinn a bhi cinnteach nach leig an Comunn le seo tachairt. Ach cha ghabh cànain is ceòl a’ sgaradh o cheile.

Tha ’n Guth a’ toirt beum air Mgr. Mac-Iomhair air son na focail a labhair e aig cruinneachadh Ard Chomhairle a’ Chomuinn an Dun-Eideann mu mheadhoin an earraich:—<eng>“The Committee have made up their minds to concentrate on the question of the teaching of Gaelic to Highland children. The hope of our movement is entirely with the child.”<gai> Cha do chuir Mgr. MacIomhair a mach seo mar shoisgeul ùr idir, mar tha “Guth na Bliadhna” a’ radh. Tha fios aige na’s feàrr. Ni mo a ghabh an Comunn “còrr agus fichead bliadhna a dheanamh suas inntinn,” mu’n chùis. Cha ’n ’eil e idir fìor gu’n robh an Comunn dall gus an seo. Bha ’chuis na rùn o thoiseach, agus cha ’n ’eil ann a’ leithid seo de dh’ argumaid ach toinneamh fhacal air aon taobh. Mar chuspair deasbaireachd, tha e ceadaichte do neach ’sam bith teagamh a chur an doighealachd an rian agus an seòl a ghabh an Comunn mu thiomcheall na cùise, ach ma tha an “Guth” a smaoineachadh gu’n robh e dall gus an seo, tha eagal oirnn gu’r a th’ann air a thaobh fein a tha ’n doillearachd. Ciod e an tairbhe a thig o spleadhaireachd de’n t-seòrsa seo?

A rithist tha ’n “Guth” a coireachadh a’ Chomuinn air son a bhi tagradh duais air leth do mhaighstearan-sgoile air son a bhi


[TD 147]

[Leabhar IX. Treas Mìos an t-Samhraidh, 1914. Earrann 10.]

teagasg Gaidhlig. ’Cha ’n ’eil tùr no toinisg ann” ars’ esan. Ann an aon seadh, tha ’n “Guth” air deadh ghrunnd mu’n phuinc seo, ma mhothaicheas sinn do na tha fìllte anns a’ bheachd. Na’n tigeadh lìnn an Aigh ris am bheil duil againn uile, cha leigte leas duais de’n t-seòrsa a thairgsinn, ach mar a tha gnothuichean an drasda, feumaidh sinn am balla ’thogail leis na sgrathan a th’againn. Na ’m biodh cùisean mar bu chòir, bhiodh e mar fhiachadh air Parlamaid na Rioghachd àite a thoirt do’n Ghaidhlig a cheart cho inbheach ri Laidionn no cànain ’sam bith eile. Gus an tig an t-àm ris am bheil fiughair againn, tha e iomchuidh na h-uile meadhon a’ ghnathachadh a chum ar cànain a chuideachadh, agus a chum gu’m bi sinn deiseil air son na tha romhainn. Mar sin cha ’n ’eil e cho mi-thoinisgeil ’sa tha an “Guth” a’ creidsinn, a bhi tairgse duais do na maighstearan-sgoile air son an dìchill. C’arson a bhithear ag iarraidh air Maighstearan-Sgoile na Gaidhealtachd rud nach do chuir riaghailtean mar fhiachadh orra, a dheanamh a nasgaidh? Na ’n gabhadh sluagh na Gaidhealtachd a stigh meud an cion mothuchaidh a thaobh an cànain fein, chuireadh iad car eile air riaghailtean, agus cha bhiodh a’ Ghaidhlig ’na “nighean dhiolain an teis meadhoin a dùthcha fein.” ’S ann aig an t-sluagh a tha an comas a dh’ fhuasglas a’ cheist a tha a’ cur dragh air “Guth na Bliadhna,” agus ’s e dleasnas gach comunn anns gach àite an teagasg gus an tionndaidh iad an iuchair anns a ghlais. Cha ’n urrainnear sparradh air sluagh nì air am bheil iad caoin shuarach. Tha ’n t-sabaid is mò romhainn fhathast, agus cha ’n ’eil e tlachdmhor a bhi a’ gribeadh a cheile, an uair bu chòir dhuinn a bhi a’ dumhlachadh ar sreathan. Ma dh’ fhaicear sgaineadh, dé a’ stà a th’ ann a bhi a’ dinneadh geinn ann agus ’ga dheanamh na’s motha? Cha ’n ’eil dad is mo a chòrdas ris an t-Sasunnach, no ris a’ Ghall, na bhi a’ cluinntinn gu’m bheil Gaidheil fhathast air an sgoltadh ’nam buidhnean beaga a ruith an sud agus an so mar am beo-airgead air clàr—a h-uile fear air a shon fein, agus “Guth na Bliadhna,” ’ga sgiùrsadh le thathunnaich an dùil gu’r e sin a bheir a stigh do’n chrò e.


[TD 154]

[Leabhar IX. Treas Mìos an t-Samhraidh, 1914. Earrann 10.]

Bean ’gad dhiùltadh, each ’gad thilgeadh is bàta ’g ad fhàgail—trì nithe as nach ruig duine leas nàire ’bhi air.


[TD 155]

[Leabhar IX. Treas Mìos an t-Samhraidh, 1914. Earrann 10.]

“COR NA GAIDHLIG AN ALBA RI AM RIAGHLAIDH A’ CHIAD RIGH DAIBHIDH.”

LE D. MAC IOMHAIR, LEÒDHAS.

Choisinn an Oidhirp Litreachais so a’ chéud duais aig Mòd Dhundé, 1914.

Faodaidh sinn cànain dùthcha sam bith a shamhlachadh ri craobh gàraidh. Ma tha beatha innte, le freumhan sgaoilte, daingean ann an talamh sughmhor, freagarrach, agus gu’m bheil i ’faotainn cuibhrionn iomchuidh de bhlàths na greine, is de dhrùchd nan speur, thig cinneas oirre, sgaoilidh i am mach a freumhan, a geugan ’s a duilleach ann am maise ’s an saoibhreas, agus bheir i beatha, cha’n ann a mhàin do ’meanglain féin ach mar an ceudna do mheangain o chraobhan eile a shuidhicheas an gàradair innte.

Tha mi saoilsinn gu’m be so cor Gaidhlig na h-Alba san dara linn deug. Bha iomadh meanglan fiadhaich crochta rithe san àm so, a thionail i o Laidionn nan Romanach, gu h-àraidh focail a bha ’g éirigh suas ann an doighean aoraidh mar eaglais, teampull, leabhar, sgriobhadh, beannachd, sàcramaid, is mar sin air adhart; o chogadh is o threabhachas an fhearainn mar tha claidheamh, arbhar; o chanain nan Lochlunnach mar tha sioman, tobhta, agus eadhon earrann mhòr de’n chanain Ghaidhlig mar a labhras sinn i an diugh.

Cha ’n ’eil ni ùr a thig an cleachdadh ann an dùthaich sam bith nach toir ainmean no facail ùra an cleachdadh ann an cànain na dùthcha sin. Tha so gu tric againn r’a fhaicinn ’nar linn fhìn. Canaidh sinn <eng>“steamer,”<gai> cha ’n e “bata na smùid,” <eng>“telegram,”<gai> cha ’n e “Cian-shannsair,” agus a cheart cho cinnteach ’s a tha craobh ann an staid fhallain a tàladh meanglain fhuadain tha i a cur dhith meanglain a dh’ fhàs oirre féin. ’Nam ghiullan òg chluinninn “cas-chrom,” “cas-dhireach,” “cuaran,” “osan, “guailleachan” is móran eile nach cluinn mi ’n diugh eadar dara ceann na bliadhna gus a’ cheann eile ’sa cheart àit. Mar so bha anns na linntean air thoiseach oirnn, ach na facail a chaidh a chleachdadh anns na linntean cian sin chaidh iad a bith, a chionn nach robh cuimhne sgriobhaidh air a chumail orra.

Gu ruige an dara linn deug b’i Ghaidhlig canain Alba. Bha i gu mor air a cleachdadh ann an Comhairlean na Rioghachd, agus ann am meadhonan aoraidh a phobuill. Gidheadh so, bha earrann mhaith an taobh a stigh de chriochaibh Alba, mar as aithne an diugh i, a bha roimhe so air fasgadh a thoirt do choigrich. B’i so a chuibhrionn sin de sheann Srathchluaidh a b’ fhaide an ear, is na còmhnardan eile a bha sìneadh a deas ’san ear air Siorrachd Dhuneidein ri slios na mara gu Sasuinn. Bha Chanain Shasunnach no Bheurla Albannach air an labhairt ’sna h-àitibh so, gu h-àraidh leo-san a’ dh’ fhogair ain-tighearnas nam barain Fhrangach o ’n còirichean an Sasuinn.

Bha Eileanan Arcaibh gu h-iomlan fo riaghladh nan Lochlunnach, agus bha chanain Lochluinneach air a labhairt annta, agus mar an ceudna anns a’ chuid sin de Shiorrachd Ghallaibih ri cois na mara eadar Inbhersheorsaidh is Ord Chataobh. Bha ùghdarras is neart nan Lochlunnach a ruighinn gu mór thairis air an t-Siorrachd aig an àm-sa ach tha e nadurrach dhuinn a bhi comh-dhùnadh gu’r h-ann ’sna h-ionadaibh a b’ fhearr, bu ghoireasaich, ’sa bu toraich de’n duthaich a shuidhicheadh na buadhairean coimheach-so an dachaidh. Far nach


[TD 156]

[Leabhar IX. Treas Mìos an t-Samhraidh, 1914. Earrann 10.]

faigh sinn móran treoireachaidh bho eachdraidh faodaidh sinn cùisean a reusonachadh anns na doighean a shaoileadh sinn a ghabhadh aite. Bha’n sluagh coimheach-so na bu dàna, na bu mhisneachdail na sluagh ’sam bith eile san Roinn Eorpa mar luchd siubhail a’ Chuain-a-Siar. ’S an linn anmoch-sa de’n eachdraidh, bha na h-eileanan gu leir a tuath air Alba air an àiteachadh leotha, agus Arcaibh maille riutha. Bha’n gnothuich an comhnuidh ris a mhuir, an dara cuid ’nan Cabhlach chogaidh, neo ’nan sgothaibh iasgaich. Roghnaicheadh iad a chuid a b’ fhearr ’sa bu toraiche de’n dùthaich ri cois na mara air son còmhnuidh, agus ’san astar so bha am fear agus a’ bhean gu tric de’n aon chinneach, is de ’n aon chanain agus mar sin cha robh a’ Ghàidhlig beò nam measg.

Bha a’ chùis gu mór dealaichte bho so anns na h-eileanan a Siar, gu h-àraidh a’ chuid sin diubh ris an abradh a chuid eile de dh’ Alba “Innisghall.” Bha na h-eileanan so gun teagamh fo riaghladh nan Lochlunnach aig an àm-so, agus tha eachdraidh ag innse dhuinn gu’n robh fear Amhlaidh Ruadh air son dà fhichead bliadhna na fhear riaghlaidh thairis orra. Cha ’n ’eil teagamh nach e chainnt Fhrangach a b’ fhearr a labhradh esan, oir tha e air aithris gu’n do chuir e earrann mhaith de oige seachad aig Cuirtibh Shasuinn. Uaitha-san thainig a mhór chuid de Chlann Amhlaidh, agus iadsan a bha cumail cuimhne air gu’m buineadh iad de riamhag de iarmad an duine so, bu chleachdail doibh, eadhon gus an lath an diugh, a bhi cur an ceill le mor uaill gu’n robh iadsan air tighinn o uaislibh agus o fhlaithean na dùthcha. Bha earrann eile de’n fhine so air taobh a Siar na dùthcha a thainig o Chlarsair Eirionnach, agus a shuidhich a chabar air iomal a siar na Gaidhealtachd aig an àm-sa. Ach ged a bha Innisghall air son móran linntean roimh so air a ciosnachadh le na Lochlunnaich, maille ri ceann a tuath Alba, agus an taobh a siar cho fada deas ri Maol Chinntire, cha do chuir sin Cànain na dùthcha anns na h-àitibh sin a bith, ged thug e mor atharrachadh oirre. Bu chleachdail do na maraichean fuileachdach so a bhi ’siubhal gun fhois le ’n cabhlaich lionmhor o aite gu aite, a marbhadh agus a’ sgrios na sheasadh ’nan aghaidh. Mar so chasgradh a mhór-roinn de na fir a bha deanamh suas an seann luchd aiteachaidh, agus a chionn nach robh mnathan Lochluinneach goireasach do na Coimhich so cheangail iad iad fein ris na mnathan Gaidhealach, agus thog iad iarmad as ùr ann an Cearnaidhean àraid de na h-eileanan. Agus gun teagamh b’ iad so an sluagh a bha ’gan taisbeanadh fein dìleas do na Lochluinnich anns na Cogaidhean a bha ’dol air aghart an aghaidh an righ anns na linntean-so. A thaobh cruth is snuadh tha ’n iarmadsa dealaichte, bho iarmad nan seann Ghaidheal. Gheibh sinn iad air taobh a siar an Eilean Sgitheanaich, An Uibhist, sa chuid as motha de Leodhas. Tha cuid mhór de shluagh na H-Earradh an cumantas cho coltach ris na Frangaich ’nam falt, is ’nan dealbh is gu’n comh-dhuin sinn nach ’eil càirdeas aca ruith-asan ’sna cearnaidhean eile.

Aig an àm a bh’ ann an so bha barrachd conaltruidh aig na h-Eileanan a siar ri Eirinn na bh’ aca ri mor roinn na h-Alba. Tha eachdraidh ag radh nach robh malairteachd a dol air adhart eatorra aig an àm, ach cha ’n ’eil barantas againne air son a bhi tighinn gu comh-dhùnadh gu’n robh a chùis mar so. B’e Baile Dhoire am port anns am bu tric leo a bhi taghal, agus air son linntinn an deidh so bha mòr mhalairt ann an iasg, an spréidh, an lion, ’san iomadh badhar a ’dol air adhart eatorra. Bha iad le chéile a ’cleachdadh na Gaidhlig agus gu dearbh cha robh a bheag a dhealachadh eadar cànain na h-Eirionn ’s nan Eileanan aig an àm. Bha am foghair “o” gu tric an Eirinn far an cuireadh an Gaidheal “a.” Ach bha aite is meas air sgeulachdan na Féinne is air bardachd Oisinn anns gach clachan. Fir leughaidh no fir leubhaidh a dol mu’n cuairt am measg an t-sluaigh mar theachdairean leaghais is eolais—cuid diubh o Abaidean na h-Eirionn mar o Abaidean na h-Alba. Bha na bothain mointich a thog na Lochluinnich air son àireachas dìreach mar a bha iad nam chiad chuimhne, is mar tha beagan diubh gus an lath an diugh. Their cuid gu’r h-ann a Eirinn a thainig cleachdadh nan àiridhean, ach cha ghabh mi steach gu ’r h-ann. Tha an t-aon chleachdadh fhathast an Lochluinn is ged tha na seann bhothain ’s an dùthaich sin air an leigeil seachad, tha’n cumadh a’ mairsinn,—am both beag air son a’ bhainne, ceangailte ris a bhoth mhor air son tàmhachd. An t-aon fhaoilteachd is aoidhealachd air an taisbeanadh ri coigrich le cruinneagan Lochlunnach gus an latha ’n diugh ’sa b’ abhaist do’n càirdean a bhi nochdadh air sliosan a Siar na h-Alba. Cha ’n ’eil teagamh ’sam bith nach b’e iarmad nan Lochlunnach a chuid bu mhotha de luchd àit-


[TD 157]

[Leabhar IX. Treas Mìos an t-Samhraidh, 1914. Earrann 10.]

eachaidh nan eilean ri linn Righ Daibhidh. Bha teine is claidheamh air an obair fein a dheanamh a thaobh a chiad luchd àiteachaidh. Bha cuid diubhsan air an reic nan traillean an Lochlunn; cuid eile air fasgadh an-shocair fhaotainn ann an ionadan iomalach nach robh ionmhionnaichte leis na gaisgich a dh’ fhogair iad. Cuid eile air an cumail mar thràillean an fhuinn anns na thàmhaich na Lochluinnich, B’ iad so a bha ’g oibreachadh an fhearainn, a frithealadh do’n spréidh, agus a bha cumail suas a chànain Ghaidhealaich ’san tìr. O so dh’ eirich an cleachdadh a lean ’sa Ghaidhealtachd gus na linntinn beagan air thoiseach air àm Prionnsa Tearlach. Anns gach sgìre bha dà bhuidheann de luchd àiteachaidh; iadsan a bha ’g oibreachadh an fhuinn agus iadsan a bha ghnàth ullamh air son cogaidh is mar sin a bha’ cleachdadh ùghdarrais thairis air gach àit. Anns an t-suidheachadh a bh’ann an so cha ’n ’eil teagamh sam bith nach robh na Gaill Lochluinneach a’ pòsadh ’sa togail sliochd bho na mnathan Gaidhealach a thachradh a bhi mar so fo’n ùghdarras. Bha doighean riaghlaidh aca a bha ann an iomadh gnè dealaichte bho chleachdaidhean riaghlaidh na cuid eile de dh’ Alba. Aig gach Odalach Lochluinneach bha ’chuibhrionn fein de mhointich, ’s de bhaile, is mar rachadh neart thar cheart, cha robh na còirichean so gu bhi air an toirt uaithe. Bha iad air an daingneachadh dhà le comhairle nam bailtean mu’n cuairt, sgriobhta, neo air an comharrachadh am mach anns na h-ainmean is aithne dhuinn an diugh iad. Is cha ’n ’eil mi ’n teagamh nach iad iarmad nam muinntir so a chuid is motha a lean ri fearann na Gaidhealtachd gus an latha ’n diugh. Na’n robh barrachd ann diubh fo dheadh threoireachadh, cha bhiodh na h-uraid de dh’ fhàsalachd sa Ghaidhealtachd sa th’ innte. B’ ann fad, air thoiseach air an so a bha am fearann ’san tir air an roinn am measg nan Gall agus a fhuair gach baile, bagh, loch, sliabh is beinn na h-ainmean Lochlunnach a tha iad a nis a giùlan. Cha ’n ’eil mi ’ciallachadh nach robh a’ chànain Lochluinneach air a labhairt leis a choigreach so anns na h-Eileanan a siar. Bha gun teagamh, agus tha earrann mhór de Ghaidhlig an lath an diugh air a deanamh suas dith. Ach aig an àm a bh’ann an so, bha Ghaidhlig ’ga labhairt leis a mhór shluagh a bha chòmhnuidh ’san rioghachd a tuath ’san iar air Duneideann. Bha dealachadh eadar cànain sliosan a siar na rioghachd, nan eileanan, is a chuid eile de’n dùthaich, ach b’e an t-aon sluagh ’s an t-aon chànain a bha r’ am faotainn am meadhon na rioghachd agus cho fada an ear-thuath ri Abaradhain sa bh’ann ri linn nan Romanach.

R ’a leantuinn.


[TD 161]

[Leabhar IX. Ceud Mìos an Fhogharaidh, 1914. Earrann 11.]

TORADH ALLT A’ BHAN-CHNUIC.

Am bheil créutair ’nar dùthaich cho neo-dhuineil, nach fairich buille a’ bualadh ’na chuisle air dha bhi ’meòrachadh air na deuchainnean troimh an deach Albainn o chionn sia ceud bliadhna, agus an dìleab a thainig ’nan lorg? Faodar a radh gur h-e Blar Allt a’ Bhàn-Chnuic, lùdag na còmhla a dh’ fhosgail saorsa do Albainn. An uair a chaidh a’ ghrian fodha air feasgar là fheill Iain, 1314, agus iomadh gaisgeach fodha leatha, dh’eirich i an ath mhaduinn le saorsa air a sgiathan. Dheàlraich i air Albainn sàruichte—ach SAOR! B’e an t-saorsa so an cùmhneachan a bhatar a’ foillseachadh aig a’ chloich ud faisg air Cill Nineain (<eng>Borestone<gai>). Cha do chruinnich daoine an sin a chum a bhi bòilich agus a ’deanamh bòsd mu’n àireamh a thuit air taobh nan Sasunnach, no mu’n liodairt a fhuair iad anns a’ chòmhraig. Cha bhiodh sin ach a ’taisbeanadh droch nàduir, rud nach biodh idir tlachdmhor. Tha muinntir ar là a’ tuigsinn seadh a’ ghnothuich na ’s feàrr na sin.

B’e priomh-chòir Albainn, mar chinneach, a beatha a riaghladh air a dòigh fein, agus a saorsa oibreachadh a mach mar a b’ àill leatha, gun choigreach a dhol ’san eadraiginn le ’chuing. Ach ’s ann a bha e an amharc nam Plantagenetach a’ deanamh mar nàdur de bhuinntinneas do Shasuinn. Dh’ fheuch iad na h-uiread de innleachdan a chum ar tìr a chur fo’n sàil, agus slabhraidh na h-ùmhlachd a chur mu amhaich ar sinnsrean. Is iomadh òrd a chaidh ’na spealgan air innean cruaidh Albainn; is iomadh ionnsuigh a thugadh air son ar cumadh a réir molltair choigrich, bho àm nan Ròmanach. Cha ghabhadh e deanamh air an t-seann dòigh. Thugamaid an aire nach toirear an car asainn le seòltachd air dòigh eile.


MUINNTIR GUN CHNAIMH-DROMA.

Tha móran ’nar là nach ’eil a gabhail ach beag suim de eachdraidh na dùthcha, a mach air na dh’ ionnsaich iad anns na sgoilean, agus ann an cumantas, cha mhór is fhiach sin. Tha sgriobhaidhean faoin eile a tighinn eadar iad agus an ùidh a bu chòir dhaibh a ghabhail ann a bhi a’ leughadh cunntais air na thug cùibhle an Fhreasdail mu’n cuairt, mu’n d’ fhoillsich Albainn i fein do’n t-saoghal mar chinneach neo-eisimeileach. ’Nam measg so tha créutairean ris an canar anns a bhéurla <eng>Cosmopolitans<gai>—daoine gun dachaidh ach an saoghal mór, agus moiteil anns an t-suidheachadh. ’S e chanamaide riutha truaghain gun chnaimh-droma, prasg-


[TD 162]

[Leabhar IX. Ceud Mìos an Fhogharaidh, 1914. Earrann 11.]

ain nach airidh air dachaidh, agus nach ’eil a’ faicinn na ’s fhaidhe air ais no air thoiseach ach an là bochd féin. Cha ’n ’eil Allt a’ Bhàn-Chnuic dhaibhsan ach mar ainm, ach do ’n dream aig am bheil mothuchadh, tha e na chumhachd spioraid na Saorsa.


UALLAS AGUS BRUS.

Ma ghabhas sinn beachd chothromach air na linntean a dh’ fhalbh, chi sinn gu’r e Uallas a thug a’ cheud chéum air son Albainn a shaoradh ’na àm, agus gu’n do réitich e, ann an tomhas, an rathad do Bhrus, ann a bhi a’ dùsgadh faireachduinn dùthchasach anns an t-sluagh. Ged nach còir dhuinn a bhi a’ cur sios air gaisgeach coltach ri Brus, féumar a radh an ceartas gu’n robh Uallas, mar dhuine, os a chionn ann an treibhdhireas. Cha d’ thug Uallas ùmhlachd a riamh do righ Shasuinn. Bha e de fhìor fhuil Albannach, agus mar sin ’na Cheilteach uasal, làn de ghradh do ’dhùthaich, ionraic ann an gniomh, gun dad de fhein-bhuannachd ’na amharc. Bu Normanaich sinnsrean Bhrus. Bha esan ’na uachdran air móran fearainn an Albainn agus an Sasunn. Rinn e ùmhlachd mar iochdaran a rithist agus a rithist do Eideard, ged a bha sin an aghaidh a chàil. Is cinnteach nach b’ urrainn e ’chaochladh a dheanamh, na’n d’ rachadh leis na bha aige san amharc. Ach b’ eiginn da feall agus ceilg a chleachdadh ’na dhòighean. Chaidh e co fad agus mionnan a thoirt air an abhlan bheannaichte gu’m biodh e dìleas do righ Shasuinn, ach fhuair e maitheanas bho ’n Eaglais air son a mhionnan-eithich seo. Cha robh na h-àird shagartan fein neo-chiontach ’san àm. Eadar ùmhlachd do Eideard, agus a dhleasnas do Albainn, bha Brus air bhogadan gus am fac e gu’n d’ thainig an t-àm a bhi air no dheth. An uair a shàth e a’ bhiodag anns a’ Chuimeanach Ruadh, thainig e gu dealachadh an rathaid. Cha ’n ’eil aon againn coimhlionta ’na dhòighean, agus is dòcha gu ’n robh na bha fillte ann an ceann-finid a’ ghnothuich a tagradh nam meadhonan a chaidh a ghnàthachadh le Brus. Fàgamaid a’ cheist mar tha eachdraidh ’ga cur sios. Bha ’n t-àm borb, agus dh’ fhéumte gach innleadhd a chleachdadh airson Albainn a shaoradh o chuing an namhaid, eadhon ged a b’ fhéudar cealgaireachd a choinneachadh le ceilg! Biodh sin mar a bhitheas e, cuiridh na rinn Brus air son Albainn as an t-sealladh e, agus bithidh a chliù maireann an deidh na h-uile rud.


CUL-TAIC NA H-EAGLAIS.

Cha d’ thug tairneanaich na Roimhe is Mallachadh a’ Phàpa deargadh air Brus, ged bha sin a filleadh a stigh gu’n robih e air iom-sgaradh á Comunn nan Criosduidhean, cha ’n e mhàin ’na thìr fein, ach feadh na h-Eòrpa; agus mar sin gu’m faodadh duine sam bith a thogradh a mharbhadh. Cha bu chladhaire a ghabhadh air fein dol do leithid seo a shuidheachadh. Ach a réir eachdraidh, thilg easbuigean is abachan a leth-taobh an t-ùmhlachd a bhatar a meas mar fhiachaibh orra do Eaglais na Ròimhe, an uair a ghabh iad a stigh gu’n robh saorsa na dùthcha an cunnart—Dùthaich air thoiseach air Eaglais. Ma’s fior eachdraidh, bha Albainn anns an àm ann a’ staid eas-ùmhlachd do’n Ròimh. Bha ’n t-sean Eaglais Cheilteach an Albainn, dùthchasach ’na cleachdadh, agus cha b’ann ’ga deòin a ghabh i mu dheireadh ri teagasg is dòighean nan easbuigean Sasunnach. Bha Aird Shagartan na h-Eaglais Cheiltich ’ga meas fein na b’ àirde ann an inbhe, na bu shine an dreuchd na ’m piuthar ann an Sasunn. Ach coma co dhiù. Cha ’n ’eil sinn a’ dol a ghabhail gnothuich ris an t-strìth agus an eas-aontachd a bha eadar na naoimh san àm ud. Is e tha sinn a’ toirt fainear an dràsda, gu ’n do chuir an Eaglais ann an linn Bhrus cul-taic nach bu bheag ri gluasad na saorsa. Dh’ aom i ri taobh an t-sluaigh gun dùil ri fein-bhuanachd, agus faodar a radh air a’ chuid is lugha, nach biodh an t-slighe cho réidh do Bhrus as éugmhais a cuideachaidh. Air an aobhar sin is airidh i air a h-àite fein fhaotainn anns a’ chòmhraig.


CIOD E AN GINEAL A THUG A’ BHUAIDH?

Ciod e ach Albannaich arsa móran? Ceart; ach cha ’n ’eil am facal “Albannach” a comharrachadh a mach an aon rud an diugh ’sa bha e ri linn Bhrus. Tha luchd-sgriobhaidh eachdraidh, an cumantas, a’ dol iomrall an uair a bhuineas iad ris a’ phuing seo. Cha mhór nach toir iad a chreidsinn oirnn gu’n robh an tìr air fad air a h-aiteachadh le sgaoth de Theutonaich is de Normanaich. A réir Aindrea Lang, ’se deasaich (<eng>Lowland Scots<gai>), dream a thàrmaich o’n t-Sasunnach, a mhàin, a choisinn a’ bhuaidh fo bhrataich chinn-fheadhna Normanach! Nach iongantach an doilleireachd a thig air daoine ionnsaichte air uairibh. An robh na Ceiltich idir ’nan duthaich fein? Nach h-e tul-fhìrinn a’ ghnothuich gu’n robh Albainn air mhodh àraidh ’na tìr Cheilteach, coimh-


[TD 163]

[Leabhar IX. Ceud Mìos an Fhogharaidh, 1914. Earrann 11.]

each do Shasuinn ann am fuil, an cànain, an gnàths agus ann an cleachdaidhean, agus mar sin ’se Albainn Cheilteach a rinn a’ bhuaidh oirdheirc so-dheanta. Is e Ceiltich bho thuath a’ chuid bu lionmhoire a bh’ aig a chath, mar a dhearbh Seanalair Stiùbhard, agus mar a tha e dearbhta anns an leabhar a chuir Mgr. Macleoid Barron a mach a chionn ghoirid. Mar sin, is ann aig na Ceiltich—na Gaidheil mar a theirear riutha an diugh—a tha a chuibhrionn is motha de ’n urraim is de ’n ghlòir a bhuineas do Allt a’ Bhàn-Chnuic. Abradh luchd-sgriobhaidh na thogras iad, cha ’n urrainn iad àicheadh, ge b’oil leo, nach h-e ’Ghaidhlig cànain dhuthchasach Albainn bho dheas gu tuath, ged tha i an diugh leth-oireach, agus air a fògradh an iar-thuath.


SGIOBLACHADH NA CUISE.

Ma bha duine riamh air a chomharrachadh leis an dàn air son call-catha, b’è Brus; ach thug an spionnadh cridhe agus am bith air leth a bh’ ann, mar laoch tréun, buaidh, mar gu’m b’ eadh, air an dàn féin! Cha striochdadh an nàdur diorrasach a bh’ ann do chruaidh-chàs sam bith, eadhon an uair a bha e air a ruagadh mar fhear air chàrn. Cha d’ thainig lagachadh air a’ mhisneachd an uair a bu dorcha cùisean; cha d’ aom ia shùil bho ’n rud air an robh e an geall—Saorsa Albainn. Cha do lean mi-fhortan na bu chruaidhe, duine riamh, gus an d’ fhuair e lamh an uachdar.

’S ann an uair a ghabh na Sasunnaich an ruaig, a thuig na h-Albannaich bhuadhmhor cho saibhir ’sa a bha iad anns an t-seadh is àirde. Mar na h-Asirianaich o shean, thainig an nàmhaid a nuas le ’fheachd a deàrsadh le lannair an òir, ach ged fhàg e nithean luachmhor as a dheidh air còmhnardan Allt a ’Bhàn-Chnuic, cha b’e sin a ni a bu luach mhoire a choisinn Albainn. Chaidh na sionnaich a’ sgiùrsadh as an fhion-lios, agus tha na fion-dhearcan againne. Chaidh na geimhlean a bhristeadh o chaol an dùirn, agus a bhuarach Shasunnach a leigeadh ma sgaoil. Sin agaibh luach na duaise a choisinn Albainn air an là ud, agus nach glòrmhor e. Sin agaibh an toradh a bha ’beathachadh Albainn troimh na linntean, agus a bhuilich oirre comas air a ceanm a thogail suas neo-eisimeil, agus a h-àite dligheach a ghabhail.

Tha sinn de’n bheachd na ’n robh car eile air a dhol air a’ chòmhraig, nach biodh Breatunn a’ sealbhachadh na h-inbhe a th’ aice an diugh, agus air an aobhar sin tha seadh ann anns am faodar a radh gu’n robh Allt a’ Bhàn-Chnuic ’na bheannachd a bha folaichte aig an àm, do ar Rioghachd. Math dh’ fhaodte gu’n cuireadh a’ phuing seo deasbud air chois, agus mar sin cha ’n fhaod sinn a bhi ’leudachadh oirre. Ach na ’n robh Albainn air a tàmailteachadh agus air a cur á inbhe aig an àm ud, cha b’ urrainn di pàirt a ghabhail an coimhcheangal ri teanntachd is cruaidh-theinn na Rioghachd do’n d’ thug i a leithid a chuideachadh anns na linntean is fhaisg oirnn, gun fhacal air na rinn a mic anns gach ceàrn air son cipein na h-impireachd a stopadh na b’ fhaid’ a mach.

Na spùinnemaid dad de’n chliù, no de’n teagasg a bhuineas do’n àm, a dh’ fhalbh, ach cùmhnicheamaid gu’m bheil ar linn a fàs abuich ann an caochladh nithean is buadh-mhora aig a’ cheann thall, na dad a gheibhear le faobhar a’ chlaidheamh. Is e an gradh-dùthcha is brìoghmhoire a bhi ag altrum meas air nithean is fhiach, agus air na deagh bhéusan is feàrr a chomharraich sinn mar chinneach air leth, agus cuide ri sin, a bhi air ar lìonadh le miann agus ciocras gu’m bi Albainn a’ gabhail ann an cùisean na Rioghachd an t-àite a dhleas i bho thùs.

“Oir a bhràithre, ghairmeadh chum saorsa sibh; a mhàin na deanaibh an t-saorsa ’n a cion-fàth do ’n fheòil, ach le gradh deanaibh seirbhis d’a chéile.”


[TD 166]

[Leabhar IX. Ceud Mìos an Fhogharaidh, 1914. Earrann 11.]

“COR NA GAIDHLIG AN ALBA RI AM RIAGHLAIDH A’ CHIAD RIGH DAIBHIDH.”

LE D. MAC IOMHAIR, LEÒDHAS.

Choisinn an Oidhirp Litreachais so a’ chéud duais aig Mòd Dhundé, 1914.

Thainig atharraichean móra a dh’ Alba an lorg an righ, a bha an so, chan ann a mhàin a thaobh riaghladh na dùthcha, ach mar an ceudna a thaobh cleachdaidhean aoraidh is caitheamh beatha an t-sluaigh. Bha na h-urad de laithean ’òige air an cur seachad an Sasunn, mar sin thainig e gu cathair riaghlaidh Alba làn de rùn gu ’n cuireadh e ’n cleachdadh na meadhonan leis an robh na righrean Frangach ’san dùthaich sin a riaghladh. B’e a bheachd gu’m bu leis fein fearann na rioghachd gu h-iomlan. Chuir e a chumhachd is ùghdarras an cleachdadh ann a bhi toirt móran de chomhnardan torach na rioghachd mar thiolacan do na h-uaislibh Frangach a lean e a Sasunn. Is coltach ann a bhi deanamh so gu’n robh e de’n bheachd gu’n robh e ’daingneachadh a chumhachd fein an Alba, ach cha robh sealladh aige air an dochann a bha e ’deanamh do shluagh na rioghachd, le bhi mar so gu’n cur fo chuinge choigrich, aig nach robh comh-fhulangas riutha, nach labhradh an cànain, is nach tugadh fasgadh dhoibh mar a tionndaidheadh iad gu bhi ’nan tràillean, no ’nan luchd-éis doibh. Tha e air aithris gu’n do roinn an righ so earran mhór de dhùthaich Mhoraif am measg nan coigreach-so, agus gu’n robh iad air an leantuinn le moran de ’luchd frithealaidh do na h-ionadan air an d’ fhuair iad seilbh. Ged a bha Righ Daibhidh mar so a gabhail a h-uile cothrom air a chuid a b’ fhearr de’n rioghachd a chur an seilbh nan coigreach so, b’e àrd rùn gu ’m biodh an dùthaich air a riaghladh a réir an cleachdadh uachdaranachd fearainn a bha dol air adhart an Sasunn, is mar so gu’m biodh am mór shluagh ullamh aig gach àm deatamach air na h-uachdaranan so a leantuinn gu còmhnadh leis fein ann a bhi cur an aghaidh a naimhdean. Cha bhi sinn mar so a còmhdhùnadh gu’n robh na h-ionadaibh air an d’ fhuair na Barain Fhrangach seilbh air am fàsachadh de luchd labhairt na Gaidhlig aig an àm-so. B’i a’ chànain Fhrangach a bha air a cleachdadh ann an cuirtibh Dhaibhidh, ann an cuideachd nam muinntir sin a lean, e a Sasuinn, ach bha a h-aite féin aig a’ Ghaidhlig fhathast ann an cùirtibh riaghlaidh na rioghachd. Bha ’n Seanachaidh aig crùnadh an righ, fhathast a gabhail aite cuidthromach ann a bhi beannachadh an righ, ’ga fhàilteachadh, ag aithris a chòraichean, ’ga shloinnteireachd gu shìnnsiribh, agus a’ cur an ceill nam béusan is nam feartan a bhuineadh dhaibh-san o’n d’ thàinig e.

Be aon de na riaghailtean a dhaingnich Daibhidh ann an lorg an uachdaranachd-so gu’m biodh gach neach ’ga thoirt féin suas an dìlseachd do thriath an ionaid a bha ’n ùghdarras thairis air, agus gu’m biodh e a taisbeanadh ùmhlachd dhà mar cheann iùil. Bha ’n cleachdadh-so na aobhar mór air a chànain Ghàidhlig a mheatachadh anns na roinnean sin de ’n dùthaich a thàinig fo riaghladh choigreach, ach neartaich e i na bu mhotha is na bu mhotha fo ughdarras nan triathan Gaidhealach air son iomadh linn


[TD 167]

[Leabhar IX. Ceud Mìos an Fhogharaidh, 1914. Earrann 11.]

an deidh so. Thug na laghannan so an cruth na Fineachan Gaidhealach ann an dìlseachd do gach Flath, air an robh an sluagh ag amharc mar cheannard dion is treoirich aig gach àm cruadail. Cha do chuir e stad air cleachdaidhean nam bàrd no nan Seanachaidhean. Bha mór-mheas orra so air feadh na Gaidhealtachd agus bha mór strì, aig an àm-so, air a deanamh leòsan a bha togail ri na dreuchdan-so, air son iad féin uidheamachadh air son na h-ofaig. Aig na Seanachaidhean bha meaghair-cuimhne anabarrach greimeil. O laithean nan druidhean cha robh e ceadaichte, no co-dhiù, cleachdail a bhi sgriobhadh eòlais no eachdraidh, agus cha’n ’eil teagamh nach biodh iadsan, aig an robh e mar dhreuchd a bhi ’g aithris sgeulachdan is eachdraidh a’ toirt srian do mac-meamna fein aig amannan. Is e so an t-aobhar bochdainn is motha a tha ann an Eachdraidh na Gaidhlig, gu ’m biodh gach mòr strì is oidhirp—eadhoin barrachd na bha deanta an eachdraidh canain eile—gu’m biodh iad so uile air an call, a chionn nach robh iad sgriobhta. Tha ’n t-aon nì ri radh mu bhàrdachd nan linntean cian-sa. Bha na bàird gun teagamh lionmhor. B’e ’n dreuchd a bhi cur an ceill feartan nan treun an cath, is cliù nan triathan a bha ’gan dìon ’s gan treòireachadh. Ach bha sgriobhaidhean aig an àm so, agus fad air thoiseach air an àm so, air an tasgadh suas ann an abaidean agus an eaglaisean na dùthcha. Cha robh iongantas sam bith an so, oir eadhoin bho àm nan druidhean fein gus an latha an diugh bha làmh mhòr aig cleirich nan eaglaisean ann an litreachas ’s am fòghlum a phobuill is an sgriobhaidhean cudthromaoh na dùthcha.

Tha e coltach gu’n robh a mhór roinn de na sgriobhaidhean so an Laidionn, air son iomadh aobhar. Chan e gu’n robh an Laidionn ’na Cànain air an robh eolas aig an t-sluagh, no mìn-eolas aig na cléirich; lean an cleachdadh a nuas o àm nan Ròmanach, agus bha iadsan a bha ’dol air an adhart air son dreuchd na sagartachd ’gan uidheamachadh féin ann a bhi ’g ionnsachadh ealain sgriobhaidh litreachais na Laidinn, gu h-àraidh nan sgriobtuirean, creudan Eaglais na h-Alba is na h-Eirinn agus eachdraidh nan naomh. Tha e coltach gu’n robh na cleirich so gu tric a sgriobhadh, Gaidhlig, oir is i a b’ fhearr a thuigeadh iad, ’s bu chleachdail doibh a bhi ’labhairt. Bha gun teagamh neach ann a’ sud ’san so air feadh na rioghachd, anns nan linntean cian-so, a thuilleadh air na cléirich, a bha gabhail tlachd ann an litreachas is sgriobhaidhean, ach air son iomadh aobhar cha ’n ’eil lorg an diugh air aon diubh. Thuit iad an làmhan muinntir aig nach robh suim no spéis diubh, nach tuigeadh iad, neo rinn fuaraich is uisgeachan na Gaidhealtachd an tionndadh gu duslach. Co dhiubh cha ’n ’eil iad ann. Tha aon leabhran sgriobhta an Laidionn, agus a theagamh gur h-e e bhi sgriobhta ’sa chanain sin is aobhar esan a bhi air lorg, ris an abrar “Leabhar an Deir.” Tha beagan Gaidhlig sgriobhta air iomall nan duilleagan ’san leabhar so a chaidh, gun teagamh a chur sios an linn an righ-so. Tha e a toirt soilleireachd do luchd rannsachaidh air suidheachaidh na canain aig an àm. Bha an neach a sgriobh so a’ cur sios nam briathran gu tur mar a labhradh e iad. Bha e’ ceangal nam facail bheaga ris na facail mhora, mar caichduine=gach duine; uratardda—iarmidh toirt dà; rodasgribai=an robh ga sgriobhadh. Tha móran fhacal ann na ’s coltaich ri fuaim cànain na h-Eireann an diugh na mar a tha i air a labhairt air Gaidhealtachd na h-Alba. “ Sacarfaic dan,” ach tha na foghairean air an cleachdadh ann an doigh ghnathaichte na Gaidhealtachd,—‘facal,’ cha’n e ‘focal’; truagan, cha ’n e ‘trogan.’

Tha e na bharrantas againn gu’n deach cuid de’n Ghaidhlig so a sgriobhadh an linn Righ Daibhidh a chionn gu’m beil e a’ cur an céill fo ùghdarras an Righ sin na còirichean a bhuineadh do’n eaglais aig an àm. A thuilleadh air an so tha sinn a’ fòghlum bho ’n leabhran so an dòigh anns an robh an dùthaich aig an àm so air a riaghladh, le Ard-righ, mor-mhaor, is toiseach.

Ach ged tha an leabhran so luachmhor air son mór threoireachadh a thoirt duinn, feumaidh sinn a ghabhail a steach gu’m beil sinne a’ cleachdadh litrichean air son fuaim an diugh nach robh air an cleachdadh air son an aon fhuaim ’s na laithean ud,—gh, bh, ach, adh, achd, cht, ght; ll. Gun teagamh bha na fuaimean so acasan ’san àm ud, ach cha robh iad ga sgriobhadh mar a tha sinne. Aig a cheart àm tha e teagmhach dé am fuaim a bh’ aca air <eng>“forchubus,” “hisund,” ‘tiprat,’ ‘petti,’ “imace,” “buadace,” “ibbidbin.”<gai> Tha fuaim na foghairean soilleir gu leoir, ach feumaidh e a bhi doirbh a thighinn gu còrdadh riarachail air dé a cheart fhuaim a bh’ aig na comh-fhoghairean an iomadh facal. Co dhiù cha ’n ’eil an so ach aon leabhran, an t-aon leabhran a chaidh a chumail air lorg a chionn gu’n robh e a cur an cuimhne còraichean nam muinntir


[TD 168]

[Leabhar IX. Ceud Mìos an Fhogharaidh, 1914. Earrann 11.]

a ghabh cùram deth. Bha iomadh leabhar eile sgriobhta feadh farsuinneachd na h-Alba, ach bha iad uile diomain, a chionn nach robh luach tìmeil comh-cheangailte riutha.


[TD 177]

[Leabhar IX. Darna Mìos an Fhogharaidh, 1914. Earrann 12.]

HAR-MAGEDON.

An d’ thàinig e mu dheireadh—an aimsir uamhasach a bha na fàidhean a’ faicinn? An d’ thàinig laithean an smachdachaidh agus na luigheachd air a’ Ghearmailte? Am bheil fàisneachd Mhicah air a coimhlionadh mu taobh? “Is e so là do luchd-faire, tha do smachdachadh air teachd, a nis bithidh iad ann an imcheist.” Bhiodh e ’na chleachdadh aig oifigich na Gearmailte a bhi ag òl deoch-slàinte do <eng>“der tag,”<gai>—an là sin anns an sgiùrsadh iad Breatunn an dàrna taobh, agus uachdaranachd na mara a ghabhail. Ach cha d’ thug iad fainear gu ’m faodadh là eile a bhi feitheamh orra an cùrsa an Fhreasdail, là na dubh-aigein. An uair a mhothaicheas sinn mar a tha iad air an cuartachadh an ceartuair cha ’n ’eil e soirbh a thuigsinn ciamar a theid iad as. Bho cheithir cheàrnan a’ chombaiste, tha boillsgeadh tiamhaidh cogaidh a’ deàlradh, agus tachraidh comhrag anns an Roinn-Eòrpa nach fhacas a’ leithid bho thoiseach an t-saoghail.

Cò thug mu ’n cuairt an aimhreit seo an diugh agus a’ cur rioghachdan an amhichean a cheile? Cò ach an t-amadan uaibhreach ud a tha ’riaghladh na Gearmailte, agus a bhruidhneas am bitheantas air fein agus air a Chruithfhear mar gu ’m biodh àite aige ann an comhairle na Trianaid Naoimh! Nach b’e seo an toibheum. Ciod e th’ ann ach an dearg chuthach? Cha ’n ’eil a luchd-comhairle dad na ’s feàrr, séidte suas le sannt, àrdan, agus féin-spéisealachd. Faodar a radh an cinnt, gu ’n deach an Roinn-Eòrp’ a thilgeadh ann an léir-sgrios, a thaobh béusachd, aghartas is caithe-beatha, le droch comhairle dhaoine uaibhreich. hTug Impaire Austria a’ cheud chéum; sguab an t-Impaire Gearmailteach an clàr. Tha uallach a’ chionta is mòth’ a thuit riamh air an Roinn-Eòrpa ’na luidh air an dithis seo—naimhdean na linn anns am bheil sinn beò, fear diubh (an t-Austrianach) a reir cùrsa naduir, air stairsnich na sìorruidheachd, oir tha e còrr agus ceithir fichead bliadhna a dh’ aois. Tha dearbhadh ceilg na Gearmailte aithnichte do neach ’sam bith a leughas na thuirt <eng>Sir<gai> Edward Grey ann an tigh na Pàrlamaid là no dha mu ’n do thòisich an cogadh. Dh’ fhiach iad car a thoirt á Breatuinn. Bhiodh e na chuideachadh do ’n ìnnleachdan na ’n rachadh aca air Breatunn a chumail a mach as a chòmhraig, agus cead fhaotainn imeachd troimh Bhelgium a chum a bhi am bad nam Frangach, mu ’s biodh iad làn dheiseil air son cath. Bhiodh seo a’ briseadh a chùmhnant a chaidh a dhaighneachadh o chionn iomadh bliadhna—’s e sin gu ’m biodh Bel-


[TD 178]

[Leabhar IX. Darna Mìos an Fhogharaidh, 1914. Earrann 12.]

gium ann an suidheachadh neo-phàirteach na ’n tachradh trioblaid am measg rioghachdan eile na Roinn-Eòrpa. Chuir Breatunn a lamh ris a’ chùmhnant seo, agus mar rioghachd onarach, éudmhor a thaobh a cliù, cha b’ urrainn di dol thar a facail, no smal a chur air a h-inbhe am measg rioghachdan na cruinne. Ged thug a’ Ghearmailt an aon ghealladh seachad, cha d’ thug i Hò-rò air; agus leis a chabhaig anns an robh i gus a’ cheud sgleog a thoirt do’n Fhraing, bha dùil aice nach robh ann ach na Belgianaich a’ sguabadh an dàrna taobh. Ach cha do thuig i an stuth a tha ’san t-sean chinneach mu ’n do sgriobh Ceasar ’na chainnt fein dà mhìle bliadhna roimh an diugh: <eng>“Horum omnium fortissimi sunt Belgae,”<gai> ’s e sin ri radh,—Am measg nam feadhnach seo, is e na Belgianaich is curanta. Chuir i stud air feachd-imeachd nan Gearmailteach, agus thug sin cothrom do ’n Fhraing an t-ullachadh a bha féumail a dheanamh. Thionndaidh comhairle Ahitophel gu amaideachd. Ni an t-slaightearachd an còmhnuidh sloc dhi fhéin.

Aig an àm anns am bheil sinn a’ sgrìobhadh, tha an Roinn-Eòrpa ’na lasair. Is muladach an suidheachadh seo an déidh na h-oidhirpean a chaidh a ghnàthachadh a chum sìth. Tha cùisean air an tilgeadh air ais, mar gu ’m b’ eadh, gu dorchadas nan linntean meadhonach. Tha na muillionan de ’n t-sluagh chumanta ’gan saodachadh a mach gus a’ chogadh fhuilteach seo, far am bi mìltean thar mhìltean a’ dòrtadh am fola air son sannt nan tighearnan cogaidh a riarachadh—buidhean bu chòir a chur anns a’ cheud shreath an aite iad a bhi ’nan suidh gu seasgair fad’ o’n chunnart.

Mar is aithne do gach neach a nis, tha Breatunn sios gu a h-amhaich anns a chogadh fhuilteach seo, ach tha an sluagh gu léir a’ tuigsinn nach b’ urrainn i chaochladh a dheanamh a reir onair. Bhrosnaich an cunnart a tha ’gar cuartachadh, an Rioghachd bho cheann gu ceann, agus dhùisg spiorad dùthchail am broilleach nan gillean òga air a’ leithid a dhòigh agus gu’m bheil na h-uile coslas ann gu’m faigh Kitchener an àireamh shaighdearan ris am bheil a dhùil. Tha ar càbhlach-luingeas, mar a b’ abhaist, deiseil air son na còmhraig, an cuan an ear ’s an iar fo ar smachd, agus càbhlach nam Frangach an companas ruinn. Tha ar saighdearan fagus do na comhnardan a bha dearg le fuil an athraichean ceud bliadhna roimhe seo—Bhaterloo! Ach nach iomadh car a thig air an t-saoghal. Tha ’n cinneach a bha air ar taobh ’san àm ud ’nar n-aghaidh an diugh. Tha Impaire na Gearmailte a’ toirt a chreidsinn air fhein gu ’r cosmhuil e ri Bonapart ann an càileachd is cumhachd inntinn. Esan cosmhuil ri Bonapart! “B’e an t-srathair an àite na diallaid e.” A thuilleadh air seo, dh’ fhairich ar bràithrean an ceàrnan céin, buille a’ bualadh ’nan cuislean troimh ghràdh do ’n t-seann dùthaich. Cha ’n e mhàin gu ’m bheil iad a’ tighinn ’nam miltean a chuideachadh na sean mhàthair gu cath, cha do dhi-chùimhnich iad lòn a chruinneachadh air son Bhreatunn mu choinneimh àm na h-airc agus na h-éis. Cuide ri seo, dhuisg spiorad na fialaidheachd ann an cridheachan nan daoine saibhir. Is eireachdail an tiodhlac-airgid a chuir iad cruinn cheana air son an comh-chréutairean ri àm deuchainn. Nach ’eil an t-Abstol a’ teagasg gur h-e an gràdh an rud is mò anns an t-saoghal? Nach ciatach an cuspair-leasan seo do mhuinntir na cruinne?—Breatunn thall ’sa bhos comh-ghneitheil aig àm teanntachd is cruaidh-chais! Mur a’ fosgail seo sùilean Impaire na Gearmailte agus a chomharlaichean uaibhreach, chuir an Dàn sgleò orra chum an sgrios!

Mu’m bì na tha sinn a ’ sgrìobhadh air a chur an clò, tachraidh cathan uamhasach, agus cluinnidh sin naidheachdan muladach; ach na cailleamaid misneach; bheir ceartas a mach a’ bhuaidh le còmhnadh an Fhreasdail. Tha ’n t-slighe dorcha, ach tha céum Bhreatunn onarach, gun cheilg, stéidhichte air treibhdhireas na cùise. Cha bhi móran stà ann a bhi a’ toirt tuaiream air na thachras aig deireadh a ghnothuich, ach faodar a bhi cinnteach nach bì dealbh-rioghachd na h-Eòrpa mar a bha e. Cha ’n urrainn gu ’m bi a’ Ghearmailt mar a bha i, an uair a bhios an criathradh seachad. Tha féum aice a sgiathan a bhearradh, a chum gu ’m faigh an Fhraing co dhiù na chaill i bho chionn còrr is da fhichead bliadhna. An sin is dòcha gu ’n dùisg àrd dhiùcan na Gearmailte as an trom-luidhe a thuit orra bho chionn greise.

Mu ’n tig deireadh na h-aimhreit, bidh iomadh teaghlach a’ bròn air son an fhir nach tig. Mar a tha sean-fhacal a radh; “Bithidh dùil ri fear feachd, ach cha bhi dùil ri fear lic.” An uair a theid an stoirm seachad, cha bhì ann ach tòiseachadh air togail as ùr. Guidhemaid gu ’m bì an ath-thogail air a stéidheachadh air bunait na ’s feàrr, na’s fallaine, agus na ’s urramaiche. An uair a theid corp an t-saighdear mu dheireadh a chur na thosd; an uair a thràghas an fhearg agus an t-ardan, agus


[TD 179]

[Leabhar IX. Darna Mìos an Fhogharaidh, 1914. Earrann 12.]

a thig sìth troimh sgìos nan cinneach, cò aig am bheil fios nach tionndaidh rioghachdan ceannairceach a rithist le céum brònach gu cnuic Ghalile, chum gun aithrisear doibh, aon uair eile, sgéul an Ti a labhair mar nach do labhair duine riamh. Is dòcha gu’n éisd iad, agus gu’n toir iad fainear an uair sin.


[TD 181]

[Leabhar IX. Darna Mìos an Fhogharaidh, 1914. Earrann 12.]

TURUS AN RUNAIRE DO’N EILEAN UAINE.

Air feasgar Di-haoine, an ceathramh la fichead de mhios deireannach an t-Samhraidh, sheòl mi fhéin agus mo charaid suairce, Ruairidh MacLeòid, á Cluaidh a ghabhail pàirt anns an Oireachtas—Féis Ghaidheal na h-Eirionn. Cha robh an iùbhrach ac-fhuinneach fada a’ fagail Albainn bhòidheach, bheannach as a déidh, agus mu àm gabhail mu thàmh bha Solus Chreag Ealasaid a priobadh gu fann air ar cùlthaobh.

Fhuair sinn dùsgadh obann mu ghairm nan coileach a thug dhuinn làn dearbhachd air fìrinn an t-sean-fhacail gu bheil tri laithean Faoiltich ’san Iuchair. Bha Cuan Eirinn a’ béucaich mar is math is aithne dha, agus fhuair sinne tulagan is luasgan nach robh uile gu léir taitneach.

Ach co-dhiu ràinig sinn Baile Chorcais gu sabhailt, agus cha robh an t-each iarruinn fada ’gar giùlan gu Cill-Airne. Dh’ fhairich sinn an uair sin mar gu’m bitheamaid air ar giùlan, gun fhios duinn, air sgiathaibh na gaoithe, gu ar Gàidhealtachd fhéin. Bha beanntan corrach, àrda, air gach taobh dhinn, agus ceo bàn, domhail ’na luidhe air am barraibh. Na Lochana séimh, àluinn ud, mar gu ’m b’ eadh, a’ sgaoileadh feadh nan gleann ’s nan srathan, agus coille uaine, gheugach, gu oir na tuinne ’gan ceithear chuartachadh.

Cha b’ ioghnadh fuaim na Gàidhlig a bin ri chluinntinn ann a leithid do dh’ àite, agus bha sinn ann gun teagamh.

Mar nach bu leòir Gàidhlig gus ar deanamh aig an tigh, b’ì pìobaireadhd a dh’fhosgail an t-Oireachtas. Bha deich piobaire fichead anns a’ cho-fharpuis; ’nam measg bha bean òg sgiobalta, agus cha b’ì idir a bu mhiosa air sgailceadh na lùdaig.

Bha buidheannan phiobairean ann mar an ceudna, agus a h-aon diu chaidh a chumail ré na seachdain, agus aig àmannan sòn-


[TD 182]

[Leabhar IX. Darna Mìos an Fhogharaidh, 1914. Earrann 12.]

raichte de ’n latha, bha iad a’ cuir cuairt air a’ bhaile. Bha iad sgeadaichte an am feileadh crotail, breacan guailne de ’n chlò cheudna, agus bonaid leathann. Bha Gille-brataich air a’ cheum toisich, agus a’ crathadh anns a’ ghaoith bha bratach mhór gheal, anns an robh mar shuaicheantas “Fitheach Dubh.”

Mar a tha sinne a’ criochnachadh, tha iadsan a tòiseachd, leis na còisearan. Cha d’ thàinig an aireamh air aghaidh a bha dùil agam ri fhaicinn ann an co-fharpaisean Chòisirean agus Orain-aon-neach. Tha na còisirean a’ seinn aon-fhuaimeach, agus tha mi de ’n bheachd gu ’m b’ fheairrde na h-òrain aca a bhi air an seinn ann an co-sheirm mar a tha na Còisirean Inbheach againne. Tha fhios agam nach ’eil sin uile gu léir a réir an t-seann nòis, ach bu bhuannachd do ’n chùis e.

Bha an léughadh agus na sgeulachdan taitneach, agus bha e toil-inntinneach na seann laoich fhaicinn a’ gábhail cuid am measg nan òig-fhear.

Is e deuchainn nam Maighstirean Sgoile, na mo bheachd-sa, an ni a thug barr air gach co-fharpuis a bha iad ann. Bha e ion agus miorbhailteach mar a dh’ oibricheadh iad ceistean air an Dubh-bhord gun aon fhacal Beurla a’ labhairt. Cha robh e furasda breith a thoirt far an robh iad uile cho math, ach am fear a dh’ oibrich na <eng>Vulgar Fractions<gai>, gun aon smid Bheurla, A Mhic Chridhe! nach ’eil dòchas airson na Gàidhlig a nis?

Bhiodh co-fharpuis dhe ’n t-seòrsa so, tha mi a’ smuaineachadh na mhór-bhuannachd dhuinne, agus c’ arson nach biodh e comasach cànainean eile a theagasg trid mheadhonan na Gàidhlig, cho math ri ceistean a chur agus fhuasgladh?

Ann am modhanan teagaisg tha Gàidheil na h-Eirionn air thòiseach oirnn, ach tha sùil againne ri nithean maithe ri teachd. Cha ’n ’eil iad fhéin làn riaraichte fhathast leis na cothroman a tha iad a’ faotainn, ach cuiridh iad sin ceart mar a rinn iad ah nithean eile.

Tha an Ard-Fhéis—is ionann sin agus an Ard Chomhairle againne—a’ suidhe tacan gach là. Tha teachdaran a’ tighinn as gach cearna, agus a’ toirt fathunn air an obair a tha air a deanamh leis gach Craoibh fa leth. Tha iad uile a’ còmhradh agus a’ deasbaireachd ann an Gàidhlig. Is fìor thaitneach eisdeachd ris na teachdaran so, agus ged a tha eadar dhealachadh mór eadar riu a thaobh modh labhairt, bha e furasda gu leòir an còmhradh a’ leanachd gu tuigseach. Tha iad a’ deanamh a suas riaghailtean ùra agus a ’taghadh theachdairean airson nan craobhan uile.

An oidhche a bha a chuirm Chiùil ann, agus a bha iad a fàilteachadh nan teachdairean bho Albainn agus Chuimre, cha robh an t-Uasal grinn, fiùghanta, An Craoibhinn, comasach air frithealadh agus bu mhór am béud. Ghabh an t-Olla Padruig Ua Chearbhaill àite anns a’ chathair. Thug e dhuinn òraid fhosglaidh a bha foghainteach; bha i làn de spiorad a’ Ghaidheil. Is duine laidir anns a’ chuis e, a dh’ fhàilticheas Gaidheil Albainn gu cridheil, agus aig am bheil cridhe fialaidh blàth.

Thug a’ chuideachd eisdeachd fior mhaith dhomh fhéin agus ‘bha ’n cridhe fuaraidh nach gluaiseadh ’ fa chomhair sluaigh a bha cho uile gu leir làn de mhaitheas agus de chàirdeas riùsan a tha strith ri bratach na Gàidhlig a’ chumail àrd, buadhmhor am barr a’ bhata. Bha e ’na shubhachas mór dhomh gu ’n do thuig an roinn a bu mhotha de ’n t-sluagh mo Ghàidhlig—cha robh Beurla agam dhoibh.

Is togarrach ri chluinntinn an iollach a bheir iad do Ruaridh agus is airidh air e. Tha e a’ cumail a suas deadh ainm a’ Chomuinn anns gach aite d’ an teid e. Fhuair sinn deadh òrain, bho Sheumas Clan Duilligh agus caileag laghach, bhòidheach eile; fior fhuinn Ghaidhealach, de ’n t-seòrsa bhiodh aig ar Seanamhair.

Thugadh dhuinn òraid air an Oireachtas agus obair na Connradh, le fear de’n Chléir, agus da rireadh, bha i fada ’s bha i math. Thuig mi esan móran na b’ fhearr na neach air bith eile dhiu a mach bho ’n duine uasal is Ard-Rùnaire, Padraig O’ Dalaigh.

Tha mòran dannsadh is fìdhleireachd, aca, agus chaidh an dannsair a b’ fhearr a bh’ air a’ chlàr, a chuir air chùl, a thaobh agus nach robh, Gàidhlig aige. An duine truagh, cha robh ‘Cum do theanga,’ fhéin aige.

Is e an nì is motha a lean riumsa, an àireamh a tha cleachdain na Gàidhlig, aig gach àm is tràth, agus cho dealasach, inntinneach agus a tha an sluagh uile gu léir. Far am bheil a leithid de spiorad air a nochdadh, cha ’n ioghnadh gniomharan a bhi air am foillseachadh.

Tha iad bho thuath gu deas de ’n aon rùn, agus is e sin gu ’m bì a Ghàidhlig air a h-ath-nuadhachadh, seadh, gu’m bì i ann am beul gach duine; gu ’n teid malart agus coimh-cheannach a dheanadh gun Bheurla gun Fhraingis.

Tha mo bheannachd aig na Gàidheil chòir,


[TD 183]

[Leabhar IX. Darna Mìos an Fhogharaidh, 1914. Earrann 12.]

Padraig O’ Dalaigh, Sean O’ Cathasaig, An Seabhac, agus Sean Toibin. Cha ’n ’eil eagal do ’n Ghàidhlig agus iadsan air a’ cùl. Rinn iad ruinne mar a bu dual do Ghaidheil a dheanamh, agus bidh sùil againn ri cuid diu fhaicinn aig a’ Mhòd uaireigin. Bha ar seana Charaid Seumas Doyle a cuir bheannachdan a dh’ ionnsuidh gach duine a rinn cuideachd ris aig na Mòid. Mar a thuirt an t-sean ràdh e. “Duine coir, còir, agus bean chòir aige.”

Chaidh an t-Oireachtas seachad, ach cha teid caoimhneas agus fialaidheachd nan Gaidheal a dh’ aimnich mi as ar cuimhne an dà latha so. Gu ma fada beò iad a chumail a suas an dualchas, agus biodh deadh mhisneach againne, cha ’n ’eil a’ Ghàidhlig cho fada leis is a shaoileas cuid.

NIALL MAC ’ILLE SHEATHANAICH.
