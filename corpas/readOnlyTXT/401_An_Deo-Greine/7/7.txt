[TD 1]

[Leabhar VII. Mìos Deireannach an Fhogharaidh, 1911. Earrann 1.]

AM MOD, 1911.

Thainig ’us dh’ fhalbh Mòd na bliadhna so. Air na trì làithean mu dheireadh ach a’ h-aon de ’n mhìos a chaidh seachad, ghleidheadh ficheadamh Mòd a’ Chomuinn Ghaidhealaich ann an Talla mór Ghlascho ris an abrar Naomh Aindreas. Bha ceud latha a’ Mhòid, Di-ciadain, an seachdamh-la-fichead de ’n mhìos, air a chur air leth airson coimh-shreip nan oigridh, agus air maduinn an là sin bha ciadan de dh-oigridh na Gaidhealtachd, fo chùram phàrantan ’us chàirdean, a’ gluasad gu sunndach, inntinneach, troimh shràidean a’ bhaile-mhóir gu ceann-uidhe a’ Mhòid. B’ eireachdail a’ chuideachd iad nuair a bha iad uile cruinnichte, ullamh gu dol an sàs chum am buadhan a dhearbhadh. Bha dreach ’us fallaineachd nam beann air an gruaidhean, agus bha iad cho modhail, deagh-bheusach ’s a bha iad dreachmhor—gu dearbh, ann am modhalachd, beusalachd, agus dreachalachd, tha iad gu mór os ceann oigridh a’ bhaile-mhóir. Tha iad nadurra agus uasal ’nan gluasad ’s ’nan giùlan, cha d’ thainig iad an taice fasain faoine nam bailtean móra, agus cha ’n ’eil iad air an truailleadh leotha. Tha e ’na aobhar gàirdeachais agus misneachaidh do ’n Chomunn Ghaidhealach agus do chàirdean na Gaidhealtachd, gu ’m bheil na h-oidheirpean a thatar a cleachdadh chum an oigridh Ghaidhealach oileineachadh ann an cànain ’s an litreachas an dùthcha, a’ giùlan toraidh, agus gu ’m bheil àireamh nan oigridh a tha’ gabhail tlachd agus pàirt annta sin, a’ dol am meud bliadhna an déigh bliadhna.

Aig deich uairean, mata, air maduinn Dhi-ciadain, thòisich obair an latha. Tha Talla mór a’ chruinneachaidh gu sònraichte freagarrach airson obair de ’n t-seorsa so. An taobh a staigh a bhallachan gheibhear seomraichean móra ’us beaga, agus cha robh dìth ullachaidh airson obair a’ Mhòid a ghiùlan air a h-aghaidh gu goireasach. Chuireadh crìoch air comh-fharpuisean nan oigridh mu choig uairean ’s an fheasgar, agus aig leth-nair an déigh seachd bha cuirm-chiùil air a gleidheadh. B’ e ceann-suidhe na cuirme Tormaid Mac Laomain, Cnoc-dubh, Earraghaidheal, agus bha cuideachd mhór a lathair. Thug an ceann-suidhe òraid bhrosnachail, fhoghluimte seachad, agus thug a phiuthar na duaisean do ’n luchd-buidhne. Chaidh oidhche shunndach, thaitneach a chuir seachad an cuideachd nan oigridh, agus nochd a’ chuideachd an toil-inntinn gu fialaidh ann a bhi ’g éisdeaehd ri na h-òrain bhinn o bhilean na cloinne.

Air Diardaoin, darna là a’ Mhòid, thòisich coimh-shreip nan inbheach, agus bu mhór an sluagh a bha cruinn, gu sònraichte ’s an fheasgar nuair a bha ’n luchd coimh-shreip


[TD 2]

[Leabhar VII. Mìos Deireannach an Fhogharaidh, 1911. Earrann 1.]

a strì airson buinn-òir a’ Chomuinn.

Aig meadhon-là, anns an talla mhór, dh-fhosgladh am Mòd, a réir riaghailt, leis a’ cheann-suidhe, Uilleam Mac Aoidh. Bruidhinn e an Gàidhlig ’s am Beurla gu fileanta, reachdmhor. Bha àireamh mhór a lathair, agus ’nam measg bha teachdairean à Eirinn ’s à Cuimri, a labhair gn deas-bhriathrach mu aobhar an cànain anns na ceàrnan sin. An déigh na coinneimh sin ann a h-aon de sheomraichean móra an talla bha coinneamh-fhurain air a gleidheadh, agus thug an Ceann-suidhe Mac Aoidh agus Ban-tighearn Ormadail furmailt chridheil do ’n chuideachd. Anns an t-seomar-aoidheachd bha ceòl ’us lòn am pailteas, agus bha ’n deagh chothrom aig a’ chuideachd a bhi ri conaltradh coitchionn am measg a’ chéile.

Air Di-h-aoine, an treas là agus an là mu dheireadh de ’n Mhòd, bha earrann nan inbheach air a leantuinn. An déigh mheadhon-là ’nuair bha na Coisirean a’ comh-shreip, bha urlar-ìochdrach an talla mhóir làn gus na dorsan, agus bha ’n sluagh gu minig a nochdadh an toil-inntinn gu farumach leis an t-seinn bhinn a chuala iad. Chuireadh crìoch air obair a Mhòid aig an àm so le cuirm-chiùil anns an talla mhór. Bha Lochial anns a’ chathair, agus thug e òraid sgairteil seachad. Bha a bhean an cuideachd ris, agus mu mheadhon na cuirme, shìn ise na duaisean òir us airgid dhaibhsan a bhuidhinn iad. Bha an talla cho làn ’s a chumadh e, agus bha am mòr-shluagh làn thoilichte leis na chuala iad an oidhche sin, agus le uile chùisean a’ Mhòid. Bho thoiseach gu deireadh ré nan trì laithean, chaidh gach nì air aghaidh gu réidh, neo-bhristeach, agus is airidh iadsan air an robh curam-stiùiridh a’ Mhòid air cliù airson na doigh iomlain anns an do ghiùlanadh an obair air a h-aghaidh. Tha obair a’ Mhòid mór agus cudthromach, agus rinn Rùnair a’ Chomuinn, Iain Macilleathan; Cléireach a’ Mhòid, Domhnull Mac Mhuirich; agus R. Mac Phàrlain, Ionmhasair a’ Chomuinn, ullachadh sònraichte math gu’m biodh gach cùis co-cheangailte ris a Mhòd air an giùlan air an aghaidh gu h-òrdail, réidh; agus fhuair iad cuideachadh luachmhor bho ’n Rùnair a bha, T. D. Domhnullach, agus bho mhuinntir eile a thug an ùine ’s an saothar a nasgaidh. Tha aobhar gàirdeachais againn, gu ’m bheil obair a’ Chomuinn a soirbheachadh, agus gu ’m bheil na Gaidheil a’ tuigsinn luach na h-obaire sin mar tha na bliadhnachan a’ dol seachad. Theid obair a’ Chomuinn Ghaidhealaich air a h-aghaidh, agus soirbhichidh aobhar na Gàidhlig fo chumhachd, fo riaghladh ’s fo stiùireadh a’ Chomuinn.


[TD 6]

[Leabhar VII. Mìos Deireannach an Fhogharaidh, 1911. Earrann 1.]

<eng>GAELIC ADDRESS.<gai>

Aig a’ choinneimh mhóir a bha againn aim an Duneideann mu ’n àm so an uiridh, bhruidhinn mi air a’ bhuaidh a th’ aig a’ bhaile-mhór air bàrdachd nan Gaidheal, agus dh’ ainmich mi òranan ainmeil air àilleachd na Gaidhealtachd nach deachaidh riamh a chur an altaibh a chéile mur bhi gu ’n d’ fhàg na daoine a rinn iad na glinn ’s an do rugadh iad, ’s gun robh iad air an sàrachadh ’s air am bodhradh le strìth is gleadhraich nan sraidean. Bu toil leam an diugh facal no dha a radh ribh air puing eile—air a’ bhuaidh a tha aig cuimhneachadh laithean ar n-òige agus cliù is cleachdaidhean nan daoine o ’n d’ thainig sinn air ar beatha agus air ar giùlan ann am measg uspairneachd agus buaireasachd a’ bhaile-mhóir. Gun teagamh ’sam bith bu chòir do ’n bhuaidh sin a bhi fallain agus feumail. An uair a tha am buaireadair aig dorus do chridhe cha ’n aithne dhomhsa sgiath is buadhmhoire, an déigh a’ Bhiobuill fhéin, na cuimhne na seann dachaidh le a dleasdanasan, agus an t-seann t-sluaigh le ’n cleachdaidhean neo-lochdach; agus, gu cinnteach, ’nuair a tha thu sgìth agus fann ’na do bhodhaig no ’na d’ inntinn, cha ’n ’eil nì eile a thogas an t-eallach dheth do dhruim no a ni do chridhe no do cheann bochd slàn a rithist, coltach ri facal òrain no sgeula a chual thu ’sna laithean sona a dh’ fhalbh. Air mo shon fhéin, is urrainn dhomh a radh le firinn gur mór an neart ’s an toil-inntinn a fhuair mi ré mo laithean o sgeulachdan is òranan mo dhuthcha. Ghabh mi—gu h-àraidh an àm a’ chluith-foghair—o cheann gu ceann de Ghleann-Urchudainn—o’n Tulaich gus an Teampull—gu oran no sgeula a chluinntinn agus a sgriobhadh ’s an leabhran bheag a bha ’nam phocaid. Bha m’ athair ’s mo mhathair gle thoilichte le m’ obair, ach bha daoine glic mu ’n cuairt a theireadh rium gu’m b’ obair amaideach i, agus, mur toirinn an aire, nach deanainn fhéin ach glé bheag feum. Ach, feum no dolaidh, ghabh mi mo shlighe féin; agus a nise, ’nuair a “tha mo cheann air liathadh ’s mo chiabhagan air tanachadh,” is ann le toileachas tha mi ’g innse dhuibh gur mór am feum a rinn iad dhomh ann an iomadh doigh. Lean iadsa rium-sa mar a lean mise riu-san. Mar is fhaide o’n dachaidh mi ’s ann is mò a bhruchdas iad orm, agus faodaidh mi ’radh nach mór gum beil ceàrnaidh de ’n Roinn-Eorpa o taobh-tuath Lochlainn gu taobh-deas na Gréige nach cuala


[TD 7]

[Leabhar VII. Mìos Deireannach an Fhogharaidh, 1911. Earrann 1.]

guth na Gaidhlig o m’ ribheid bhochd. Chualas, cuideachd, mo ranntachd fhann ann an Tir na h-Eiphit; agus, ann an Iudea, ’nuair a smuainich mi air na h-Iudhaich a shuidh o shean laimh ri aimhnichibh Bhabiloin agus ghuil ’nuair a chuimhnich iad air a cheart bheinn air an robh mi a’ m’ sheasamh, grad leum Donnachadh Bàn a stigh a’ m’ chridhe le ’ghlaodh dealasach—“An t-urram thar gach beinn aig Beinn-Dòrain!” Agus la no dha an deigh sin bhuail Niall MacLeoid a stigh orm air bruach Iordain ’nuair a bha mi a’ sealltain air a’ ghleann mhór fhàsail tre ’m beil an abhainn bheannaichte sin a’ ruith, agus ann am priobadh na sùla sguab e mi do ’n Eilean Sgiathanach far an d’ fhuair mi mi-fhéin ann an tiota a’ seinn “An gleann ’s an robh mi òg!” Sin agaibh a’ bhuaidh a th’ aig sgeulachdan is oranan Tir nam Beann orm fhéin, agus, ged is eildear mi ann an Eaglais na h-Alba, cha ’n ’eil sgàth no athadh orm a bhi a’ labhairt mar so. Mar is fhearr a chumas sibh na nithean so ann bhur cuimhne ’s ann bhur beatha, ’s ann is fallaine agus is glaine a bhitheas sibh ’n ur n-inntinn ’s n’ ur bodhaig. Le sin, guidheam oirbh an cumail air mhaireann. Gleidheibh iad agus cumaibh iad, agus bheir iadsan dhuibhse iomadh sochair agus sòlas nach faigh sibh gu bràth o na leabhraichean faoine leibideach sin a tha a’ brùchdadh oirnn mar thuil ’s an linn dheireannaich so. Beannachd leibh! Gum bu slàn a bhitheas sibh uile!

<eng>At the close of his address, Mr. Mackay intimated that delegates from Ireland and Wales were present. The representatives from Ireland were Revd. T. S. M‘Elhenny, Dean of Residence and Lecturer in Philosophy, University College, Galway, and Mr. J. J. Doyle, Londonderry; and from Wales Mr. and the Misses Williams. The delegates received a very hearty welcome.

Mr. Doyle and Mr. Williams briefly conveyed the greetings from the Celts of Ireland and Wales.

Mr. Doyle spoke as follows in Gaelic and English:—

A Uachtarain agus a Chlann na n-Gaedheal. Táim-se annso mar theachtarn ó Ghaedhealaibh na h-Eireann chun a chur i n-úil daoibh-se an gaol agus an caradas ata ead-ruinn. Deir an sean fhocal gur báidheamhail (báidheil) iad lucht éin-chine. Clann éin-chine iseadh sinne air dá thaobh de Shruth na maoile, agus ó is mar sin atá an sgeul ba cheart go mbèadh bàidh agus carthanas eadruinn. Ba cheart bród agus lúthgharr a bheith air gach treibh againn nuair a bhionn an t-adh air an d-treibh eile.

Do b’ fhada sinn fé bhraca na h-aindeise; Do b’ fhada sinn fé chois: Do b’ fhada sinn ag seinim na bport uaigneach; ach feasta, le congnamh Dé, beidh a mhalairt de phort againn, port an áthais agus an bhuaidh, ach amhain misneach a bheith againn, agus sinn a bheith dìlis do dhualgas na n-Gaedeal, agus dìlis dá chèile.

Fellow Gaels,—It is now four years ago since I was here as an Irish delegate to the <gai>Mòd<eng>. What have we done in that time in Ireland?

In the National University, consisting of three affiliated Colleges—Dublin, Cork, and Galway—we have made Irish an essential subject for matriculation from next year forward, and those who now enter without a competent knowledge of Irish cannot obtain a degree without passing in Irish. In the Dublin College we have three Irish Chairs and an Irish Lectureship. In Cork and in Galway we have a Chair and a Lectureship, and even in Belfast University College we have a Lectureship in Celtic, which we hope soon to raise to a Chair.

You and we have a precious heirloom which we hope to hand down to our successors. But to do this needs work, very uphill work indeed.

How can you do it, each in his own place? Learn the language, use it in conversation, teach it. If you are too old or too lazy to learn it, you can at least give a little contribution to the funds of An Comunn Gaidhealach, and you can say a good word for it. This, at least, is the least that can be expected of you. Do it, and your children’s children will bless your memory.

Mr. Williams said the Celts of Wales rejoiced in An Comunn’s determination to press forward with high courage and undaunted hearts until the goal was reached and Gaelic had come to its own again in bonnie Scotland.

The delegates were thanked for their addresses, and after the Earl of Stair had proposed a vote of thanks to the chairman, the proceedings terminated.


[TD 21]

[Leabhar VII. Ceud Mìos a’ Gheamhraidh, 1911. Earrann 2.]

SEALLADH MGR ALBANNACH GHLASCHO 1911.

Tha aonta an t-Seallaidh Mhóir so air ruith a mach. Air a’ cheathramh là de ’n mhìos so bithidh na geataichean air an dùnadh air an t-sluagh airson na h-uair mu dheireadh; agus goirid an déigh sin bithidh na togailean air an leagail gu làr, air an roinn ’nan earrannan, agus air an reic. B’ anabarrach an àireamh sluaigh a thainig as gach cearna de ’n t-saoghal a choimhead air an t-Sealladh Mhór so bho’n a dh-fhosgladh na geataichean aig toiseach Mhaigh gus a nis. Tha e air àireamh gu ’n deachaidh còrr us 9 muillion pearsa a steach troimh na dorsan ré na h-uine sin, gun a bhi gabhail a staigh àireamh luchd-seilbh nam bùth agus an luchd-frithealaidh. Bha móran nithean de iomadh seòrsa ri ’m faicinn a bha fòghlumach, buannachdail agus àbhachdach. Bha Talla Mór na h-Eachdraidh gu ro shónraichte ’na àite flachail; an so bha comh-chruinneachadh de sheann nithean Albannach cho mór ’s cho luachmhor ’s a fhuair riamh fàrdach fo ’n aon dhruim-taighe—seann leabhraichean, seann sgriobhaidhean, seann dealbhan, seann innealan-cogaidh us tuathanachais, seann innealan-ciùil, seann innealan-ceàirde ’us ealdhain de gach seòrsa.

’S e rùn Comhairle an t-Seallaidh Mhóir gu ’m bi an còrr airgid a bhios thairis air a chur air leth a chum Cathair a stéidheachadh an Ard-thaigh-foghlum Ghlascho airson teagasg Eachdraidh na h-Alba, agus tha sinn ag amharc air aghaidh le déidh ris an àm anns am bi an rùn ìonmholta sin air a choimhlionadh. Maille ris a’ chòrr bi’

AN CLACHAN

air àireamh le na nithean a bha, ach ged a theid a chur bun os ceann, mairidh cuimhne a’ Chlachain beò ré iomadh latha ann an cridheachan nan Gaidheal a bha o àm gu h-àm a’ gabhail tlachd ann a bhi coinneachadh an sin. Is iomadh oidhche shunndach, bhuannachdail a chuir iad seachad air chéilidh ann an Clachan na Caoil-Abhainne, agus is iomadh h-aon a bhitheas ag ionndrainn nan coinneamhan caidreach, bàigheil, carthannach a bha aca anns an ionad sin bho chionn leth-bhliadhna. Cha robh àit’ eile an taobh a staigh nam ballachan a bha cho àillidh, ’s cho sìtheil, foisneach ris a’ Chlachan; agus cha robh àit’ eile far am faigheadh am fear-tadhail fàilte ’us furan cho blàth ’s cho cridheil. Ann a bhi fàgail beannachd le luchd-àiteachaidh a’ Chlachain, tha sinn an dòchas gu ’m bi sinn a tighinn an taice riu a nis agus a rithist, agus gu ’n ruig iad an dachaidhean fhéin gu tearuinte, agus gu ’n soirbhich leò cia b’ àit’ am bi iad.


[TD 37]

[Leabhar VII. Darna Mìos a’ Gheamhraidh, 1911. Earrann 4.]

OBAIR A’ CHOMUINN GHAIDHEALAICH.

Ma ghabhar beachd air an obair a rinn an Comunn Gaidhealach bho chionn fichead bliadhna ann a bhi ’cur air aghaidh agus a’ cumail suas cànain, litreachas agus ceòl na Gaidhealtachd, faodar a ràdh le fìrinn, gu ’n do chleachdadh oidheirpean dùrachdach a chum nan rùntan sin a choimhlionadh, bho’n chaidh an Comunn a chur air bonn gus a nis. Mar tha na bliadhnachan a’ dol air an aghaidh, ’s ann a’s motha, a’s farsuinge, agus a’s cudthromaiche a tha obair a’ Chomuinn a’ fàs, agus mar sin tha feum air an tuilleadh cuideachaidh a chum na h-obaire sin a choimhlionadh. Bho chionn cuid bliadhnachan air ais tha an Comunn ni ’s saoibhre na bha e anns na bliadhnachan roimhe sin, agus air an aobhar sin, ann an suidheachadh a’s fhearr an obair a chur air a h-aghaidh. Gu ’m bheil saothar a’ Chomuinn soirbheachail, agus a’ giùlan toraidh a tha buannachdail do ’n Ghaidhealtachd, cha ’n urrainnear àicheadh; ach ma bhuanaicheas soirbheachadh a’ Chomuinn feumar an tuilleadh cuideachaidh agus airgid fhaotainn a staigh, agus feumar an t-airgiod a chur a mach anns an dòigh a’s fheàrr a chum aobhar na Gaidhlig a chur air aghaidh. Feumar gach ceàrn agus oisinn de ’n Ghaidhealtachd a ruigheachd, far an cuirte air bonn meuran do ’n Chomunn, sgoiltean Gaidhlig agus coisirean-ciùil; feumar teachdairean a chur a mach a thoirt fiosrachaidh agus soilleireachaidh do na Gaidheil mu rùntan a’ Chomuinn, agus an dleasdanas a tha mar fhiachaibh orra an cànain, an litricheas agus an ceòl a chumail a suas; agus thar na h-uile nì feumar an oigridh a ghabhail as làimh agus an teagasg ’n an cànain fhéin anns an dachaidh ’s anns an sgoil. Gu cinnteach, cha ’n urrainnear sin a chiomh-lionadh gun airgiod, ’s gun chuideachadh. Cha robh ar luchd-dùthcha riamh air dheireadh ann an aobhar math sam bith, agus an e gu ’m bi iad air dheireadh ann a bhi ’cumail suas aobhar a tha laidhe cho dlùth riutha ri cànain an dùthcha? Cha bhi idir, oir, tuigeadh an Gaidheal a dhleasdanas gu ceart, agus cha ’n ’eil cinneach eile air thalamh a choimhlionas an dleasdanas ni ’s dìlse, ni ’s dùrachdaiche, ’s ni ’s tréibhdhiriche na Clanna nan Gaidheal.


[TD 47]

[Leabhar VII. Darna Mìos a’ Gheamhraidh, 1911. Earrann 4.]

<eng>COMPETITIONS AND TEST SONGS FOR MOD OF 1912.

JUNIOR SECTION.

“OBAN TIMES” TROPHY: TEST SONGS.

1, <gai>“Mo Chùrachan,”<eng> unpublished air.

2, <gai>“A Dhomhnuill bhig,”<eng> No. 6 in <gai>“Am Brù-Dhearg.”

3, “Caidil gu lò,”<eng> No. 6 in <gai>“An Lòn-Dubh,”<eng> Part 1.

New alto parts will be written for these three songs. They will be published in leaflet form.

UNISON SINGING.

1, <gai>“Dh-éirich mi moch maduinn cheòthar.”

2, “Moch Di-luain ghabh i ’n cuan.”

<eng>Nos. 7 and 16 in <gai>“Am Brù-Dhearg.”

PORT-A-BEUL <eng>COMPETITION FOR CHILDREN.

Two specified tunes of which copies may be had from the General Secretary, Mr. John Maclean.

READING WITH EXPRESSION.

Three pieces from <gai>“Dàin Thaghte,”<eng> viz., <gai>“Coire Bhreacain,” “Cothachaibh,”<eng> and <gai>“Loch Duthaich.”<eng>

RECITATION.

Two pieces from <gai>“Aig Tigh na Beinne”<eng> by Mrs. K. W. Grant, <gai>“Am Fuaran àrd,”<eng> and <gai>“Crònan.”<eng>

LITERARY COMPETITIONS.

Special Prizes of £2 and £1 will be given to the teachers whose pupils win the highest aggregate marks, and similar prizes to the teachers whose pupils win the highest average marks in the Literary Competitions.

SENIOR SECTION.

CHIEF CHORAL COMPETITION: TEST SONGS.

1, <gai>“Clann nan Gaidheal<eng> (Test Song).

2, <gai>“Bràigh Rùsgaich.”

3, “Mi ’m shuidh’ am ònar.”

<eng>The choirs will also prepare a song of their own choice.

<gai>ORAIN MHORA.

1, “Brataichean na Fèinne” <eng>(unpublished).

2, <gai>“Oran air Latha Chuil-odair” <eng>(unpublished).

LADIES’ CHOIRS.

1, <gai>“Fhir a dhìreas am Bealach.”

2, “Cagaran Gaolach.”

<eng>Nos. 36 and 43 in <gai>“Còisir a’ Mhòid.”

<eng>MALE VOICE CHOIRS.

Two songs in Three-part Harmony to be arranged and printed.

LITERARY COMPETITIONS.

Essay on “The Love Songs of the Gael.”

New Gaelic Words for a specified air in Patrick MacDonald’s Collection.

Gaelic Play suitable for children.

MUSICAL COMPOSITION.

Original Air for <gai>“Oran do Dhomhnull Gorm Og”<eng> in the MacDonald Collection of Gaelic Poetry.

Harmony prize for a Four-part arrangement of the air of <gai>“Gaoir nam Ban Muileach.”


[TD 53]

[Leabhar VII. Mìos deireannach a’ Gheamhraidh, 1912. Earrann 4.]

A’ BHLIADHN’ ÙR.

Thainig an t-seana bhliadhna gu crìch, agus tha a’ Bhliadhn’ ùr a’ rìoghachadh ’na h-aite. Le gach deagh dhùrachd tha sinn a’ guidhe BLIADHNA MHATH UR AGUS MORAN DIUBH do ar luchd-leughaidh lagus do ar luchd-dùthcha anns gach ceàrn. Tha na briathran-fàilteachaidh—no faodaidh sinn a ràdh na beannachdan sin—air bilean gach neach aig toiseach bliadhna, agus thainig iad a nuas dhuinn o na linntean a dh-fhalbh.

Simplidh ’s mar dh-fhaodas iad a bhi, tha na briathran sin a’ giùlan annta féin gach buadh agus deagh-ghean is urrainn cridhe an duine ’dhòrtadh a mach; tha iad mar mhac-talla nam briathran glòrmhor a chuireadh an céill bho chionn faisg air dà mhìle bliadhna “Sìth air thalamh agus deagh-ghean do dhaoine.” Nach eil am facal “MATH” a’ ciallachadh agus a’ gabhail a staigh maitheas de gach gnè—cha ’n e a mhàin soirbheachadh saoghalta, ach gach beannachd ’us maitheas is urrainn inntinn an duine a bhreithneachadh, air am bheil cridhe an duine an geall, agus air am bheil e am feum. Nuair a shìneas sin an fhàilte sin—“BLIADHNA MHATH UR”—do ar comh-chreutairean, nach ’eil sinn a’ guidhe gu ’n lean agus gu ’m mair maitheas de gach seòrsa iad, cha ’n e a mhàin ré na bliadhna air ùr-thòiseachd ach ré nam bliadhnachan ri teachd—“MORAN DIUBH.” Is ann ’s an spiorad sin, matà, a tha sinn a’ cur na fàilte cridheil sin—“BLIADHNA MHATH UR” air ar luchd-dùthcha anns gach ceàrn anns am bheil iad.

Mar tha na h-aimsirean a’ dol mu ’n cuairt agus na bliadhnachan a’ dol seachad, is iomadh atharrachadh a tha tighinn air cùisean an t-saoghail; agus mar is nàdurra tha gach bliadhna ’toirt barrachd air na chaidh roimpe ann am fòghlum, an eòlas agus an ealain de gach seòrsa.

Cha ’n ’eil bliadhna nach ’eil a’ toirt fo ar comhair nithean ùra agus annasach—a’ chuid mhór dhiubh a chum math agus aghartachd a’ chinneadh-daonna, ged a dh-fhaodas cuid a bhi air atharrachadh dòigh.

Bha a’ bhliadhna ’chaidh seachad fìor shoirbheachail ann an ceàirdean na rìoghachd, gu sònraichte anns na bailtean móra far am bheil am mór-shluagh a’ cosnadh an teachd-an-tìr.

Tha e ’na aobhar duilichinn gu ’n robh móran aimhreit ’us còmhstri eadar luchd-oibre agus am maighstearan mu na cùmhnantan oibreachaidh fo ’n robh rian na h-obaire air a’ riaghladh. Ged nach ’eil an trioblaid fhathast aig crìch am measg cuid dhiubh, tha e ’na aobhar taingealachd do ’n rìogh-


[TD 54]

[Leabhar VII. Mìos deireannach a’ Gheamhraidh, 1912. Earrann 4.]

achd uile gu ’m bheil, aig deireadh na bliadhna, cùisean air an réiteachadh eadar móran dhiubh, agus gu ’m bheil coltas air na maighstearan agus an luchd-oibre a bhi tighinn ni ’s dluithe d’ a cheile gn comh-chòrdadh. Air sgàth math agus soirbheachadh na rìoghachd, tha sinn an dòchas gu ’m bi còrdadh buan eatorra, a bhitheas taitneach agns buannachdail do gach taobh.

A bhi tighinn ni ’s dlùithe do ar cùisean féin—aobhar na Gaidhealtachd—cha ’n ’eil sinn idir riaraichte gu ’n d’ fhuair cùisean na Gaidhealtachd an cothrom no an ceartas a tha dligheach dhi mar roinn de ’n rìoghachd. Cha ’n urrainn duinn, ’s cha ’n ’eil sinn a’ dol a ràdh, aon fhacal mu mhodh-riaghlaidh na rìoghachd a tha no a bha—tha glas-ghuib oirnn mu ’n chùis sin—ach faodaidh sinn a ràdh gun oilbheum a thoirt do aon neach, nach d’ fhuair cànain no cùisean eile na Gaidhealtachd, aon chuid cothrom no ceartas aig làmhan luchd-riaghlaidh na rìoghachd, tha sinn coma ciod a’ bhuidheann parlamaid a bha no a tha an ùghdarras. Tha fhios aig na h-uile a tha gabhail suim idir do chùisean na Gaidhealtachd gu ’n d’ rinneadh dearmad air còirichean nan Gaidheal, agus am beagan misneachaidh a fhuair teagasg na Gaidhlig anns na sgoiltean bho ’n Chrùn, gu ’m b’ ann, mar theirte, “aig bàrr na biodaige.”

Ma tha na Gaidheil a’ dol a chumail suas an dùthchais mar chinneach gu slàn, iomlan, feumaidh iad gréim teann a ghabhail air cànain agus air seana chleachdaidhean an dùthcha, agus anns an t-seadh so dheanamaid agartas dùrachdach ri pàrantan ri ministearan, ri luchd-teagaisg, agus ri gach neach aig am bheil spéis do ’n Ghaidhealtachd gu ’n cleachd iad gach oidhirp a chum aobhar na Gaidhlig a chuir air aghaidh gu sònraichte a measg na cloinne. Ciod air bith a’ bhuidheann-parlamaid a bhios an ùghdarras, tha sinn an dòchas gu ’n tog na Gaidheil an guth gu aon-inntinneach, agus gu ’n ruig an guth cluasan a’ Chrùin, ’s nach dean iad stad gus am bi reachdan air an cur air bonn a bhitheas a chum aghartachd agus feairrdeachd na Gaidhealtachd.

Tha sinn a’ gabhail a’ chothroim so aig toiseach na bliadhna gu bhi a’ toirt buidheachais do ar luchd-leughaidh airson a’ mhisnich a fhuair sinn uapa anns an àm a chaidh seachad. Cha ’n ’eil sinn gun dòchas gu ’n teid àireamh ar luchd-leughaidh am meud, gu ’m mair iad dìleas do ’n Chomunn Ghaidhealach, agus gu ’n cuidich iad rùntan a’ Chomuinn a choimhlionadh ’nan làn iomlanachd.

Tha sinn gu sònraichte an comain an luchd-sgriobhaidh a thug dhuinn, bho àm gu h-àm, cuideachadh cho saor, fialaidh, gu bhi ’lìonadh duilleagan “An Deo Gréine”; agus tha sinn toilichte a ràdh gu ’n d’ thug an sgriobhaidhean toilinntinn agus buannachd do ar luchd-leughaidh.

Gu modhail dh-iarramaid orra an cuideachadh a shìneadh a mach dhuinn anns an dòigh cheudna, air a’ bhliadhna so; agus riù-san nach do shìn fhathast làmh-chuideachaidh, theireamaid “Thigibh… agus cuidichibh leinn.”


[TD 56]

[Leabhar VII. Mìos deireannach a’ Gheamhraidh, 1912. Earrann 4.]

BEACHDAIREACHD AIR CLEACHDAIDHEAN NAN AIRIDHEAN GAIDHEALACH.

<eng>(HIGHLAND SHIELING CUSTOMS.)<gai>

LE ALASTAIR STIUBHART, GLEANN LIOBHAINN.

Fhuair am paipeir so a’ cheud duais aig Mòd, 1911.

I.

Is e beachd nam feallsanach a tha a’ rannsachadh a mach mu eachdraidh a’ chinne-dhaoine gur e sealg bu phrìomh obair do ’n t-sluagh anns na ceud lìnntean de ’n t-saoghal. A réir bàrdachd is beul-aithris, is e sealg a b’ obair shònruichte do an Fhéinn, an uair nach biodh iad a’ cogadh an aghaidh nan naimhdean lionmhor aca.

Ach gle thràth ann an eachdraidh, chi sinn gu ’n do thòisich an sluagh a bha ag aiteachhadh nan dùthchan anns an Ear air a bhi frithealadh do spréidh, do chrodh, do chaoirich, is do ghobhair. Chunnaic iad gu’n robh so ’na dhoigh na bu chinntiche ’s na bu shocraiche air a bhi cosnadh am beò-shlainte na le bhi leanachd bheathaichean fiadhaich le boghachan-saighead is croinn-thabhuill. Bu chomharra sin air an adhartas a rinn iad, mar a tha treabhachas na chomharra air an adhartas a rinn na linntean a thainig an deigh sin.

Chi sinn, matà, gur e frithealadh do spréidh an obair shònruichte bha aig Abraham ann an tir Chaldea, agus aig na prìomh athraichean ’na dheigh. Bhiodh iad, coltach ri ar sinnsear fhéin, a siubhal leotha bho aite gu aite an tòir air feur na b’ fhearr agus pailteas uisge. B’ ionmhuinn le Daibhidh bhi treorachadh nan treudan “ri taobh nan uisgeachan theid seachad sios gu mall.” Anns an Ear, an Australia, an Africa, agus ann an America mu Dheas tha daoine fhathast a leanachd a chleachda cheudna an uair bhitheas an tiormachd a’ losgadh an fheòir far am bi iad aig an àm, agus a’ dol astaran fada. Is fhada bho na thoisich an cleachda bhi dol as deigh ionaltradh na b’ fhearr anns an duthaich againn fhéin; cha ’n urrainn sinn innseadh cia co fhada sa tha bhuaith. Bha ar rioghachd Albannach cho troimh-cheile ’s cho neo-shuidhichte fad iomadh linn, agus nach robh e furasd adhartas a dheanamh ann an dad idir. Bha aig an t-sluagh ri aghaidh chumail ris na naimhdean bho an taobh a mach, agus cha robh na cinn-cinnidh agus luchd-iùil na duthcha còrdadh gu maith. Is tric a bha muinntir an aon ghlinne cogadh ri sluagh glinn eile airson aobhar gle bheag. Tha e ri fhaicinn uime sin nach robh e tearuinte aig na h-uile àm anns na linntean fada air ais a bhi dol air astaran móra le ’m beathaichean anns an robh am beairteas aca, cha mhór uile, ’na laidhe. Ach tha e cinnteach gu ’n d’ eirich an cleachda bhi dol air ruigheachas suas gu àirde mhóir ann an taobh tuath na h-Alba, agus anns a Ghaidhealtachd, cha mhór gu h-iomlan.

A nis gu bhi dol a stigh anns a cheist tha rud no dhà mu ’n cuairt di a chuireas iongantas oirnn. Is aon nì a chi sinn, gu ’n robh ann am móran aiteachan aig an t-sluagh ri dol astaran fada chun nan àiridhean a bhuineadh dhaibh fhéin gu dligheach. Is iomadh àite anns an robh aca ri dol còrr is fichead mìle air astar, agus ri dol thar mhonaidhean agus ghlinn eile mu ’n ruigeadh iad. Agus cha robh e furasd a thuigsinn ciod an t-aobhar airson gu ’n robh aca ri dol cho fada, oir bhiodh sluagh nan dùthchan, ’na uairean, a’ crosgadh air a chéile. Ach mar bu trice, is ann na b’ fhaide gu tuath a bhiodh an sluagh a’ dol gu ’n ceàrnan Samhraidh, ceart mar a tha móran de mhuinntir nam bailtean móra deanamh an diugh. Mar dhearbhadh air a so, bhiodh tuath Braigh Shrath Teamhuill, a tha stigh gu maith ann an Siorrachd Pheairt, a’ dol air ruigheachas cho fhada gu tuath ri Gaig, ann an Siorrachd Ionairnis, far an robh comas aca fhéin agus àireamh de thuath Bhaideanaich an spréidh leigeadh steach do ’n fhrith, ach air chùmhnant gu ’n truis-


[TD 57]

[Leabhar VII. Mìos deireannach a’ Gheamhraidh, 1912. Earrann 4.]

eadh iad aig oidhche do na cròidhean iad. Bhiodh sluagh Adhaill a stiùireadh mach ri Braigh Ghlinnteilt agus na glinn eile bha criochnachadh ri Siorrachd Abaradhain, agus ’na uairean a’ dol stigh air crìochan Bhraigh Mhàir. Bhiodh muinntir Slios Mìn Locha Rainneich dol gu taobh Loch Earrachd, astar móran mhìltean. Bhiodh an sluagh a bha fuireach aig ceann shuas Loch Rainnich a’ dol air ruigheachas do ’n Choire Odhar, no nuna gu taobh Loch Treig ann Siorrachd Ion-airnis. Air uairean bhiodh iad a’ bristeadh mach ris an Iar, ri Beinn a Bhric, no Coireachan Bà, agus am Monadh Dubh, ann an Siorrachd Earraghaidheal. Is ann mu na h-àiridhean a bha anns na h-aitean fàsail ud a bha an cur a mach eadar Morair Adhaill agus Lochial, an uair a choinnich oisgean a cheud aite a dh’ ainmich sinn, agus miolchoin Lochabair. Is ann le Lochial chaidh an latha, agus mar chomharra air gu ’n d’ thug am Morair thairis na h-uile còir a bha e ’g agairt air na monaidhean fiadhaich ud, thilg e a chlaidheamh anns an locha bheag bha fagus dhoibh, ris an abrar “Lochan a Chlaidheimh” gus an latha an diugh. Gle iongantach, anns an t-samhradh theth, 1826, an uair a bha ’n lochan fior thraighte fhuair giullan buachaill an claidheamh.

Gu bliadhna Thearlaich, bu le Tighearna Shruthain an Rainneach, fearann Shron-Fearnan air taobh deiseir Lochtatha. Bhiodh tuath Fearnan a dol a h-uile bliadhna air ruigheachas gu Coire Chairidh, air Slios garbh Loch Rainneach. Bhiodh iad a dol troimh bun Ghlinn-Liobhainn. agus a mach ri Làraig Bharra chun nan àiridhean dligheach aca fhéin.

An uair bhiodh iad a pilltinn dhachaidh bheireadh iad leotha, na h-uile aon diubh, luchd eich de ghiuthas Coille Dhubh Rainneach air son nan tighean aca, no airson airneis a dheanamh. Cha deachaidh riamh rathad ceart a dheanamh thar na làraig, ach tha clach mhór sgoilte ri taobh an rathaid shlaodaidh, nis an abrar Clach-nan-saillean, far am biodh muinntir Fearnan a’ tarruing an analach an déigh tighinn thar a mhullaich bho thaobh Rainneach. Bha fearann Barantachd Chuimridh sineadh mu ’n cuairt de mhonadh Druimfhionn, air taobh deas abhainn Liobhann. Bha àiridhean tuath na Barantachd ri cliathaich dheas Sithchaillion, àite ris an abrar gus an latha an diugh na Ruigheachan, a bha gus bho chionn da fhichead bliadhna air ais air a meas mar fhearann coitchionn (<eng>commonty<gai>), ach a tha bho sin ann an seilbh Morair Bhraidalbain. Fhuair teaghlach Bhraidalbain fearann na Barantachd bho chionn dlùth air dà cheud bliadhna air ais, agus cha b’ fhada an déigh sin gus an do sguir sluagh culthaobh Druimfhionn air dol gu ruigheachan Sithchaillion. Ach bha còir aca riamh air mòine thilgeadh air a mhonadh sin, fhad ’s bu mhiann leo sin a dheanamh gus mu dhà fhichead bliadhna air ais. An déigh dhaibh sgur de dhol do na h-àiridhean, chaidh na criomagan beaga fearainn a bha mu ’n cuairt de na cròidhean a threabhadh, cuid diubh cho àrd ri 1400 troidh os cionn na mara, a reir cunntas an t-Seanalair Stiubhart, Ghart, ach tha iad a nis còmhdaichte le fraoch. Bhiodh tuath bun Ghlinn-Liobhainn dol suas gu bràigh a’ ghlinne, cuid diubh astar chóig mile fichead. Bhiodh tuath Toiseachd Ghlinn-Liobhainn, fearann nan Griogarach, a bha air taobh deas uisge Liobhainn, dol gu ruig na Lochan, fagus do chrioch Rainneach.

Chi sinn mar sin gu ’n robh na seann Ghaidheil gu minic dol air astaran fada gus na h-àiridhean dligheach aca fhéin, agus nach robh uile gu leir iomchuidh orra. A nis bha aobhar na dha ag oibreachadh air son mugha mór a thoirt mu ’n cuairt. Mar a thubhairt sinn cheana, bha aig a chleachda so a bha cho coitchionn air feadh na Gaidhealtachd àm anns an d’ eirich e suas gu inbhe àrd, agus àm dol air ais, gus a nis a bheil e air tighinn gu ceann gu baileach, ach ann an cearnan de ’n Eilean Fhada.

(Ri leantuinn.)


[TD 65]

[Leabhar VII. Mìos deireannach a’ Gheamhraidh, 1912. Earrann 4.]

<eng>COMUNN NEWS.

<gai>CEANNLOCHLUICHEART.—Choinnich a’ mheur so de’n Chomunn air an dara latha thar an fhichead de cheud mhios a’ gheamhraidh anns an Tigh-sgoil, agus thóisich an t-seisean le céilidh. Bha an Ceann-suidhe Urr. Iain Mac Neachdainn anns a’ chathair, bha roinn mhath sluagh a làthair, agus chaidh oidhche thaitneach a chur seachad le bhith seinn agus ag éisdeachd oran taighte Gaidhlig.

<eng>THE GAELIC SOCIETY OF PERTH.—This Society, which has a strong syllabus this session, is doing active and vigorous work in Perth. The Chief is Mr. Robert Stewart, and the Chieftainess, and Representative on the Executive of <gai>An Comunn Gaidhealach<gai> is Miss Murray MacGregor of MacGregor, whose enthusiasm for the Gaelic cause is not surpassed by the most ardent member of <gai>An Comunn<eng>. The Society held an opening <gai>Céilidh<eng> on the 26th Oct. last, and was in every way a success. On 9th Nov. the Rev. Kenneth MacLeod, Fossoway, gave an interesting lecture on “A Tour in Ireland,” illustrated by song and story and lime light views. On 23rd Nov., “Brittany and the Bretons,” illustrated by lantern slides, was the the subject of a most attractive lecture by Dr. Fergusson, Alloa. By the way, Dr. Fergusson is an ardent student of Gaelic, and possesses a large and valuable collection of Celtic books. On 26th Nov., the Rev. Lewis MacPherson, U.F. Church, Stanley, preached a Gaelic sermon under the auspices of the Society in St. Andrew’s Parish Church. On 7th Dec. Mr. Donald Sutherland, Scone, lectured on “Scone, the Ancient Capital of Scotland.” All the meetings were well attended and the lectures were highly appreciated by the audiences.

<gai>CEANN-LOCH-EIRE: Tea GHAIDHEALACH AN ARDMHOIRLICH.—’S ann againn a bha ’n <eng>Tea<gai> shunndach an Ardmhòirlich air Di-sathuirne, an 9 amh. latha de ’n Dùbhlachd. Shuidh ceithir-pearsa-deug a sios aig bòrd fialaidh, leis a Chòirneal, Fear Ard-mhòirlich, aig aon cheann deth, agus Mrs. Medley, a nighean, aig a’ cheann eile. Thugadh dhuinn a thuigsinn nach robh facal Beurla ri bhi air a labhairt, agus is math a rinn sinn as a h-eugmhais An déigh do ’n Chòirneal fàilte chridheil a chur air a’ chuideachd, thug Mrs. Medley seachad òraid ghoirid, ghrinn ann an deagh Ghàidhlig. Am measg nithe eile, dh’ earalaich i gu dùrachdach air pàrantan a bhi dìleas ann a bhi ’labhairt cànain ar n-aithriche ris a’ chloinn anns an dachaidh. Na ’n deanadh iad sin, cha ’n fhaigheadh a’ Ghàidhlig bàs. As déigh na <eng>Tea<gai>, thòisich na h-òrain. Sheinn a Bhean-uasal i féin a cheud òran, na h-aoidhean a togail na séisd leatha. Air do dhà no trì a thuilleadh a bhi air an seinn, chaidh “Far am bi an toil bidh an Gnìomh” a leughadh á “Leabhar na Céilidh.” An sin fhuair sinn òran no dithis eile, a’ crìochnachadh le “Snas leis a’ Ghàidhlig.” An uair a b’ fheudar sgaoileadh, dh’ fhairich sinn uile gu ’m biodh e ’n a nì taitneach na ’m biodh e comasach dhuinn tighinn ’an ceann a chéile mar so na bu trice.

MEUR NA CRIANLARICH.—Bha céilidh aig a’ chomunn so an Tigh-Sgoil na Crianlarich air oidhche Dhi-h-aoine an 15mh de Mhìos Deireannach na bliadhna, agus cho math ris na buill bha àireamh mhath de choighrich a làthair cuideachd. Bha an Ceann-suidhe, Mr. Alastair MacLabhrainn, ’s a’ chathair, agus thug e iomradh air a’ chall a bha air tighinn air a’chomunn leis gu ’n robh Mr. Coinneach MacLeòid g’ am fàgail agus a pilleadh gu Strathloch. Bha Mhr. Tormod MacLeòid, Céilidh nan Gaidheil, Glascho, agus Mr. Gilleaspuig Stiubhard, Comunn Gaidhealach Adhaill aig a’ chéilidh. Chuireadh oidhche shunndach seachd le pìobaireachad, òrain, agus seanachas.

<eng>The membership of the Branch is now 52, and in addition we have 40 children being taught Gaelic and Gaelic Singing once a week by members of our committee in the school at night. We have also a small senior class of 6. The large membership for such a small place as Crianlarich is due largely to the energy of our new Secretary, Mr. Iain M‘Coll.

<gai>COMUNN GAIDHEALACH BHAIDEANACH.—<eng>This Branch, at its annual general meeting held last month decided that the choir should go into training at once with a view to competing at the Mòd in Iuverness. The practices, which are to be held weekly, have already begun and have been very well attended Mr. D. Munro, Nairn, a gentleman who has had considerable experience of Mòds has been appointed conductor, and under his able leadership the choir are very hopeful of making a good fight for the Shield.

NORTH AYRSHIRE BRANCH.—This branch held a very successful soiree in the Assembly Hall, Ardrossan, on Friday, 8th ultimo. The Rev. Mr. MacMillan, Ardrossan, occupied the chair, as the president of the branch, the Rev. Charles Lamont, Saltcoats, was unable through illness to be present. The chairman delivered a most interesting and inspiring speech on “Highland Character.”

NOTICE.—Secretaries of branches and Affiliated Societies are asked to send brief reports of their meetings to the Editor or to the office of An Comunn for insertion in the Magazine. All communications should reach the Editor not later than the 18th of each month.

MULL AND IONA ASSOCIATION—ANNUAL GATHERING.—This association will hold its forty-fourth annual gathering in the St. Andrew’s Halls, Glasgow, on Friday, 26th January, under the chairmanship of Bryce Allan, Esq, yr. of Aros The concert programme is again a distinguished one, Miss Ina Hill, the distinguished prima donna of the Carl Rosa Opera Company, and Mr. Charles Tree, the eminent baritone having been engaged to appear, as well as such favourite Gaelic vocalists as Miss Jessie M. Maclennan, Mr. Robert Morrison, and the 1911 Mòd medallist Mr. Robert M. MacDonald. Lightness will be given to the programme by the humorous interludes of Mr. Lindon Wyatt.


[TD 69]

[Leabhar VII. Ceud Mìos an Earraich, 1912. Earrann 5.]

OBAIR A’ CHOMUINN.

Tha e da rìreadh taitneach gu ’n d’ fhuair teachdair a’ Chomuinn, T. D. Domhnullach, an deagh fhurmailt anns na ceàrnan sin de ’n Ghaidhealtachd a ghabh e a staigh air a thurusan gu bhi cur air aghaidh rùntan a’ Chomuinn, agus gu ’n deachaidh cuid mheuran ùra ’chur air bonn. Bha a thurus ’na aobhar brosnachaidh anns na h-àitean sin, ’na aobhar misnich do ’n Chomunn agns do na teachdairean a chuireadh a mach bho chionn mu thuaiream ’s bliadhna, a deanamh chùisean réidh gu bhi cur air bonn mheuran, sgoiltean Gàidhlig agus Ciùil. .Bi ’e an cuimhne ar luchd-leughaidh an deagh obair a rinn iad sin do ’n Chomunn anns an ùine ghoirid a bha aca, agus tha an Comunn a nis a’ togail air a’ bhunait a leag iad. Rachadh an Comunn agus an luchd-saothrach air an aghaidh gu riaghailteach, dùrachdach, aonachail, misneachail, ann a bhi coimhlionadh na h-obaire a chuir iad rompa, agus chithear móran de na cnaip-starraidh a tha ’cath an aghaidh na Gaidhlig air an sguabadh air falbh. Cha ’n ’eil teagamh sam bith nach ’eil móran anns a’ Ghaidhealtachd a tha an diugh a’ gabhail tlachd agus spéise do ’n Ghàidhlig, a bha roimhe so fuar, dearmadach, agus caoin-shuarach mu chor an cànain. Tha so ’na chomharra fallain a tha ’giulan misnich agus dòchais do chridheachan nan Gaidheal, chionn faodar a ràdh gu ’m bheil cànain agus cùisean eile na Gaidhealtachd cho dlùth-cheangailte ri chéile, ’s gu ’m bheil soirbheachadh aoin diubh a’ deanamh chum maith coitchionn a’ chòrr.

Bu mhath leinn aon fhacal a ràdh, anns a’ cheud àite, ri Buill a’ Chomuinn, agus anns an darna àite ri Meuran a’ Chomuinn. ’Se dh-iarramaid air Buill a’ Chomuinn oidheirp a dheanamh gu àireamh nam Ball a mheudachadh; ma bheir gach Ball a staigh do ’n Chomunn ACH AON ANNS A’ BHLIADHNA, nach bu mhór an cuideachadh sin. Tha sinn an dòchas matà, gu ’n toir gach Ball a staigh do chrò a’ Chomuinn, air a lughad aon anns a’ bhliadhna.

Mu na Meuran, tha sinn anns a’ bheachd gu ’m bu chòir do gach Ball AN DEO GREINE a ghabhail (ach buill aoin teaghlaich far an deanadh aon feum ’nam measg). Cha ’n ’eil an cosdas ach glé bheag, ochd-sgillinn-deug anns a’ bhliadhna, saor aig an taighean leis a’ phosta. Dh-iarramaid air Cinn-Suidhe, agus Rùnairean nam Meur a’ Chùis so a’ thoirt fa chomhair nam Ball aig an coinneimhean, agus tha sinn an dòchas gu ’m faigh ar n-iarrtas an aire agus an cuideachadh a tha toilltinneach.


[TD 74]

[Leabhar VII. Ceud Mìos an Earraich, 1912. Earrann 5.]

BEACHDAIREACHD AIR CLEACHDAIDHEAN NAN AIRIDHEAN GAIDHEALACH.

<eng>(HIGHLAND SHIELING CUSTOMS.)<gai>

LE ALASTAIR STIUBHART, GLEANN LIOBHAINN.

Fhuair am paipeir so a’ cheud duais aig Mòd, 1911.

II.

Tha sinn de ’n bheachd gur ann an déigh do ghnothuichean fàs na bu shuidhichte anns an dùthaich, an déigh do lagh ’s do riaghailtean na b’ fhearr tighinn a mach, an déigh do choganna nam Fineachan, agus togail nan creach stad, a thainig na h-àiridhean gu bhi cho soirbheachail. Ach cha b’ fhada bha iad aig an àird uile gu léir. Mar dhearbhadh air cho neo-thearuinte ’sa bha e bhi cur spréidh do na h-àiridhean fada air astar, tha an sgeul agus an t-oran mu chreach “Crodh Chailein” bho àiridhean Braigh Liobhainn ag innseadh dhuinn. Tha nì eiginn brònach mu ’n cuairt da leis mar a chaidh cuir as do ’n bhanarach òg, Nic Cridhe, mar a tha bhana-bhàrd a rinn an t-òran ag ràdh;

“Ged itheadh na fithich
Nic Cridhe ’s na laoigh,
Gu ’n tugadh crodh Chailein
Dhomh bainn’ air an raon.”

Tha sinn a’ creidsinn gur ann as deigh an Ar-a-mach a chuir Righ Seumas bhàrr a Chrùin agus a chuir Uilleam na h-Olaind agus Màiri air, a chinn na h-àiridhean cho measail. Bha an cleachda ’fàs na bu bhitheanta bhi dol do na glinn mhonaidh far an robh am feur pailt, oir bha bliadhnachan cruaidh ann aig an àm. Rinn an troimh-chéile bha ann ri linn bliadhna Thearlaich bacadh’ chuir car tamuill air soirbheachadh nan àiridhean, ach cha b’ fhada gus an d’ fhuair iad thairis air a sin. Ann an cuid àiteachan chuir e an cleachda ann an oisinn gle mhór. An uair a chaill Struan seilbh air Sron-Feàrnan, agus a fhuair Braidalbain e, chaill tuath na dùthcha sin an còir air monadh Rainneach, oir cha d’ fhuair Braidalbain sin riamh. Chaidh oighreachdan a reic aguis a bhriseadh sios, mar a bha Gleann Liobhann, an uair dhealaich Meinneirich Mheighernie ri Seastal, agus chaill tuath a’ bhuin an còir tuille air ruigheachan a’ bhraighe, a tha air an ainmeachadh cho sonruichte ann an Litrichean Cruinne-eolais Mhic Pharlain (<eng>Macfarlane’s Geographical Notes, 1650<gai>). Thachair so mu dheireadh na h-ochdamh linn deug. Leis na h-uile mugha bha ann, thainig móran de na sean chùmhnantan bha eadar tighearnan gu ceann. Ann an sean chòirichean, chi sinn aon tighearna còrdadh ri fear eile airson sochairean sònruichte, mar a leanas. Bha còrdadh eadar Caimbeulach Tighneimh (<eng>Duneaves<gai>), agus Meinnearach Mheigernie, gu faigheadh tuath a cheud fhir dol a chladhach giuthais ann an Cnoc-na-cìr, air fearann a Mheinnearaich airson solus geamhraidh, agus gu faigheadh tuath an fhir eile dol a ghearradh caoil airson cleibh is sìntean do Choille Tighneimh. Stadadh an cleachda sin co dhiubh leis mur a bha cùisean tighinn air adhart, ach an uair bha mugha thighearnan a faotainn an fhearainn, ghreas e air adhairt na h-atharrachaidhean a bha gabhail àite


[TD 75]

[Leabhar VII. Ceud Mìos an Earraich, 1912. Earrann 5.]

gu luath. Bha na caoraich dhubh-cheannach a’ fàs miadhail, agus thòisich tuathanaich mhór as an taobh Deas air tighinn do ’n Ghaidhealtachd. Bheireadh iad tuille màil air an fhearann airson gabhalaichean móra chaorach na b’ urrainn do ’n tuath bheaga thoirt. Chaidh sguabach an léir-sgrios agus an losgaidh a tharruing thairis air móran de ’n Ghaidhealtachd air tàillibh nan caorach. Chaidh na h-àiridhean a’ thoirt bho ’n t-sluagh, agus an toirt do na tuathanaich mhóra. Sguir na turusan móra Samhraidh do na glinn fhàsail, mhonadail, agus thòisich na màil mhóra, am beagan fearainn, agus an cruaidh-chàs do an tuath bheaga. An àite bhi dol do na h-àiridhean, is ann a thug an éiginn ghoirt air móran diubh toiseachadh air a bhi deanamh uisge beatha toirmisgte anns na bothain anns am b’ abhaist daibh bhi fritheal nan treud, is airson nan oidhirpean a bha iad a’ toirt airson an gnothuichean a choinneachadh bha iad air an ruagadh le maoir ’s le gàidsearan, agus an eismeil iomadh uair ùbhla trom a phaidheadh no dol do ’n phrìosan. An nì nach d’ rinn na caoraich airson cur as do na h-àiridhean rinn na féidh, an uair a sgaoil na frithean a mach cho mór bho chionn leth cheud bliadhna. Bha iomadh aobhar ag oibreachadh airson nan àiridhean a chur sìos, ach tha sinn a creidsinn gur e an leithsgeul a bha aig tuath Ghlinn Urchadain air àiridhean Coire Dhò fhagail is iongantaiche air an tachair sinn.

Tha sliabh fada monaidh a sìneadh a mach aig Coire Dhò ris an abrar Tigh-Mór-na-Seilg—far an robh ùruisg no bòcan do ’m b’ ainm Daibhidh, agus spiorad boireannaich do ’m b’ ainm Mór, a’ fantuinn. Bha iad le chéile fad an aghaidh tuath a’ ghlinne bhi cur an spréidh do ’n àite sin fad an t-Samhraidh. Chuir an dithis air falbh an crodh às an àiridh sin uair na dhà, ach mu dheireadh ghabh Daibhidh an fheirg, spìon e craobh mhór ghiuthais as na freumhan, ruag e air falbh daoine agus beathaichean Ghlinn Urchadain a mach thairis air crioch Ghlinn Moireastain, seachad air Ach-na-Gonaran. Tha na facail leis an do sgiurs e air falbh iad air an cuimhneachadh fhathast;

“ ’S leams Doire-Dhamh, is Doire-Dhaibhidh,
’S Bòirisgidh bhuidh nan alltan,
’S Ceann-a-chnoc mhor le fiodh ’s le fàsaich
A bhodaichibh dubh doithte, togaibh oirbh!”

Bha cleachdadh aig an tuath ann an iomadh aite de ’n Ghaidhealtachd a bhi togail suas a’ chruidh ris na coireachan agus na glinn bheag mhonaidh a bha fagus air laimh aig deireadh an Earraich, an uair bhiodh a’ chonnlach a’ fas gann, agus an crodh ainnis, an deigh dhaibh na h-uile Faoilteach, Feadag, Gearran, Mart, is seachduinn chruaidh na Caillich a chuir seachad. ’Se an togail Earraich theireadh iad ri so. An déigh do ’n t-sluagh an còirichean a chall air na ruigheachan móra a bha aig an sinnsir ré iomadh linn, lean iad air dol do na h-àiridhean so a bha dlùth do laimh fad thri no ceithir mhìosan de ’n t-Samhradh, ann an cuid àitean gu ruig 1820, ann an Gleann a’ Cheathramh Mhoir, an Gleann Liobhainn, gu deich bliadhna na bu deireannaiche na sin.

Ach bha glòir nan ruigheachan air falbh roimh sud, theagamh da fhichead bliadhna, co dhiubh. Cha robh ann aig an àm sin ach samhladh air an rud a bha ann roimhe, mar nach robh anns an dara teampull ach samhladh do ’n fhear bhriagha thog Solamh.

Ach gu bhi ag innseadh mu na cleachdaidhean a bha aig an t-sluagh anns na bothain àiridh, cha ’n ’eil e cho furasd dheanamh. Nuair a bheachdaicheas sinn air cho farsuing agus bha an seòl ud air dol a mach air feadh Albainn, tha e gle iongantach nach ’eil tuille de fhior chùnntas soilleir againn air mar a bha an sluagh a’ caitheamh na h-uine anns na h-àiridhean. Tha na bàird a’ bruidhinn air an àm ud mar gu ’m b’e “Linn an Aigh” bhiodh ann. Na ’m b’ fhior iadsan is e gaol is sùgradh ris an robh an òigridh cur seachad na h-ùine, agus cha ’n ’eil teagamh nach robh móran de sin dol air adhairt far an robh na h-uile nì mu ’n cuairt cho freagarrach, a’ ghrian a’ dealradh air na beanntan cho boidheach, am feur, am fraoch, agus iomadh blàth cur loinn air an fhonn, na fuarain ghlan fhionnar ag éiridh mu ’n cuairt orra, na h-uillt mhóra ri toman feadh nan easan. An deigh do ’n oidhche sgaoil-bhrat a tharruing thairis air an t-sealladh, bhiodh a’ ghealach boillsgeadh mach troimh na neòil, agus anns na sìtheanan dluth do laimh shaoileadh iad iomadh uair gu ’n robh iad a’ cluinntinn a’ chiuil ris an robh an sluagh beag a dannsadh. B’ eibhinn a sheinneadh an uiseag anns na speuran, ’s bu mhear a leumadh na laoigh ’s na h-uain mu na cròidhean. Bha iad fhéin òg agus air bheag curaim, agus agus cha b’ iongantach ged a bhiodh an cridheachan air uairean ag aomadh gu gaol is caidreamh caoimhneil, mu ’n robh na bàird a’ labhairt


[TD 76]

[Leabhar VII. Ceud Mìos an Earraich, 1912. Earrann 5.]

cho bitheanta. Thubhairt Uilleam Ros as leth nighean àraidh,

“Gu ’m b’ òg mis’ agus Cailean,
Ann an gleannan na cuaich,
Is sinn tional nan dìthean
Leinn fhéin feadh nan cluan.”

Thubhairt Donnachadh Bàn mu Mhàiri,

“Shiubhladh tu fàsach àiridh glinne,
’S an ait an cinneadh an spréidh,
Ga ’m bleothan mu chrò ’s bhi chòir na h-innis,
Laoigh òg a uireadh ’s a’ leum.”

Tha Murachadh MacCoinnich a’ tarruing deilbh fìor ghrinn air an dòigh a bha aca ’s na h-àiridhean anns an òran shnasmhor sin “Mairi Laghach.”

“ ’Nuair a thig a’ Bhealltuinn,
Bithidh a’ choill fo bhlàth,
’S èoin bheaga seinn duinn
A dh’ oidhch’ agus a là;
Gabhair agus caoirich,
Is crodh-laoigh le ’n àl,
’S Mairi bhàb ’gan saodadh
Mach ri aodainn chàrn.”

Tha Rob Donn a’ seinn gu blasda mu

“Iseabail Nic-Aoidh,
Aig a’ chrodh laoigh,”

Is ged theagamh nach fhaca bàrd binn ar latha fhéin an cleachda riamh, air leinn gu bheil fàile cùbhraidh na h-àiridh ri fhaireachdain de ’n oran mheasail sin,

“An gleann san robh mi òg.”

Thubhairt an t-ùghdar aig “Fàilte Bhraidalbainn,”

“Mu thoiseach an t-Samhraidh, ’n am chur cruidh air gleanntaibh gu feur,
Bhiodh eòin na coille gu rannmhor, gabhail ceileir binn greannar doibh féin,
Bithidh an uiseag ’s an smeorach, ’s iad gu ceòlmhor air barraibh nan geug,
Is binn an luinneag ’s an òran, ann an coille nan cnò leotha féin.”

Bha na bàird gu mór air an togail ri dòigh caitheamh-beatha na h-àiridh. Faiceamaid a nis ciod a bha muinntir na h-àiridh féin a smuaineachadh mu ’n chùis. Tha e air innseadh mu mhnaoi chòir a mhuinntir Ghlinn Liobhainn, gur e a bha i ag radh ’na sean aois mu na làithean sòlasach a bha aice anns na ruigheachan, “Fionnaghleann mo chridhe, far nach bitheadh Didòmhnaich.” Ged nach eil na briathran so a’ toirt beachd àrd duinn air a cràbhadh, tha iad feuchainn duinn am beachd àrd a bha aice-se air caitheamh beatha nan àiridhean. Chuala sinn mu bhean chòir eile air an d’ thainig anshocair ghoirt aig àm sònruicht. Chaidh duine diadhaidh as a choimhearsnachd gu’ fiosrachadh air latha Sàbaid àraidh. Leubh e earrannan freagarrach as an Sgriobtur dhi, agus bha e a’ toirt comhfhurtachd dhi mar a b’ fhearr a b’ urrainn e, ach is ann a dh’ fhàs i ro neo-shoistinneach gus an do sguir e air tuille dragh chur orra. Bha fear eile còmhladh ris a thuig nach robh anshocair na mnatha coltach ri bhi chum bàis agus a bha na b’ eòlaiche air a gnè na’ cheud fhear. An uair a chaidh beagan uine seachad, agus a bha i coltach ri bhi na bu shocraiche, thubhairt esan, “Mata a bhean, is ann a bha mi smuaineachadh an ceart uair air gu ’m bu sona ionraic a bha sluagh a cur seachad na h-uine anns na ruigheachan an uair a bha sibhse òg seach mar a tha sluagh an diugh.”

Bu mhòr a’ bhuaidh a bha aig na facail air a mhnaoi. Mhosgail i suas gu h-ealamh mur gu ’m biodh a h-anshocair gu h-iomlan air a fagail. Thubhairt i gu beòthail, “Mata a laochain is fhìor sin, nach iomadh, latha sòlasach, sona a chuir sinn seachad anns na h-àiridhean boidheach. A nis cha d’ innis sinn an dà sgeul so mar dhearbhadh air mì-chùram agus aineolas ar sinnsir mu nithean a bhuineas do dhiadhachd ach mar dhearbhadh air a’ bhuaidh a fhuair cleachda nan àiridhean air na h-inntinnean aig an t-sluagh a bha dol g’ an ionnsuidh.

(Ri leantuinn.)


[TD 88]

[Leabhar VII. Mìos Meadhonach an Earraich, 1912. Earrann 6.]

BEACHDAIREACHD AIR CLEACHDAIDHEAN NAN AIRIDHEAN GAIDHEALACH.

<eng>(HIGHLAND SHIELING CUSTOMS.)<gai>

LE ALASTAIR STIUBHART, GLEANN LIOBHAINN.

Fhuair am paipeir so a’ cheud duais aig Mòd, 1911.

III.

Bha taobh eile air an duilleig. Bhiodh Dughall Bochanan, agus ’fhear-cuideachaidh, Donnacha Loudinn, gu minic a tathaich air na h-àiridhean air feasgaran Sàbaid, agus a labhairt ris an t-sluagh mu na nithean a bhuineadh do ’n bheatha mhaireannaich.

Bha mar an ceudna, Mac-Artair, a bha ’n a mhaighstir-sgoile ann an Toiseachd Ghlinn Liobhainn ’ deanamh moran feum am measg sluaigh nan àiridhean. Bhiodh e a leubhadh nan Sgriobtuirean dhaibh anns a’ Ghàidhlig Eirionnaich, na g’a eadar-theangachadh as a’ Bheurla, mu ’n robh am Biobull air a thionndadh gu Gàidhlig Albannaich idir. Bhiodh e a’ teagasg na h-òigridh à Leabhar Aithgearr nan Ceist agus as na Sailm. Faodar ainmeachadh ann an so gu ’n robh mac aige chaidh air adhairt gu bhi ’n a mhinistear. Fhuair Mac-Artair òg sgireachd ann am Muile, agus tha e air innseadh gu ’m biodh e sgriobhadh litrichean do athair anns an Litir Eirionnaich, dluth air deireadh na h-ochdamh linn deug, theagamh cho deireannach agus a chaidh feum a dheanamh de ’n mhodh sgriobhaidh so ann an Albainn.

Cha ’n ’eil teagamh nach robh na sgeulachdan, na h-òrain, agus na h-uile seorsa ciuil a faotainn an aite fhein anns na h-àiridhean.

Chunnaic sinn a cheana beagan mu ’n dòigh cuir seachad ùine bha aca anns na h-àiridhean. Bhiodh e feumail a nis gu ’n tuigeamaid beagan mu ’n obair shònruichte a bha iad a deanamh. Bha e riamh air a chreidsinn gur e a b’ obair shònruichte aig na boireannaich a bhi fritheal do ’n chrodh ’s do na laoigh, ’sa deanamh ìm is càise de ’n bhainne. Tha na bàird gu tric a deanamh luaidh air an obair so a bha aig na boirionnaich. Bhiodh iad mar an ceudna gu dealaidh ris na h-uile obair-tighe bhiodh ri deanamh, deasachadh biadh, ’s a ceartachadh, ’s a fuaigheal ’s a nigheadh aodaichean, mar bhiodh aca ri dheanamh aig an tighean fhein. Bhiodh na daoine buachailleachd, ’s a càradh suas na h-uile ni a bhiodh siantan a’ Gheamhraidh ’s an Earraich air milleadh. Tha sinn a’ creidsinn nach ciurradh na bha iad a deanamh de obair iad agus gu ’n robh iad a cuir seachad móran ùine ri sealg is ag iasgach. Cha ’n ’eil móran de chunntas sgrìobhte againn air an obair bha g’a cumail air adhairt anns na h-àiridhean. Tha leithid a’ chunntais a leanas air an aobhar sin na ’s luachmhoire. Ann an eachdraidh sgireachd Fairtichill, a sgriobh Maighstir Iain Camaran, a bha ’n a mhaighstir-sgoile aig Ionarbharra, airson “Cunntas Nuadh nan Aireamhan” (<eng>New Statistical Account of Scotland<gai>) chi sinn plathadh beag mu chiod a bha dol air adhairt. Bha lamh aige anns an obair so maille ris an Urramach R. Macdhomhnuill, ministear na sgireachd. Chaidh an leabhar a chlo-bhualadh ann an 1838, glé ghoirid an déigh do chleachda nan Ruigheachan sgurachd ann an Siorrachd Pheairt.

“Tha na h-atharraichean a tha air gabhail aite bho na chaidh an ‘Sean Chùnntas a sgriobhadh mór agus lionmhor. Aig an am sin bhiodh an aireamh bu lionmhoir de thuath na Sgireachd, airson feabhas an fheoir, a dol leis a’ chrodh do na h-àiridhean Ruighe, cuid diubh a dol astar fichead mìle agus an còrr. Dh-fhanadh iad anns na h-àiridhean ré an t-Samhraidh. Bhiodh na daoine cuir seachad móran de ’n ùine ri sealgaireachd is iasgach, agus na boirionnaich a’ snìomh lìn ’s a frithealadh do ’n bhainne ’s a deanamh ìm is càise dheth. Am measg na tuath mheadhonach, bha e tric a tachairt gu ’n robh iad a’ pàidheadh a’ mhàil le lion a bha iad fhein a togail, a’ snìomh, ’s a figheadh. Ach a nis, cha ’n ’eil ach ro bheag de sin g’ a dheanamh, ach beagan de aodach lìn a bhitheas aca airson an ùis fhein, oir cha ’n ’eil margadh air a nis. Tha a’ chuid is momha de ’n chrodh a nis air an cuir a stigh do thighean anns an oidhche ré an t-Samhraidh agus a’ Gheamhraidh. Cha ’n ’eil ceòl bìnn na banaraich ri chluinntinn aig a’ chrò a nis mu fheasgar.”

Bhiodh aig na daoine ris a’ mhòine thilgeadh airson nan àiridhean agus airson nan dachaidhean aca, agus na rathaidean a’ charamh suas. Tha Donnachadh Caimbeul, Ionarnis, a bha ’n a fhear deasachaidh paipeir naidheachd ’s a’ bhaile sin ag ìnnseadh dhuinn gu ’n robh àiridhean Bràigh Rainneach ro ainmeil bho chionn còrr is ceud bliadhna air ais. Bha iad a’ cumail treudan mór de ghobhair an sin. Bhiodh iad ga ’m bleoghainn, agus na caoraich cuideachd an déigh na h-uain a thoirt bhuapa. Bha meug


[TD 89]

[Leabhar VII. Mìos Meadhonach an Earraich, 1912. Earrann 6.]

nan gobhar air a mheas ’n a leigheas eifeachdach airson tinneas caitheamh. Tha e ag innseadh gu ’m biodh truaghain a bha air tuiteam ann an anshocair anns na bailtean mòra, a Peairt, Dundeagh, Duneidinn, agns Glaschu a’ dol gu na h-àiridhean àrda, fallain ud. Bhiodh iad ag òl bainne is meug nan gabhar, aglus a faotainn ùrachd neirt air feadh nam beanntan.

Ri Samhradh tioram, teth cha ’n ’eil teagamh nach deanamh e moran feum daibh na sgrìoban ud a bha iad a’ toirt do na h-àiteachan àrd ud far an robh aca, “An t-uisge glan ’s an t-àille, is bainne blàth na buaile.” Tha e coltach gu bheil e na chleachda fhathast aig cuid de mhuinntir na Frainge, agus <eng>Switzerland<gai> a bhi dol do na glinn ’s na beanntan, far a bheil iad ag òl pailteas de bhainne nan gobhar. Ann an Lochlainn, ann an cuid chearnan deth tha an cleachda bhi dol do na ruigheachan, <eng>Saeter heim<gai>, “an dachaidh àiridheach,” mar a their iad fhein ris, a dol air adhairt fhathast.

Is ann ’s na h-àiridhean monaidh a bha na mnaithean ’s na gruagaichean a deanamh an annlainn cheart. Na ’m biodh tuath Albainn an diugh a toirt uiread aire do dheasach a’ bhainne ’s an uachdair, cha bhiodh feum air uiread de ìm ’s de chàise a thoirt à rioghachdan eile.

Bha pairt de Bhraigh Ghlinnliobhainn a bha aon uair aig an tuath ann an coitcheann (<eng>commonty<gai>), far an robh feadhainn diubh a dol do na ruigheachan na bu deireannaich na a’ chuid eile. Bha beagan treabhachais g’ a dheanamh anns an àite. Bha sean duine còir ag ìnnseadh dhuinn gu ’m biodh e, an uair a bha e na bhalachan òg a’ dol còmhladh ri fear eile na h-uile Earrach a bhualadh an eorna a bha fàs an sin. Bhiodh na boireannaich a bha a’ bhliadhna roimhe sùd anns an àiridh a tasgaidh na mulachagan càise ann a mìr mór connlaich anns an t-sabhal. Bha e ag radh nach do bhlais e càise cho math ris riamh ’n a bheatha.

Feumaidh sinn a chuimhneachadh an so nach robh an sluagh uile falbh do na ruigheachan anns an t-Samhradh. Bha aireamh choitearan ’s luchd ceaird anns na h-uile baile beag aig nach robh crodh na caoraich ri fhrithealadh. Bha an àireamh bu lionmhoir de na daoine òga air a fàgail aig an dachaidhean a fhritheal do ’n bhàrr agus a chaoineachadh an fheoir, agus feadhainn de na boireannaich mar riutha. Cha robh na bothain àiridh ach beag, agus cha robh móran rùm annta airson teaghlaichean móra. Bha ar ’n athrichean fo dheagh chliù airson stuamachd, agus cha robh iad idir gun bheagan de eagal cliu-thoilteannach roimh ’n mhnaoi ainmeil sin, ged nach robh a h-ainm aca, Mrs. Grundy.

Mar dhearbhadh air cho farsuing agus a bha an cleachda air dol a mach feadh taobh Deas na h-Alba chi sinn an aireamh mhor de ainmean ruigheachan a gheibhear ann an ainmean nan àiteachan, an dà chuid anns a’ Ghàidhlig agus anns a’ Bheurla. Anns a’ Ghàidhlig, gheibh sinn ainmean coltach ri <eng>Airdrie<gai>, Ard-ruighe, <eng>Machrie<gai>, Mach-ruighe, <eng>Auchanrie<gai>, Ach-an-ruighe, Ruighe Pheallaidh, an Ruighe-fada, an Ruighe-bàn, agus mur sin air adhairt. Anns a’ Bheurla gheibh sinn, <eng>Galashiels, Fairshiels, Greenshiels, Overshiels, etc.<gai>

Mur eil cor thigh ciobair no gaimear ann an cuid de na glinn fhàsail, cha ’n ’eil a nis ach na làraichean fuara troimh a bheil an fheanntagach ag eiridh ri fhaicinn, far an robh roimhe so an fhàilte chàirdeil ri fhaotainn, an gàir cridheil, ’s an ceòl binn ri chluinntinn. Dh-fhalbh iad mar an ceò bharr nam beanntan, agus cha ’n ’eil e coltach gun tòisich an cleachda tuillidh. Bu ghrinn do ’n t-sluagh a tha air an dùnadh stigh re na bliadhna anns na bailtean smùideach, salach, mìos de ’n t-Samhradh a chuir seachad anns na h-àiridhean, ach cha ’n ’eil na bothain ann na ’n sluagh a chuireadh fàilt orra,

“Ach an diugh tha maor is lann,
Air gach alltan agus òb,
Cha ’n ’eil saorsa sruth nam beanntan,
Anns a’ ghleann san robh mi òg.”

Bha anns a’ phaipeir naidheachd “An t-Albannach” (<eng>The Scotsman<gai>) an latha roimhe cunntas air àiridhean nan <eng>Lammermoors<gai>. Dh-fhaodadh na h-uile facal deth bhi air a sgriobhadh mu na h-àiridhean Gàidhealach, tha e cho coltach ri ciod a bha gabhail àite anns na linntean a dh-fhalbh, bho ’n chrìch Shassunnaich gu Tigh Iain Ghròit, bho Shròin Bhuchain gu Ardnamurchan na gu ruig na h-eileanan is fhada an iar ann an Albainn. Faodaidh e bhi gu ’n robh an ruigheachas na airde na bu tràithe ann an taobh Deas Albainn far an robh an lagh na b’ fhearr air a chumail, ach tha na sean làraichean ag ìnnseadh sgeul a tha taitneach mu aontachd spioraid a chinne dhaoine ann an suidheachadh sònruichte de adhartas, ge b’ e a bhios iad ag àiteachadh na tir gu Deas na gu Tuath, co aca is Gaidheil, na Sassunnaich, na sluagh as an Aird-an-Ear iad.

Tha ’n sgriobhair ag radh mu aon de na bothain so. “Bha an dorus aige air an Ear-


[TD 90]

[Leabhar VII. Mìos Meadhonach an Earraich, 1912. Earrann 6.]

Dheas, bha clach mhor air meadhon an urlair far an robh, tha e coltach, leac-an-teine. ’S an oidhche chaidleadh an teaghlach air leabaichean fraoich, an cadal suaimhneach, domhainn sin a bha ri fhaotainn anns an àille ghlan a measg nam beanntan. An so bhiodh na boireannaich òga as na clachain bheag far an robh na croitearan a tuineachadh a tighinn astar ochd mìle le ’n treudan cruidh ’s an t-Samhradh, agus a deanamh càise bhlasda de ’n bhainne fhallain, mhath, a bheireadh an crodh ’s na h-àiridhean.

’S e beatha a bha ri iarraidh, cha mhor nach robh ri mhiannachadh, a dh-fheumadh a bhi aca anns na h-àiridhean. An òige le h-aotromachd cridhe, agus saorsa nam beanntan. Cha robh ni mu ’n cuairt de na bothain a ghabhadh samhlachadh ri cianalachd air an latha bhriagha ghrianach ud, cha robh ni mu na foidean uaine, na clachan neo-shnaithte a bha ’s na làraichean ud. Bhuineadh iad do ’n t-Samhradh, agus do ’n àm bu shona ann am beatha nam boirionnach shunndach òg. Ma thainig bròn riamh an rathad ud a measg nam monaidhean, chuir tim as an t-sealladh e, agus cha ’n ’eil a nis air fantuinn as deigh na h-uile nì a bha ann ach mactalla a’ cheileir agus a’ ghaire chridheil. A’ ghrian a dearrsadh air na h-uillt, fead a’ bhudagochd, ceòl nan uiseagan agus eoin eile, bha iad uile sgaoileadh spiorad sòlais, agus cha b’ urrainn neach gu ’n an t-am a chaidh seachad fhaicinn roimhe.”

Bu mhiann leinn dealbh an àm thaitnich so a tharruing a mach, ’sa thoirt air na mnaithean ’s na daoine a bha deanamh an àite fhéin a lionadh gu fìrinneach a thogail suas ré tamuill a chum ’s gu faiceamaid cia mar a bha sluagh a’ caitheamh an ùine anne na h-àiridhean. Cha ghabh sin deanamh, agus cha ’n ’eil ri fhaicinn de ’n ni a nis ach iarmad beag deth ann an eilean Leodhais, far an robh sinn duilich fhaicinn nach seachain trioblaid eadhoin na h-àiridhean; chaidh giullan òg a bha ’s na h-àiridhean a bhathadh bho chionn ghoirid. Gun teagamh is ann mar so a bha cuisean riamh. Bha breith, is posadh, is bàs a tachairt annta. Bha caoimhneas, blàths, is càirdeas ri fhaotainn annta; bha, agus faireachduinnean eile nach robh cho cliuiteach do ’n chinne dhaoine faotainn aite annta: Ach carson a theireamaid tuille. Tharruing tim a sgàilbhrat thairis air na h-uile ni a bha ann, agus cha léir dhuinn ach pàirt. Faodar a radh;

“Tha osag a’ chuain aig dorus na h-àiridh,
’Sa ghealach gu h-ard fo bhròn.” 

Cha ’n fhaigh am fear turuis tuillidh fasgadh ann am bothain na h-àiridh. Ged fhannaich e cha ’n ’eil aon ann gu truas a ghabhail ris, na gu theasairginn.

“Chunnaic mi na gruagaichean,
Le ’n cumain is le ’m buaraichean,
A’ bleoghainn a’ chruidh ghuaillfhionn,
Air uabhar an t-sléibh;
Le ’n ceileirean ’s le ’n òrain,
A’ tional a’ chruidh còmhla,
Bu bhinne leam a’ chòisir
Na smeorach air ghéig;
Ach nis cha ’n fhaic mi gruagach,
A’ bleoghainn cruidh air buailidh,
No idir na buachaillean
A cuallach an treud;
Cha ’n fhaicear crodh air àiridh,
Cha ’n fhaicear spréidh le ’n àl ann;
’S ann tha na glinn a ’s àillidh,
’N am fàsaich fo fhéidh.


[TD 101]

[Leabhar VII. Mìos Deireannach an Earraich, 1912. Earrann 7.]

A’ GHAIDHEALTACHD AGUS A’ GHAIDHLIG.

Tha e ’na aobhar taingealachd do na h-uile a tha ’saoithreachadh airson leas na Gaidhlig, gu bheil ar co luchd duthcha feadh na Gaidhealtachd a’ gabhail le leithid de chairdeas ri teachdairean A’ Chomuinn. Mar thoradh an saoithreach tha eolas mu na h-aobharan a th’ aig A’ Chomunn ’s an amharc air a chraobhsgaoileadh ann an tomhas anns nach robh sin comasach dhuinn roimhe so, agus a nis ann an iomadh àite feadh na tìre, gheibhear meur ùr de ’n Chomunn Ghaidhealach. Ma tha cùisean na Gaidhlig ri bhi air an leasachadh, is ann anns a’ Ghaidhealtachd a tha ’n obair r’a deanadh. Is ann air an òigridh a tha ’g eiridh suas an diugh a tha sinn a’ steidheachadh ar dòchais, agus tha sinn ag earbsa ris na meuran ùra a thatar a’ cur air bonn feadh na dùthcha gu ’m bi iad a’ sparradh air parantan an dleasdanais araon do ’n cloinn ’s do ’n cànain ann a bhi g’a teagasg dhoibh.

Ri meuran A’ Chomuinn anns gach cearn tha ann an earbsa a bhi ’teagasg an t-sluaigh a thaobh an dleasdanais an àm a bhi taghadh luchd riaghlaidh nan sgoiltean. Aidichidh duine reusonta sam bith gur ni mi-nadurra nach biodh clanna nan Gaidheal air an àrach ann an leithid de dh’ eolas air an cànain fein, ’s gu ’m bruidhinn ’s gu ’n leugh ’s gu ’n sgriobh iad i gu deas.

Tha e soilleir gu bheil sluagh ar duthcha a’ dùsgadh as an cadal agus a’ gabhail suim do na nithean so, ach fhathast tha sinn fad air deireadh air sluaighean Ceilteach eile. Cha ’n ’eil de dhilseachd do aobhar na Gaidhlig ’n ar measg agus gu ’n cùm sinn Paipear naigheachd Gaidhlig a’ dol air a chasan fhein. Cha ’n ionnan sin a tha ’chuis ann an Eirinn agus ann an Cuimridh, far am bheil na h-uiread de phaipearean, chan e ’mhain seachdaineil ach lathail air an clò bhualadh gu h-uile ann an canainean nan tirean sin, agus air an ceannach ’s air an leughadh leis an t-sluagh. ’S tha ’bhlath is a’ bhuil. ’S aithne do ar coimhearsnaich anns na h-àitean sin an còraichean agairt ’s an cuisean tiomail a leasachadh mar nach aithne dhuinne. Cha bhi cor na Gaidhlig Albanach ach iosal cho fad ’s a chluinnear Gaidheal a’ faraid “Ciod a’s fhiach eòlas na Gaidhlig do dhuine sam bith? Cha chuir i sgillin ’na phòca ’s cha chuidich i e ann am feabhas sam bith.” Mar-eil sinn ag


[TD 102]

[Leabhar VII. Mìos Deireannach an Earraich, 1912. Earrann 7.]

iarraidh eolais ach mar mheadhon gu bhi ’faotainn stòrais, cha ’n ’eil ar n-iarrtns ach suarach. Ma tha sinn a’ creidsinn nach ann le h-aran a mhàin a bheathaichear an duine, creididh sinn mar an ceudna gu bheil aig ar cainnt, ar ’n eachdraidh, ’s ar litreachas luach os cionn òir a theid am mugha.

Tha na buaidhean a’s airde agus na h-iarrtusan a’s fiachaile a tha comharrachadh sluaigh sam bith ra ’m faotainn ’n am bàrdachd, agus chan-eil an duine a their nach eil a’ Ghaidhealtachd saibhir ann am bàrdachd ach a leigeil ris cho aineolach ’s a tha e. Cha ’n ’eil eilean ’s a’ chuan t-siar aig nach-eil iomadh luinneag bhoidheach a moladh a mhaise, agus tha dearbhadh gu leòir ann an obair nam Bard o Ossian a nuas gu ’n robh ar ’n athraichean cho deas ri sluaighean eile gu bhi ’faireachduinn buaidh nan nithean sin a tha maiseach agus ion-mholta. Is suarach am feala-dha do chlanna nan Gaidheal a bhi ’g eisdeachd aig an cuirmean-ciuil ris an treamsgal bhochd a chluinnear ann an tallana cluich nam bailtean mora, seach na h-orain bhinn Ghaidhlig anns am fairichear saibhreas an t-samhraidh agus àilleachd nam blàth ’s anns an cluinnear ceileireadh nan eun, langanaich an fheidh, agus cluich a’ bhradain ’s a’ bhric bhàin.

Bha sluagh na Gaidhealtachd iomraiteach riamh airson am misnich, an duinealais an dilseachd, an uaisle. Cha dòcha gu ’m faighear iad sin ann an tomhas mor sam bith ma gheibh a’ Ghaidhlig bàs.


[TD 117]

[Leabhar VII. Ceud Mhios an t-Samhraidh, 1912. Earrann 8.]

TEAGASG NA GAIDHLIG.

Cha ’n urrainn nach bi toradh cudthromach a leantain na coinneimh a bha ’m Peairt aig toiseach a’ mhios a chaidh. Cha robh e furasda do chuid ruigheachd gu baile Pheairt, do bhrigh ’s nach ro meadhoin turuis cho freagarrach ’s a b’ abhaist. Ach gheibh toil rathad, agus dh’ fhoillsich an luchd teagaisg a thainig as gach cearn gus a chruinneachadh an deadh-ghean do ’n Ghàidhlig. Tha sinn a’ saoilsinn nach urrainn Gall no Gaidheal, a tha fo stiùireadh spiorad reusonta, coire fhaighinn do na beachdan a chuireadh an ceill do thaobh a ghne teagaisg bu choir a bhi riaghladh ann an sgoiltean na Gaidhealtachd. Nach eil eil e mi-nadurrach, agus calg-dhìreach an aghaidh nan nithean sin a tha co-cheangailte ri steigh-foghlum a bhi cuir chloinne nach tuig facal Beurla fo churam luchd teagaisg nach tuig facal Gàidhlig? Gu de seòrsa oilean a bheir Sassunach do bhalachan Gaidhealach, ’s nach urrainn e dad a mhìneachadh dha na chànain fein? Cionnas a threòraicheas e’n inntinn gu bhi ’ beachdachadh air a chruitheachd a tha mu ’n cuairt dheth—air na flùraichean, na lusan, na cnuic, an fhairge, air obair nàduir gu coitchionn? A’ bheil a leithid so a chleachdadh foghlum ann an ceàrn eile san Roinn-eorpa? Tha e neo-chomasach do fhear-teagaisg ruigheachd dluth ri cridhe agus inntinn chloinne air dhòigh eile, ach troimh a chànain a dh’ ionnsaich iad o ’n òige. Agus mar bi gluasad-inntinn air a beothachadh o cheum gu ceum le maighstear sgoile a tha deas air son a dhreuchd, cha bhi an t’ ionnsachadh ach neo-bhrìoghail Cha ’n ’eil ach an aon rathad, an toiseach, gu inntinn chloinne air feadh na Gaidhealtachd—a Ghàidhlig. Thig a Bheurla na h-am fein (cha ’n ’eil neach na h-aghaidh) an deireadh a ghnothuich, ach si ’ Ghàidhlig a cheud chéum. Bu chòir an Gaidheal a bhi air a theagasg mar Ghaidheal, agus cha’n e a bhi deanamh leth Ghall agus leth Ghaidheal de—tha tuille ’sa chòir deth ’n t’ seorsa so ann. Na biodhmaid a di-chuimhneachadh gur i Ghàidhlig a tha ga ’r comharrachadh a mach mar chinneadh air leth, agus gu ’m bi e na aobhar tàmailt ma bhitheas sinn a cur dì-meas air an dileab luachmhor a shruth o’ ar sinnseir. Gu ’n teagamh tha e iomchuidh a nis gu ’n tugadh sluagh na Gaidhealtachd fainear nach ’eil foghlum an cloinne comhlionta, mur bi eòlas aca air cànain na dùthcha anns an d’ rugadh ’s a thogadh iad, a chum agus gu ’m bi iad comasach feum a dheanamh de ’n litreachas.

Se gnothuch iongantach a th’ ann—dh’ fhaodamaid a radh cuis-naire—gu ’m bheil


[TD 118]

[Leabhar VII. Ceud Mhios an t-Samhraidh, 1912. Earrann 8.]

na h-uidhir air feadh na Gaidhealtachd meagh-bhlath do thaobh na Gàidhlig, cuid eile fuar, cuid eile, an àite a bhi ’cuideachadh na muinntir a tha ’stri ri ’cumail beo, a faighinn coire do’n dòighean ’s do’n riaghailtean. Tha moran de ’n riamhag shalach so ceangailte ri cuid de na Gaidheil. C’arson nach biodhmaid mar ’o shean, “Ri guaillibh a cheile?” Mar ’tha sean-fhacal ag radh: “Saoilidh am fear’ ’tha na thàmh gu ’r e fein làmh a ’s fearr air an stiùr.” Tha cuid a cuir luchd-riaghlaidh nan sgoiltean as leth air son a’ suidheachadh a thaobh cànain an t-sluaigh, ach tha sinn an dòchas gu ’m bi iad a toirt fainear a nis, na nithean cudthromach a tha air am filleadh an am fior-ghrunnd teagaisg, agus nach aichidh iad do ’n chloinn an aon mheadhoin a ruigeas an cridheachan òg, a chum farsuinnteachd inntinn a bheothachadh annta, agus an deanamh deiseil air son an aite a ghabhail mar luch-comhnuidh na rioghachd, gluaiste le gradh-dùthchadh—gu h-àraid a Ghaidhealtachd.

’S airidh maighstirean sgoile ann an cuid a chéarna do’n Ghaidhealtachd air mòran cliù air son an deadh-dhùrachd a tha iad a taisbeanadh mu thimchioll teagasg na Gàidhlig, gu ’n bheag air a shon. Ach feumaidh pàrantan agus luchd-riaghlaidh sgoiltean a ghabhail a stigh, ma tha foghlum na ni a tha luachmhor (agus tha e sin) gu-r fhiach e bhi air a dheadh phaigheadh. As eugmhais deadh-ghean a mhaighstir-sgoile cha bhi mòran de dh’ adhartachadh air a chùis, agus ma bheir deich puinnd Shassunach do gach sgoil so mu ’n cuairt, tha e gle shaor.

Tha e na aobhar-toileachaidh gu ’n do dh’ fhoillsich na ministeiran dìlseachd do chànan na Gaidhealtachd nuair a choinnich iad ri cuid de luchd-riaghlaidh a Chomuinn Ghaidhealaich ’o chionn ghoirid. ’S an acasan a tha fios gu de cho eifeachdach ’s a tha Ghàidhlig a chum a bhi ruigheachd faireachduinnean an t-sluaigh, agus a taiseachadh an cridhe mu thiomchioll nithean an t-saoghail a tha ri teachd. Tha dòchas againn gu ’m bi a h-uile sgoil-shabaid sa Ghaidhealtachd air a riaghladh a reir cànain na dùthcha. Ma dh’fhalbhas a Ghàidhlig a sgoiltean na Gaidhealtachd, falbhaidh i as na h-Eaglaisean, agus ma thachras sin, chaill an dùthaich a beatha!


[TD 125]

[Leabhar VII. Ceud Mhios an t-Samhraidh, 1912. Earrann 8.]

BEACHD AIR COINNEIMH NAM MAIGHSTIREAN SGOILE AM PEAIRT.

LE IAIN MACLEOID, DORNIE.

Chaidh rannsachadh mór a dheanamh air cor na Gaidhlig anns na sgoilean Gaidhealach aig coinneimh nam maighstirean-sgoile ’m Peairt, agus tha sinn a làn chreidsinn nach do chuireadh uibhear de sholus riamh roimhe air a’ chùis chuidthromaich so ann am fòghlum òigridh na Gaidhealtachd. Bu mhiann leinn ann am facal no dhà ar smuaintean fhéin mu ’n choinneamh a chur f’ a chomhair ar luchd-leughaidh.

Cha ’n ’eil teagamh, sam bith nach ’eil a’ mhór-chuid de na parantan Gaidhealach caoin-shuarach mu oilean na Gaidhlig a thoirt do ’n cloinn. Chi sinn samhlaichean air sin mu ’n cuairt duinn gach là. ’S fhearr leo godail ghrannda de sheorsa Beurla, nach ’eil iad fhéin a’ tuigsinn, ionnsachadh do ’n cloinn, na chanain bhreagha shultmhor air an deachaidh iad fhéin àrach. ’S e ni brònach a tha so ach ’s fior e. Reic ar Gaidheil còir an ceud bhreith, agus tha iad ag aithris air na Sassunaich a rinn iomadh uair ball magaidh dhiubh fhéin ’s de ’n dùthaich ’s de ’m fàrdaichean. ’S e’ cheud ni a dh’ fheumas sinn a dheanamh, ma ta, beachdan fallain a thoirt do ’n co-luchd-dùthcha timchioll air a’ chùis so, agus a thoirt dhachaidh orra cho nàrach agus a tha e dhoibh a bhi deanamh diìmeis agus tàir air dìleab an sinnsir. Tha sinn a’ creidsinn nach ’eil a’ chuid mhór aca ’faicinn coire sam bith ann a’ bhi ’g ionnsachadh Beurla a mhàin do ’n cloinn. Dhall an t-aineolas an sùilean, ’s rinn e caoin-shuarach iad, ach na cailleamaid oidhirp sam bith air iad fhéin ’s an clann a shoillearachadh ’s a’ chùis so, agus chi sinn gu ’m bi toradh iomchuidh a’ leantuinn ’ur saoithreach.

Tha foghar na Gaidhlig mór agus an luchd obair tearc. Chum an seorsa Beurla ’bha ’g ar cuartachadh ann an clò cadail sinn cho fada, ’s gu ’m bheil eadhon fhathast sùilean cuid againn gu math lannach agus tròm-sgleothach, ach tha an Fheinn a nis air a h-uilinn, agus nach bochd da-rìreamh an Gaidheal nach gabh pàirt ’s a’ chòmhrag as leth a’ chànain. Tha mòran mhaighstirean sgoile ’n ar Gaidhealtachd fhathast nach do thog an guth riamh air taobh an cànain. Faodaidh gu ’m bheil cuid aca aig nach ’eil eòlas litreachail orra, ach gu de ’n soirbheachadh mór a bhiodh ’n ar tìr na ’m b’ urrainn gach maighstir-sgoile ’s a’ Ghaidhealtachd a ràdh gu ’n d’ rinn e na b’ urrainn da airson teagaisg na Gaidhlig. “ ’S e leth obrach tòiseachadh,” tha ’n sean-fhacal ag ràdh, agus deanadh gach neach a tha teagasg cloinne na Gaidhealtachd a dhìchioll ’s an aobhar so, agus bheir a’ chlann a bhios fo chùram am mìle beannachd air fhads’ is beò iad.

Thainig tarruing no dhà againn air ministearain na Gaidhealtachd, ach cha do chuir e dad de dh’ ioghnadh oirnn a chluinntinn air gach laimh gur beag a rinn a mhór chuid dhiubhsan riamh airson na Gaidhlig. Tha beagan diubh a’ deanamh obair chiatach n’ an sgìreachdan fhéin, agus cha ’n urrainn sinn buidheachas gu leoir a thoirt dhoibh airson sin. Ach feumaidh sinn aideachadh gu ’m bheil cuid ann nach ’eil a deanamh a bheag air son ar cànain. Dé ’bhuannachd a bhiodh ann na ’m biodh sgoilean Sàbaid Gaidhlig, agus Sgoilean Biobuill air an cumail anns gach eaglais ’s a’ Ghaidhealtachd fo steòrnadh a’ mhinisteir.

Tha mòran de Bhuird nan Sgoilean ’s a’ Ghaidhealtachd nach ’eil ro chneasda ’thaobh teagaisg na Ghàidhlig. Na ’m biodh na pàrantan mar bu chòir dhoibh, bheireadh iad orra sealltuinn ri cùis an cànain, ach an àite eagal a bhi air Bòrd na Sgoile roimh na pàrantan mar bu chòir dhoibh, ’s ann a tha na pàrantan le ’n aineolas a’ dol ’s an fhaochaidh roimh luchd riaghlaidh fòghluim an cloinne. Tha mòran de chuisean riaghlaidh nan sgoilean Gaidhealach an aghaidh càirdeas do ’n Ghaidhlig, uime sin cha ’n ’eil ar cànain a faighinn an t-àite ’bhuineas di na dùthaich fhéin.

Tha eagal oirnn nach ’eil na h-òrain Ghaidhlig a’ faighinn an àite bu chòir dhoibh ’n ar sgoilean. Gun teagamh feumar aideachadh nach ’eil aireamh mhór de na maighstirean-sgoile Gaidhealach comasach air seinn, agus bu chòir gu ’m biodh e mar fhiachaibh air an neach sin òrain Ghaidhlig a theagasg. Cha ’n ’eil dòigh is fearr air faighinn gu cridhe ’Ghaidheil na tre cheòl a chànain, ach feumaidh e bhi air a theagasg air chor ’s gu ’m bi fios aige de ’n dòigh ’s an còir òrain a chànain a bhi air an seinn. Cluinnidh tu duine sud ’s an so a’ seinn “Cumha Mhic-Criomainn” aig cuirm-chiuil ’s a’ Ghaidhealtachd, agus cha mhór nach tog e na sgrathan bhar mullach an tighe leis an sgreadail a bhios air, agus sin agad, a dhuine rud a chòrdas ri cuid aca. Mar is luaithe dh’ ionnsaichear iad ’s a’ chùis so ’s e ’s fhearr.


[TD 126]

[Leabhar VII. Ceud Mhios an t-Samhraidh, 1912. Earrann 8.]

So ma ta smuain no dhà a chaidh troimh ar n-inntinn aig coinneimh Pheairt. Faodaidh nach cuir thu t-<eng>Amen<gai> riutha, ach de ’n deifir. ’S fhad bho dhearbh mise iad, ach a dh’ aindeoin gach cnap-starra cumamaid suas an “Deo-gréine” ri crann, agus “an ti a bhuannaicheas chum na crìche, ’s esan a shaorar.”


[TD 133]

[Leabhar VII. Darna Mìos an t-Samhraidh, 1912. Earrann 9.]

CLO-CADAIL A GHAIDHEIL.

“An e gu ’m bheil an Gaidheal na chadal? De ’tha thu ’ciallachadh? Cha chuimhne leamsa àm anns an robh na Gaidheil cho aighearach ’s a tha ’chuid is mò dhiu ’n diugh. Dean a phuing soilleir.” So agad matà. Bithidh daoine gu minic a’ bruidhinn mu dhà sheorsa cadail—cadal a chuirp nàdurra, agus cadal na h-inntinn. Bha ’n Gaidheal ’na làn dhuisg anns na làithean a dh’ fhalbh ’nuair a chual e gairm a chogaidh, ionnas gu ’n do ghabh e ’n t-saighdearachd, agus tha fios aig an t-saoghal mar a dhearbh e a dhuinealas. ’Nuair a bha feum aig an rìoghachd air, cha robh e air deireadh; dh’ fhàg e ’n clachan anns a ’n d’ rugadh ’s an do thogadh e, an fheadhainn a b’ fhaisg ann an dàimh ris, càirdean agus luchd-eòlais, air son a dhùthcha. Ach o chiònn fada thainig nàdur de dhùsal air inntinn do thaobh cànain òige, agus tha e mar gu ’m bitheadh e coma dh’ i. “Ma thogair,” ars’ esan. “ ’Si ’Bheurla a chuidicheas mi air son mo bheò-shlàinte a bhuinig a’ measg ùpraidean an t-saoghail. ’Si ’Bheurla a ni duin’ uasal dhiom. Cha ’n ’eil an diugh ann ach sabaid ma ’m faigh neach air adhart, agus se fear na Beurla a bhios an uachdar. Leigeamaid leis a Ghàidhlig bhochd a bhi tràghadh as air a socair.” ’Nis tha a’ mhuinntir a tha na leithid so a shuideachadh fo sgleò. Thainig nàdur de dhruidheachd orra, agus tha iad fo thruaillidheachd inntinn.

Bliadhn’ thar fhichead ’o n’ diugh, agus fada roimh sin, dh’ fhaoidte a ràdh gu ’n robh an Fheinn air a h-uilinn, agus a rèir a h-uile coslas gu ’m fanadh i mar sin. Ach dh’ éirich buidheann bheag anns an Oban na ’n làn dhuisg, agus las iad teine nach deach a smáladh fhathast, ged a bha cuid aig an àm a crathadh a ’n cinn. ’S ann a tha e sgapadh anns gach àite, ’s ag èaladh mar fhaloisg feadh chriochan na Gaelteachd, agus ’se dleasdanas gach fior Ghaidheal a cheart aire ’ thoirt nach bi e ga mhùchadh. Ann an àite sin tha e mar fhiachadh air a chumail beò mar a tha na Persianich a cumail an “teine naomh” aca fein beò. Ach feumaidh e connadh ma ’s teid e as—se sin fior Spiorad na Gàidhlig a bhith riaghladh a ’measg an t-sluaigh. Ma ghabhas sin àite ’n ar dùthaich, agus ma chrathas an Gaidheal dheth an doilleireachd a dh’ iadh ro fhada mu’ inntinn, ma dh’ éireas e air a chasan, cha ruig sinn a leas mòran suim a ghabhail air oiteaig sam bith a tha séideadh ’n ar n’ aghaidh ’o ’n ear na ’n iar. Tha sinn a faicinn na h-uiread a chomharraidhean gu ’n do dhuisg mòran de ’r luchd-dùthcha ma dheireadh tre obair


[TD 134]

[Leabhar VII. Darna Mìos an t-Samhraidh, 1912. Earrann 9.]

chraobh-sgaoileadh a Chomuinn Ghaidhealaich, agus nach ’eil neach aig a’ bheil tuigse chothromach a creidsinn a nis gu ’n dean eòlas air cànain a mhàthar cul-a-mhagaidh dhe. ’S ann’ tha eòlas coimhlionta ann an dà chànain ga ’ dheanamh am measg an t-sluaigh mar ghunna-dà-bharrail’ an laimh an t-sealgair. Loisgidh e gu foghainteach ’am Beurla na ’n Gàidhlig. Mar seo tha e os ceann a Ghoill. Bha sgleò na Beurla, a mhain, oirnn ro fhada. Cha d’ thuirt sin nach eil eòlas na Beurla feumail, ach gu’ dé air an talamh a thruaill inntinn cuid, ’nuair a tha iad a feuchainn ri ’ dheanamh a mach nach eil stá ann a bhith faighinn eòlas air a chainnt mhathaireil—cainnt làithean sona na h-oige. Nach bu chòir doibh a nis éisdeachd ri beachdan dhaoine foghluimte a tha fileanta ann am mòran chànainean eile, agus a tha co-dhùnadh troimh àrd-oileanachadh gur ’h-i Ghàidhlig cainnt cho luachmhor ’s a ’s aithne dhoibh, do bhrigh agus gu ’m bheil i ro fheumail a chum a bhith ’cur solus air cànainean eile. Mur a h-éisd iad ri beachdan dhaoine de ’n t-seorsa so, co ris a dh’ éisdeas iad? ’S e buaidh an aineolais cumhachd is truaigh a tha ’n ar duthaich. Tha cuid de na Goill, an diugh, ann an àite a bhith ag’ amharc air a Ghàidhlig le snodha-gaire mar a b’ àbhaist, a feuchainn ri h-ionnsachadh mar a tha iad a togail Fraingeis, no cainnt nan Germailtach. Sin agaibh eisimpleir air na tha leantainn barrachd eòlais, is tuigse, is sgoilearachd. ’S mór an call a th’ ann cànain air bith a dhol a dhìth, agus ma chailleas an Gaidheal a chànain, dé seorsa ablach a bhios ann? Cha ’n aithnichear e ceud bliadhna an deidh so, agus faodaidh e stad a bhith bruidhinn air eachdraidh a shinnsear agus an treubhantais. Eiremaid matà agus deanamaid a Ghàidhlig co-inbhe ri cànainean eile. Ma chuireas sinn meas oirnn fein le ’bhith deanamh so, cuiridh daoine eile meas oirnn mar an ceudna, oir a luach a chuireas neach eir féin, ’s amhuil sin mar a sheallas am pobull gu léir air.

Cuiridh sinn criochnachadh air an tagradh so ann am focail mna uasail àraid a tha fathast a’ lathair, agus a tha gle dhìleas do ’n Ghàidhlig. “Am bheil sinne, Gaidheil na h-Alba, dol a leigeadh leis a Ghàidhlig dol a dhìth? Am bheil i ri bhi air a tasgadh suas ann an leabhraichean fuara, agus air a cunntas am measg nan cumhachdach a dh’ eug? No ’m bheil i ri mairsinn beò le òige nam beann a tha gach bliadhna air an ath-nuadhachadh tre anail an Earraich le beatha uir? Tha ’n t-am againn ar maol-snèimh a thilgeadh air cul, agus trusadh ris mu ’m bi e tuilleadh ’s anmoch; oir mar dean sinn sin gu h-ealamh gheibh air sean mhàthair bas.” Nach e seo an tul-fhirinn?


[TD 149]

[Leabhar VII. Treas Mìos an t-Samhraidh, 1912. Earrann 10.]

SGOIL-SHAMHRAIDH NA GAIDHLIG.

Bu mhiann leinn gu ’n d’ thugadh ar luchd-leùghaidh fainear rùn a Chomuinn a thaobh an Sgoil Shamhraidh a tha iad suidhichte a’ chumail ann an Ile Bhòidheach—Ile ghorm an fheòir—toiseach a cheud mhios de ’n fhoghar. Chaidh a cheud Sgoil Shamhraidh a chur air bonn anns an fhoghar, 1910, aig an Drochaid Ruaidh; agus, mar a tha fios aig mòran a tha gabhail tlachd ann an soirbheachadh na Gàidhlig, ’s ann an inntinn bean uasail àraidh a tha gle mhioghail air ar cànain a tharmaich an rùn. ’Nuair a tha cuid de ’r luchd-duthcha, a tha co-cheangailte ri oileanachadh dheth gach seòrsa, dripeil an àm an t-samhraidh ’s an fhoghair a’ stèidheachadh sgoilean de ’n t-seorsa seo mu thiomchioll an stéidh-teagaisg sin a tha iad a creidsinn ’ ni féum doibh féin ’s do ’n co-chreutairean, c’ arson a bhiodh na Gaidheil air dheireadh a chum a bhi ’g àrdachadh an cànain fhéin, a tha cho buadhmhor ri cànainean eile gu fosgladh na h-inntinn, agus ga h-àiteachadh air a leithid a dhòigh ’s gu ’m bì i comasach ann an tomhas sealbh a ghabhail air litreachas na tìre air fad. Cha ’n ’eil neach aig am bheil spéis do ’n Ghàidhlig nach bi ’guidhe gu ’m bì oidheirpean a Chomuinn soirbheachail, agus gu ’m bì a rùntan air an coimhlionadh gu pailt a thaobh na cùise seo. ’Se easbhuidh na ’s leòir a sgoilearan, an aon rud a chumas gnothaichean air ais. Ach tha sinn an dòchas gu ’m meas a mhuinntir a tha làn déidh do ’n Ghaidhlig, cuideachd ris an dream a tha ’mhiann a h-ionnsachadh, mar dhleasdanas an ainmean a chur a steach a dh’ ionnsuidh Run-Chleireach a Chomuinn gun dàil. Tha luchd-teagaisg ealanta air an taghadh cheana leis a Chomunn,—daoine ’ tha cleachdte, do bhrìgh an dréuchd, ri bhi ’g ionnsachadh òigridh. Bi òraidean ga ’n toirt seachad le uaislean a tha min eolach air cùisean na Gaidhealtachd, a litreachas agus a cànain. A thuileadh air seo gheibhear ceòl,—bha ceòl a leantuinn na Gàidhlig riamh. A nis tha e glé fhreagarrach gu ’m biodh an Sgoil Shamhraidh ’ga ’cur air bonn ann an Ile, an t-eilean anns an d’ rugadh am bard Mac an Leigh, agus Niall Mór Mac Ailpein, ughdar foclair Gàidhlig taitneach, air am bheil a h-uile sgoilear Gàidhlig eòlach. Cha ’n ’eil teagamh nach fhaighear ar cainnt na gloinead ann an Ile Bhòidheach fhathast, a dh’ aindeoin buaidh fasan na Galltachd. A bharrachd air seo cha ’n ’eil eilean eile anns a’ Ghailteachd a bheir bàrr air Ile ann am bòichead agus toradh. Mar sin is math a thoill e “Ile bhòidheach an fheòir.” Bidh eòlas agus slainte air a bhuileachadh air gach neach a cheanglas e féin ris an sgoil shamhraidh, oir bidh ullachadh air a dheanamh air son an comhartachd air gach dòigh.


[TD 150]

[Leabhar VII. Treas Mìos an t-Samhraidh, 1912. Earrann 10.]

ARD SHEANADH EAGLAIS NA H-ALBA AGUS A GHAIDHLIG.

Air a mhios so a chaidh thuirt sinn focal na dhà anns a chainnt eile mar fhreagairt do ’n sgriobhadh—ath-ghearr a chuir Ard Sheanadh na h-Eaglaise a mach mu thimchioll tearcad oileannaich òga anns na colaisdean, a tha rùnachadh a bhi ’ deanamh deiseil air son searmonachadh an t-soisgeil anns a Ghàidhlig, agus cha do dh’ aontaich sinn ris na réusanan a thug na ministearan seachad. Beagan an déidh sin chumadh coinneamh ann an Dun-Eideann, agus thugadh barail eile air a phuing. An deidh na dinnearach—bhliadhnail a bhitheas a ’g ullachadh gu sonruichte a chum na ministearan a chruinneachadh air son a bhi ’toirt fainear suidheachadh na h-Eaglaise anns a Ghaidhealtachd, am measg cùisean eile, thachair gu ’n tug Diadhaire còir òraid seachad, agus bha e ’ caoidh cho tearc ’s a bha anns a Ghaidhealteachd ministearan òga comasach a Ghàidhlig a shearmonachadh le taitneas. Chomharlaich e do na h-oileanaich òga a dhol a dh’ fhuireach ràidh no leth-bhliadhna cuide ri seann chìobair a chum fior seol-labhairt na Gàidhlig ionnsachadh. Sud agaibh modh ùr na h-Eaglais! Co chuala riamh a leithid? Ag ionnsachadh Gàidhlig am measg mèilich chaorach agus comhartaich chon ann an leth-bhliadhna! ’S gann gu ’m faigh neach cìobair an diugh, as urrainn fead a dheanamh, nach bi a leigeadh ’s a stuigeaidh a choin ann an cainnt is gann a thuigeas e fhéin na ’ chù mar seo:—<eng>“Cam ear ahent.” “Ger away back oot pye.” “Laidh toon thêre.” “Cam in to my fught”<gai>—agus griasadan eile de ’n t-seorsa seo. Sin agaibh, a chuideachd, am modh ùr air son ionnsachadh Gàidhlig a chum a bhi searmonachadh an t-soisgeil shìorruidh air feadh na Gaidhealtachd! Nach e chulaidh-mhulaid e? Am bheil e neo-chomasach do Dhiadhairean ar n-Eaglaisean a thuigsinn, ma tha iad idir a creidsinn gur airidh na Gaidheil an Soisgeul a chluinntinn ’nan cànain fhéin, gu féum an t-ullachadh tòiseachadh ann an àm na h-oige, anns an sgoil? Cha ’n ’eil rathad eile ann. Am beagan a dh’ fhiach an seòl eile, cha d’ rinn iad ach cuis-bhùrta dhoibh féin a stréup ri bhith a cur fa chomhair an t-sluaigh nithean naomh ann an Gàidhlig nach d’ thugadh ach fiamh a ghàire air an luchd-éisdeachd, mar a thug ùrnuigh Shutair a rèir beachd ’Illeasbuig Aotroim:—

“ ’Nuair a theid thu do ’n chùbaid
Ni thu ùrnuigh bhios gleusda
Bidh cuid di ’na Gàidhlig
Is pàirt di ’na Béurla.

’S a chuid nach tuig càch dhi
Bheir i gàir’ air Fear-Gheusdo.”

Coimeas fear de ’n t-seòrsa seo ri aon de Dhiadhairean Móra na Gaidhealtachd, a tha nis aig fois shiorruidh. “Be ’n t-srathair an àite na dìollaid e.” Cha bu mhisde ministearan òga a bhith an dràsda ’s a rithist’ comhradh ri cìobair, no tàillear, no seann ghriasaiche. Mar is tric ’s ann aig fear-na-snàthaid, no aig fear-a-mhinidh a tha an t-eòlas is cuimite ’s is eugnaidh air a chainnt. Tha eagal oirnn mur a toir na h-Eaglaisean fainear ma thràth na cùisean seo, nach bi ann an deireadh a ghnothaich ach Béurla a mhàin anns gach cùpaid far am b’ abhaist cainnt dhrùiteach nan Gaidheal a bhith ’ riaghladh. Ma ’s e seo an dìleab a dh’ fhàgas na h-eaglaisean na ’n deidh, mo thruaighe! Abramaid aon uair eile nach ’eil ach an aon doigh gu seo a chumail air ais—a Ghàidhlig agus a litreachas anns gach sgoil. Mar a their na ministearan féin a comhdhunadh searmoin, “Fàgaidh sinn agaibh e.”


[TD 153]

[Leabhar VII. Treas Mìos an t-Samhraidh, 1912. Earrann 10.]

COIR SAMHNA AIR LEANNAN.

(Chaidh seo a chur air leth air son a’ cheud duais aig Mòd Inbhir-nis am bliadhna. Le EACHANN MACDHUGHAIL.)

DEALBH-CHLUICH.

AN LUCHD-CLIUCHE.

Lachann Bàn—Fear an tighe, duineachan beag còir.

Sìle—Bean Lachainn.

Anna—Nighean Lachainn, cailin òg ghrinn shuairceil, an gaol air Niall Mac Ailein Oig.

Seonaid—An t-seanamhair (mathair Sìle).

Mairi Lachainn—Nighean brathar-athar do Lachainn (tha i a’ tarruing beagan suas am bliadhnachan, ’s nàdur spéis aice do Uilleam Lògabhaig).

Niall MacAilein Oig—Iasgair, gille òg sgairteil, an gaol air Anna.

Uilleam Lògabhaig—Leth sheana-ghille, mar an ceudna an gaol air Anna.

Gilleasbuig Buachaille—Propanach balaich.

Iain Ruadh, Seumas Bàn is gillean is nigheanan eile.

An t-aite. Tigh Lachainn Bhàin.

A’ CHIAD SHEALLADH.

TIGH LACHAINN BHAIN.

(Tha Anna aig cuibhill-shniomh agus a’ gabhail an òrain “ ’Se mo cheist an gille donn”—a’ Choisir chiuil, 29.)

SILE—So tog dheth Anna! Na ’m b’ e sin maraiche a bhiodh a’ tighinn fainear dhuit, ach seorsa de dh’ iasgair! Niall Mac Ailein Oig, maraiche bun a’ ruic. Iasgair san t-samhradh is druim-ri-balla ’sa gheamradh!

ANNA—O, chiall! am faod mi idir ceathramh òrain a ghabhail gun Niall Mac Ailein Oig a bhi air m’ ìnntinn ’s na chuspair do ’m luinneig; ach is fhearr dhuibhse, a mhàthair, leigeil le Niall, cha ’n ’eil e a’ cur dragha oirbh-se, agus tha e daonnan a’ toirt an aire air fhéin is air obair, ’s cha ’n ’eil e an taing fear san eilean, ’fhad ’s a chumas am Freasdal a shlàinte ris, agus a’ “Chuthag” gu daingeann dìonach fo chosaibh; agus ma chumas doineann geamhraidh còrr uair ri port e, cha ’n e sin iarrtas-san. Cha ’n i an leisg a chumas e co-dhiù agus cha mhò is e an t-eagal.

SILE—O, cha ’n ’eil ni agamsa an aghaidh Nèill bhochd, tha e gun teagamh a’ toirt an aire obair, ach dè am math a tha an sin, cha ghille e a tha a’ freagairt’ ortsa Anna, agus mar sin se mo chomhairle dhuit gun mhóran gnothaich a bhi agad ris. Is olc a fhreagradh e ort a bhi air t’ fhàgail ri aghaidh cuain agus gun fios co-dhiù a thigeadh am fear a bhiodh a’ cothachadh bèo-shlàint dhuit fhéin ’s do d’ phàisdean air ais bèo nuair a dh’ fhàgadh e thu sa mhadainn. Faic fhéin Uilleam Lògabhaig an sin, ged a tha e suas am bliadhnachan gun teagamh, nach—

SEONAID—Seadh agus e do dh’ eaglais is fhiach, a bhàrr air sin!

ANNA (a’ gàireachdainn gu cridheil)—O, Mhuire! nach sibh a tha sealltainn fada roimhibh. Mi fhéin ’s mo phàisdean, O, Mise, Mise!

SILE—Seadh thu fhéin ’s do phàisdean, ma dh’ fhaoidte gle bheag agad gu ’ chur ’nam béul, no mu ’n druim còmhla ris a’ sin. Is ann an sin a chi thu cò bha glic, thu féin no mise, ’nuair a chi thu Mairi Lachainn, no te-eigin eile air a deadh dhòigh aig Uilleam Lògabhaig agus a clann mu ’n cuairt oirre làn bìdh is aodaich, agus air an là air am bheil an diugh nach eil agad-sa ach ‘seadh’ a ràdh, agus gur a tu Bean Lògabhaig.

ANNA—A mhàthair, is mise bhur nighean agus tha còir agam air urram a thabhairt dhuibh, agus air bhur toil a dheanamh cho fad is a tha sin réusanta, ach thug mi dhuibh freagradh air an ni sin cheana, agus do Uilleam mar an ceudna. Cha ’n ’eil mise dol a ghabhail Uilleam Lògabhaig, oir cha ’n ’eil ni agam mu choinneamh, ged nach eil ni agam na aghaidh, agus a bharr air sin uile, tha mo ghealladh aig Niall Mac Ailein Oig mar thà.

SILE—O matà, leig thusa dhuit fhéin Anna, ach bidh an t-aithreachas ort is creid mise, ach (rithe féin) cha leig sinn leis a sud e fhathast.

LACHANN (a’ tighinn a stigh)—Tha coltach leam gu ’m bheil an taobh tuath làn sgadain; chunna mi bàta Fìneach shios an sin an ceart uair, thaghail i a stigh air son uisge ’s i air an t-slighe do na lochan. Tha mi cinnteach gu ’m bi a’ “Chuthag” i fhéin air falbh gun dàil, chi mi gu ’m bheil i aca muigh cùl na Sgeire Guirme far nach tràigh i.

SILE—Matà tha an t-àm aca car air choireigin a chur dhiù. Tha mi fhéin seachd sgìth ’g am feitheamh a’ dol mu ’n cuairt diomhain.

LACHANN—Nach ann mar sin a nis a thà, tha an t-iasgair bochd mi-fhortanach anns an t-seadh sin. Cha ’n fhaic na mnathan


[TD 154]

[Leabhar VII. Treas Mìos an t-Samhraidh, 1912. Earrann 10.]

agus luchd-tìre e ach ’nuair a tha e diomha ain, ’s cha ’n ’eil am barail air ach bochd gu leòr. Ach ’nuair a tha an t-iasgair ’na uidheam ’s na éideadh, cha ’n ’eil na chòir ach eunlaith na mara, agus tuinn is doineann, cuan is iarmailt. Sin far am faicear e ’na dhuine. Faicibh e leis na tri sreathan san t-seol mhór, an ailm gu teanna-chruaidh na achlais, a churrac gu teann dlùth m’a ’mhalaidh, sa shùil ri taobh an fhuaraidh, ris an àirde n-iar-thuath, agus ciod leamsa bodach a’ chroinn seach e; bodach a’ chroinn a bhios ’na shuain ’na leabaidh agus an t-iasgair ’na chaithris air druim an t-sruth.

SILE—A dhuine gun tùr, nach toir thu an aire de tha thu ag ràdh. An leòr idir i fhéin bhi air a’ chuthach gun thusa bhi a’ cur fùdair rithe. Gu dearbh fhéin b’ e an coimeas e, slaodaire de dh’ iasgair ga chur os ceann fir baile le phaidhir each ’s le bhuaile chruidh-laoigh. A dhuine as do rian, ’s ann air nighinn m’ athar a thainig e.

SEONAID—Agus b’e sin an duine, t’ athair-se, seach daoine an là-’n diugh; balaich bhuachaillean, sin na fir-thighe a th’ againn ’san t-saoghal a tha an so; agus ged nach biodh ann ach an eaglais de ’n robh e.

LACHANN (a’ toirt aghaidh air an dorus ’s a togail a dhà làimh)—O, cailleachan na dunaich, na cailleachan a thachair ormsa! (Tachraich Niall air ’san dorus le chòta na achlais ’s a bhotainnean móra tarsainn air a ghualainn.) O, stigh a Nèill a laochain. Tha mi féin an dùil gur ann a tha thu a’ togail ri cuan; tha mi cluinntinn gu ’m bheil sgadan gu leòr mu thuath.

NIALL—Tha e coltach gu ’m bheil, agus tha sinne a’ dol a tharruing ris a’ Chaol an ceart uair. Tha mi dìreach a’ feitheamh ris na fir, ’s thug mi léum a stigh.

LACHANN—Gun teagamh, agus ’se do bheatha tighinn a stigh an so na h-uile là no oidhche a thig e ad’ cheann, ged a b’ ann aig gairm nan coileach a thigeadh tu gu cala.

SILE—Humh! nach b’ e cion a’ mhothaich e gu dearbh, mar nach biodh a thigh fhéin aige idir gu dol chuige.

SEONAID (a’ cur a boise ri sùilean)—Gille gun taing gu dearbh, cha ’n e fear de na balaich bhuachaillean a thachair ri m’ nighinn-sa. Ach cha ’n ’eil fios dé an eaglais de ’m bheil e.

ANNA (a’ deanamh gàire is ag éirigh ’na seasamh). Nach iad a tha trom ort a Nèill, ach coma leat iad, bidh tu far an aodainn a nis car greis. Cha ’n ’eil fios cuiu a chi sinn a rithist thu, tha mi cinnteach gur e an geamhradh a chuireas dhachaidh sibh, ma bhios ni ri fhaotainn.

SEONAID—Agus co bhios ’g an ionndrainn?

SILE—O, nach bi ceann an tighe aig Iain Dhùghaill; tuitidh e mu ’n tig iad.

NIALL (a’ deanadh air an dorus ’s e a’ gàireachdainn)—Nach iad na mnathan a tha sgaiteach an diugh, ’s ann orra tha am faobhar gionach, ge air bith dé rinn sibh orra a Lachainn. Tha mi féin a’ smaointinn gu ’m bheil cho math a bhi thar an aodainn. ’S ann is fhearr dhuibh fhéin falbh leinn.

LACHANN—O, Fhreasdail! Nach robh sin agam-sa comas nan cas, ach bha làtha dha sin, ged a tha mi an diugh air m’ fhàgail mu na dorsan.

NIALL (ri Anna gu beag)—Matà tha mi a’ creidsinn gur e an geamhradh a chuireas dhachaidh sinn gun teagamh, ach bidh mi a’ leigeil fios chugad.

SILE—O, chagardaich a’ chagardaich! is coma leam féin a’ chagardaich mhosach sin.

LACHANN—O, na cailleachan na cailleachan! is coma leam féin an caobadh mosach sin. Theid sinn a mach feuch de an coltas a th’ air an fheasgar a Nèill. ’S fhearr dhuit tighinn is na laoigh a chur a stigh Anna (ach cha ’n ’eil sealladh air na laoigh).

(Thig Anna a mach is gabhaidh Lachann leisgeul gu am fàgail leo féin.)

NIALL—Chi mi nach eil gean ro mhath air mnathan an nochd.

ANNA—Cha ’n ’eil a Nèill; cha leig iad tàmh dhomh a nis gus an till thu. Cha ’n ’eil ach Uilleam Lògabhaig, Uilleam Lògabhaig, an ceann mo mhàthar, ’s gu ’m b’ fhearr leam mi bhi air m’ fhàgail cùl a’ Bhogha Mhòir na an ceann a thighe.

NIALL—Leig thusa leo bhi bruidhinn, na leig ort gu ’m bheil thu ’g an cluinntinn, oir air a fad, cha bhi an uine fada agus cuiridh sinn cùisean a leth taobh nuair a thilleas mi.

ANNA—O, matà, cha ’n ’eil sin furasda dheanamh, ach ’s fheudar nach eil dòigh eile, air; co dhiù bidh mi a’ cluinntinn bhuait is cumaidh e suas m’ inntinn.

NIALL—Is tusa bhitheas sin, na h-uile cothrom a gheibh mi ged a b’ ann air mo dha ghlùin a sgriobhainn, ach chi mi na fir a’ tarruing sios agus is fheudar dhomh a bhi falbh. Slàn leat a ghaoil.

ANNA—Slàn leat ’s am Freasdal a bhi leat ’s ga d’ ghleidheadh. (Falbhaidh Niall is e a’ gabhail an orain, “Anna Mhìn Mheall-shuileach”—<eng>Modern Gaelic Bards<gai>, an t-séisd agus ruinn <eng>1, 2, and 4).<gai>


[TD 155]

[Leabhar VII. Treas Mìos an t-Samhraidh, 1912. Earrann 10.]

(Dh’ fhaodadh Anna an so rann no dithis de òran freagarrach air bith eile a ghabhail).

Leigear a nuas am brat.

AN DARA SEALLADH.

TIGH LACHAINN BHAIN.

(Seonaidh is Sìle a stigh; Anna is Gilleasbaig Buachaille aig ceann an tighe).

ANNA (is i a’ faicinn Uilleam Lògabhaig a’ deanadh air an tigh.) Nis ’Illeasbaig bidh ceannach geal agad ormsa nuair a thig an sneachd, agus ugh-càsg mar an ceudna, ma gheibh thu a stigh fo ’n leabaidh agus gu ’n cluinn thu de bhios eadar na mnathan is Uilleam Lògabhaig, ach air do bheò, na faiceadh ’s na cluinneadh iad thu (fàgaidh i an sin an rathad air Uilleam a chum is nach faic e i).

(Tha Uilleam a’ gnogadh aig an dorus).

SILE—Cha ’n ’eil fhios co tha so a nis.

SEONAID—Ma ’s e coigreach a th’ ann biodh fios agad dé an eaglais de ’m bheil e, mu ’n leig thu steach e!

SILE (a’ fosgladh an doruis)—O, Uilleam an thusa th’ ann; thig a stigh a laochain n feuch am faigh sinn do naigheachd. Agus ciamar sin a tha sibh an diugh?

UILLEAM—O, thà gu gasda; ciamar sin a tha sibh féin air fad, ciamar a tha an t-seana-bhean?

SEONAID—O, thà mi air ghluasad a cheist, mar bhith an <eng>‘neuralati’<gai> mhosach so (<eng>neuralgia<gai>). Ach bidh mi daonnan gu math ’nuair a thig neach is toil leam ga m’ shealltainn. suidh a stigh ris an teine a mhic an deadh athar.

(Thig am bauachaille a stigh gu fòil is theid e a stigh fo leabaidh gun neach ga fhaicinn).

UILLEAM—Cha ’n ’eil Anna a stigh; shaoil mi gur i a chunna mi aig ceann an tighe. Cia mar a tha i an diugh?

SILE—O, tha i mu ’n cuairt an àit-éigin, ach cha ’n ’eil gean còir oirre. Cha ’n ’eil iomradh a’ tighinn air an fhleasgach ud ’s e nis air falbh seachd seachduinean; co dhiù ’se sin a beachd-sa. Thainig litir eile an raoir ged tha, ach (an guth beag) chaidh i an taobh a chaidh an còrr. Esan gu dearbh, ’nuair a bhiodh de chridhe aige litir a chur gu m’ nighinn-sa.

SEONAID—O, cùl mo laimhé ris ged nach biodh ann ach e bhi de dh’ eaglaise nam <eng>P. Q’s<gai>.

UILLEAM—Ach dé mar a tha cùisean ri bhi a nis! Am bheil ni aice ri ràdh na ’m bheil dad ùr agaibh fhéin?

SILE—Cha ’n ’eil dìreach ach gu ’m féum i sgur de a gòraiche, agus de a cion mothaich, ’s an gnothach a chur a leth taobh cho luath ’s a ghabhas e deanadh. Tha a h-athair ga milleadh co dhiù, ach chuir mise sin a leth taobh air madainn an diugh; dh’ fhàg e mo làthair mu dheireadh ’s rinn e cleas a’ mhuilt aig Dòmhnull Ruadh, thug e am monadh air, ’s cha ’n fhaca mi a shùil bhuaithe sin, agus cha ’n fhaic gus an cuir oidhche dhachaidh e.

UILLEAM—Seadh, agus ciamar a bheir sinn an ath ionnsaidh?

SILE—Nach i oidhche Di-mairt so tighinn Oidhche Shamhna?

UILLEAM—is i.

SILE—Matà cha ’n fhaca tusa riamh leithid Anna gu cumail ris na seann chleachdainnean sin a bhiodh aig na Gàidheal, agus an rud nach creid i féin, bheir mise oirre a chreidsinn ma bhios tusa aig laimh an oidhche sin.

UILLEAM—Tha mise deas gu ni sam bith a dheanamh a chuireas sibh romham, a mhàin ma gheibh mi ’ gealladh bho Anna ri linn, mu ’n till an ceòthallan ud.

SILE—So agad e matà. Bidh tusa mu ’n cuairt, ach cha tig thu a stigh ’s cha nochd thu thu féin ni ’s lugha na gu ’n teid mise mach gu d’ sheoladh. Ach ’nuair a theid Anna mach a chriaradh gulm na mona, nochd thu féin eadar i ’s a’ ghealach làn, agus feuch gu ’n aithnich i thu; no ma ’s ann do ’n t-sabhal a theid i a chriaradh an eorna, gabh troimh seachad oirre gun ghuth a ràdh, agus ma theid i a spioladh suip as a’ mhulan choirce ’nuair a their i,—‘Tha Anna an so a’ spioladh suip á sguaib, sguab chruinn chraobagach an taobh a’ mhulain, freagair thusa mi a rogha céile ma tha thu ’n so a nochd,’ an sin their thusa,—‘Tha Uilleam Lògabhaig an so a’ spioladh suip á sguaib chruinn, chuimir, chraobhagaich mo leannain, is mi do rogha céile ’s mi ort an geall?

UILLEAM—Gasda, gasda! nach sibh féin mo ghalad.

SILE—Agus ni mi féin ’s a seanamhair an còrr, agus creididh Anna gur tusa th’ air a chur a mach dhi ’s ni i féin leagta ris a chùis agus—, ach so fear an tighe mu dheireadh ’s na abair an còrr. Cha do bhàthadh e an luirg mairt, an déidh na h-uile rud.

(Thig Lachann a stigh agus eallach fraoich air a dhruim).

UILLEAM—A laochaina Lachainn! ’S ann annaibh féin a bha an spiorad. Is ann a chuireas sibh tàmailt air na fir òga leis na h-eallaich. Ach nach neònach leam féin


[TD 156]

[Leabhar VII. Treas Mìos an t-Samhraidh, 1912. Earrann 10.]

sibh ’g ar marbhadh a’ tarruing fraoich air bhur muin agus eich a bhaile a falbh diomhain, agus a mach gu ruige an t-àm so dh’ fheasgar!

LACHANN—Matà ’s tusa dh’ fhaodadh sin a radh, ach an cuala tu riamh de thubhairt Donnachadh Bàn?

SEONAID—Dé an eaglais de ’n robh esan? Cha chuala mi iomradh—

UILLEAM—Cha ’n ’eil fios agam a Lachainn; is ioma rud a thubhairt an duine còir.

LACHANN—Nach d’ thubhairt e ‘gur mairg air na thachair bean bhéumach aig am bheil am béul gun fhaitheam? sin agadsa dé chuir mise do ’n mhonadh.

SILE—So, tog de d’ Dhonnachadh Bàn, b’ fhearr dhuit gu mór tighinn dhachaidh an àm gun do dhìnmeir a bhi am poit an oir an teine an sin fad an fheasgair.

(Suidhidh Lachann sios gu h-aithghearr).

LACHAINN—Seadh Uilleam, agus dé do naidheachd? Ciamar a tha iad agaibh no de tha sibh trang ris?

UILLEAM—Cha ’n ’eil ni is fhiach a’ dol air aghaidh, ’s tha sinn uile gu math. Bha sinn caran trang aig buain buntata gu so fhéin. Cha ’n ’eil na làmhan ach gann ged tha, ’s tha mo mhàthair cho deireasach.

LACHANN—Tha am boirionnach còir, ach dé nach faic thu mi féin ged is òg mi seach ise, an lòinidh brath mo mharbhadh. Cha tig an aois na h-aonar Uilleam.

UILLEAM—O, gun teagamh, nach e sin agaibhe; agus tha mise cur romham gu ’m bi nithean air bonn ni ’s fhearr mu ’n tig bliadhna eile. Tha mi féin a’ streap a suas a nis agus cha ’n ’eil mi a’ smaointinn gur urrainn dhomh ni is fhearr a dheanadh na bean-tighe fhaotainn.

LACHANN—Matà gu dearbh na ’m biodh tu glic tha an t-àm agad. ’S fhada bho ’n a chomhairlich mise sin dhuit. Tha nighean brathair m’ athair fhéin, Mairi Lachainn, thall laimh riut an sin, agus rud aice cuideachd (ni Sìle casad). Tha mise ag ràdh riut nach b’ urrainn dhuit ni a b’ fhearr a dheanamh; cha ’n ’eil i òg ’s cha ’n ’eil i sean, ach dìreach an aois ghlic gu pòsadh.

SILE—Agus is ise bhios gu math dheth, ge air bith có i, Uilleam. Is ise gheabh am fear tighe, agus cha d’ thubhairt mi sin a chionn thu féin a bhi ’san éisdeachd.

SEONAID—Ged nach biodh ann ach an eaglais de ’m bheil an gille còir.

UILLEAM—Matà a Lachainn, bho ’n tha sinn mu ’n chùis, gun teagamh sam bith ’s i nighean ghasda thà am Mairi Lachainn, agus bha aon uair rud beag eadruinn, ’s tha mi a’ creidsinn gur toil leatha mi fhathast, ach is i Anna do nighean air am bheil mi an geall, agus tha dòchas agam nach cuir sibhse cnap-starradh air bith ’san rathad orm.

LACHANN—Matà gu dearbh fhein cha chuir mise cnap-starradh ’san rathad, agus cha mhò a bheir mi as e. Tha i aig a saor thoil fhéin, agus deanadh i a roghainn. Cha ’n e nach eil a leòr ùine aice fhathast.

SILE—Cha bhi i air a saor thoil fhéin idir, ’nuair a thig gille measail ga h-iarraidh. Bheir mise an deadh aire nach eil i dol ga <eng>insult<gai>adh le dhiultainn.

LACHANN—<eng>Result<gai>adh ann no as, cha ghabh mise an còrr gnothaich ribh air taobh seach taobh. Thug mi fad an làtha an diugh anns a’ mhonadh air tailleabh bhur gnothaichean, agus gun na chuirinn fo m’ chùlaig, no anns a’ phiob, de ’n tombaca am phòca, gu suaimhneas a thoirt domh, agus leis a’ sin bithibh dìreach a’ cagnadh a cheile.

(Thig Anna a stigh is i seinn luinneig agus beiridh i air laimh air Uilleamh. Siolpaidh am buachaille a mach gun fhios.)

SILE—C’ àite ghalad an robh thusa? Tha Uilleam an so bho chionn uair a dh’ ùine agus thusa feadh a’ bhaile.

ANNA—Tha mise gun teagamh toilichte Uilleam fhaicinn a mhàthair, ach nach cumadh sibh fein is mo sheanamhair an seanachas e.

SILE—Chumadh, ach ’sann ga do shealltainn-sa a thainig e Anna, agus is tu a dh’ fhaodadh a bhi mór asad fhéin, Uilleam Lògabhaig a thiginn a nail an so a dh’ aon obair ga d’ fhaicinn.

SEONAID—Ged nach biodh ann ach an eaglais de ’m bheil e.

SILE—Seadh, agus tha e a’ tighinn a nall gu goirid ’nuair a gheibh e gach ni air dòigh, agus a’ dol a thoirt tairgse dhuit-se Anna nach faigh thu na h-uile làtha. Tha ’na bheachd bean a chur an ceann a thighe, agus is tusa an aon té air am bheil a chridhe an geall.

ANNA—Matà thug mise freagairt air a sin cheana a mhàthair, dhuibh féin agus do Uilleam.

SILE—Gu dè tha thu ag ràdh! (ri Lachainn.) Seadh bruidhinn rithe a nis.

LACHANN—Matà gu dearbh cha bhruidhinn, tha mise ga ’fàgail aig a toil fhein.


[TD 157]

[Leabhar VII. Treas Mìos an t-Samhraidh, 1912. Earrann 10.]

SILE—A dhuine! nach ann agamsa tha am fear-tighe.

SEONAID—O, fir-thighe an t-saoghail a tha an so! Balaich bhuachaillean; sin na fir-thighe tha an diugh againn.

UILLEAM (ag eirigh)—O matà, bidh mi a falbh an dràsda co dhiù, ach thig mi a rithist gun dàil agus faodaidh gu ’m bi saod ni ’s fhearr air an nighinn.

LACHANN—Am bi thu againn Oidhche Shamhna? Di-mairt so tighinn, nach i?

UILLEAM—<eng>Um—well—<gai>, cha ’n ’eil mi ag ràdh gu ’m bì a Lachainn, ach chi mi, co dhiù, cha bhi mi fada gun tighinn. Oidhche mhath leibh an dràsda.

UILE—Oidhche mhath, oidhche mhath Uilleam.

(Falbhaidh Uilleam. Theid Lachann am mach gun dàil.)

SILE—Agus ’si oidhche Di-mairt so tighinn Oidhche Shamhna! (Ri Seonaid). An cuala sibhse riamh gillean is nigheanan a dh’ fhaicinn an céile pòsda Oidhche Shamhna ’nuair a rachadh iad a mach leo féin do ’n t-sabhal, no do ’n chruaich mhona, agus teannadh ri criaradh?

SEONAID—Gu dearbh chuala agus chunnaic—ged nach eil e uile gu léir a réir teagasg eaglaise.

SILE—Chuala mi sibh ag ràdh nach biodh e rathail dol an aghaidh an ni a bhiodh air fhoillseachad do dhaoine an oidhche sin. Nach biodh e dìreach mar gu ’n cuireadh neach an aghaidh an Fhreasdail fhéin.

SEONAID—Cha ’n ’eil e sin, rathail, no freagarrach; agus cha deach le aon a dh’ fheuch ris riamh. Tha e air a ràdh nach eil ni coltach ri cur le ni sam bith a chithear an oidhche sin.

SILE—O, matà, is fasan e a tha gle ghòrach, ach tha fios nach bi an òigridh ’nan òigridh, mur a bi iad ris.

ANNA—Cha ’n ’eil mi fhéin a’ faicinn ni ceàrr ann, agus cha ’n ’eil mi an dùil gu ’m faca mi ni as an rathad riamh, ged is iomad bun càil a spion mi a’ gàradh, is sop a spion mi a’ mulan.

SILE—Matà is mise tha làn chinnteach gu ’n spion thu iad mar an ceudna, air an t-Samhain so cho math ri Samhnaibh eile.

ANNA (le gàire cridheil)—Matà gu dearbh ’s mise a spionas.

SILE (rithe fhéin)—Agus chi thu Uilleam Lògabhaig eadar thu ’s a’ ghealach làn, no cluinnidh tu e taobh eile a’ mhulain, agus ni mi fhéin is do sheanamhair an corr an lath ’r na mhaireach.

Leigear a nuas am brat.

(Ri leantuinn).


[TD 165]

[Leabhar VII. Ceud Mìos an Fhogharaidh, 1912. Earrann 11.]

AM MOD.

Tha am Mòd a’ teannadh ruinn, agus tha sinn a’ cluinntinn deadh iomradh mu ’n ullachadh a tha a’ dol air adhart. Cha ’n ’eil muinntir Inbhir-nis ’nan tàmh, agus a rèir a h-uile coltas, bidh Mòd ciatach againn mu dheireadh an fhogair. Cuiridh Gàidheil na h-Airde Tuath agus crìochan eile, meas orra fhein agus air prìomh-bhaile na Gaidhealtachd, ma bhios iad ’nan ciadan an làthair. Tha sinn a’ tuigsinn gu ’m bheil móran luchd-farpuis as gach àite suidhichte ri ’ bhi aig a’ Mhòd—gach neach làn dòchais duais a’ chosnadh. ’S cinnteach nach cluinnear facal ach Gàidhlig air sràidean Inbhir-nis an làtha sin. Co dhiùbh ’ chluinneas no nach cluinn, bu choir ar Comh-Ghaidheil bòid a’ ghabhail nach bruidhneadh iad lideadh nam measg fhéin ach cànain na dùthcha. Ma ni iad sin, bheir coigrich fainear nach eil nàire sam bith oirnn a bhi ag àrdachadh na Gàidhlig is a toirt di a còir fhéin. Bitheamaid eudmhor ma tà anns a’chùis seo.

A’ CHLANN BHEAG AGUS AM MÒD.

Cha bhiodh Mòd sam bith ach glé neo-chridheil as aonais na cloinne. Cha ’n ’eil fuaim inneal-ciùil air thalamh cho taitneach, no cho bòidheach ri co-sheirm chloinne, ionnsuichte ri seinn. Cha deach an ribheid sin riamh a dheanadh, coimeas ris na téudan a th’ann am muinealan na h-òigridh. ’S mór an toileachadh ma tà gu ’m bheil a leithid de dh’ àireamh de Chòisrean-Oigridh a’ cur sios an ainmeannan air son na comh-strigh a tha rompa. ’S fhiach fear-teagaisg gach Còisir taing air son a sheirbhis ag ionnsuchadh na cloinne, co dhiùbh ’bhuinnigeas iad duàis no nach buinnig. Gu dearbh rachamaid na b’ fhaide na seo; ’s e sin (nan gabhadh a dheanamh) duàis shònruichte do gach fear, oir tha iad a cur comain air a’ Chomunn, agus air an dùthaich.

Tha pàirt eile de dh’ obair a’ Mhòid a tha ro thaitneach cho maith ri seinn; ’s e sin bèul-aithris na h-òigridh. Bu chòir do na h-uile fear-teagaisg a bhi meas mar dhleasdnas sònruichte an òigridh ullachadh air a leithid a dhòigh agus gu ’m biodh iad comasach agus ealanta a’ chainnt mhàthaireal aithris gu tlachdmhor, air an socair, agus gach neart-ghuth ’ na àite fhéin, a chum brìgh an rosg ’ fhoillseachadh. Bheir seo toileachas do ’n luchd-éisdeachd agus do na britheamhnan. Tha a’ chomhairle cheudna so-fhreagarrach do dh’ earran nan Inbheach.

Tha ’n t-Iuchar (am mios buidhe) a nis air dol seachad, agus bithidh an Lunasdal ann mu ’n teid an ath àireamh de ’n “Deo-Gréine” a’ chlobhualadh. Ged a tha sinn a


[TD 166]

[Leabhar VII. Ceud Mìos an Fhogharaidh, 1912. Earrann 11.]

tàmh am measg nan Gall ’s a ghuail, tha ar smaointean an dràsda ’s a rithist air ar càirdean ’s a’ Ghàidhealtachd. Tha aig an àm seo gach neach, ’tha idir comasach, trang a’ buain ’s a’ tiormachadh na mòna, agus an dèidh sin ’ga cruachadh air an t-sliabh, no ’ga tarruing dhachaidh a chum cruach mhór a thogail aig ceann an tighe, air chor agus gu ’m bi nis leòr de chonnadh aca ma choinneamh a’ gheamhraidh. Is obair ghoirt, fhad ’s a mhaireas i, a th’ ann a bhi ’ buain mhòna. Ach ma bhios an sìde fàbharach, cha bhi cridhealas gann, oir cha ’n ’eil maighstir no gréidhear os cionn nan gillean no nan caileagan ga ’n cumail ris. Ma thachras do dh’ fear-turuis a bhi ’ teachd mu ’n cuairt mu mheadhoin làtha brèagh grianach, ma dh’ fhaoidteadh gu ’m faic e dithis no triùir ga ’m blianagaich fhéin am measg an fhraoich ’s an roid, neo air bruach na h-aibhne ag eisdeachd ri torman an uillt agus ceileireadh nan èun, a’ feitheamh gus an dean na caileagan an dineir deiseil ri teine fo bhun creige. Ach tha iad air fas cho Gallda an diugh ’s nach dean an gnothach ach <eng>lemonade<gai> is brioscaidean ged is e an tea is bitheanta. Ach chithear fhathast air feadh na tìre na breacagan briagh coirce, am bonnach-cruinneachd tiugh, agus plàsd de dh’ ìm ùr air. Agus ma bhios cùisean eile ceart aig an tighe, cò nach taghadh caitheamh-beatha de ’n t-seòrsa seo an àite straighlich, is upraid, is gleadhraich Ghlaschu mhoir nan stìopall, far nach faic thu ach cabhsair cruaidh gun urrad agus bileag de n’ fhéur; agus an uair a dh’ éireas tu ’sa mhaduinn, an àite do shùilean fhosgladh air sléibhtean is muir, cha ’n fhaic thu ach ballachan fuar. Tha na goill ag ràdh mar ghnath-fhocal:—’S e an Cruithfhear a rinn an dùthaich, ach ’s e an duine a rinn am baile mór.

Tha sinn a creidsinn gu ’n deachaidh là na fìor-bhochdainn seachad far na Gaidhealtachd, agus bha ’n t-àm aige. Tha an sluagh a nis air tomhas mór de ’n còraichean fhaighinn troimh na laghannan a chaidh a chur air bonn ’o àm gu àm, agus is mór an toil-inntinin a chuireas e air fear-turuis a bhi ’g amharc air a leithid de fhàrdaichean sgiobalta, comhfhurtail, air an togail, mar a bha Domhnull nan òran (am Bàrd Sgiathanach) a ràdh mu aitreabh Ruairi, “le aol ’s le claehan, cho geal ri sneachda na garbhlaich.” Tha cothrom a nis aig ar luchd-dùthcha pàirt de ’n tìr a mhealtuinn air dhòigh nach gabhadh a dheanadh dà-fhichead bliadhna roimhe seo. Gu ’m bu fada beò iad agus ceò dhe ’n tighean. Tha sùil na Pàrlamaid air tionndadh ris an duine-bhochd ma dheireadh.


[TD 178]

[Leabhar VII. Ceud Mìos an Fhogharaidh, 1912. Earrann 11.]

DORLACH DE SHEAN-FHACAIL.

Bha na sean daoine a’ creidsinn gu’m bheil feartan a tha co-cheangailte ri cuirp is inntinn dhaoine a’ ruithe ’s an fhuil, no mar a their sinn anns a’ Bheurla, <eng>Heredity<gai>. Mar sin tha na h-uibhir de shean-fhocail cumanta na’m measg. So agad dòrlach beag dhuibh:—

“Mac mar an t-athair.”

“Dh’ aithnich mi gur meann a bheireadh a’ ghobhar.”

“Cha tig o ’n mhuic ach uircein.

“Cha tig as a’ phoit ach an toit a bhitheas innte.”

“An rud a chinneas ’s a’ chnáimh, cha tig e as an fheòil.”

“Cha d’ thàinig ubh mór riamh o’n dreathan-donn.”

“Bu dual do laogh an fhéidh ruith a bhi aige.”

“Bu dual tòchd an ime ’bhi air a bhlàthaich.”

“Ciod a dh’ iarradh tu air bó, ach gnòsad.”

“Theid dubhag ri dualchas.”

“Cha d’ thainig eun glan riamh a nead a’ chlamhain.”

“An galair a’ bhitheas ’s a’ mhathair, is gnàth leis a bhi ’s an nighinn.”


<eng>COMUNN NEWS.<gai>

COMUNN GAIDHEALACH BHÓID.—Air feasgar Dihaoine, 4 là ’n Ogmhios, dh’ fheith buidheann de Luchd Riaghlaidh a’ Chomuinn seò air Bean R. A Mhic Fhionnlaidh na tigh fhéin ann am Bealach a’ Ghaoith, agus ghìfteadh dhith’ ann an ainn a’ Chomuinn làmh-fhail òir mar chuimhneachan dhith air dhith bhi falbh, le a fear-céile ’sa teaghlach, thar cuan gu Canada. Thug Caiptein Mac Uaraig an tabhartas dhith ann am briathran ciùin, measail; agus neartaichadh sin le labhairt Mhgrn. M. MhicCoinnich Ghilleasbuig Chaimbeul, agus Iain Mhic Phail; gach aon a toirt meas, onoir agus cliù dhith’ air son an obair mhór agus an cuideachadh làidir a thug i seachad na run chléireach do ’n chomunn fad sé bliadhna. Thug Bean Mhic Fhionnlaidh agus an duine coir as céile dhith an taing seachad ann am beagan fhacal a nochd an gràdh a bh’ aca do Chomunn Gaidhealach Bhòid. Le sìor-ghuidhean o’ mhóran, air son an beatha, sònas agus saibhreas, sheòl iad ’o Chluaidh air an 8mh làtha, ’s tha fiughar againn gu ’m bheil iad sabhailt thall.


[TD 181]

[Leabhar VII. Darna Mìos an Fhogharaidh, 1912. Earrann 12.]

CONTEN GAIDHEALACH AIR ACHD GU IRE.

Rugadh e ’san Oban, agus chaidh àrachadh ’s a thogail gu inbhe le Gaidheil air feadh Alba. Cha robh an naoidhean fada gun bhanaltrum fhaighinn, agus dh’ fhàs e a suas ann an deadh-ghean a luchd-duthcha anns gach àite, air chor agus gu bheil e nis air teachd gu ire bliadhna-air-fhichead. Tha e ’guidhe air a chairdean a bhi dileas do ’n t-sean chanain, a bhi a’ dluthachadh ri cheile mar ’o sheann. Chìtear o ’n chùnntas a tha Siorram Caimbeul a’ toirt seachad anns an àireamh seo de ’n Deo-Greine na h-oidhirpean a rinn an Comunn Lathurnach ma ’s deach aca An Comunn Gaidhealach a thoirt gu bith, agus ’s dòcha gur beag a shaoil iad aig an am, gu ’m biodh a’ bhuil cho buadhach. Ach nach h-iomadh soilleirachadh a th’ againn o mhóran de ghnothaichean an t-saoghail air nithean toirteil a’ fàs o rudan beaga. ’S amhuil sin An Comunn Gaidhealach. Chì sibh aon uair eile air an duilleig seo dealbh nan seòid a chuir air bonn e. Ged do fhaiceair e ann an Deo-Greine 1905, ’s fhiach e àite fhaighinn a rithist, agus gu h-àraidh aig an àm seo.

’Nuair a bheir sinn fainear staid na Gàidhlig ’san àm ud, cha ’n urrainn sinn ach cliù a bhuileachadh air a’ bhuidheann bheag a dh’ fhoillsich a leithid de dh’ éud ’s de mhisneach, ged nach robh an rathad a bha rompa gle shoilleir. Ach dhearbh na thachair na dhéigh sin nach robh iad air am mealladh ’n an dòchas. Thainig muinntir eile fo bhuaidh a’ cheart éud, agus sgaoil e air feadh na Gaidhealtachd, air chor agus gu’n d’ fhairich neach an siod ’s an seo a chuisle bualadh na bu threise air dha ’bhi a’ faireachadh bàigh agus gràdh do dhùthach ’s d’a cànain. Dhùsgadh ’na chom na h-èibhleagan a bha, cha mhòr, air dol as, agus las teine nach teid a mhùthachadh air chabhaig. Thòisich an t-ath-leasachadh. Bha ’n t-atharrachadh aithnichte, agus bha a’ chuid d’am b’àbhaist a bhi caoin-shuarach mu thimchioll a’ chainnt mhàthaireil a nis a’ gabhail tlachd innte, agus shrìochd iad ris a’ bhuaidh-tharruing a th ìnnte mar chànain, agus thainig rudeigin de ’meas a’ stigh orra. Gun amharus tha i air fàs fasanta ’nuair a tha na h-uaislean ga h-ionnsachadh cho math ris na h-ìslean. Bha luchd eolas-chainntean o chionn fhada a’ rùdhrach innte air son an gnothuich féin, agus ’ga rannsachadh air son na nithibh luachmhor a th ’innte a chum soilleireachadh a chur air cànain eile. Tha iad a’ co-dhunadh gu ’m bheil i dlùth ann an daimh


[TD 182]

[Leabhar VII. Darna Mìos an Fhogharaidh, 1912. Earrann 12.]

ris na cànainean is aosmhoire air an talamh. Mu choinneamh seo tha beagan ’n ar measg a’ leigeil orra nach ’eil Gaidheil a tha dealaidh mu ’n Ghàidhlig ach fo bhuaidh nadur de smuain, no faireachadh inntinn a dh’ aomas neach fo uachdranachd nithean nach seas mu choinneamh riaghladh réusain. Ach tha a’ chuid is mò de bheath’ a’ chinne daonna ann an tomhas mór no beag fo chumhachd an fhaireachaidh seo. Réuson ann no as, chuir e cuid de chinnich na Rionn-Eorpa ’an claiginn a cheile gu cogaidhean fuilteach ionnus gu ’n do dh’ iomain e na mìltean gu bàs gaisgeil, agus bhrosnaich e na Gaidheil anns na linnean a dh’ fhalbh. Tha e fillte agus tointe ann an gnè a’ Ghaidheil, tha e ’san inneach ’s anns an dlùth, co dhiubh ’dh’ aideacheas e e, no nach aidich. Ma chuidicheas am faireachadh inntinn seo Ath-Leasachadh ar cainnt, a chum agus gu ’m bi an t-sean chànain, oighreachd nan seòid a dh’ fhalbh, ’g a cumail bèo, agus an comharraidhean cinnideil air an teisrigeadh o ’bhi g’ am bàthadh anns an t-sruth Shasunnaich, cò ’tha cho dàna ’s a ghabhas air a radh gur e faoineas a th’ann. An e rud faoin a th ’ann gu ’n rachadh na Gaidheil fodha ann an dìg na di-chuimhne, agus nach biodh an ainm agus an tréubhantas ach mar sgéul a chaidh seachad, ’nuair a bhios an ath ghinealach air teachd gu ìre? Chan e, chan e! Cha teid an t-sean chainnt fodha fhad ’s a bhios sradag de dh-uaill agus àrd-aigne a’ ghineil o na thàrmaich sinn ’ga cumail bèo. Tha sinn am measg a’ chuid a tha ’creidsinn gu ’m bheil spiorad neo-shùimealachd mu chomharraidhean cinnideil na mheadhoin crionaidh no seargaidh air fàs tairbheartach a’ chinnich sin.

’S cinnteach gu ’n do chuir a bhi beachdachadh air obair Comunn nan Cuimreach (<eng>Eisteddfod<gai>) smuain ann an inntinn nan Lathurnach obair coimh-ionann fheuchainn. Co-dhiubh, chuir iad an guaillibh ri cheile, agus chaidh An Comunn Gaidhealach a chur air bunait air an la ma dheireadh de ’n Ghiblein, 1891. Cha robh luchd-taic gann, agus cha robh e duilich luchd-dreuchd fhaotainn; chaidh gairm fholluiseach a chur a’ mach ann am Beurla ’s an Gàidhlig a’ leigeil fhaicinn do ’n t-sluagh an rùn agus a chrioch a bha ’n an inntinn, agus am féum a bha air cuideachadh airgiod agus bàigh a thaobh na h-oidhirp. Cuiridh muinntir ’tha làn de mhisnich, geilt an dàrna taobh. Sin mar a bha ’chùis seo. Cha robh bacadh no tionndadh air ais ann ’nuair a bha creideamh agus dòchas a’ riaghladh a’ ghnothuich. Chumadh a’ chéud Mhòd anns an Oban o chionn bliadhn’-air-fhichead, agus bha an dara ’s an treas fear ann, do bhrigh s nach faighte àite eile a ghabhadh os laimh e. ’S e Mac Diuc Earra-Ghaidheal a bha na cheann-suidhe. ’Na dheigh sin chumadh e anns na bailtean is mò air Galltachd ’s air Gaidhealtachd. Cha robh clar-iomairt a’ cheud mhòid ach beag, cha d’ thainig ach mu leth-cheud air adhart a chum pàirt a ghabhail anns na co-fharpaisean; ach mar a theirear, ’S ann uidh air ’n uidhe a thogar an caisteal, agus mar a bha na bliadhnachan a’ dol seachad, bha ’n clar-iomairt a’ fàs na bu mhòdha air chor agus gu ’m féum e nis tri laithean a chum an obair a chriochnachadh. Tha seo a’ foillseachadh méud agus farsuingeachd a’ Chomuinn an diugh.

Chuidich a’ chuibhrionn a thainig air a’ Chomunn leis an Fheill mhòr, a mheanglanan a sgaoileadh na b’ fhaide. Nach do nochd a’ Bhan-Phrionnsa fhéin agus Diuc Earra-Ghaidheal, àrd-uaislean eile, maithre agus maithean Ghlascho cuide ri na h-uidhir de Bhaintighearnan, gu ’m b’ fhiach an Gaidheal agus a chànain an t-àite a bha dligheach doibh fhaotainn am measg chinnich na Rioghachd? An deigh sin thainig an “Clachan” a’ leasachadh a stòrais. Tha féum air uile, ged a bhiodh an còr ann, mar chul-taic do na h-Ealdhain agus na Lamh-Oibre, gun ghuth air nithibh cudthromach eile, a tha fo riaghladh a’ Chomuinn.

Bithtear a’ cur as leth nan Gaidheal an dràsda ’s a rithist gu ’m bheil iad buailteach a bhi a’ gabhail an rathaid fhéin, agus nach eil am bith, no ’n gloir-mhiann, a th’ annta toillichte a’ bhi a’ dol a sealladh am measg a’ mhor-shluaigh, agus nach gabh iad ris gu ’m bi obair sam bith toirteil mur ’bi iad fein air a stiùir. Cha ’n urrainn a h-uile fear a bhi air an stiùir, agus tha féum air spiorad neo-fhéineil a chum gu ’m bi cùisean a’ dol air adhart gu socrach aig gach comunn is còisir. Bho shean cha robh móran de spiorad an aonaidh anns a’ Ghaidheal, agus bu mhór am beúd, oir chaill e gu trom air a shon ann an iomadh dòigh. ’S cinnteach gur toigh le cuid de Ghaidheil a bhi a’ griobadh a cheile. ’S dòcha nach ’eil móran de fhior-naimhdeas ann ged nach ’eil dad de stà ann mu dheireadh, ach cùl mo làimhe ris an tiolpadair ’s an gille-biogarra. Bitheamaid aonaichte ann an dìlseachd do ’r cainnt ’s do’r duthaich. Seasamaid ri guaillibh a cheile.


[TD 186]

[Leabhar VII. Darna Mìos an Fhogharaidh, 1912. Earrann 12.]

O LEANABAS GU FEARALAS.

LE COINNEACH MACLEOID.

Tha bliadhna air fhichead ann o’n chuireadh air chois An Comunn Gaidhealach; tha e nis air tighinn gu ìreachd duine; is ma tha an smior a reir na h-aoise, tha na laithean leanabail air dol seachad, tha na laithean fearail air tighinn. Bu chaomh le ar daoine riamh, gu sonraichte aig a leithid so a dh’àm, a bhi sealltuinn as an déidh; am bitheantas, is fheudar aideachadh, le sùil na h-ionndrainn, ma bha no nach robh gath de ’n bhreitheamh innte. Is gun teagamh tha obair an la an diugh air a dealbh is air a snasadh trid sgàthan an la an dé, is cha dhiomhanas idir stad a chur air ar ceum an drasda is a rithisd, is a radh ruinn fein: “An robh sud ceart, no am faodadh e bhi na b’ fhearr? an robh so cearr, is an gabh e leasachadh?” Ach anns a’ cheart uair is buannachdaile gu mor dhuinn sealltuinn romhainn na as ar déidh. Ma rinn sinn deagh-obair anns na laithean a dh’ fhalbh, molaidh an obair sin i fein; ma rinn sinn obair chearbach, is leoir an dìteadh a miosad. Foghnaidh aon fhacal, mata, a thaobh an la an dé. Cha bhiodh e iomchuidh, is cha leigeadh ar meamhair no ar cogais leinn, di-chuimhne dheanamh air na braithrean a shaothraich anns a’ Chomunn anns na laithean a dh’ fhalbh. Tha cuid dhiubh nach maireann a nis, is tha cuid eile dhiubh a’ saothrachadh, le an dìcheall àbhaisteach, an iomairean eile. Chuireamaid clach an càrn nam braithrean nach maireann; chuireamaid fàilte na h-urraim air ar braithrean anns na h-iomairean eile.

Is àm dearbhaidh an t-àm so, an dà chuid do ’n Chomunn is do na Gaidheil gu coitcheann. Cha do chruthaicheadh an anail a shéideas gu dearg-theas an teine sin a tha dubh as, is ma tha ar duthaich air a duthchas a thilgeadh, is ma tha ar sluagh air an cinneadalachd a chall, is diomhain do ’n Chomunn a bhi séideadh nan eibheal fuar. Ach cha ’n fhaod e bhith, is cha chòir a chreidsinn, gu bheil ar daoine air fàs caoin-shuarach a thaobh an cànaine, is a thaobh na h-ulaidhe sin a ta folaichte innte. B’e doigh ar sluaigh riamh a bhi coma co-dhiu am feadh a bhiodh an cunnart fad air falbh, ach ruith-leum chuige, is bras-bhuillean a fhrasadh m’ a cheann, an uair a thigeadh an cunnart dlùth. Gu ’m b’ ann mar sin a bhitheadh e anns an la an diugh, is an cunnart-mullaich am fagus, eadhon an t-amhusg sin d’ am far-ainm Solus, a ta feuchainn ris gach nì a dhubhadh as nach gabh reic no ceannach, is ris an òr-cheard a chur ’na shuidhe an cathair Chaluim-chille!

Cha ’n ann anns a’ Ghaidhealtachd a mhàin a ta an gleac so as leth an duthchais ’ga chur. O ’n Aird-an-ear gus an Aird-an-iar tha cridhe nan sluagh air theine, ag ionndrainn nan laithean a dh’ fhalbh, a’ bruadar air na laithean a thig, is anns gach cearnaidh cluinnear an glaodh so: “Is cinneadh sinn, is sluagh sinn; tha duthaich air leth againn, cànain air leth, nòs is dualchas a ghineadh is a dh’ fhàs ’nar muinntir fein—c’ arson, mata, a leigeamaid am bàs oirnn fein? no c’ arson a reiceamaid fuil is cridhe ar sluaigh chum sinn fein a chòmhdach le earradh-iasaid nach ’eil freagarrach no duthchasach dhuinn?” Agus ni nach duilich a thuigsinn, ma tha dualchas am fuil is an eachdraidh, tha glaodh-cinnidh an sliochda sin d’am buin sinn fein dìan goirt os cionn chàich gu leir. Thuig ar


[TD 187]

[Leabhar VII. Darna Mìos an Fhogharaidh, 1912. Earrann 12.]

dàimhich an Cuimridh is ar braithrean an Eirinn seal na bu luaithe na sinne gu robh iad, an dearbh-fhìrinn is an dealbh-fhìrinn, ’nan seasamh air fìor-oir na Doimhne, is na ’n toireadh iad aon cheum eile air an ais, gu ’m b’ uaigh dhaibh na b-uisgeacha fuara. Is tha iad a nis, cas an greim is làmh air thapadh, ag ath-chosnadh an duthcha is an duthchais, is a’ gabhail a’ chothroim air a’ chothrom gu cothroman ùra a dheilbh. An nì sin, mata, a rinn ar dàimhich is ar braithrean cheana, is na nithe sin a ta ’nan rùn a dheanamh, is brosnachadh-catha gach aon diubh do Ghaidheil na h-Alba.

Ma leanas fàs is toradh na bliadhna so, cha ’n fhada gus am bi ciad meur de ’n Chomunn air bhonn againn an Albainn. Ciod a ni sinn leotha? Am foghainn an t-ainm gun an tairbhe? Am bi sinn làn-riaraichte ma chuireas sinn a’ Ghaidhealtachd air cheilidh no a sheinn dhuanag? B’ fheabhas eadhon sin, is b’ fhiach saothrachadh air a shon, mur b’ e gu ’n deanar “ceilidh” le Gaidhlig-dhìolain, is gu ’n seinnear duanag le Gaidhlig-iasaid. Ciod, mata, a ni sinn leis na meoir ura? no ciod a ni iad dhuibh fein? Ma ’s fir na fir, is e an la an latha. Ciad meur, iomadh mìle ball, gun dìth toile no eanachainn—nach b’ fhurasda iorghuil a dhùsgadh anns a’ Ghaidhealtachd a ruigeadh cluas is a ghluaiseadh cridhe nan uasal sin ris a bheil cùisean foghluim an earbsa! Co-dhiu, gun dol a nunn no nall, is e ciad dleasdanas a’ Chomuinn an smal so thogail dhinn, ar cuid cloinne bhi ag eirigh suas ’nan coigrich is ’nan coimhich ’nan duthaich fein. Gun teagamh, cha bu bheag an call e, mur biodh ar n-òigridh mion-eolach, a reir an cothroim, air na nithe sin a rinneadh is a sgriobhadh is a sheinneadh an duthchanna eile; ach an lugha an call e, iad a bhi tur-aineolach air na nithe sin a rinneadh, a sgriobhadh, a sheinneadh, aig bonn an cuid bheann fein, is ri taobh an cuid chuan? Is ann anns na sgoilean a ta a’ Ghaidhealtachd a’ cnàmh; is ann anns na sgoilean a ni a’ Ghaidhealtachd fàs.

Bheir lagh is ceartas an cothrom, ach cha toir lagh is ceartas buil as a’ chothrom—sin ar cuid-ne de ’n obair. Mus faigh a’ Ghaidhlig a h-àite fein anns an sgoil, tha iomadh bealach r’ a dhùnadh is iomadh uireasbhuidh r’ a leasachadh. Cha ’n urrainnear a radh gu bheil An Comunn buileach leisg anns a’ chùis so an diugh, ge b’e air bith mar bha e an dé. Tha leabhraichean-sgoile freagarrach a nis ’gan ullachadh, is tha luchd-teagaisg d’ an aithne an gnothuch a’ beairteachadh uidh ar n-uidh an inneil sin leis an oileanaichear an òigridh. Ach is beag na rinneadh seach na tha r’a dheanamh; ma ’s trian oibre toiseachadh, tha beul ri dà thrian gun deanamh fhathast. Tha e iomchuidh, co-dhiu, gu ’m biodh fios againn ciod a ta sinn ag iarraidh, is ciod a dheanamaid leis na ’m faigheamaid e, a chum gu ’m faigh. Ma tha meas againn oirnn fein, sguiridh sinn de bhi ag iarraidh rudeigin a dh’ fhaodas cuid-éigin a chur uaireigin gu buil an àit-eigin. Is fhada sin o’n chomharraich ar n-aithrichean an doigh iarraidh so le faite-gàire. “ ‘Tha an t-acras orm, a Righ,’ ars’ am balach, ‘ghabhainn rud-eigin.’ ‘Gheibh thu sin, a laochain,’ ars’ an Righ, is thug e dha gille-mirein. ‘Tha an t-acras orm, a Righ,’ ars’ an curaidh, ‘gabhaidh mi am bonnach eorna a chi mi air do chùlaibh.’ ‘Is ciod a dheanadh tu leis, a laochain, na’m faigheadh tu e?’ ‘Le ’r cead, a Righ, tha beul is fiacall is slugan ’ga fheitheamh—agus is e mo chuid am bonnach.’ Thug an Righ sin dà, is mar ris a’ bhonnach cuach fhìona.” Nach mithich do na Gaidheil, mata, is gu sonraichte do ’n Chomunn, rud-eigin a chur a dh’ àiteigin—mur ’eil an sùil anns a’ ghille-mhirein!

Ma dh’ iarras sinn le teangaidh is le laimh a’ churaidh, gheibh ar canain gun teagamh a h-àite fein anns na sgoilean, is gheibh ar cuid cloinne fradharc shùl gu bhi faicinn, is gleus cridhe gu bhi tuigsinn ciod dìleab a’ Ghaidheil, am meanmna, an litreachas, am beulachas, is ciod am feum gus an còir an dìleab sin a chur. Ach cha tig as an sgoil ach an t-oilean a chuirear innte, is bidh an t-oilean sin air an aon ghleus ri cor ar cànaine is ar litreachais. Anns a’ cheart àm tha an t-earra-dhubh air bruidhinn, is gu sonraichte air sgriobhadh, na Gaidhlige; ma tha no nach ’eil an sgamhan innte, cha ’n ’eil co-dhiu an craiceann mìn boidheach oirre bu chaomh leis na h-aithrichean. Tha guth na Beurla ann am beul na Gaidhlige; tha ar smuain gun salann, tha ar cainnt gun bhlas gun ghrinneas. Gàidhlig an la an diugh, a’ mhòr-chuid di co-dhiu, cha ’n ’eil mo dhuthaich no mo dhaoine innte; cha do ghuil i le Deirdre an Gleann-Eite; cha d’ aslaich i le Calum an I; cha do shuidh i air Cnoc-na-comhairle le Buachaille nan Eilean; cha tug i sgeul riamh a crann na luinge sin a sheol gus an Eilean Uaine an dé, is a sheolas air a h-ais am màireach. Is nach ’eil a bhuil air ar


[TD 188]

[Leabhar VII. Darna Mìos an Fhogharaidh, 1912. Earrann 12.]

cainnt is air ar litreachas! tha iad le chéile dol an dìosg, is le cion a’ bheathachaidh tha fuil is aigneadh ar daoine sior-dol am fuarad. Nach fiachan air a’ Chomunn, mata, ar cànain altrum air a leithid de dhoigh is gu ’n toir i deagh-thoradh uaipe, a reir a gnè is a reir a dualchais. Fhad ’s a ta plosg anns a’ chridhe, cha reodh an fhuil Ghaidhealach buileach; is na nithe sin a rinn i, nì i, is theagamh na ’s fhearr—ma rosgar i.

Tha an Comunn an déidh bliadhna air fhichead de cheol a thoirt duinn—nach toir e dhuinn a nis bliadhna air fhichead de Ghàidhlig! Mur tabhair, is guileag-bhàis ar ceol, is fàs ri uaigh ar fàs. Tha iad ann, treubhan a ta cho adhartach am malairt is cho teoma an ealain is nach ann de an cànain, no idir de an litreachas, am fàs is am feart. Cha chaill iad sin an dualchas fhad ’s a sheolas long air cuan, no fhad ’s a bhios sgillinn ruadh aig duine dubh no buidhe. Ach cha ’n ann de na treubhan ud na Gaidheil; ma ’s beatha malairt, cha bheo sinne; is an latha sin a theid ar cànain is ar litreachas fo lic, is a chailleas sinn na subhailcean a bhuineadh do ar daoine, ar n-uaisle, ar teoghalachd, ar dìlseachd, ar fearas-fo-thuinn, is e an dearbh latha sin deireadh ar sgeoil. Gun teagamh, theirear gu tric nach ann de ar cànain ar subhailcean, is ged dh’ fhalbhadh ise, gu maireadh iadsan. Mhaireadh—na ’m bu mhaireann—rud nach b’ eadh. Cha toirear cànain de shluagh a dh’ aindeoin; co-dhiu, fhad ’s a bhios an toil a chumadh cho dìan rag ris an toil a bheireadh air falbh. Cha b’ urrainn, mata, gu maireadh ar n-uaisle, ar dìlseachd, ar duinealas, na’m b’ e dìth nam feart sin, rud a b’ e, a chuireadh as, na ’n cuirteadh as, do ar cànain. B’ aon riamh an Gaidheal is a’ Ghàidhlig; is aon iad fhathast; ach cha’n aon ro-fhada mur ’eil de leigheas againn d’ an creuchdan ach ceileireadh is fidileireachd.

An uair a bha I mar a bha, deir seann sgeul, is e thainig ri latha ach gu ’n do shaobh fear de na manaich, is e air tir-mor, o’n chreideamh naomh, is ar leis gu ’n d’ fhuair e faothachadh nach bu bheag ri linn da sin a dheanamh. Ach oidhche de na h-oidhchean, is e a’ bruadar, co chunnaic e cromadh os cionn a leapa ach fear a b’ eol da, is a dhà shuil cho blàth is gu ’n toireadh iad tiomadh air cridhe cloiche. “Eirich,” arsa Calum, oir is e a bh ’ann, “eirich—tiugainn dachaidh—cha ’n ’eil slat an dorus I.” Seal mus do bhlais an t-eun an t-uisge, bha am manach is a chuid ghillean shios air a’ chladach, is leis an deifir, is eadar-dha-sholus fhathast ann, is e rinn iad ach bàta thoirt leotha a chumadh treun-fhear ’ga sior-thaomadh leis mar a bha i air a sgreagadh le gaoith is le gréin. Mu thrath-noin, fo stiuradh an Fhreasdail, bha iad siar air Muile, is sruthan lìonaidh leotha. “Fheara mo ghaoil,” ghlaodh am manach an ceann treise, “fheara mo ghaoil, chì mi I, chì mi I—ach, O, a Dhia nan Gràs, tha am bàta dol fodha!”

Is maith dh’ fhaoidte gu bheil làithean ar saobhaidh-ne seachad a thaobh ar duthchais is a thaobh ar cànaine; ach thoireamaid an ceart aire gu bheil ar bàta fallan, a chum gu ruig sinn I, is nach deireadh-sgeoil dhuinn an t-aigeal fuar sin far an lionmhor sligean failmhe is taibhsean nan daoine bha ann.


[TD 192]

[Leabhar VII. Darna Mìos an Fhogharaidh, 1912. Earrann 12.]

AN COMUNN AGUS A GHAIDHEALTACHD.

Tha e na aobhar ghàirdeachais do chàirdean a’ Chomuinn gu’m bheil e nis air ruighinn bliadhn’-air-fhichead a’ dh’ aois, agus gu ’m bheil a h-uile coslas gu ’m bi a bhliadhn’-air-fhichead a tha tighinn, na’s pailt ann an saothair, agus na’s torach ann a’ soirbheachadh na na bliadhnachan a chaidh seachad. Tha ’n Comunn fhathast ann an tréine na h-òige, ach tha e fada ’o bhi aig aird a neirt. Thainig piseach iongatach air ré an leith-dusan bliadhna bho dheireadh. Chaidh a bhuill a mheudachadh o chiadan gu miltean anns an àm sin, agus gheibhear a mhéuran anns gach cearn de ’n Ghaidhealtachd. ’S ann air taobh a stigh criochan na Gaidhealtachd a tha ’n cinneachadh seo air tachairt, agus tha sinn toilichte gur h-ann. Chleachd cuid a bhi a’ tilgeadh oirnn gu ’n robh tuilleadh ’s a chòir de ar saothair air a chosg am measg Ghaidheil an taobh deas, agus gu’ n robh sinn a’ deanamh dearmad air na Gaidheil, agus air cor na Gaidhlig, aig an tigh. Ach ma bha a’ chasaid sin a riamh fior—agus cha ’n ’eil mise ag aideachadh gu ’n robh—cha ’n ’eil e fior a nis. ’S ann anns a Ghaidhealtachd a tha fàs a’ Chomuinn ri fhaicinn anns an tomhas as mòmha aig an àm seo. ’S math gur h-ann mar sin a tha ’chùis.

Ma theid a’ Ghàidhlig a dhìth anns a’ Ghaidhealtachd, tha a latha seachad. Air an aobhar sin ’s e cheud chrioch air am feùm sinn ar suilean a chumail, a bhi brosnuchadh nan Gaidheal aig an dachaidh gu bhi a’ gabhail tlachd ’nan cainnt, gu bhi ’toirt an spéis dhi air am bheil i airidh, ’s a bhi a’ deanamh an dìchioll gu bhi ’ga cumail ann am bèo-chleachdadh le bhi ’ga labhairt, ’ga léughadh, ’s ’ga sgriobhadh. Tha barrachd ’ga sgriobhadh an diugh, tha mi a creidsinn, na aig àm sam bith roimhe seo, agus tha mi a’ deanamh dheth gu’m bheil sinn a’ faicinn ann an sin, cuid de bhuaidh na h-obair a tha air a chur air aghart leis a’ Chomunn. Tha iad lionmhor am measg buill a’ Chomuinn, a sgriobhas a’ Ghàidhlig gu cothromach, agus ma cheadaicheas sibh dhomh comhairle bheag a thoirt dhuibh, ’s i seo i; gu’m faigheadh sibh greim gun dàil air cuid dhiubh sin, agus gu’n cuiridh sibh impidh orra a thighinn a chuideachadh leibh ann a bhi a’ togail an “Deo Greine” gu inbhe na ’s airde, ’s na ’s urramaiche na rainig e fhathast, mar mhiosachan Gàidhlig. Cha ’n ’eil An Comunn fhathast ach aig tùs a thuruis, tha latha fada air thoiseach air, agus cha ’n ’eil na chaidh a dheanamh leis gus an seo, ach na chomharradh ’s na eàrlais air an obair a tha ’n dàn da a chomhlionadh anns an am ’tha teachd. Aig an àm seo, ’s còir dhuinn a bhi a’ cuimhneachadh ’s a’ moladh nan Gaidheal, dhileas, thapaidh, a nochd am meas air a Ghàidhlig, agus an iarrtus gu ’m bitheadh an luchd-duthcha a toirt spéis dhi mar an ceudna, le bhi cur a’ Chomuinn air bonn bliadhn’-air-fhichead air ais. ’S e ar dùrachd gu’m bi an comhnuidh ’nar measg, fir is mnathan a bhios a strì, fo bhuaidh an spioraid a ghluais luchd-steidhichidh a’ Chomuinn, gu bhi a’ cuideachadh le ’n uile chridhe leis an obair ionmholta a tha ’n Comuim a cur air aghart.

CALUM MACLEOID.


[TD 193]

[Leabhar VII. Darna Mìos an Fhogharaidh, 1912. Earrann 12.]

AN CAOCHLADH A THAINIG AIR COR NA GAILIG BHO CHIONN FICHEAD BLIADHNA.

Air do’n Chomunn Ghàidhealach tighinn a nis gu làn aois agus inbhe, tha e iomchaidh agus buanachdail a bhi ’gabhail beachd air an atharrachadh a thàinig air cor na Gàilig bho ’n am anns an do chuireadh an Comunn air chois. Is iomadh caochladh a bheir fichead bliadhna mu’n cuairt; agus ghiulain an aimsir sin iomadh cainnt agus cinneach nis dlùithe air crioch an turuis. Ach a thaobh na Gàilig, feumar aideachadh gu bheil tuilleadh mòr de chùram agus de ghràdh air an taisbeanadh d’a taobh, na bha coitchionn an uair a chumadh a’ cheud Mhòd anns an Oban Làthurnach. Bho ’n am sin thainig aghart sònruichte air fòghlum na Gàilig. Thug sgoilearan anns an


[TD 194]

[Leabhar VII. Darna Mìos an Fhogharaidh, 1912. Earrann 12.]

dùthaich so fèin, agus ann an dùthchanan eile, mòran de’n t-seann litreachas Ghàilig gu solus; agus tha luchd fiosraichidh a cur an cèill gu’m bheil i lair aon de na canain is aosmhoire a tha ’n diugh air an labhairt. A thuilleadh air sin, tha iad a nochdadh gu ’m bheil dlu-chàirdeas aice ris na cainntean is beartaiche agus is cliùtaiche air an cualas iomradh ann an eachdraidh an t-saoghail. Agus mar thoradh air an fhiosrachadh ùr so, bha ’n Comunn a sòirbheachadh ann a bhi dùsgadh suas nan Gàidheal gu bhi ’toirt fainear ciod e luach agus maise na dìleab a dh’ fhàgadh aca le ’n sìnnsir.

Anns na bliadhnaichean mu’n do thòisich An Comunn bha a’ Ghàilig air a’ dearmad gu mòr. Cha robh mar bu trice, muinntir a’ seasamh gu duineal airson an cainnt mhàtharail. An uair a rachadh cuid gu Galldachd, is ann a bhiodh nàire orra, gu’n saoileadh na Goill gun robh Gàilig aca. Bha mòran de’n aineolas thruagh so a toirt ana-cothrom air leth do’n t-seann chainnt. Ach a nis tha earrann mhaith de’n aimeadas sin a’ dol bàs. Buinidh an t-urram do’n Chomunn, gu’n do neartaich e a’ Ghàilig an uair a bha i a dheasbhuidh neirt agus meas; gu’n do thog e suas a h-aobhar gu foghainteach fo chomhair an t-saoghail, air chor is nach eil iad ach tearc an diugh a chromadh an cinn le nàire airson cainnt an dùthcha, no idir a dh’ àicheadh gun robh iad comasach air a labhairt. A’ leantuinn eiseamplair nan Eirionnach agus nan Cuimreach, tha na Gaidheil a tòiseachadh ri uaill a dheanamh as an cainnt; agus ged a b’ann air sgàth an fhasain a mhàin a dheanadh iad uaill, gidheadh is taitneach gu’m bheil muinntir a’ deanamh eadhon an urad sin fèin a leth na Gàilig.

Cha robh An Comunn ach glè òg, an uair a mhothaich e gu feumte sealltuinn ris an òigridh airson buaidh agus beatha na Gàilig anns na ginealaich ri teachd. Ann a bhi ’leigeil taic àraidh air an nì so, nochd An Comunn fior ghliocas. A nis is mòr am feum a rinn Bùird nan Sgoiltean anns a’ Ghàidhealtachd. Tha e ro iomchaidh gum biodh an òigridh Ghaidhealach a’ togail na Beurla cho cothromach ’s is urrainn iad. Ach nam biodh a’ Ghàilig air a’ cleachdadh mar mheadhon, thogadh a’ chlann eòlas na Beurla fada na b’ fheàrr agus na bu luaithe. Is bochd an dearmad agus am mearachd a rinneadh an uair a chumadh a’ Ghàilig am mach as na sgoiltean. Cha ruigear a leas a’ nochdadh aig an am so ciod e cho duilich ’s a tha e do leanabh aig nach eil smid Bheurla a bhi ’togail foghlum ann an cainnt air am bheil e tur aineolach. Tha e na aobhar iongantais gu’m bheil a’ chlann Ghàidhealach a’ faotainn idir thairis air an duilicheadas so, an uair nach tuig iad an toiseach facal de na tha am maighstir-sgoile a’ cantuinn anns a’ Bheurla. Agus an uair a tha Buird nan Sgoiltean agus pàrantan a’ cur cho beag meas air a’ chainnt a thuigeas na leanaban a cheana; a’ cur cho beag luach air a’ Ghàilig agus nach b’ fhiach leo gu’m biodh i air a labhairt anns na sgoiltean, cia mar a bhios iad an dùil gun cuir na leanaban fèin meas na luach air an cainnt mhàtharail, an uair a dh’ fhàsas iad suas? Cha robh iongnadh uime sin ged a bhiodh a’ Ghàilig a’ call a greim air an òigridh, agus a’ dol bàs gu luath. Ach dh’ èirich An Comunn ann an àm freagarrach, agus chuir e casg ann an tomhas, air an dearmad chianail so. Thug e fainear gu ’m biodh misneach as ùr air a toirt do mhaighstirean-sgoile Gàidhealach gu bhi ’cleachdadh na Gàilig ann an teagasg na cloinne; gu’m biodh an òigridh a’ faotainn cothrom agus eòlas air a’ chainnt a leughadh agus a sgriobhadh; gu ’m biodh a’ Ghàilig air a sònruchadh mar mhéur anns am biodh foghlum air a chriochnachdh anns na Sgoiltean-Arda; agus gu ’m biodh i mar an ceudna air a’ gabhail anns na h-Oil-thighean mar aon de chuspairean an àrd-fhòghlum.

Le bhi ’cumail Mòid bhliadhnail ann am bailtean mòra na h-Albainn mu dheas agus mu thuath far am bheil Gàidheil a tàmh, thug an Comunn brosnuchadh do cheòl nà Gàilig, agus mar sin do’n Ghàilig fèin. Tha a’ chuid is binne de litreachas nan Gàidheal air a thasgadh suas ann an seann òrain; agus le bhi ’cur comhfharpuisean ciùil air an cois, agus a’ toirt seachad dhuaisean airson seinn agus labhairt na Gàilig, rinn na Mòid feum anabarrach do’n t-seann chainnt. Cha ’n e ’mhàin gu’n tugadh dùsgadh sònruichte air alt na seinn agus nan còisirean, ach thugadh mar an ceudna beothachadh air na seann fhuinn. Am mòr-shluagh a bha roimhe sin tur aineolach air na h-ionmhasan ciùil a bha anns a’ Ghàilig, fhuair iad sealladh nuadh air beairteas a’ chiùil, agus ghabh iad annas agus tlachd as ùr dheth. Mar an ceudna chaidh saothair nam bàrd a thoirt fo chomhair nan coinneamhan bliadhnail ann an comhcheangal ris a’ cheòl. Ma tha sinn a’ miannachadh a bhi ’cumail briathran blasda, milis, air chuimhne, cha ’n urrainn sinn meadhon is èifeachdaiche a


[TD 195]

[Leabhar VII. Darna Mìos an Fhogharaidh, 1912. Earrann 12.]

chleachdadh gu sin a dheanamh, na na briathran a chur ri fonn ciùil a ghluaiseas na h-aignidhean, agus a thàlas an cridhe. Sin mar a thachair do ’n t-seann bhàrdachd a chluinnear air a’ seinn aig a’ Mhòd; tha i air a cumail air chuimhne fada ni’s cothromaiche, a chionn ’s gu’m bheil i a’ gabhail greim air na h-aignidhean. Ach cha ’n ann a mhàin aig na Mòid bhliadhnail a tha obair a’ Chomuinn air a faicinn. Chaidh iomadh meanglan ùr a shuidheachadh air Tìr-mòr agus air feadh nan Eileanan. Tha na meanglain sin a deanamh saothair mar an ceudna ann an spiorad a’ Chomuinn, agus a’ teagasg an t-sluaigh gu bhi ’gabhail suim de’n Ghàilig agus de ’ceòl. Tha na meanglain a’ cumail Mòid bheaga, far am bi an òigridh a strì ann an comhfharpuisean air son seinn, leughadh, agus beul-aithris. Ann a bhi ’g an deanamh fèin deas airson na deuchainn, tha ’n òigridh aig a’ cheart am ’g an uidheamachadh fèin anns a’ Ghàilig, agus cha dichuimhnich iad ri’m beò na nithibh a dh’ iunnsaicheas iad mar sin le dealas agus dìchioll.

Faodaidh gu bheil Gàidheil ann a tha cho mi-dhùthchasail is gu’n can iad “Ciod am feum a bhi ’cumail beò na Gàilig? Ma gheibh an Gàidheal air aghart nis feàrr leis a’ Bheurla, carson nach leigeadh e seachad a’ Ghàilig, bho nach cuir i fòghlum ’n a cheann, na sgillin ’n a phòcaid?” A nis tha e soilleir gu ’m bheil am beachd so saoghalta gu leòr. Cha deanar deagh Ghall de dhroch Ghàidheal; agus tha ’n Gàidheal sin bochd agus dona gu leòr, a chaill a mheas air spiorad agus cainnt a shìnnsir. Na nithibh is ionmholta a bhuineas do ar nàdur, fhuair sinn iad mar a chaidh an tasgadh dhuinn ann an cainnt agus an ceòl ar sinnsir. Cha ’n ann le ’bhi ’reic a’ chòir-bhreith airson greim bìdh, na eadhon airson airgid, a choisneas an Gàidheal ionad urramach ann an eachdraidh nan sluagh. Is cinnteach gur e gràdh do’n dùthaich agus meas air cliù an sinnsir am bann is treise a tha ceangal ri chèile nan Gàidheal ann an tìrean cèin. Nach bu taitneach nam biodh eòlas aca mar an ceudna, feadh farsuinneachd an t-saoghail, air an t-seann chainnt a chaidh a labhairt uaireigin le Righrean agus Maithean na h-Albainn. Agus bu taitneach ri smuaineachadh gu ’m biodh spiorad a’ chànain rioghal air a dhùsgadh nan uchd gu bhi ’cuimhneachadh air an t-sliochd bho’n d’ thàinig iad. Is e dùrachd agus dòchas gach fior Ghàidheil an diugh ann a bhi ’guidhe soirbheachadh do ’n Chomunn Ghàidhealach, gu’n tig an latha, agus nach ’eil e fad as, anns am bi An Comunn mar chraoibh aig am bhi a meanglain air sgaoileadh feadh an t-saoghail; anns am bi an “Deo-Grèine” mar ghath soluis, anns gach ceàrn air an dealraich a’ ghrian. An sin an uair a chruinnicheas na càirdean ann an tìr choigreach, ni iad luaidh air an dùthaich ’s an d’fhuair iad an àrach; bidh a h-eachdraidh ’n a misnich agus ’n a h-uaill dhaibh an còmhnuidh; bidh a h-òrain ’s a ceòl taitneach nan cluais; agus bu bheag an t-iongnadh ged a lasadh an cridheachan le aoibhneas an uair a dh’èisdeas iad ris a’ chànain rioghail anns an robh mòran de na nithibh sin air an tasgadh.

NIALL ROS, B.D.


[TD 200]

[Leabhar VII. Darna Mìos an Fhogharaidh, 1912. Earrann 12.]

AN SGOIL SHAMHRAIDH.

Tha an sgoil shamraidh a bha air a cumail am Bogha-mór, an Ile, a nis air tighinn gu crìch agus bha soirbheachadh mór leatha. Is gann gu’n gabhadh àite eile na bu fhreagraiche a bhi air a thaghadh air son na h-oibre so, a chionn cha ’n e mhàin gu’n d’ fhuair iadsan a thainig a Tir-mór, agus bho Thìr na Beurla, a dh’ ionnsachadh na cànaine làn chothrom air a bhi ’ga cleachdadh, ach ghabh muinntir Ile fhein móran ùidh anns an obair.

Cha robh an da chòmhlan a bha coinneachadh anns na maduinnean ro mhór ach bha iad anabarrach dìchiollach agus dian. Thug iad ionnsuidh fhoghainnteach air briathrachas na cànaine, agus bha mòran dhiubh aig nach robh facal dhith ’nan òige a bhruidhneadh i gu siùbhlach. Gu’n cinneadh leo!

Anns an sgoil agus aisde is i daonnan a bhatar a labhairt agus chaidh gu leòir dhith a sgolteadh ri luchd nam bùithean. Rinn an eisimpleir mhath so féum, dh’ fhàs a’ Ghàidhlig bhochd fasanta, agus car tamull thog i a ceann. Mar a bha an cìobair a rugadh agus a thogadh anns a’ Ghleann Mhòr, cha d’ thug e an aire riamh cho lurach bòidheach ’s a bha ’aite tàmh gus an cuala e coigrich a dùthchannan céine ’ga ard mholadh.

Anns na feasgraichean bha oileanachadh air a thoirt seachad ann an ceòl agus òrain Ghàidhlig, agus thionail òigridh a’ bhaile chuige gu lionmhor. Tha e na ni brònach nach ’eil mòran an Ile fo dheich bliadhna fichead dh’aois a leughas no sgriobhas an cànain agus is e so aon rud math a rinn an sgoil, gu ’n d’ fhoillsich i gu ’n robh an òigridh déidheil air fòghlum fhaotainn anns na nithibh so. Agus tha so fìor mu Ile air


[TD 201]

[Leabhar VII. Darna Mìos an Fhogharaidh, 1912. Earrann 12.]

fad. Chaidh, ma ta, an sìol math a chur am fad agus am fagus feadh an eilean agus tha dearbhadh againn nach do thuit mòran dheth air talamh dona. Ma ghabhas Bùird nan Sgoiltean an obair os laimh bithidh gach ni ceart.

Cha ’n ’eil a’ Ghàidhlig aig maithean an eilean gu léir [is truagh r ’a innseadh e], ach rinn iad na b’ urrainn dhaibh air son ar cuideachadh, agus gu sònruichte dh’ ainmicheamaid an t-uasal Mghr. Moireasdan agus a Bhan-tighearna; as an eugmhais tha sinn a creidsinn nach biodh sgoil idir air a gleidheadh am bliadhna.

Bha a chuid a bu mhotha dhinn ’nar coigrich agus tha e toirt toileachadh mor dhuinn a bhi cuimhneachadh air a’ choibhneas a chaidh a nochadh dhuinn leis gach h-aon. Rinn iad ar beatha air fad.

A.M.


Is ionann aithreachas-crìche agus a’ bhith a’ cur sìl mu Fheill Màrtainn.

B’ fhearr a bhi gun bhreith na bhi gun teagasg.
