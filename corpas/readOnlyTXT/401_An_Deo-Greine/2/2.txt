[TD 21]

[Leabhar II. Samhuinn 1906. Earrann 2.]

EADARAINN FHIN.

BU bhreagha cridheil am Mòd a bh’ againn anns an Oban am bliadhna. Bha gach ni ann an deagh ordugh, agus fàilte is furan roimh gach neach. Bha sinn ro-dhuilich nach b’ urrainn a’ bhana-phrionns’ a bhi air ar ceann mar a bha dùil aice, ach chuir i bean-ionaid ghrinn eireachdail ’na h-àite, a bhan-tighearna urramach, Elspeth Chaimbeul. Seach nach robh a’ bhanaphrionnsa fhéin ann, cha b’ urrainn na b’ fhearr.

Ghabh sinn barrachd tìde am bliadhna ri obair a’ Mhòid. Thug sinn là is feasgar gu h-iomlan air son comh-stri agus feis-ciùil na clainne. Dh’ fhàg sin pailteas tìm againn air son lan-cheartas a thoirt do chomh-stri chàich. Cha b’ e h-uile feis-ciùil a thigeadh suas ris a’ chomh-stri chiùil a bha ann air feasgar Diardaoin. Bha i air leith maith. Bha am Mòd gu léir a’ dol na b’ fhearr’s na b’ fhearr mar a bha là is là a’ dol seachad.

Rud eile dheth. Cha robh Mòd a riamh againn aig an robh a’ Ghàidhlig cho bitheanta ann an cleachdadh. Bha i air beul a h-uile fear, agus chaidh i faisg air a h-àite fhéin fhaighinn ann an gnothuichean follaiseach a’ Mhòid. Fhuair sinn òraid chiatach Ghàidhlig bho Mhr. Niall Ross, agus bhruidhinn feadhainn eile cuideachd anns a’ Ghàidhlig, aig an am cheudna. Chaidh lagh ùr a dheanamh aig a choinneamh bhliadhnail: nach fhaodar Beurla labhairt aig coinneamh tuilleadh le duine aig am bheil Gàidhlig, ach le cead fear na cathrach. Tha sinn a’ tighinn air adhart.

Bha ar caraide còir, “Beirt Fhear,” a lathair mar theachdaire a Eirinn, agus gu dearbh bu bhreagha an òraid a thug e seachad. Tha e toirt cunntas air a thurus do luchd-leughaidh a’ Chlaidheamh Soluis agus a’ deanamh iomradh air cho bitheanta’s a bha Ghàidhlig air a labhairt aig a’ Mhòd-sa a bharrachd air Mòd sam bith eile aig an robh e. So facal no dhà dhe na sgriobh e air a chuis:

<eng>“Ins an Oban i mbliadhna bhi an Ghaedhilg ann go hós-árd ⁊ go hós-íseal. Bhí sí le cloisint ar an árdán; bhí sí i gcogar i dtaobh leat ⁊ laistiar díot ins na suigheachánaibh; ⁊ bhí sí amuigh i lár na sráide i mbéalaibh na ndaoine. Geallaim-se dhaoibh-se, a Ghaedhil na hEireann, ná fuile an Ghaedhilg marbh i n-Albain fós ’Sí tá go beo beathaidhe ann ⁊ gura fada a bheidh!”<gai>

Tha sinn an comain “Beirt Fhear” air son nam briathran comhnard glic a sgriobh e ann an rathad iomraidh is misnich.

Faodaidh ar luchd-leughaidh fhaicinn gu ’m bheil spiorad na bàrdachd a’ dùsgadh ’n ar measg. Tha sinn a’ toirt anns an àireamh-sa de ’n Deo Greine bàrdachd a rinn Mr. Domhnull MacIomhair, Maighistir-sgoile Phabail, an Leòdhas, agus a fhuair a’ cheud duais aig a’ Mhòd mu dheireadh. Choisinn Mr. MacIomhair a’ cheud duais air son bardachd an uraidh cuideachd. Tha sinn an dòchas gu ’n cluinn sinn tuilleadh iomraidh air suiridh MhicIomhair air nigheanan Zeus.


[TD 22]

[Leabhar II. Samhuinn 1906. Earrann 2.]

Tha mar an ceudna Oran ùr le bàrd òg eile againn—òran a rinn an t-Urramach Uilleam MacPhàil, Kilbrandon. Tha e ’na òran grinn greimeil, anns am bheil an Stiubhardach a’ faighinn a theisteanas. Gheibh sinn oisinn dha ’san ath àireamh.

Tha sinn a’ gairm aire ar luchd-leughaidh gu sgialachd a chuir Uachdaran Leòdhais, am Maidsear MacMhathain, thugainn. Cha ’n fhada an ùin bho thoisich am Màidsear air ionnsachadh na Gàidhlig. Tha an sgialachd air a toirt gu ìre bhig mar a sgriobh e fhéin i, a chum gu ’n gabhar beachd air adhartas ann an ionnsachadh ar cànain, agus a chum gu ’n toir e misneach do mhuinntir eile tòiseachadh oirre. Tha am Màidsear ri mholadh air son an tlachd a tha e gabhail ’na oighreachd, agus anns an t-sluagh a tha ’g àiteachadh na h-oighreachd. Cha ’n urrainn e bann is diomhaire a chur timchioll air an cridheachan no eòlas maith a chur air an cànan.

Tha sinn a nis air tòiseachagh maith a dheanamh air bliadhna eile de ’n Deo Greine, agus tha sinn an dòchas gu ’n dean ar càirdean an uile dhichioll air a chuideachadh. Innseadh iad mu dheighean do ’n càirdean, agus thugadh iad orra a cheannach. Cha ’n ’eil e ro-dhaor, agus cha bheag an cuideachadh do aobhar na Gàidhlig gu ’m biodh e air a dheagh sgeadachadh. ’S iomadh doigh air am faod neach an Deo Gréine chuideachadh. Cuidich air an doigh is fhearr is aithne dhuit.


[TD 36]

[Leabhar II. Samhuinn 1906. Earrann 2.]

LITIR.

FHIR DHEASACHAIDH SHUAIRCE,

’Nuair a thogas sibh an Deo Gréine ri crann air son a’ mhìosa so, faodaidh sibh innseadh do m’ chairdean ’s an aird’-an-iar gu bheil mise mar is dùth dhomh, ’s gun iomagain a bhi orra mu ’m dhéighinn; nam biodh greim tombac’ agam a chuirinn ’s a’ phìob gu ’m biodh a h-uile nì ceart. Ma ’s math mo chuimhne, bha sibh fein a’ gealltainn uaireigin cairteal a chur g’ am ionnsaidh, ach tha ’n cairteal sin fad’ a’ tighinn, ’s faodaidh a’ chaora dol bàs a’ feitheamh air an fheur ùr; ciamar a tha sibh fein a smuainteachadh is urrainn dòmhsa sgrìobhadh as eugmhais an tombaca?

Cha ’n ’eil mi ’g ràdh gu ’m bithinn a’ cléirsinneachd aig an am so mur a bhi gu ’n d’ fhuair mi peann ùr; peann òir; peann a sgrìobhas leis féin, nach ’eil dhomh ach a shròn a chur ris a’ phaipeir ’s ni e fein an còrr. Fhuair mi ’m peann so bho nighinn chòir nach do phòs riamh; nighean cho airidh air fear ’s is aithne dhomh, ’s cha ’n e ’m fear suarach, ach fear cho math ’s a sheas ’an leathrach daimh. Nam bithinn-sa “sgaoilt as na còrdaibh so,” co aig a tha fhios ciod a dh’ fhaodadh tachairt, ach air ghaoil sith na tugaibh-se iomradh air so far an cluinn a’ bhean agams’ e; ma bheir, gheibh mise mo cheann a chìreadh leis an t-seiceil.

A nis bidh e soilleir gu leòir dhuibh fein cho snasmhor ’s a tha ’n sgrìobhadh so, na litrichean gu h-òrdail, a h-uile té na h-àite fein, cha ’n ann a’ tuiteam air muinealan a cheile mar a b’ abhaist, no ’fidealachadh an casan ann an snaoim do-fhuasgladh mar a chunnaig mi ’an cuid d’ ur litrichean fein,—gabhaibh mo leithsgeul, tha ’m peann so cho luath ’s nach ’eil e soirbh do m’ smuain-sa cumail a suas ris; tha e mar sin, air uairean, a’ cur sios nithean air nach do smuaintich mis’ idir.

Leig mi fhaicinn am peann so do m’ charaid Mghr. Niall Orra, ’s thuirt mi ris làn a shùl a ghabhail deth, ach tha esan cho cleachdte ri gnothaichean rìomhach ’s nach do chuir am peann ioghnadh ’sam bith air; gu dearbh, a reir coltais, ar leam nach robh e ach glé shuarach ’na shuilean. Chuir so diomb orm ’s chuir mi romham gu ’n tugainn taobh an fhuaraidh o Niall air a’ cheud chothrom a gheibhinn. Thainig an cothrom, mar a shaoil mise, ’s bho ’n a tha ’m peann ’am laimh, faodaidh mi innseadh mar thachair. Tha caraid dhuinn, duin’-uasal grinn, aig am bheil àite-comhnuidh shamhraidh air aon de dh’ eileanean na h-airde-’n-iar, far am bi e ’cur seachad greis d’a thim a’ h-uile bliadhna. ’Nuair a bhios e air an eilean so, bidh e anns an spiorad, mar a bha Eòin o shean, ach ’s e ’n spiorad ’s am bi esan, an spiorad gu bhi rannsachadh, ’s a’ cur eòlais air oibrichean nàduir, mar a tha iad sin ’g an nochdadh fein do ’n t-sùil bheachdail air muir ’s air tir. Air uairean theid e sìos do ’n doimhne mhoir a dh’ fhaotainn a mach ciamar a tha bunaitean nam beanntan air an suidheachadh, ’s a sgrùdadh o ghrunnd an aigein cuid de ’n dìomhaireachd a tha ’n cuan mor a’ ceiltinn oirnn. Mar sin, chuir e eòlas air moran de luchd-àiteachaidh an t-sluic, ’s na ’m measg-san


[TD 37]

[Leabhar II. Samhuinn 1906. Earrann 2.]

rinn e daimh shonraichte ris a ghiomach. Air a’ bhliadhna roimhe, thug e fear de na creutairean spàgach sin g’ am ionnsaidh, a leigeil fhaicinn domh cho uamhasach, ’s cho mìorbhuilleach ’s a bha e air a dhealbh, ’s mar a bhogadh e earball. Cha ’n ’eil cuimhn’ agams’ air a h-uile buaidh anabarrach a bh’ air a’ chreutair, ach tha cuimhn’ agam, math gu leòir, gur gann a thug an duin’-uasal cùl a chinn ruinn ’nuair a bha ’n giomach ’s a’ phoit. ’S i phoit ceann-uidhe na thig do ’n tigh so a ghabhas ithe. Dh’ ith mise mo chuibhrionn fein deth ’s dhìol mi gu daor air a shon. Lean an creutair mi-nàdurra sin air bogadh earbaill ann am thaobh-a-stigh gus nach mor nach do chuir e do ’n chìll mi. Air a’ bhliadhna so thill mo charaid o’n dùthaich, ’s fear eile de ’n cheart’ seòrs’ aige g’ am ionnsaidh. Air an uair so, ’s ann an ceann eile ’chreutair a bha na mìorbhuillean; bha an t-sùil aig’ uile-léirsinneach, a réir mo charaid; co-dhiu, bha e comasach air sealltainn roimhe ’s na dheigh, fodha ’s os a chionn, aig an aon àm, agus sin gun uidhir is car a chur na mhuineal, ma tha muineal aige. Mhìnich mo charaid dhuinn gu soilleir na laghanan a tha riaghladh léirsinn-sùl; ’s e <eng>optics<gai>, ar leam, a thuirt esan, ach cha ghleidh mise cuimhn’ air na facail chruaidhe sin. Gu mi-fhortanach thainig spiorad peasanachd thairis orm fein, ’s dh’ fharraid mi, ciamar a chaogadh an giomach a shùil? A nis, tha mo charaid na àrd-fhoìrfeach ’s an eaglais, ’s mar sin, ’s coma leis peasanachd air dhoigh’s am bith, ’s thuirt e “nach biodh a’ caogadh an sùl ach muinntir a bhiodh ri sgeig air ni nach robh iad fein a’ tuigsinn.” Dh’ fhàg e sud agam maille ris a’ ghiomach.

Cha ghabh a’ bhean agam-sa moran suim de nithean a tha os cionn a tuigse fein; is leòir le, air uair ’sam bith, gu ’n tig an gnothach a tha na laimh gus a’ bhuil a shonraich i fein. Mar sin cha robh i cho mothachail air na bha de chulaidh-ioghnaidh an taice ris a’ ghiomach, ’s cho luath ’s a fhuair i cothrom chuir i e far nach biodh <eng>optics<gai> a chum moran feum da; far nach faiceadh e, aon chuid, roimhe no na dhéigh; ’s e sin ri radh, spàrr i ’s a’ phoit e. ’Nuair a bha e deas thugadh cuireadh dhomh teannadh thun a bhuird. Thuirt mi nach tugainn pioc as an uile-bheist, creutair a bha cho uile-leirsinneach ris nach robh e cneasda. “Theid mise ’n urras,” arsa bean an tighe, nach ’eil de leirsinn aige nis na ni coire dhuit,” ’s i ’cur spàg deth air mo bheulaibh. Bha mis’ an imcheist nach bu bheag; cha bu toigh leam gu ’n cluinneadh mo charaid, an déigh a shaothair ’s a chaoimhneis, nach do bhlais mi air a thiodhlac. Bha mi mar so ’s an eadar-chomhairl’ ’s mi sealltainn le sùil an amharuis air na chuireadh fa m’ chomhair, ’nuair, co a thainig a stigh ach mo dheadh charaid Mghr. Niall Orra, ’s e air ùr thilleadh o’n Mhòd Ghaidh’leach, far an do choisinn e fein ’s a’ bhuidheann a thug e leis à Dunéideann, a’ h-uile duais a b’ fhiach strì air a shon. Bha e mar sinn ann an deadh shaod, ach gu ’n robh a mhuineal air tùchadh, ni a bha ’cur iomagainn air. A nis chuir spiorad an aimhleis cagar ann am chluais sa, ma bha bàs anns a’ phoit gu’m b’ fheàrr dhomh aig mo charaid na agam fein e, ’s thuirt mi ’s a’ mhionaid, gu ’n robh agams’ an sud, an aon leigheas a b’ fhearr a bha r’a fhaotainn air son tuchadh-muineil. “Ciod e sin?” ars’ esan, ‘Tha,’ arsa mise, ‘an spàg ghiomaich so.’ “An saoil thu,” ars’ esan, “an dean sin feum?” ‘Cha ’n ’eil,’ arsa mise, ‘leigheas eile ’s a <eng>pharmacopeia<gai> a’s fearr.’—Cha ’n ann gun dragh a fhuair mi ’m facal slaopach so a shlaodadh a mach, ach bha toil agam splèamas a chur air Niall le fad is leud m’ eòlais.—“Ma tha thu cinnteach,” ars’ esan, “ gu bheil sin mar sin, tha mi coma ged a dh’fheuchainn e,” ‘Cinnteach!’ arsa mise‘ ‘nam biodh tus’ eòlach air sgriobhaidhean an duin’ ainmeil sin a bh’ ann o shean, chitheadh tu, air son tachdadh-cléibh, tùchadh-muineil, no gainn’-analach, nach ’eil nì ann a bheir bàrr air spàg a’ ghiomaich.’ “Co, an duin’ ainmeil a tha ’n so?” ars’ esan, ‘Tha,’ arsa mise, <eng>‘Esculapius.’<gai> “Sglèapaire ann no as,” arsa Niall, “ma tha leithid sin de bhuaidh ’an spàg a’ ghiomaich, cuir an so i.” Ann am prioba na sùl, bha sud air beulaibh Neill, ’s mise taingeil faotainn cuidhte ’s i. ’Nuair a chunnaic mi ’phioc mu dheireadh dheth a’ dol as an t-sealladh, dh’ fhidir mi dhiom fein an d’ rinn mi ’n gnothach ceart; ciod ma bha mi ’cur an duine ’n cunnart a bheatha? Bha fhios agam ’nan tigeadh e ri m’ charaid’ cho dona ’s a thainig am fear mu dheireadh rium fein, nach biodh a chadal ach luaineach air an oidhche sin, ach ma thogair! c’ arson a bha esan cho caoin-shuarach mu ’m pheann. ’Nuair a bha e ’falbh dh’ iarr mi air a bhi cinnteach e thigh’n g’am fhaicinn air an la-’r-na-mhàireach, gu ’n robh gnothach agam ris. Thuirt e gu ’n tigeadh, ach cha d’thainig,’scha d’ thainig e air an la-na’n-earar. Bha m’ iomagainns’ a’ fàs do-ghiùlan; ciod ma bha bàs an duin’ air mo laimh? ’S an uair nach robh choltas air tighinn air an treas là, bha mi ions’ as mo chiall. Riasanaich mi ’n gnothach rium fein, ’s bha e soilleir gu leòir dhomh, ma bha olc deanta, nach ann agams’ a bha choire, ach aig an fhear a chuir am buaireas ’nar caraibh; ciod an gnothach a bh’ aige-san a bhi ’g a fhòirneadh fein air luchd-tuineachaidh na doimhne, ’s a togail chreach à measg chreutairean neò-ghlan an t-sluichd; an robh ann da ach a ’bhi buaireadh an Fhreasdail a bhi smeachranachd r’an leithid.


[TD 38]

[Leabhar II. Samhuinn 1906. Earrann 2.]

Air mo shon-sa dheth, ged a bha fhios agam nach taitneadh an creutair uilc ri chàil fein, ciod am fios a bh’ agam nach taitneadh e ri càil mo charaid, ’s mur an taitneadh, an ann agamsa bha choire? Dìreach mar a bha mi air mi-fein fhìrinneachadh anns an dòigh so, co dh’fhosgail an dorus ach an dearbh dhuine bha ’cur a leithid de bhruaillean orm. Tha mi ’g ràdh ribh ged a bheirte dhomh bo-laoigh air adhairc, nach cuireadh e uidhir de thoil-inntinn orm ’sa chuir sealladh de ’n duine sin aig an am. Cha robh fhios agam co-dhiu a thuitinn air a mhuineal, mar a b’ àbhaist daibh a dheanamh o shean, no deadh stràchd de ’n bhata thoirt da. Thainig e stigh gu sunndach ’s moran aige ri ràdh ’s ri dheanamh, ach cha robh smid mu ’n ghiomach. Mu dheireadh, dh’ fharraid mi ciamar a chaidh an giomach da? <eng>“O, first rate, A1!”<gai> ars’ esan.—Tha de chànainean aige ’s nach ’eil e soirbh dha ’n cumail air leth.—“Cha d’ fhuair mi riamh,” ars’ esan, “rud a’s fhearr air son a mhuineil; ’s fheudar gu ’n robh fiacail-fhiosachd aig an t-sean sglèapair’ a fhuair a mach an leigheas sin, c’ ainm a thuirt thu ris?” ‘’S coma sin,’ arsa mise, ‘ma rinn a leigheas feum.’ ’S e bh’ ann nach robh fhios agamsa co dhiu bu bheathach, no duine, no aon de dhiathan nan Cinneach a bha ’n <eng>Esculapius<gai>, ach cha robh mi dol a ghabhail sin orm ri Niall. “’S e gu dearbh,” arsa Niall, “an aon rud is fhearr a fhuair mise riamh, ’s ma tha e ’n dàn domh dol gu Mòd eile, bidh spàg giomaich agam ’am phoca ’s an earalas ciod a dh’ fhaodas tachairt” Dean sin, arsa mise, ’s cuiridh sinn air falbh am foirfeach an deadh àm a dh’ iasgach nan giomach.

Tha, mar so, a h-uile nì ceart a thig gu buil cheart, ach feumaidh mi aideachadh gu bheil nì no dhà ’s an t-saoghal so nach ’eil mi fein a’ tuigsinn fhathast. Bidh sibh fein gu h-ùr-labhrach a’ bruidhinn air saor-thoil, ’s nithean mar sin, nach tuig sibh fein no duin’ eile, ach ciod is fheairrde duine a thoil a bhi saor ma thuiteas a h-huile nì a mach calg-dhìreach an aghaidh a thoil. ’Nuair a ni duin’ ionraic, onarach, mar a tha mise, toll a chladhach anns am bu mhiann leis a charaid a thuiteam, ’s a thachaireas gur e fein a theid ann ’s nach e ’charaid, feumaidh gu ’m bheil rud-eigin ceàrr an ait’ eigin. Tha ’n gnothach so toirt ’am chuimhne an duin’ uasail sin a bh’ ann o shean, a chaidh a suas air beinn a mhionnachadh—tut! tut! tha ’m peann so cho luaineach ’s nach feith e gus am faigh mise greim air an fhacal fhreagarrach,—a mhallachadh Chloinn Israeil, ’s a bheannaich iad da-rìreadh. Cha ’n e gu ’n robh mhiann ormsa dochair mhor ’sam bith a dheanamh air Niall, ach dìreach rùbail bheag a chur na chliabh, a chionn e bhi cho caoin-shuarach mu ’m pheann.

Slàn leibh; cha ruig sibh a leis tigh’n thairis air a so, ’s e fior dhuin’-uasal a th’ ann am Mghr. Orra ged a tha mise ’toirt ainm an dìomhanas, ach shaoilinn gu ’m faodadh e mo pheann a mholadh gun a choguis a shiachadh, no e fein a chur as na h-uillt air dhoigh ’sam bith.

Bhur faicinn slàn.

Ma tha ’n cairteal tombacca sin goireasach cuiribh thugam e gun dàil.

Bhur caraid dìleas,

DOMHNULL MACEACHARN.

Dunéideann,

Ceud mhìos a’ Gheamhraidh.



