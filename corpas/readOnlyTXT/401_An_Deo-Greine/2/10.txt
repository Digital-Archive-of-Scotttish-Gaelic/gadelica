[TD 153]

[Leabhar II. Mios deireannach an t-Samhraidh 1907. Earrann 10.]

GU FEAR-DEASACHAIDH NA DEO-GHREINE.

A CHARAID,—Tha mi làn-chreidsinn nach e mìse ’nam aonar tha toilichte gu bheil An Comunn Gaidhealach agus AN DEO-GREINE a deanamh a’ leithid a dh’ fhéum ’s a shaothair air son na Gaidhlig; agus creidibh mise gu bheil sibh a deanamh barrachd air na bheil fhios agaibh fhathast. Tha na ciadan ann an diugh, cha’n’eil fhios agam nach ’eil na mìltean a bhruidhneas ann an cainnt bhinn bhlasda nam beann air am biodh nàire an craicinn sin a dheanamh bho chionn leth-dusan bliadhna. Agus am bheil fhios agaibh dé as aobhar de ’n so! Innsidh mise sin dhuibh. Tha direach gu bheil daoine foghluimte, ’s daoine tha aird an inbhe ’s an clìu ’ga bruidhinn ’s ’ga cleachdadh—moran eadhon a sgriobhadh an cuid lithrichean innte agus tha mi-fhein a deanamh so gu maith tric.

Ach cha’n’eil mi ’g radh nach fhaodadh sinn am barrachd a dheanamh na tha sinn a deanamh. Seall orm fhein. Thainig mi nis do’n Taobh Deasbho chionn aireamh bhliadhnaichean. Bha Gaidhlig is Beurla agam agus carson nach bitheadh. Bho chionn bliadhna no dha a’ so—agus gu dearbh is maith a dh’ fhaodadh cuimhne bhi agam air—thoisich gille Gallda mhuinntir—ach cha’n fhaod mi innse—suiridh orm. Gille gasda eireachdail, bòidheach na phearsa is maiseach na dhòigh, ’s cha’n fhaca sibh-se riamh aona chreutar as laghaich na e. Tha e cho duineal ’s cho gradhach, agus tha mi creidsinn gu ’n coisicheadh e fichead mile choimhead orm. Cha ’n innsinn so do dhuine beò agus air ’ur beatha na toiribh guth air. Thuirt mi ris, ma tha, ’sa chiad dol a mach gu feumadh e Gaidhlig ionnsachadh, gu ’n d’ ionnsaich mi-fhein Beurla agus gu faodadh esan Gaidhlig ionnsachadh. “Cha’n’eil durd Beurla aig mo mhathair,” arsa mise, agus de ni thu nuair theid thu shealltainn oirre. Ma ta, ars’ esan, ma dh’ ionnsaicheas tu-fhein sin dhomh-sa bidh mise gle thoilichte. Feuchaidh mi ris. De th’ agaibh air ach gu ’m bruidhinn e a’ Ghaidhlig an diugh cha mhór cho maith ruim fhein. Agus is ann an Gaidhlig a bhios sinn a sgriobhadh ar litrichean cuideachd. Cha’n’eil fhios agam am bheil moran de ar seorsa deanamh sin—litrichean gaoil an Gaidhlig. Na ’m biodh fios agaibh-se de cho milis ’s tha iad; bu chor dhuibh fiachainn, ach is docha gu ’n deach ’ur latha seachad dhiubh. An ainm ni-maith fiach nach innis sibh so.

Agus rud eile thuirt mi ris gu feumadh e tòiseachadh dol do ’n t-searmoin Ghaidhlig comhla riumsa. Rinn e sin agus tha e an diugh cho deigheil air rium fhein. Ach fiachadh sìbh-se nach laghach e nuair a’ dheanadh e so.

Ach seach gu ’n d’thainig mi thairis air, so rud bu choir dhuibhse th’ air stiùir na DEO-GHREINE agus do’n Chomunn Ghaidhealach gu leir, thoirt fa chomhair ’ur luchd-leughaidh. Tha e ’na chuis-nàire dhuinne mar Ghaidheil nach ’eil sinn nas fritheiltich air an t-searmoin Ghaidhlig ’s na bailtèan móra. Ma bha aon ni ann ’s an robh na Gaidheil air thoiseach air sluagh eile ’sann an aoradh Dhé agus an nithean spioradail. Ach an diugh cha ’n fhiù


[TD 154]

[Leabhar II. Mios deireannach an t-Samhraidh 1907. Earrann 10.]

le aireamh mhór de Ghaidheil an Taobh-Deas aoradh a thoirt do Dhia ann an cànan fhein, tha an cànan sin deis agus tha an sluagh deis. So rud ’s cha ’n fhaca mi an DEO-GREINE ag radh facal mu dheighinn fhathast. Cha’n’eil fhios nach innseadh sibh dhomh co mhiad de luchd-riaghlaidh a’ Chomuinn Ghaidhealaich a bhuineas do dh’ Eaglais Ghaidhlig.

Am bheil sibh an duil nan cuirinn-sa thugaibh te de na litrichean gaoil agam fhein ’s aig Tómas—cha’n’eil mise ’g creidsinn nach e ainm Gaidhealach tha an Tómas—am bheil sibh an duil an còrdadh i ribh—ach ’s mise tha gòrach—’s eòlach air an leithid sibh fhein agus cha’n’eil fhios nach cuireadh sibh ’san DEO-GREINE i—’s fearr a bhi cinnteach no bhi cràiteach. Coma leibh-se bidh feala-dha agamsa air Tómas nuair dh’ inniseas mi dha gu ’n do sgriobh mi thugaibh-se mu dheighinn cho maith ’sa tha e air a’ Ghaidhlig. San lèibh.

Is mise,

Le mór mheas is deagh dhùrachd,

’Ur bana-charaid,

ERIG NIC LEÒID.

Baile -nam-Fiasgan,
An t-Og-mhios 17 la 1907.

