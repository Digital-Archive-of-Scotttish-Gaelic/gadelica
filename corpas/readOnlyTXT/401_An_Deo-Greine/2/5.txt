[TD 73]

[Leabhar II. An Gearran 1907. Earrann 5.]

EADARAINN FHIN.

THA iad ag radh gur h-ann an Dunéideann a bhitheas an ath choinneamh de ’n chomunn ris an can iad <eng>Pan-Celtic Association<gai>.

Cha bhi, a réir coltais mòran ùine eadar i fhéin agus am Mòd a tha gu bhi againn ann an Glaschu.

Ma bhitheas i a leith cho maith ris an té a bha againn ann an Carnarvon cha bhi i dona.

Tha iad ag radh gu’m bheil sùil aig na ceudan de ghillean Leòdhais a dhol air imrich do Chanada air an Earrach. Nach bochd nach fhaigheadh sinn fearann agus obair dhaibh anns a’ Ghàidhealtachd!

Tha iad ag radh gu’m bheil àite falamh anns a’ Ghàidhealtachd air son iomadh mile teaghlach—na ’m faidheadh iad cead àiteachadh.

Am faca sibh an Oraid a sgriobh an t-Ollamh urramach Macphàil air <eng>Gaelic Teaching in the Highlands?<gai> Tha e ri mholadh air son a dhùrachd ’s a shaothair air son ar Cànain ’s ar duthaich.

Thàinig leabhran beag a mach fo ùghdaras a’ Chomuinn Ghàidhealaich o chionn ghoirid. Tha e deanamh iomradh air an àite bu chòir a bhi aig a’ Ghàidhlig ann a’ sgoilean na Gaidhealtachd, a réir beachdan dhaoine urramach agus eòlach o chionn ceud agus còig bliadhna fichead gus an là ’n diugh. Cha chosd an leabhar ach tri sgillinn ann am bùth Thormaid ’ic Leoid, no Aonghais ’ic Aoidh. <eng>The Teaching of Gaelic in Highland Schools<gai> is ainm dha.

Tha sinn a’ creidsinn nach robh An Deo Gréine iomlan o thoiseach. Cha ’n ’eil e iomlan fhathast; ach tha sinn an dòchas gur h-ann a’ dol am feabhas a bhitheas e. Tha sinn cinnteach gur h-ann ma leanas còmhnadh fior chàirdean a’ Ghàidhil.

B’ anabarrach càirdeil cridheil agus glic an oraid a thug Lochial seachad an oidhche roimhe ann am Banabhi. Thug e seachad i aig banais mhòr a rinn e agus aig an robh moran de chleir agus thuath na h-oighreachd. Gu’m bu fada mhealas tuath Lochabar an Uachdaran! Tha e cur roimhe leantuinn ann an ceuman athar, agus cùram mionaideach na h-oighreachd a ghabhail air fhéin. Bidh a bhuil mhaith air fhéin ’s air a thuath. Tha sinn uasal as air son an cuideachadh a tha e toirt do Chomunn Gàidhealach Inbherlochaidh.

Tha iad ag radh gu’m bheil Féill a Chomuinn Ghàidhealach gu bhi glé shòirbheachail. Gabhaidh tu an t-aithreachas mar a bi làmh agad innte.

Tha iad ag radh gu’m bheil Gàidhil Ghlaschu a’ cur rompa a “haoidhla” a chur air an Oban le Mòd na bliadhna-sa. Tha iad air tóiseachadh mu thràth air deanamh ullachadh air a shon.


[TD 78]

[Leabhar II. An Gearran 1907. Earrann 5.]

’AIRIDHEAN LEODHAIS.

LE IAIN M. MACLEOID.

DEAN dealbh ’nad inntinn air raon mòr mointich, ann am farsuinneachd ni ’s mo na moran de na siorramachdan Albannach, ni ’s leatha air an taobh a deas, agus a’ fàs lion cuid as cuid, caol ’sa cheann a tuath, le beanntan àrda an so, agus glinn làn do shuil-chrithich an sud, air bunait do chloich a dh’ fhàs nuair a bha na h-Alps ’na naoidheanain, agus na Himalaias gun a bhi air am breith. Lion a mhointeach ’tha so le lochan, agus còmhdaich a bruachan le fraoch crion: biodh tonnan uaibhreach a chuain-an-Iar a’ slach-


[TD 79]

[Leabhar II. An Gearran 1907. Earrann 5.]

draich ri ’thràigh gus am bheil na creagan air am bleith na mìlltean de stùcan arda. Timchioll a chladaich ’tha so, suidhich ceithir na cuig dusain do bhailtean beaga—agus sin agad Leodhas—fearann iongantach-fearann anns am bheil tàladh spéiseil eadhoin do’n choigreach-fearann a tha, ann an seadh, air leth bho ’n t-saoghal, agus anns am bheil daoine ’tha cumail gu treibh-dhireach anns gach cùis ri cliù agus eisempleir an sinnsir.

Tha mi làn-chreidsinn nach ’eil ni’shealladh cho cianail ann an sùilibh cuid ri mointeach Leodhais, ach tha feadhainn eile ann a theireadh a chaochladh sin. Romhad faraon ’s a’d’ dheigh cha ’n’ eil ni ach fraoch: ann an so agus an sud tha asnaichean ruadha na talmhainn a tighinn gu solus, agus an ceann greise coinnichidh tu poll-mònadh na uisge frith-sholusach loch uaigneach. Air na cnuic is àirde tha feur uaine ’s boidhche snuadh, agus ma sheallas tu gu math, ann a meadhoin na buaile uaine so, chi tha bothag bheag—aon do àraidhean Leodhais, agus bho’n a thainig sinn gu so, beachdaichidh sinn de seorsa bothaig a th’ ann, agus fiachaidh sinn ri beagan eolais a thoirt do ’n choigreach air na nithean ionmholta ’s urrainnear aithris timchioll orra.

Nuair a thainig treun righrean a chuain a nall á Lochlunn na fuar bheann ann an dùil ar n’ eilean gràdhach, Breatuinn, a chur fo cheannsal, thug iad leo ’s dh’ fhàg iad as an deigh pàirt do sheana chleachdaidhean na duthcha bho ’n d’ thainig iad. B’ e aon de na cleachdaidhean sin a bhi cur a chruidh gu àraidh do’n mhonadh ’san earrach, agus ’se beachd cuid gur h-ann uathasan a thainig an cleachdadh so, a bha aon uair cumanta air feadh ar Gaidhealtachd air fad, ach a tha nis, mar iomadh deadh chleachdadh eile, air a chur air cùl. Co dhiu, bha na seann daoine còire bho ’n d’ thainig sinn a creidsinn ann a bhi cur ma seach airson an latha fhluich—airson àm na h-airce, agus mar sin nuair a thigeadh na laithean briagha samhraidh, bha ’n crodh ’s na gamhna air an iomain do ’n mhonadh far an robh raon àluinn do fheur ’s do fhraoch ’s do luachair fo ’n sròin airson beathachadh orra. Bha gach bile feoir a bh’ aig an tigh air a ghearradh ’s air a chaoineachadh ’s air a chruinneachadh do ’n iollain airson bidh do ’n spreidh nuair a thigeadh sneachdanan teann glaiste ’n Fhaoiltich. Bha ’n cleachdadh ionmholta ’chionn gun robh e sealltuinn stuamachd ar seann athraichean, agus cha robh ni bha cho fallain do ’n spreidh ri bhi tighinn beo air an atharrachadh lòin so tre ’n t-samhradh. ’S ann a dh’ aithnicheadh tu sin nuair a dh’ òladh tu bainne na h-àraidh chitheadh tu ’n eadar-dhealachadh a tha eadar e fhein agus bainne lom gorm Ghlaschu.

Tha sinn a’ creidsinn gu robh coire mhòr aig cuid de na h-uachdarain-fearainn ri cur sios a chleachdaidh so, agus nuair a rinneadh a chuid a b’ fhearr de ar Gaidhealtachd na bhlàr-seillg na feidh agus na ruadh-chirc chuireadh na h-àiridhean buileach gu làr agus nuair a shiubhlas tu mointeach ar Gaidhealtachd, ’n àit’ a bhi coinneachadh ri caileagan boidheach le ’n cuman ’s le ’m buaraich ’s e chi thu ann sealgairean mùgach Shassuinn, a bha na ’n aobhar air iomadh Gaidheal tapaidh fhuadach thar sàile. ’S e aon de na truaighean a thainig oirnn’ mar Ghaidheil, ar tir a bhi na h-easar-chas aig umaidhean leis am b’ fhearr aon chlosach daimh chabrach no dusan Gaidheal tapaidh onarach. Ach ’se ar guidhe gu’m pillear ar bruid a ris ’s gu’m bi na Gaidheil mar bu chòir dhoibh, gabhail comhnuidh anns na glinn.

Ach mar a thuirt mi ’n toiseach na h-òraid lean na Leodhasaich cliu agus cleachdadh an sinnsir anns an ni so, agus gheibh sinn iad fhathast a cur a chruidh gu àiridh s an t-Sàmhradh, ged a tha ’n cleachadh air bàsachadh tre ’n Ghaidhealtachd air fad—mòran ionadan an sud san so aig am bheil an t-ainm “àiridh” a’ sealltuinn far an robh iad aon uair, agus far nach’ eil a nis ach totaichean na’ m bothagan so.

’S ann timchioll air an treas seachduinn de mhios mheadhonach an t-samhradh a thatar a cur a chruidh do na mhointich. ’Se là mòr a tha so, a chairdean. Tha ullachadh iomchuidh ’g a dheanamh roimh ’n àm. Feumaidh na caileagan òga m’oran de phaipearain-balla ’chur ma seach airson cur suas na h-àiridh ann an doigh ’s gu’ m bi i glan comhfhurtail agus boidheach, a chum gu faic na fleasgaich ris am bi duil aice troimh ’n t-samhradh grinneas a lamh. Tha biadh agus soithichean agus aodach-leapa ri ’n cuir air doigh. Tha buird ’a faotainn airson mullach a chur air an àiridh agus tha gillean tapaidh an comhnuidh faisg air laimh nach bi fada ’buain sgrathan a chuireas dion orra. Tha na h-uile ni a dh’ ainmich mi air an cuir ann an cléibh, na ’s docha ann an cairtean ma tha rathad dol do ’n airidh, agus tha moran ann an cearnaidhean do Leodhas “nach robh riamh an cairt,” agus ’s ann air a chliabh fein a ’s eolaiche iad.

(Ri leantunn.)


[TD 82]

[Leabhar II. An Gearran 1907. Earrann 5.]

GU FEAR-DEASACHAIDH AN “DEO-GREINE”.

FHIR MO CHRIDHE,—Leugh mi air a mhios so anns an “Naigheachd Ur” (paipeir ciatach th’ air a chur a mach an Inbhirnis agus aig a’ bheil mor-speis do ’n Ghaidhlig), gearan nach robh oran Gaidhlig air a chur sios anns an “Deo-Gréine” thainig a mach toiseach na bliadhna uir. Fhir-Dheasachaidh! Fhir-Dheasachaidh! Ciod thainig thairis oirbh? An “Deo-Gréine,” paipeir a’ chomuinn Ghaidhealaich, toiseachadh bliadhna ùr le oran beurla!! Ubh! Ubh! (Tha mi ’n dochas nach ’eil “cuisean a’ tighinn gu aon uair ’s an la.”) An e gu ’n do theirig na h-orain Ghaidhlig? Ma thainig crioch air na th’ agaibh dhiubh an Duneideann, bheir mi dhuibh an so beagan roinn de luinneag thaitneach a chuala mi air a seinn ’o chionn ghoirid le mnathan uasal coisir-ciuil Steornabhaigh, a’ luadhadh a’ chlo, ann an talla mhor Ghlascho aig Co-chruinneachadh Bliadhnail mhuinntir Leodhais ’s na h-Earradh; agus, ma thog mi ceart e, ’s ann air an fhonn a leanas chaidh an t-oran a sheinn.

ORAN LUADHAIDH—“ILL-U ORO U-O.”

GLEUS D. Gu surdail.

SEISD.
Ill-ù oro u-o Gur tu mo chruinneag
bhoidheach Ill-ù oro ù o

RANN.
Dheighinn dh’an a gheallaich leat nan gealladh tu mo phosadh.

Dheidhinn leat a dh’ Eirinn.
Gu feill nam ba oga.

Dheidhinn leat a dh’ Uist,
Far am buidhicheadh an t-eorna.

Dheidhinn dh’an a’ ronnaig leat,
Nam biodh do chuideachd deònach.

Dheidhinn leat an Ear no ’n Iar,
Gun each, gun srian, gun bhotan.

Tha sean-fhocal ag radh “’S fearr an giomach na ’bhi gun fhear,” ach tha mi dearbh chinnteach gu bheil a mhaighdean, a chur na briathran smioral tha ’san oran so ri cheile, na bean-taighe eireachdail bho chionn fhada.

Mo thruaighe! c’ ait’ a’ bheil na baird Ghaidhealach gu leir, nach ’eil a h-aon diubh toirt dhuinn oran ur? Tha e nis teannadh air ceathar bliadhna bho ’n ghuidh Iain Mac Faidean coir “Oidhche Mhath” leinn ann an Inbhirnis. An e gu bheil e na chodal bho ’n uair sin? Ma tha gu deimhin ’s mithich dha eiridh, “Duisge suas, Iain, ’s tog do ghuth!” Bho ’n tha thu fior eòlach air baile mor Ghlaschu, nach mìnich thu dhuinn ann am briathran cridheil pongail “Am Bruadar a chunnaic Ian MacLeoid” (Runaire ceilidh nan Gaidheil)? Bheir mi, le’r cead, sanais do dh’ Iain mu ’n toisich e, “’s gann ceilidh, no coinneamh Ghaidhealach nach ’eil a nis air a toirt gu co-dhunadh le bhi seinn “Oidhche Mhath Leibh.”

Tha mu ’n dochas gu’n tig piseach air “An Deo-Gréine” air a’ bhliadhna so.

’Ur Caraid dileas,

“CNOC A’ MHADAIDH.”

Glaschu,
15 la d’en Fhaoilteach, 1907.

(Tha sinn an comain ar deagh charaid “Cnoc a’ Mhadaidh” air son a litreach. Fear-deas.)


[TD 83]

[Leabhar II. An Gearran 1907. Earrann 5.]

BEAN A’MHAIGHSTIR SGOIL

No.

FHUAIR MI NEAD A GHURRAGUG.

<eng>[This play is by Mr. John M‘Fadyen, Glasgow, and got First Prize at last Mod at Oban.]<gai>

FHUAIR a maighstir-sgoil fios gu’n robh gnothach sònraichte aig Fear a bhaile ris; thachair sud anns a mhaduinn tacan ro’n àm do na sgoilearan cruinneachadh, ’s an uair a bha maighstir sgoil a fàgail a thighe thuirt e ri mhnaoi. “Cùm sùil agus smachd air na sgoilearan gus an tig mise: faodaidh tu’n leasan a thoirt do ’n fheadhainn òga mur bi mi air m’ ais ann an àm.” Cha robh an àireamh mor aig àm sam bith, sgoilearan a bhaile bh’ann an sud, agus bha iad comharraichte gann agus mall gu cruinneachadh air a mhaduinn ud, bha iad mar a bha luchaidh an tigh-mhoir, ’n uair a fhuair iad an cat sa bhuideal fheòla, chaidh iad féin a dhannsadh. Cha robh tigh sgoil ’sa bhaile ach seòmar a’ mhaighistir sgoil. Cha robh balach no caileag ’sa bhaile a bha os cionn tri no ceithir bliadhn’-deug a dh’ aois, air nach robh far-ainm, bha dhà dhiu air an robh ainmeannan Righrean a bh’ ann an Albainn o chionn a fada, b’ e sin “Fearachar Fada,” agus “Calum a’ chinn Mhoir.” Thàinig na leanabanan a stigh do ’n sgoil aig an àm, ach bha an fheadhainn bu shine a’ tighinn mar a thig na càirdinnean, se sin, mar a fhreagras e dhoibh. Thòisich Bean a’ mhaighistir sgoil air an leasan a thoirt do na leanabanan o nach d’ thàinig càch; ’s ged nach tigeadh iad idir, tha mi creidsinn gu ’m biodh ise a cheart cho toilichte, ach fhad ’s bha h-aire air an fheadhainn a bh’ aice, chual’ i ceum a’ tighinn a stigh an dorus, agus air tionndadh mu’n cuairt dhi, chunnaic i ’n siud “Colla Ciotach” agus “Fearachar Fada” a’ tighinn a stigh do ’n t seómar.


[TD 84]

[Leabhar II. An Gearran 1907. Earrann 5.]

Bean a’ Mhaighstir-sgoil—

“Ciod e bha ’ga d’ chumail a Cholla?”

Colla Ciotach, ’s e seinn.—

“Fhuair mi nead a ghurra-gúg
Ann an cúil na móna.
Fhuair mi nead a’ ghurra-gúg
Ann an cúil na móna
Fhuair mi nead a ghurra-gùg
Ann an cúil na móna
Fhuair mi nead an fhithich ann
’S a rithis nead a gheòidh-ghlais.”

Bean a’ Mhaighstir sgoil—

“An e sin an dòigh anns an giulain thu, thu fein ann an tigh sgoil?” a’ tionndadh ri “Mairi Riobach” ’s i air tighinn a stigh.—“Ciod e bha ga d’ chumail-sa gun tighinn do ’n sgoil gus an àm so latha,”

Mairi Riobach—

“Fhuair mi nead aig breachd an t-sil,
Aig ceann shios na páirce,
Cha robh dh’ uibhean ann ach trì,
’S rinn mi fhìn am fàgail,
Beiridh i ceithir no coig,
Foghnaidh sud de dh’ ál dhith,
Cumaidh mi riu biadh gu leòir,
Bidh na h-eòin gun dàil aic.”

Na sgoilearan uile a seinn—

“Fhuair mi nead a ghurra-gug,” &c.

Bean a’ Mhaighstir sgoil—

“Nach tu ’n sgonna-chaile gun mhodh gun ionnsachadh, dé ’s ciall do leithid sin de dhol air adhart ’na leithid so a dh’ àite.”

“Calum a chinn mhoir”—

“Fuair mi nead aig dreadhan donn,
Air taobh thall an lànain,
Gheibh mi stigh thuige air toll,
Th’ ann an ceann a’ bhàthaich,
Bha deich uibhean ann an dé
Fad ’s bu léir dhomh ’n àireamh;
Bidh h-aon eil aice le cìnnt—
Theid mi s chì mi ’màireach.”

Na sgoilearan uile seinn—

“Fhuair mi nead a ghurra-gug, &c.”

Bain-tighearna Chàrsaig,” ’s i air ùr thighinn a stigh.—

“Fhuair mi nead a’ bhricean ghlais,
An claise bhuntáta,
Ceithir uibhean ann ’us eun,
Bheir i biadh dha màireach,
Cha leig mise neach g’a chòir,
Ann am dheòin cha ’n àil leam,
Biathaidh mi uile na h-eòin,
Bidh an còrr gun dàil ann.”

Na sgoilearan uile a seinn—

“Fhuair mi nead a’ ghurra-gúg, &c.”

Coinneach odhar, ’s e tighinn a stigh,—

“Fhuair mi nead na h-iolair-fhionn,
Ann an stúc na h-àrd bheinn,
Chaidh mi troimh ’n uraidh a dhéigh
’S bha mi ’n greum bha gàbhaidh,
Cha d’ fhuair mi as ubh no eun,
’S cha b ’e mo mhiann am fàgail,
Ach ’s aobhar taingealachd dhomh ’nis
Nach do bhrisd’ ’mo chnàmhan.”

Na sgoilearan uile seinn—

“Fhuair mi nead a ghurra-gúg, &c.”

Bean a’ Mhaighstir sgoil—

“Mur a stad sibh de ’n bhurraireachd so, bidh e fhéin an so an ceart uair ’s chi sibh cia mar theid dhuibh.”

“Colla ciotach”—

“Fhuair mi nead a ghille-bhrìd,
Tri sa charraig bhàin dhiu,
Nead na seobhaig anns an stall,
’S croman crom an fhásaich,
Gugarrnaich mhora de dh’ eòin,
Agus clòimhteach bhàn orra,
Ach cha ’n eil nead ’s an stalla-bhreac
Nach do chreach Mac Phàruig.”

Bean a’ Mhaighstir sgoil—

“Mur a gabh sibh mo chomhairle-sa gabhabh ’ur comhairle féin, ach bidh rud ioma so ’s cha ’n fhad thuige—ach,” Ars ise si ’g éiridh, “Feumaidh mi sealltuinn cia mar tha dol do’n poit-bhrot,” ’s chaidh e mach ’s cho luath sa dhùinn an dorus as a déigh, leum * Broineag air an ùrlar, sgiobalaich i ’còtaichean cúl bac a calpa, mar ga ’m bidh i ’dol a bleoghan bo, ’s bha i sios air a 1 corra-cnàmh ’s aìr a 2 corra-beaga ’s a beiceartaich troimh ’n ùrlar, mar fhitheach air creig ’s e ’n déigh a leòir itheadh; a’ bualadh a bas a’ chomh fhreagairt ris a h-uile beic a bheir i, ’s ma ’n gann a dh’ fhosgail i beul leum triùir eile, chaileag, air an ùrlar ’s thòisich Broineag air “Tunnag bhàn Moire,” ise seinn. “Tunnag bhàn Moire” an dàrna te a ’seinn—“na gurraban na gurraban,” an treasa te ’seinn. “Tunnag bhan Moir,” a cheithre te ’seinn. “Na gurraban s i gur a bàis.”

Uile—“Tunnag bhàn Moire,

Na gurraban na gurraban;
Tunnag bhàn Moire,
’S i gur a bàis.”
1 “Cia mar gheibh sinn biadh dhith?”
2 “’S duilidhe leam, se ’s duilidhe leam.”
3 “Cia mar gheibh sinn biadh dhith?”
4 “’S duilidh leam an tunnag bhan.”

Uile—Tunnag bhàn Moire, &c.

1 “An tig thu do ’n bhal-dannsaidh?”
2 “’S duilidhe leam, se s duilidhe leam.”
3 “An tig thu do ’n bal-dannsaidh.”
4 “’S duilidhe leam an tunag bhan.”


<eng>*“Tattered.” Sound the “oi” in this word the same as in <gai>coin<eng> (dogs).
1 On her hunkers, after the manner of colliers at work.
2 On tip-toe.<gai>


[TD 85]

[Leabhar II. An Gearran 1907. Earrann 5.]

Uile—Tunnag bhàn Moire, &c.

1 “An tig thu thun na bainnse?”
2 “’S duilidhe leam, se ’s duilidhe leam.”
3 “An tig thu thun na bainnse?”
4 “’S duilidhe leam, an tunnag bhàn.”

Uile—Tunnag bhàn Moire, &c.

1 “An téid thu dh’ Ionbharaora?”
2 “’S duilidhe leam, se ’s duilidhe leam.”
3 “An téid thu dh’ Ionbharaora?”
4 “’S duilidh leam an tunnag bhàn.”

Uile—Tunnag bhàn Moire, &e.

1 “An téid thu do Dhunéideann?”
2 “’S duilidhe leam, se ’s duilidhe leam.”
3 “An téid thu do Dhunéideann?”
4 “’S duilidhe leam an * tunnag bhàn.”

[Anns an dòigh so, chaidh iad troimh ruighle dùbailte tri uairean, mu ’n a thìll Bean a mhaighstir sgoil, ’sa chuid dhiubh nach robh ’sa chleas,a’ seinn na séis còmhla ris a’ cheithrear fad sa bha iad a dol troimh ’n ruighle agus a cheithrear a seinn nan rann, fad sa bha iad a beiceadh mu choineamh a cheile, anns a’ cheart dòigh, anns na sheinn iad an tòiseach, an t-séis.]

Bean a’ Mhaigstir sgoil, si tighinn a stigh ’s i togail a làmh.

“Nach b’e so an obair aig sgoilearan.”

Bàn-righinn Anna, ’s i leum bhar a corra-cràmh.

“Fhuair mi nead na luchaig bhig,
Bha ’criomadh a chàise,
Fhuair mi nead an dealan-dé,
’N uair bha mi ’n dé sa ghàradh,
’S ged tha ’n t-àlach aice crìon,
’S lion-mhor iad ri ’n àireamh,
’S mur a bi sibh mach a thiotadh,
Ithidh iad an càl oirbh.”

Na sgoilearan uile—

“Fhuair mi nead a ghurra-gùg, &c.”

Bean a’ Mhaighstir sgoil—

“Co dh’ itheas an càl orm?”

Bàn-righinn Anna—

“Na burraich.”

Bean a’ Mhaighstir sgoil—

“Na burraich?”

Bàn-righinn Anna—

“S eadh na burraich, co eile? Cha ’n fhaigh mart na muc g’a ionnsaidh.”

Bean a’ Mhaighstir sgoil—

“Na burraich ag itheadh a chàil—thigibh uile ’mach ’s ’gu marbh sinn iad.”

[Dh’ fhalbh iad a mach, ’s bean a’Mhaighstir sgoil air an ceann ’s na sgoilearan a seinn.]

“Fhuair mi nead a ghurra-gùg, &c.”

[Dh’ fhuirich Dùghal beag a stigh ged a chaidh càch uile mach. Le furm a chuir fo chasan, fhuair e ruigheachd air an t-saothach anns an robh an * slaman milis anns a chuilidh, agus gun spàin gun dad eile ach a chrògan gabh e dhà mar a b’ fheàrr a b’ urrainn e cho fad sa fhuair e ’n cothrom, ach bha uibhir de ’n t-slaman a dol air aodach ’s air a ghruaidhean sa bha dol na bheul. Cha d’ fhuirich an feadhainn a bha mach fada ’n uair a thainig iad a stigh a sgriachail; na balaich a tilgeil na burrach air na caileagan agus air bean a’ Mhaighstir sgoil féin, ’s thàinig iad a stigh cho cabhagach ’s gu ’n rug iad air Dùghall beag a goid an t-slamain.]

“A mheirlich bhradaich” arsa bean a’ Mhaighstir sgoil “an e so an obair a bh’ agadsa an uair a fhuair thu mach sinn.”

Dùghal beag, se ’g imlich a bheol, ’s an slaman a nùnn gu chluasan—

“Fhuair mi nead a ghurra-gùg
Ann an cuil na mòna.”

Na sgoilearan uile—

“Fhuair mi nead a ghurra-gùg, &c.”

[An uair a bha chluich ud aig a h-áirde, chuala bean Chalum ghriasaiche, ’s i aig a dorus féin, a’ ghleadhraich a bh’ ann san tigh sgoil, agus bha fios aice nach robh am Maighstir sgoil a stigh, ghlaodh i ri Calum. “Tha upraid fhuathasach, san tigh sgoil, ’s cha ’n eil am Maighstir sgoil a stigh, agus ma tha olc sam bith a dol, bidh Coinneach do mhac na theis meadhon, ’s feàrr a dhuit sealltainn a nùnn.” Bha Calum ’na fhidhleir ’s o na bha e a dol gu banais air an oidhch’ ud, se ’n obair a bh’ aige an uair a bhruidhinn a bhean ris, a bhi cuir air dòigh na fidhle. Chaidh e mach do ’n dorus, gun bhoineid air a cheann, an t-aparan griasachd uime ’sa mhuilichinnean truisgte suas thar nan uillean, an fhiodhal anns an dàrna laimh ’s am bogha anns an laimh eile, anns an dòigh sin ghabh e air adhart ceum an déigh ceum a cheart cho mall ’s ged a bhidh e ’g an cùnndas, ’s e feithe ’sa ’g éisdeachd mar a bha e ’dol, gus na chuir e cheann a stigh aig dorus seòmair a Mhaighstir sgoil, gun neach de na bha san àite sin a thoirt an aire dha, agus smùid aca air.

“Fhuir mi nead a ghurra-gùg”

agus tri no ceithir dhiubh air an ùrlar a’ dannsadh, ris a ghleadhar a bha iad fein agus càch a deanadh. Thug Calum tarruinn air a bhogha trast na fioghla, san sin, a’ toirt air an fhidhile srannd a thoirt air “Nead a ghurra-gùg,” cho ealamh ris an luch a chuala breab air an ùrlar, bha na sgoilearan uile air am bonnaibh a’ seinn ’sa dannsadh ceart còmhla.]

Bean a’ Mhaighstir sgoil ’s i togail a làmh.

“O Chalum, bidh e fhéin an so an ceart uair ’s gu dé ni sinn.”

“Ach ma ’n deach tri cuir de ’n phort air an fhidhile bha am Maighistir sgoil na sheasamh air meadhon an ùrlair le crios fada leathar na


* Their cuid dannsadh na pitheid ris a chluich so.


[TD 86]

[Leabhar II. An Gearran 1907. Earrann 5.]

laimh ’s e’ga tharuinn thar a ghuaile; am fear nach fhanadh ri bhròig, cha ’n fhanadh ri bhoinead agus ’sann an comhair a chùil a chaidh Calum féin a mach air an dorus, ach cha d’ thug e cho fada dol da thigh féin ’sa thug e tighinn as.


<eng>GAELIC TECHNICALTERMS

HAY.

<gai>Feur<eng>, grass, hay.

<gai>Saidhe, feur-saidhe<eng>, hay.

<gai>Feur tioram<eng>, idem.

<gai>Feur-cuir<eng>, rye-grass.

<gai>Cuiseach<eng>, rye-grass; <gai>cuiseag<eng>, a stalk of rye-grass, MacAlpine.

<gai>Breòillean<eng>, idem, darnel.

<gai>Diomarag<eng>, clover seed.

<gai>Seamrag, seamrag-chapuill<eng>, clover.

<gai>Seamair, saimir<eng>, idem.

<gai>Trì-bhileag<eng>, idem.

<gai>Bainne-nan-each<eng>, wild clover, West Ross-shire.

<gai>Bun-féoir<eng>, hay-stubble.

<gai>Iar-spealadh<eng>, after-grass, after-math, rowen.

<gai>Ath-bharr, ath-fhàs, ath-theachd<eng>, idem.

MOWING, WINNING AND STORING.

<gai>Buain<eng>, mow, reap, shear.

<gai>Speal<eng>, idem, cut with a scythe.

<gai>Gearr, searr<eng>, cut, shear.

<gai>Ur-speal<eng>, cut or mow down quickly.

<gai>Beum<eng>, a stroke of the scythe; <gai>stràc<eng>, idem.

<gai>Spadhadh<eng>, the grass or corn cut by one scythe stroke; “swathe of grass” MacAlpine for North. In Perthshire and West Ross-shire the space from which a swath is cut; the bout or course by which a swath is cut.

<gai>Spagh<eng>, swath, M‘L. and D. Eng.-Gael.

<gai>Stadh<eng>, a swath of grass, or what the scythe cuts at a stroke, MacAlpine; a swath of grass or corn, Skye.

<gai>Bobht, bot<eng>, a swath, a bout, West Ross-shire.

<gai>Rolag<eng>, a swath of grass, the line of cut grass left by the scythe.

<gai>Riadhan<eng>, a swath of grass after it has been turned, West Ross-shire.

<gai>Caoinich<eng>, to make hay, dry hay or corn, Scot. ‘win.’

<gai>Tìor<eng>, idem; also kiln-dry.

<gai>Tionndaidh<eng>, to turn hay.

<gai>Fùdradh<eng>, tedding, turning and spreading hay.

<gai>Gobhlag<eng>, a stick with forked end for turning hay, Perthshire.

<gai>Ràsdal<eng>, a rake, hand-rake.

<gai>Ràc, ràcan<eng>, idem.

<gai>Ràsdail, ràc<eng>, to rake.

<gai>Ralls<eng>, rake, as grass, etc.; <gai>rallsa<eng> a rake, MacAlpine. 

<gai>Prapag<eng>, a hay-cock of the smallest size, about a foot and a half in height, North Argyll.

<gai>Curcag, curracag<eng>, a hay-cock, in North Argyll about three feet high.

<gai>Coileag, gòileag<eng>, idem; in Perthshire, <gai>còileag<eng>, and about three feet in height; <gai>còileagaich<eng>, make hay-cocks.

<gai>Coil<eng>, a hay-cock ten feet or upwards in height, a ‘ tramp-coll;’ <gai>còil<eng>, gather into tramp-coils, Perthshire.

<gai>Mulan<eng>, hay-cock, small stack of hay or corn.

<gai>Rùdhan<eng>, small stack of hay or corn.

<gai>Tudan<eng>, idem.

<gai>Ruc, rùc<eng>, a rick of hay or corn.

<gai>Rucan, rùcan<eng>, small rick or stack.

<gai>Dais<eng> a mow, rick, oblong stack; to build a mow, etc.

<gai>Disd<eng>, a mow, a rick.

<gai>Cruach<eng>, a stack, a rick of hay or corn; to stack.

<gai>Bun-dubh<eng>, bottom of stack.

<gai>Sgamhan<eng>, a mow, pile of hay or corn in a barn; <gai>sgamhainn<eng>, to build a mow.

<gai>Mìr<eng>, a mow, built up pile of hay, corn, straw, peats, etc.; a section of a mow.

<gai>Acair<eng>, part of a <gai>sgamhan<eng> (mow), a small mow put in temporarily from rain, West Ross-shire.<gai>

