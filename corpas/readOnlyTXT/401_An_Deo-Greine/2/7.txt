[TD 107]

[Leabhar II. An Giblean 1907. Earrann 7.]

MAR A THA BARDACHD NA H-OCHDAMH LINN DEUG A’ CUR SOLUIS AIR EACHDRAIDH NAN GAIDHEAL.

<eng>[This essay gained first prize at Oban Mòd, 1906. It is by Mr. JOHN MACPHAIL, Guisachan, Beauly. Certain paragraphs are omitted to save space.]<gai>

I. FEUDAR bàrdachd na’ linne so a roinn na trì earrannan, a reir nan nithean sonruichte agus cudthromach a bha gabhail aite, agus a bha ’cur mòr ghluasad air inntinnean an t-sluaigh aig an am, agus’s e iad sin:—

1. Bàrdachd mu Sheumas Stiubhard agus mu ’mhac—Prionnsa Tearlach, ’s mu ’n luchd-leanmhuinn: mu ’n chogadh a bha air a ghiulan air aghaidh leo ri Righ Deorsa—gach blàr a chathaich iad, gach buaidh a thug iad a mach, agus gach call a dh’ fhuiling iad.

2. Bàrdachd mu fhuadach nan Gàidheal, mu thoirt a stigh nan caorach maola, agus mu gach fuathas agus an-iochd a chaidh a chleachdadh ris an t-sluagh na lorg sin.

3. Caoidh agus gearan cruaidh mar a bha cainnt, dòighean, cleachduidhean, caoimhneas agus carthannachd nan Gaidheal a dol as an t-sealladh, agus fasain ùra a tighinn a stigh nan aite.

Bha a bhàrdachd a tha ’cur soluis air eachdraidh na ceud leth do ’n linn. so ro-lionmhor agus ro-dhrùighteach bho bhlàr Shleibh an t-Siorram gu blàr fuilteach Chuil-fhodair. Uapa tha sinn a tuigsinn gum b’ àm trioblaideach a bh’ ann le strì, le streup, le aimhreit, ’s le cogadh-cinn-chinneach a connsuchadh ’s a tabaid ri cheile mar gu ’m b’ ann air son fearas-chuideachd; a togail


[TD 108]

[Leabhar II. An Giblean 1907. Earrann 7.]

chreach bho ’n coimhearsnaich, no a deanamh dioghaltais air son eucoir a dh’ fhulaing iad, an uair nach biodh iad gualann ri gualann a cathachadh an aghaidh an airm dheirg.

Ged a chaidh uiread a sgriobhadh mu na h-amannan neo-shocrach so, bha cuid mhaith dheth nach b’ fhiach aithris; ach tha ’chuid as ’fhearr dheth fior dhealbhach agus a ’cur mòr-sholus air beachdan agus air faireachduinnean, air cleachduinnean agus air caithe-beatha an t-sluaigh; an inntinn anns an robh iad a thaobh innleachdan riaghlaidh na rioghachd, agus a thaobh gluasad agus beus muinntir aig a bhaile.

B’ ann diubh so bàrdachd Iain Luim. Sgriobh esan, gun teagamh, mu nithean a ghabh aite roimh ’n ochdamh linn deug, ach aig an robh fior dhaimh agus co-cheangal dlùth ri eachdraidh na linne sin. Rinn e sgeul air Blar Inbhir-Lòchaidh a ghabh aite air maduinn Di-dòmhnuich, an dara latha de’n Fhaoileach 1645.

Tha na h-orain aig Sile ni ’n ’ic Raonuill mar an ceudna a’ comharrach a mach cho daingean ’s a bha cridheachan nan Gàidheal air an suidheachadh an aghaidh teaghlach Hanobhair a thighinn a stigh air crùn Bhreatuinn, agus cho teth ’s cho dùrachdach ’s a bha iad air taobh nan Stiubhardach.

Sgriobh am Bard Mucanach—Dòmhnullach a bhuinneadh do dh ’Earaghaidheal ach a bha ’chòmhnuidh ann an Eilean-nam-muc—mun ghnothuch thàmailteach agus bhrùideil sin, Mort Ghlinn-na-comha, anns am bheil fialaidheachd agus munghinn nan Gaidheal air an cur mu choinneamh ceilg, an-iochd, agus cruas-cridhe nan saighdearan, ann-truas an comanndairean, agus mi-bhaigh an righ a chuir air ceann a ghnothuich bhuirb agus mhaslaich iad.

Bha Alastair Dòmhnullach—Alastair Mac Mhaighstir Alastair—beo mu mheadhon na linne so, ach cha ’n ’eil fios cinnteach air àm a bhreith no ’bhàis. Bha e na dhuine ro-fhòghluimte a chuir a làmh ri ioma rud na latha ’s na linn. Sgriobh e moran do bhàrdachd ainmeil. ’S ann air taobh nan Stuibhardach a bha e na inntinn ’s na chridhe ach cha ’n fhaodadh e sin a chur an ceill gu follaiseach. Bha e fhein agus bàird eile a bha ’dh ’aon inntinn ris, uime sin, air an co-eigneachadh gu an cuid oran a sgriobhadh fo shamhlaidhean agus fo ainmeannan nach robh so-thuigsinn do na h-uile. B’ ann dhiubh so “Agus Ho ’Mhorag” anns am bheil Prionnsa Tearlach air a chiallachadh agus air labhairt uime le gradh agus le mor-speis fo ’n ainm ‘Morag.’

Bha feadhainn eile a bu neo-sgàthaiche nach d’thug ionnsuidh no oidheirp air am beachdan a chleith, ach a chuir an ceill gu soillear an toilinntinn ’s an tlachd ann a bhi faotuinn a Phrionnsa gu bhi na righ:—“Thainig mo Righsa air tir am Mùideart.”

Tha bàrdachd na linne so mar an ceudna a cur soluis air an daimh a bha eadar an rioghachd so agus rioghachdan eile. Sgriobh Alaistair Mac Fhionghainn ann an Arasaig, “Dol air tìr san Eiphit.” “Blàr na h-Eiphit” agus “Blàr na h-Ollaind.” Bha iomadh luinneag, duan, agus dàn air an cur ri cheile aig an am so, agus ged a bha iad gle dhealbhach nan doigh agus gle fhinealta nam briathran, cha robh mor ghnothuch aca ri beachdan coitchionn an t-sluaigh—mar a bha òrain ghaoil, marbh-roinn, aoirean agus an leithide sin. Ach a bhardachd as eireachdaile ’s as druightiche ’th ’againn’s ann mu nithean coitchionn agus follaiseach—mu chor, ’s mu riaghladh na duthcha, mu staid an t-sluaigh, mu’n eigin a bha iad a fulang: agus bha a bhuaidh a bh’ aige so air inntinnean ’s air beachdan dhaoine air a cur ann am bardachd le luchd deanamh nan òran.

Tha na sreathan a leanas a nochadh gu dé am fuath agus a ghràin a bha aig na Gaidhil an cumantas air riaghladh Righ Uilleam agus na thainig na dheigh.

Mu ’n achd Pàrlamaid a thug cumhachd do theaghlach Hanobhair tighinn a stigh air a chrùn thuirt Mac Mhaighistir Alastair—

“An t-Uilleam rinn an t-achd dhuit
Gu ’m b’ éucorach e fhein.”

Mu Dheosra thuirt e thaobh a chòir air crùn Bhreatuinn—

“O! ’s caol an teud a Dheorsa
Air an do sheinn thu gu tri rioghachdan;
Tha leth-cheud pearsa ’s corr
Is faisge fuil a ’s tagraichean
Na thusa ’s an Roinn-Eorp.”

Tha gradh agus dìlseachd nan Gaidheal do Phrionnsa Tearlach air an cur anns na briathran so.

“Mo chion sa Tearlach ruadh
Ceart oighre ’n fhior righ dhleasannaich;
Cha toir sinn dhuitsa fuath
Gu ’n cuirear sinn san uaigh;
Cha dean croich no tuagh
Glacaireachd no creachannan
Gu brath air sracadh uait.”

II. Tha so ga ’r toirt a dh’ ionnsuidh an dara h-earrann do bhàrdachd na linne so—an earrann a tha cur soluis air “Fuadach nan Gaidheal.”....

Cha robh air fhàgail ach làraichean loma gun tighean gun àiteach.

Lion so cridheachan nam bàrd le bròn ’s le mulad, agus mar an ceudna le feirg ’s le anntlachd. Leig iad ris so nan òrain. Tha cuid dhiubh muladach agus tiamhaidh, agus cuid eile feargach agus làn corruich—cuid a’ gearan gu goirt suidheachadh agus cor na


[TD 109]

[Leabhar II. An Giblean 1907. Earrann 7.]

dùthcha; agus cuid a’ guidhe mallachd air cìnn na muinntir a bu mheadhon ris.

Thubhairt Donnachadh Bàn Mac-an t-Saoir—a bha beo agus a sgriobh a chuid òran san linn so—mòran nithean a tha cur soluis air so. Ann an “Oran nam Balgairean” tha e labhairt air cur fàs an fhearainn, agus air a chiobair Ghallda a thainig do ’n Ghàidhealtachd an cois nan caorach maola, a bha air an toirt a stigh do ’n dùthaich aig an am so:

“Gun tighean ach na ’làraichean.
Gun àiteach ach na ’raointean.”

“Cha ’n fhaigh gille tuarasdal
Ach buachaille nan caorach.”

Sheinn an t-Ollamh Mac Lachuinn, Ra-thuaighe, fada na dheigh so air a cheart chuspair. Bha e air a leon le bhi faicinn a dhùthcha air a cur fàs, agus gun neach a nis ri fhaotuinn ach an

“— —ciobair stiallach,
’S gur duibhe ’bhian dhuit na sgiath na rocuis,”

agus na ’r latha fhein tha a cheart fhaireachduinn air a cur an ceill leis an duine chliutach Niall Mac Leoid, anns an òran ainmeil agus dhrùighteach sin—“An Gleann san robh mi òg.”

A thaobh toirt an armachd bho na Gàidheil tha bàrdachd na linne so ag innseadh gun robh iad air am fagail—

“Gun bhiodagan, gun ghunnachan,
Gun chlaidheamh gun chrios tarsuinn oirnn,
Cha ’n fhaigh sinn prìs nan dagachan:
Tha comannd aig Sasunn oirnn.”

Agus gun robh iad ga fhaireachduinn so cha’n e mhain mar fhoirneart ’s mar chruaidh-chàs, ach mar an ceudna mar thamailt agus mar mhasladh.

Cha ’n e ’bu lugha tair leo nach robh e ceaduichte dhaibh an deise Ghaidhealach a chur orra, mar ’tha ’bhardachd cheudna ag aithris. Tha ’bhrigis air a càineadh gu cùl agus gearan goirt air a dheanamh nach fheudar am “feileadh beag ’sam breacan” a chleachdadh.

“Gur grannda leinn umainn i
Cho teann air a cumadh dhuinn.”

Agus,

“Coma leam a bhrigis lachdunn.”

An deigh blàr Chuilfhodair bha an-iochd searbh air a chleachdadh ris na Gàidheil bhochda, gus an toirt gu geill ’s gu striochdadh: agus gu rabhadh a thoirt dhaibh gun iad a dh’ eiridh a rithis an aghaidh an rìgh ’s a laghannan: ach cha b’fhada gus an do thuig an luchd-riaghlaidh gur h-e doigh moran a b’ fhearr air son sith, riarachadh agus soirbheachadh a thoirt a stigh do ’n Ghàidhealtachd, stad do bhi cur ainneirt an cleachdadh, agus tomhas do chiuineas agus do choimhneas fheuchainn riu, agus misneach a thoirt dhaibh gabhail nan saighdearan anns an arm dhearg. A chuid a rinn so—agus rinn moran duibh e—cha robh aig an rìgh ni bu dilse, ni bu treuna ’s ni bu ghaisgeile na iad mar a tha bàrdachd an ama ag aithris dhuinn:—

“Na gleachdairean còmhraig
Is fearr th’ aig Righ Deorsa.”

Anns a bhliadhna 1784 fhuair feadhainn de na fineachan air an ais na h-oighreachdan a chaill iad an deigh Cogadh a Fhrionnsa; agus cha ’n e sin a mhain ach fhuair iad mar an ceudna cead-troimh eadar-ghuidhe Marcus Ghreim, mac Diuc Mhontròs, an da chuid an deise Ghàidhealach a chur orra, agus armachd a ghiulan. Thug so mòr thoilinntinn feadh na tìre. Chaidh an toileachadh so a chur an ceill agus fhàgail ann am bàrdachd.

“Deich bliadhna fichead is cor
Bha casag do ’n chlò m’ ar druim.”

Ach a nis (a labhairt mu ’n Mharcus).

“Fhuair e dhuinn comas nan arm
A dheanamh dhuinn sealg nan stùc.
Comas ar culaidh ’chur oirnn,
Gun fharraid do phòr nan lùb.”

Agus,

“Togaidh na Gàidheil an ceann;
Cha bhi iad am fang ni ’s mò.”

Thainig a nis na Cinn Chinnidh ’s an luchd-leanmhuinn gu bhi duineal as dileas do ’n righ: agus gu bhi ann an seirbhis a chrùin, mar shaighdearan calma, misneachail, fearail; agus nochd iad le ’n deanadas agus le ’n gluasad gun robh iad cho treubhach, cho treibhdhireach, agus cho seasmhach air taobh Righ Deorsa, agus a bha iad fhein agus an sinnsearan air taobh ’Righ Seumas, agus air taobh a mhic roimhe so:—

“Le cliu gun cheilg ’s le dùrachd dearbht’
B’ e ’n rùn bhi ’n seirbhis Dheorsa.”

III. ’Nuair a thainig lagh as riaghailt a stigh do ’n Ghàidhealtachd, agus a bha beatha agus cuid neach sàbhailte innte, thòisich sluagh beairteach air tighinn, air son ioma seorsa malairt agus buannachd dhaibh fein—a ’Galldachd ’s a ’Sasunn—cuid air son tuathanachais, agus cuid air son ceannach oighreachdan, ’s air son seilge. Rinn iad so am bitheantas tàir is tarcuis air na Gàidheil bhochda, air an cainnt, agus air an cleachduidhean.

Air an laimh eile, mar a tha neach ann an staid iosail ro-bhuailteach air deigh a bhi aige air a bhi coltach riusan as inbheiche na e fhein, bha moran de na Gàidheil a dearmad an cleachduidhean ’s an cainnt fhein air son a bhi rud-eigin coltach ris na coigrich a thainig a stigh nam measg. Cha robh e gu call sam bith ged a leigeadh iad dhiubh roinn de ’n gnàthachadh ’s de n cleachdadh na ’n ionn-


[TD 110]

[Leabhar II. An Giblean 1907. Earrann 7.]

saicheadh iad doighean a b’ fhearr; ach bha iad ullamh gu cainnt am ’mathair, an leanabaidheachd agus an cridhe a dhearmad, agus tàir a dheanamh orra. Bha so a dùsgadh fearg agus mì-thlachd dhaoine pongail, beachdail, dùthchail, aig an robh meas freagarrach orra fhein, air an dùthaich, ’s air na daoin ’o ’n d’ thainig iad.

Labhair Rob Bonn gu sgeigeil mu “na fasanan ùra” a bha tighinn a stigh, agus thubhairt Donnachadh Bàn gun robh.

“— —h-uile seol a b’ abhaist
Anns a Ghàidhealtachd air caochladh.”

Chaidh so air aghaidh cho fada agus gun do thairg Comunn Gàidhealach Lunnain duaisean luachmhor air son cainnt, bàrdachd, agus ceol nan Gàidheal a chumail ann an cleachdadh; agus tha ’bhàrdachd a choisinn mòr chliu agus na ceud duaisean anns na bliadhnachan—bho 1783 gu 1789—a nochdadh, a dearbhadh, agus a leigeil ris gu soilleir gun robh mòr-speis agus àrd-mheas aig fior uailsean Gàidhealach air an dùthaich air an cainnt agus air an ceòl...

Bithidh e tarbhach do gach Gàidheal eolas maith fhaotuinn air bàrdachd a dhùthcha, oir mar so bithidh e comasach air breith cheart agus chothromach a thoirt air a suidheachadh agus air a cor anns na linntean a chaidh seachad. Cha robh aig an fheadhainn a sgriobh eachdraidh nan Gàidheal moran daimh no cairdeis, truais no comh-fhaireachduinn sir an t-sluagh; agus sgriobh iad mar eachdraidh na nithean a b’ fhearr a fhreagair air am beachdan fhein agus air beachdan na muinntir a chuir a mach iad; ach ann an sgriobhaidhean am bàrd fhein, tha aig gach Gàidheal fior eachdraidh a dhùthcha ann an cainnt fhinealta agus gheurchuiseich; agus ’nuair a chuireas e an dara cuid ris a chuid eile-bàrdachd aon chearn agus aon linn ri bàrdachd cearn agus linn eile cuiridh so dha solus air eachdraidh na dùthcha nach fhaigh e air sheol sam bith eile, chum ’s gun lean e gu dlù ri cliu a shinnsear, gum bi e ag iarraidh a bhi leantuinn an eisimpleir anns gach ni a tha ion-mholta agus cliu-thoillteanach: agus a seachnadh gach ni anns an robh iadsan a dol air seachran.


[TD 111]

[Leabhar II. An Giblean 1907. Earrann 7.]

<eng>GAELIC TECHNICAL TERMS.

<gai>Laom<eng>, to lodge, fall to the ground, as corn or potato tops.

<gai>Seargadh<eng>, a blasting as of corn.

<gai>Gaiseadh<eng>, a defect in crops, shrivelling, blasting.

<gai>Toran, toranach<eng>, a vermin in corn, grub-worm, corn-maggot.

<gai>Fuar-dhealt<eng>, mildew.

<gai>Cnàmhag<eng>, remains of corn destroyed by cattle.

<gai>Corran<eng>, a sickle, reaping hook.

<gai>Corran fiaclach<eng>, a serrated or toothed reaping hook, This kind of sickle, like some other implements now known only by tradition in the southern and eastern Highlands, is still in common use in the north-west of Gaeldom.

<gai>Searr<eng>, a sickle or reaping hook; a scythe.

<gai>Speal<eng>, a scythe; <gai>fàl<eng>, idem.


[TD 112]

[Leabhar II. An Giblean 1907. Earrann 7.]

<gai>Fàladair, iarunn-fàladair<eng>, idem.

<gai>Crann, crann-speala<eng>, handle or shaft of a scythe, “sned.”

<gai>Dorn<eng>, haft, part held in the hand.

<gai>Putag<eng>, idem, West Perthshire.

<gai>Iarunn, duilleag<eng>, blade.

<gai>Bann<eng>, ring securing the heel of the blade to the handle.

<gai>Geinn<eng>, wedge tightening the ring.

<gai>Snàthad<eng>, hook holding the blade at the proper angle.

<gai>Stràc<eng>, a strickle or strike, Scot. “straik.”

<gai>Clach, clach-gheuraich, clach-liomhaidh<eng>, a whetstone, scythestone.

<gai>Clach-lìonraidh<eng>, a grindstone.

<gai>Clach-nèaraidh<eng>, idem.
<gai>Stoth<eng>, cut corn high and irregularly; <gai>stothadh<eng>, a cutting of corn leaving long stubble.

<gai>Asbhuain, fasbhuain<eng>, stubble. <gai>Asbhuain an àite .conlaich, <eng>stubble instead of straw. Exodus v. 12. <gai>Connlach (<eng>better than <gai>conlach<eng>) is used less correctly in I Cor. iii. 12, and in some districts for stubble.

<gai>Stailcneach, fàsach<eng>, stubble.

<gai>Bunan<eng>, plu. idem. This is given with <gai>stailcneach<eng> on the margin as an alternative to <gai>asbhuain<eng> in Ex. v. 12, and is sing. there.

CUT CORN.

<gai>Dlò, dlòth, dlo<eng>, a handful of grass or corn in shearing with the sickle, what is cut with one stroke of the hook; <gai>dlògh<eng>, Mary Mac Pherson (p. 29); <gai>dlagh<eng>, MacAlpine, Ruth ii. 16 (margin, <gai>“glacaid”); dlaogh<eng>, Jeremiah ix. 22 (margin, <gai>“làn an duirn, dornan”). <eng>Cf. <gai>dlogh<eng>, and <gai>dloghainn<eng> sub.

<gai>Sgnab<eng>, a sheaf of corn; <gai>punnan<eng>, idem.

<gai>Gibeag<eng>, a little sheaf.

<gai>Crios<eng>, band of a sheaf; <gai>bann<eng>, idem.

<gai>Beinneal<eng>, binding of a sheaf.

<gai>Tog<eng>, lift, make sheaves.

<gai>Orag, orag<eng>, a sheaf of corn set up to dry. For <gai>ònrag<eng>, based on <gai>ònrachd.

Adag<eng>, a shock, stook. The old practice of ‘hooding’ stocks is still followed in parts of the Highlands. The upper part of a sheaf is divided down to the band into two equal portions and placed with the stubble end uppermost, so as to hang down both sides of the stook. Two or three ‘hood-sheaves’—the Lowland name—suffice for a stook. The Gaelic name, <gai>adag<eng>, probably comes from this hat-like covering.

<gai>Gurrucag<eng>, a shock of corn peculiarly constructed.

<gai>Stùcan, stùchdan<eng>, a stock or rick of corn.

<gai>Ceann-beag<eng>, a sheaf out of each shock, as cottager’s wages. A certain proportion of crop, dressed in harvest in order to ascertain the probable quantity of the whole, generally called a proof.


<gai>Dìoghluim<eng>, to glean. <gai>“Dhìoghluim i san achadh an déigh nam buanaichean,” <eng>Ruth.

<gai>Diasair, lámhaich<eng>, to glean.

<gai>Dìoghlum<eng>, gleaning, gleanings, the remains of harvest.

<gai>Diasradh, làmhach<eng>, idem.

<gai>Seasgan<eng>, a shock or handful of gleaned corn.

STACKING, ETC.

<gai>Tarradh<eng>, carting corn to be housed or stacked, ‘leading,’ Perthshire.

<gai>Arloch<eng>, idem; <gai>arlogh, feisd an arloigh (arloidh)<eng>, harvest-home. Irish arlóigh, gathering, rectius tárloigh, as feásda an tárlóigh, the feast of the gathering; home tárlogh arbhair, a gathering or bringing in the corn from the fields to the barns or corn-yard. Also, tárlaídhim, to draw together, as sheaves of corn to one place in order to make a stack or rick. O’Brien.

<gai>Cròidh<eng>, to house corn; <gai>cròdhadh<eng>, a gathering in of corn.

<gai>Dlùth, dlùith<eng>, to house corn, Outer Hebrides.

<gai>Dlùthadh, dlùitheadh<eng>, a building of corn-stacks; lit. pressing or packing together (of sheaves).

<gai>Sgùman<eng>, a corn-stack [misprint for corn-sack?].

<gai>Mulan<eng>, a stack of corn; “never of hay,” says MacAlpine.

<gai>Acair<eng>, a small corn-stack, Sutherland.

<gai>Gath<eng>, inner row of sheaves in a corn-stack.

<gai>Gath-dubh<eng>, foundation sheaves.

<gai>Breath<eng>, a layer or course of sheaves.

<gai>Lòban, lòpan, loban, a frame put in a stack for ventilation, a ‘bos.’

<gai>Tugha<eng>, thatch; <gai>tugh<eng>, to thatch; <gai>tughadair<eng>, a thatcher. Sometimes written <gai>tubha<eng>, etc.

<gai>Teagair<eng>, to thatch, cover.

<gai>Tarruing fodar<eng>, to draw straw for thatching, etc. The ends of a handful of thrashed straw are drawn asunder and placed in one hand, and the process is repeated until all the broken straw is dropped and what remains is long, smooth and even. Drawn straw in some districts was used only for placing under the corn on the kiln when the grain was hardened at home, and in consequence some of the terms for it are defined as though they applied only when it was employed for this purpose. Other materials, as rushes, a species of grass, etc., were used for thatch.

<gai>Sgathadh<eng>, drawing straw for thatching, Arran.

<gai>Badadh<eng>, drawing straw for the kiln, West Ross-shire.

<gai>Buthuinn<eng>, long straw for thatching, drawn straw; <gai>buthaig<eng>, idem, West Ross-shire; <gai>sputhuinn<eng>, straw not thrashed but seedless, Argyll. The song to which <gai>“Aoir an Tàilleir”<eng> was a reply is quoted (Duncan Macintyre’s Poems, p. 179) as beginning thus:—


[TD 113]

[Leabhar II. An Giblean 1907. Earrann 7.]

<gai>“Gu’m b’ fhearr gu tarruinn bathainn * thu
Na leagadh damh na cràice.”

Sladhag<eng>, a sheaf of straw prepared for thatching, a sheaf of drawn straw.

<gai>Millteag<eng>, battle [read, bottle] of thatch, Mac Alpine (sheaf of thatch).

<gai>Staipeal<eng>, a handful of drawn straw tied at one end, for thatching, Arran.

<gai>Sreathainn<eng>, straw on which corn is laid on a kiln; the materials of a bed; i.e., drawn straw.

<gai>Castreaghainn<eng>, kiln straw, drawn straw.

<gai>Strabhaig<eng>, lay-straw; <gai>sgreothainn<eng>. North. MacAlpine (i.e, a Northern synonym for <gai>sgreothainn<eng>); in West Ross-shire, <gai>strabhaigeadh (‘strathaigeadh’).

Sgreothainn<eng>, straw used in place of hair-cloth on a kiln, MacAlpine; drawn straw.

<gai>Sìoman<eng>, a rope of twisted hay, straw, or heather for binding down thatch.

<gai>Sùgan<eng>, idem. In Skye, <gai>sùgan<eng> means a straw rope, and <gai>sìoman<eng>, a heather rope.

<gai>Corr-shìoman<eng>, a twist-handle for spinning ropes of straw, etc. Scot, thraw-crook, wave-lock.

<gai>Corr-shùgan<eng>, idem.

<gai>Iodhlann, iolann, iadh-lann<eng>, &c., corn-yard.

<gai>Gart-lann<eng>, idem.

<gai>Loinn<eng>, idem, Perthshire.

<gai>Gàrradh-arbhair<eng>, idem, Sutherland.

<gai>Sabhal<eng>, a barn.

<gai>Sgiobal<eng>, barn, granary.

<gai>Lobht, lobhta<eng>, hay-loft, loft.

<gai>Feur-lobht<eng>, hay-loft.

<gai>Feur-lann<eng>, idem.


* Read, <gai>buthuinn.


[TD 115]

[Leabhar II. An Giblean 1907. Earrann 7.]

AIRIDHEAN LEODHAIS.

LE IAIN M. MACLEOID.

THA ’n crodh ’s na gamhna air an iomain a mach do ’n mhointich rompa, agus ann an cumail a chruidh bho cheile tha chlann beag ro fheumail an latha so—seadh eadhoin ’se beachd cuid do phàrantan nach dean iad an gnothuich as an aonais an latha sin, agus do bhrìgh sin tha e na chleachdagh aig sgoil gach sgìre ’bhi faighinn “latha-féille” an latha sin. Mar a thuigeas sibh, ann an cuid do bhailtibh Leodhais tha ’n crodh ri ’n aiseag thar caoilais mu ’n ruig iad a mhointeach ’sam bheil an àiridh. Tha ’n crodh ’s na gamhna aon an deigh aon, air an cur air snàmh a null air a chaolas aig muir-traigh. Tha buidheann ann an cathair a faire thairis orra gu ’n ruig iad taobh thall a chaolais, mu ’n diobair luths’ aon diubh anns an uisge, agus tha na boirionnaich a cur cogar misnich na ’n cluas le bhi ’g eigheach air gach aon diubh air an ainm.

Tha’m failceadh a tha ’n so na ùrachadh do na brùidean ri aghaidh an turuis mhòr mhonaidh a tha rompa, ach tha ’n crodh’s na daoine eolach air an rathad agus cha ’n fhada gu ruig iad an ceann-aoidhe. Nuair a tha ’n àiridh air a buinnig tha obair shònruichte agus chudthromach an latha tòiseachadh. Tha ballachan na h-àraidh na ’n seasamh bho chionn iomadh bliadhna mur do leag stoirmean a gheamhraidh clach na dhà dhith. Tha na fìr air ball a buain na ’n sgrathan agus a cuir a mhullaich an òrdugh. Tha na boirionnaich a buain fhraoich agus fhionaich airson an leabaidh a dheanamh socrach comhurtail. Cha ’bhi mullach fada dol air an àiridh, agus tha moine gu leòr faisg air laimh a bhuain na caileagan air a bhliadhna chaidh seachad, agus mar sin, cha bhi iad fada ’togail ceo anns an àiridh agus ’nuair a tha ’n earnais uile air a sgaoileadh tha ’n ti air a deanamh, ach gheibh thu té ’s fhearr na so ma thig thu rathad na h-àraidh an deigh beagan laithean. Tha na h-oganaich an sin a deanamh air an dachaidh an deigh na boirionnaich fhaicinn gu sàbhailt anns a phàluinn shamhraidh, ach ’se cheist bho dheireadh a theid fhoighneachd dhiubh, “C’uin a thig thu air chéilidh orm,” agus tha ’la air ball air a shuidheachadh,—na ’n oidhche ’se bu chorr dhomh ràdh.

Tha sgeilpe na dha an ceann na h-àraidh airson cumail na soithichean agus caochladh nithean eile dh’ fheumas na caileagan na ’n cuairt air a mhointich. Tha tri tuill, mu thimchioll air troidh air fad agus air leud agus air doimhe, ann am ballachan na h-àraidh airson cumail soithichean anns am bi’m bainne air suidheachadh. Tha iad so air am paipearachadh gu cùramach cuideachd. Chunnaic sinn eadhoin cuid de na h-àraidhean air an sglàibrich <eng>(plastered)<gai> le criadh airson an deanamh ni bu chomhartaile.

An ceann na h-àraidh tha ’n leabaidh, na ’n “leid” mar a chanas iad. Tha i toirt suas a chuid a’s mo de urlar na h-àraidh. Tha ’n teine ris a bhalla anns a cheann eile, agus eadar e ’san leabaidh tha beinge na aite suidhe do chip, a deanamh da fheum—a


[TD 116]

[Leabhar II. An Giblean 1907. Earrann 7.]

seasamh aite cathrach dhuit far an suidh thu nuair theid thu stigh, agus a falach a fhraoich agus na fianaich a tha deanamh suas na leapa. Tha fàlas mòr os cionn an teine, agus gu tric bidh cliabh na dha air taobh an fhuaraidh dheth airson an ceo ’leigeadh a mach. Tha dà dhorus air an àiridh fear air gach taobh mu choinneamh a cheile. Tha fear ma seach aca dùinte suas le cip a reir an taobh a tha ghaoth a seideadh. Tha meudachd na ’n airidhean ag eadar-dhealachadh anns gach sgire. Ann an sgìr Uige, tha gach àiridh mu thimchioll air dusan troidh air fad agus cuig na sia air àirde, agus seachd na ochd air leud. Bidh dà chaileag a cadal anns gach aon diubh so. Ged a tha airidh aig gach té dhi fhein, tha e coltach nach leig an eagal leatha cadal na h-aonar. Tha mi creidsinn gur h-e eagal na ’m bòchdain gu leor air a mhointich an uair sin, ach tha mi de ’n bheachd gu ’n gabhadh iad uile aithneachadh na ’m biodh seana mhaor eolach ann. Tha airidhean eile ann anns am bheil triuir na ceathrar nighean comhla. Tha e so-thuigsinn gu ’m bi eagail air na bòchdain tighinn a chur dragh air teaghlach mòr mar so, mur bhiodh fios gu ’m bitheadh iad a tighinn.

Tha iad ag ràdh gur h-e ’n dùthaich as fhearr airson suiridhe na ’m baile mòr. Tha sinn cinnteach a so, a chionn gu ’m faighear sìth agus samhchair anns an dùthaich nach fhaighear anns a hhaile. Bheir an t-sithe so cothrom obrachaidh do ’n inntinn agus gheibh neach oidhirp air a ghràdh a chur an ceill, agus anns a bhaile mhor, ged do bhiodh gràdh agad do chaileig cha ’n fhaigh thu fàth air innsidh dhi—tha na h-uile ni cho buaireasach cabhagach mu ’n cuairt dhuit. Ach, a charaide, ma tha thu airson fàth suiridhe fhaighinn rach do àraidhean Leòdhais. ’S iomadh fear a tha chlann ’san taobh-deas a tha ’g amharc air ais air an airidh mar an t-àite anns an do dh’ altrum e an gaol nach fuaraich do chéile dhilis, agus ’s iomadh neach eile nach d’fhuair céile fhathast a chuimhnicheas air iomadh oidhche shona ’chuir e seachad anns an airidh ann an caoimhneas caileig òig.

(Ri leantuinn.)


Gu Fear Deasaichaidh “An Deo Gréine.”

A DHUINE UASAIL,

Chunna mi ’s an Deo-Greine air a mhios a tha seachad, Oran Luadhaidh, a thaitinn rium gu ro mhath. ’Nuair a leugh mi e ’s a sheinn mi an ceol, ’s ann a thug e gu ’m chuimhne fear eile tha glé chumanta ’s na h-eileanan an Iar, agus smaoinich mi gu’n cuirinn d’ ar n-ionnsuidh e. ’Nuair a leughas sibh an t-oran bidh fhios agaibh m’as airidh e air aite ’s an Deo-Gréine.

Chaidh fonn an orain so a’ sgriobhadh sios le Seirdsean Maidsear Fraing Uilleam Craig, ann am baile Steornabhaigh, bho sheinn bean an Doctair Ros, á Miabhaig, Uige, an Leodhas. Cha ’n ’eil am fonn mi-choltach ri fonn oran eile ’s aithne dhuinn—“A Dhomhnill Bhig ’s na hu-o-ho.”


[TD 117]

[Leabhar II. An Giblean 1907. Earrann 7.]

Mar tha fios aig a chuid mhor d’ ar luchd leughaidh, ann a bhi’ seinn oran luadhaidh, cha ’n ’eil stad air bith air a’ dheanamh, eadar an t-seisd ’s an rann, na eadar an rann ’s an t-seisd, se sin ri radh, tha’n t-oran air a sheinn bho thoiseach gu ’dhearadh gu’n stad air bith. Tha a h-aon de na mnathan luadhaidh a seinn nan rann, agus càch gu ’leir an t-seisd. Ach mu’ n d’ thig crioch air an t-seinn tha te an sud ’s t’ eile an so, a’ measg na cuideachd, a’ cuir rann ur ris, agus’s iomadh ni eibhinn a’ bhitheas air aithris mu ’n d’ theid ceann air an luadhadh. Tha ’n t-seinn’s a bhardachd a’ fagail na cuideachd cridheil aighearach, ’s cha ’n ’eil teagamh nach ’eil an obair a’ dol air adhart moran nis sunndaich. Ach tha bhardachd dheiseal so ag aobharachadh eadar-dhealachadh mor, araon ann am brigh agus ann am focail oran luadhaidh anns gach aite ’s a bheil e air a thogail. Gabhadh ar luchd-leughaidh beachd air a so, ma chual’ iad an t-oran a roimh.

Is mise, le’r cead, ’Ur Caraid dileas
Cnoc-nan Gobhar.

16 La de’n Ghearrainn, 1907.

MHAIRI DHUBH ’S NA HU-O-HO.

ORAN LUAIDHAIDH

GLEUS G.—Gu surdail aighearach.

Seisd.

Mhair-i Dhubh ’s na hu-o-ho,
Mhair-i Dhubh ’s na hu-o-ho,
Mhair-i ghuan-ach ’s na hog-i, ’s a
Mhairi ghaol-ach ’stoigh leam thu, a
Mhairi Dhubh ’s na hu-o ho!

Tha mo bheannachd aig an tir,
Anns na dh’ àraicheadh mi fhein;
Tir nam beann, nan gleann, ’s an fhraoich,
’S tir mo ghaoil ged chanain e.
A Mhairi Dhubh ’s na hu-o-ho!

Mhairi bheag ’s tu m’ùidh ’s m’ ànnsachd;
Tha do dha shuil ghorm mar shamradh,
Dh’aom gach latha gu dubhar geamhraidh,
Bho’n a chaill mi ’n gealladh ort.
A Mhairi Dhubh ’s na hu-o-ho!

Mhairi ud a tha leat fein,
Tional chruidh air leathad reidh;
’S binn do ghuth na fiodhall air ghleus,
’S na teudan air an teannachadh.
A Mhairi Dhubh ’s na hu-o-ho!

Ged tha Mairi dubh le cach,
Tha i geal le fear a graidh, 
’Si mar shneachd ri tighinn gu làr,
’S mar chraoibh si lan do dheascagan.
A Mhairi Dhuth ’s na hu-o-ho!

’S mor gu’m b’ fheara a bhi’ le Mairi,
’M bothan beag air cul a gharaidh,
Na le t’eile am palais arda,
Ged bhiodh sraidean Lunnain aice.
A Mhairi Dhubh ’s na hu-o-ho!

Mhairi Dhubh ’s tu tha mi ’g radh,
Dh’ an d’ thug, mi mo ghaol ’s mo ghradh
’S dheoin no dh’an deoin ’s de their cach,
Cha bhi mi slan mur fhaigh mi thu.
A Mhairi Dhubh ’s na hu-o-ho!

