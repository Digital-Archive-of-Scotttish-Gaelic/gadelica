[TD 1]

[Leabhar XII. Mìos Deireannach an Fhogharaidh, 1916. Earrann 1.]

RÙN AGUS IONNDRAIN A’ GHAIDHEIL MU ’DHUTHAICH ’S MU ’DHACHAIDH.

“Siùbhlaidh sruth ’san duibhre-thràth gu cuan
A’ seinn a dhuain is fiughair-luaths ’na cheum,
Ni eoin nan tonn an cùrsa lom thar stuagh
An suil na fuar-ghaillinn gu ’n dachaidh fein.
Is ionnan ’s sin bheir mise gaol gu bràth
Do innis m’ àraich ge b’e àird am bi,
Is gàir a tonn is suaimhneas-fhonn a gràidh
A chaoidh ’gam thàladh gus air m’ ais an till.

Chi mo shuil aon eilean—dùthaich m’ òig;
Aon dachaidh shònruichte d’ an toir mi spéis;
Oir chi mi uam an uchd an Tabh ’san Iar
(Far ’n caidil grian ’s an coinnich niall an sàil)
Aon eilean rath—aon innis fhlath ’bha riamh
Is ceòl nan siontainnean ’g a chur mu thàmh.”

“AN IONNDRAIN,” le D.M.N.C. anns an <eng>Celtic Review<gai>.

Gu tric, ghabh sgriobhadairean foghluimte beachd air an dual no ’n gnè tha toinnte ann an inntinn a chuid mhór de’n chinne-daonna a thaobh nithean a bhuineas d’ an dùthaich ’s d’an dachaidh. Gun teagamh tachraidh sinn ri cuid a chuireas an céill le uaill, is nadur de chathreim, gur h-e an dachaidh acasan an Saoghal Mór, agus gur coma leo ciod e ’chùil, no an t-oisinn, anns an gabh iad tàmh, ma gheibh iad goireasan a bhios iad a’ meas féumail airson caithe-beatha shocrach—suidheachadh tha ’n còmhnuidh an dlùth laimh ri féinealachd. Theirear riutha seo anns a’ Bheurla <eng>Cosmopolitans<gai>. Ge bith de an car a thainig ’nan gné— agus is cinnteach gu bheil car air choireigin annainn uile—roghnaich iad an staid tha comh-fhreagradh r’ an inntinn.

An uair a sheallas sinn fad air ais, agus a bheachdaicheas sinn air Eachdraidh an t-sean t-saoghail, chi sinn gu ’m b’e na Greugaich agus na Romanaich ’nan latha fhéin a choisinn an cliù is maireannaiche, cha ’n e mhàin airson misneach is treubhantais, mór mar a bha sin, ach airson a’ bheachd chudthromach a bha iad ag altrum mu ’n dleasdanas d’ an Dùthaich. Ged b’e Dùthaich bheag a’ Ghreig, bha i aon uair ’na ceann-iùil do ’n t-saoghal, agus ’na h-eisimpleir do Rioghachdan eile (rud nach ’eil i an diugh) fada an deidh dhi a h-àirde a ruigheachd. Agus tha fios aig gach neach a leugh Eachdraidh le tuigse, gu ’n do chiosnaich na Romanaich an saoghal le bhi sparradh air a h-òigridh an dleasdanas a thaobh an Dùthaich fein. Bha sochairean aig saoranaich na Roimhe, àrd no iosal an inbhe, a bha air a chleith air cinnich eile, agus bha meas comharraichte ’ga chur orra. Tha sinn a’ léughadh gu ’n do ghabh an t-abstol Pol fein an cothrom a bha ceangailte ris an t-sochair seo. Is ann bho na Romanaich a fhuair sinn am focal <eng>Patriotism<gai>, agus bha ’n t-ollamh Mac Fhionnghain nach maireann—duine a bha air leth ann an geiread inntinn—de ’n bheachd nach ’eil focal againn ’sa Ghaidhlig a fhreagras ’na làn fharsuingeachd do ’n fhocal seo. Ars’ an t-ollamh còir:—“Cha tug ar Cinneadh ’nam Bàrdachd no ’nan Eachdraidh


[TD 2]

[Leabhar XII. Mìos Deireannach an Fhogharaidh, 1916. Earrann 1.]

dearbhadh cho làidir air an gràdh d’ an Dùthaich ’s a dh’ earbamaid á Daoine a nochd, air cho liugha doigh, spéis cho mor agus gràdh cho teth d’ an Daoine ’s d’an Dachaidh. Their sinn “Dùthchas” ris a’ cheangal tha eadar Duine ’s Aithrichean; agus cha ’n ann ris a’ cheangal tha eadar Duine ’s a Dhùthaich. ... Cha ’n fhaighear dearbhadh is làidire air gràdh sluaigh d’ an Dùthaich na gheibhear ’nam Bàrdachd. Ciod an teagasg a gheibh sinn o na Bàird Ghaidhealach air gradh-dùthcha? Leugh thairis saothair nam Bàrd is ainmeile tha againn, agus feòraich dhiot fein cia meud d’ an rann a tha comasach air smuaintean cothromach a ghintinn ’na d’ inntinn mu thimchioll do Dhùthcha agus do dhleasdanas d’ i. A mach o Oisein, agus ma dh’ fhaoidte os cionn Oisein, ’s e Donnachadh Ban agus Mac Mhaighstir Alastair is mò a fhuair de bhuaidh thairis air inntinnean ar Luchd-dùthcha a sheinn an Gaidhlig. Gheibh sinn gun teagamh, am measg móran de ranntachd gun toinisg, greadhnachas ’us àillidheachd na Tìre air an cur an ceill am Bàrdachd òirdheirc. Gheibh sinn ar canain, ar ceòl, ’s ar cleachduin air am moladh airson buaidhean a tha dligheach dhoibh, agus airson iomadh buaidh nach ’eil. Ach c’ aite am bheil e air a sparradh oirnn gur e ar dleasdanas, agus gu ’m bu chòir gu ’m b’e ar miann, cliù ar Dùthcha a bhi luachmhor ’nar sùilean do bhrigh ’s gur i ar Dùthaich i; ’s ar Canain, ’s ar Ceòl, ’s ar Cleachduin altrum do bhrigh ’s gur iad dìleab ar n-Aithrichean dhuinn? Thug na Gaidheil dearbhadh làidir ré an Eachdraidh air an spéis d’ an Daoine fein, ’s d’ an Dachaidh fein; agus ’nar latha-ne chi sinn iomadh comharra soilleir air an spéis d’ an Duthaich ’s d’ an cinneadh.”

Thuirt Mac Fhionnghain tuilleadh is seo mu’n phuing, agus rannsaich e i air gach taobh mar fheallsanach air an do bhuilich Nadur doimhneachd inntinn a bha ro chomharraichte. Cha robh e idir a’ cur suaraichead mu’n Dùthaich as leth a’ Ghadheil. B’ fhada bho ’bharail sin, oir tha fios againn gu bheil na Gaidheil, mar tha móran sluaigh eile air feadh an t-saoghail, gaolach mu ’n Daoine, ’s mu ’n Dachaidh fein. Ma tha dearbhadh a dhith oirnn mu ’n chùis, thugamaid fainear giùlan a’ Ghaidheil an Tìrean coigreach. Ciod e thainig a stigh air ar comh-Ghaidheil an Canada, an Astralia, ’s an ceàrnan eile, ’nuair a dh’ fhàg iad, ’s dòcha, cor saibhir agus inbhe onorach gu uchd a’ chunnairt ’s an Fhlandrais? Cha ’n ’eil a’ cheist doirbh a freagairt; mar sin cha ruigear a leas a’ phuing a leudachadh. Cha do chaill an sàighdear Gaidhealach fhathast mothuchadh air cliù is onoir a Dhùthcha ’s a Dhaoine; cha d’ thainig e geàrr air a’ chliù a bhuineadh do shinnsir; cha ’n ’eil e dad air deireadh orrasan ann an gniomhan éuchdach; dhearbhadh cheana air raointean fuilteach gu bheil am mac mar an t-athair, agus nach deach an t-sean ghnè á mùthadh.

Is iongantach an rud a th’ ann, agus cha ’n urrainnear a chleth, gur h ann an Tìrean céin a gheibhear aigne a’ Ghaidheil ’na h-àirde. Ma ’s e ar cànain fhein e, tha i na ’s mùirniche thar chuantan na tha i air Gaidhealtachd na h-Albainn. ’S ann oirnn a thuit an droch ghalar. Cha ’n fhiach le Gaidheil an diugh an cànain, agus cha cheannaich iad a litreachas, ged tha ’n fheadhainn tha ’ga sgriobhadh a’ deanamh an dìchill. Is bochd nach tachradhmaid air Bàrd géur-chuiseach a dheanadh Aoire air “Spiocaireachd nan Gaidheal mu ’n litreachas fhein.” Chuireamaid sios e ’s an Deo-Gréine ann an litrichean cho fad a ri do lùdaig. Tha e coltach gu bheil a’ chraobh a’ crìonadh ’na duthaich fhein, a dh’ aindeoin gach leasachadh a thatar a’ cur r’a bun. ’S dòcha gur e bhios ann gu ’n teìd a planntachadh ann an ùir eile fad air falbh o Tìr fein far am bi daoine na ’s càirdeile rithe. Na’n robh ar comas mothuchaidh na bu ghéire, ma dh’ fhaoidte gu ’n cluinneamaid guth an Dàin air osaig nan gleann a’ toirt rabhaidh mar a thugadh do Eaglais Ephesus:—“Cumhnich cia uaith a thuit thu, agus gabh aithreachas, agus dean na ceud oibre, no thig mi ort gu grad, agus atharraichidh mi do choinnleir as àite.” Tha luchd-turuis gu minic a’ cur an ceill gur ann an tìrean céin a gheibhear fìor Ghaidheil; ’s e sin r’a radh muinntir tha faireachadh blàths cridhe mu Thìr an Dùthchais, muinntir tha mùirneach air an t-sean chànain agus na sean chleachduin is fhiach a chùnadh. Tha ’n fheadhainn a dh’ fhàgadh aig an taigh air fas anfhann; chaill iad an cnaimh-droma.

Tha gràdh a’ Ghaidheil d’a dhachaidh comharraichte o chionn fhada. Cha ’n e an dachaidh eile a b’fheudar dha thogail ann an Tìr choigrich, ach an te dh’ fhàg e; an t-ionad tha ’n comhnuidh a’ tàladh a chridhe le miann is togradh a dh’ aindeoin ’s na thachair. Cha toil leis gu ’n rachadh aon de thinneachan na Slabhraidh tha ’g a cheangal r’a dhùthaich air chall. ’Na bheatha ’s na litreachas chi sinn, mar gu ’m b’ eadh, tinneas-dachaidh a’ faotainn buaidh shònruichte air. Mo Dhachaidh!—focail cho teò-chridheach, ’s cho farsuing an seadh ’s a tha ’nar cànain—focail a dhùisgeas ciocras is ionndrain nach gabh sàsachadh, ma dh’fhaoidte, ach ainmig. Rachadh an Gaidheal tuath no deas, an ear no ’n iar, cha ’n ’eil ann dha ach an aon Dachaidh—an t-ionad ’s an d’ rugadh e, agus bu mhiann leis aig deireadh a réise a bhi air a chàradh ’s an t-seann chill, na ’n gabhadh e deanamh. Cha deach an togradh seo a chur riamh an cainnt na bu bhlasda no na bu bhlàithe na gheibh sinn ann am “Miann a’ Bhàird Aosda.”

“O càraibh mi ri taobh nan allt,
A shiùbhlas mall le ceumaibh ciùin.”


[TD 3]

[Leabhar XII. Mìos Deireannach an Fhogharaidh, 1916. Earrann 1.]

Tha ’miann seo do thuigsinn do luchd nam bailtean móra a dh’ fheumas dol air imrich gach dàrnach a bliadhna gu fàrdaichean ùra. An uair a b’ eiginn do na sean Ghaidheil ceàrn de ’n dùthaich fhàgail, bhiodh caoidh agus tuireadh ann, ach bhiodh dùil ri tilleadh air ais a’ toirt neartachadh cridhe dhaibh am measg choigreach. Sheinn na Bàird mu ’n ionndrain seo iomadh uair. Tha ’m faireachadh ceudna dualach do chinnich eile cuideachd. Gheibhear e a’ tighinn an uachdar am measg nan Greugach; nan Iudhach. Mar eisimpleir gabh sgialachd na h-<eng>Odyssey<gai> am bàrdachd Homer, agus aoibhneas feachd <eng>Xenophon<gai> air dhaibh a’ cheud sealladh fhaotainn air a’ mhuir; na h-Iudhaich “aig sruthaibh coimheach Bhàbiloin.” Ma dh’ fhaoidte gur e Tuireadh Dheirdre air dhi ’bhi fàgail Albainn an cumha is sine th’ againn. Bha ’cridhe an impis sgaineadh ’s i ag amharc troimh ’déuran air Gleann Masain, air Loch Eite a gaoil agus air Gleann Orchaoin far nach robh fear de aois a b’ uallaiche na Naoise Dh’ fhàg Oisein fein Tir-nan-Og, far nach robh tri chiad bliadhna na b’ fhaide leis na tri, agus thill e do ’sheann Dachaidh an Eirinn. Cha do shàsaich sonas no tàladh na Tìr ud a chiocras. An uair a chaidh Diarmad a lot leis an torc nimheil, ghuidh e air na laoich a ghiùlan gu ionad far am faigheadh e sealladh air Sliabh a ghaoil. Ma dh’ fhaoidte gu ’n abair leughadair nach h-eil an seo uile ach sgialachdan faoine gun seadh, gun bhrìgh. Sgialachdan gun teagamh, ach làn de ’n t-seadh tha ’cur soluis air gné is aigne nan sean Ghaidheal. Bha càllachadh is riaghailt ’nam measg an uair a bha na Sacsonaich a’ dol mu ’n cuairt mar bhrùidean allmhara.

Chualas mu chiobair a mhuinntir Dailmhailidh a bha air a lionadh leis a mhiann a ghabh greim air Diarmad fein. Bha e air leabaidh a bhàis, agus ghuidh e gu dùrachdach air a chàirdean a ghiùlan chun an doruis a chum agus gu faiceadh e an sealladh mu dheireadh air “Cruachan Beann,” air an robh e min-eòlach o laithean òige. Fhuair e ’mhiann, agus air dha amharc oirre car greise le sùil bhog, bhlàth, gun lideadh a’ radh—mar gu ’m biodh a spiorad fein agus spiorad na beinne an comh-chomunn diomhair—thuirt e air a shocair, ach gu tùrsach; “Cruachan, m’ éudail! cha teid mise gu bràth suas thugadsa, is cha tig thusa gu bràth sios thugamsa.” Gheibhear na h-uiread de eisimpleirean air gràdh a’ Ghaidheil do na cnuic ’s do na h-uillt, ’s gu saoil sinn gu ’n robh e ’creidsinn gu ’n robh acasan nadur de ’n fhaireachadh a ghintinn ann fhein. “Ged gheibhinn na tha ’n Albainn o cheann gu ceann,” arsa Colum Cille naomh, “b’ fhearr leam sealladh air aon bhothan an teis meadhoin Dhoire. Is gràdhach leam Doire airson a shàmhchair ’s a neo-thruaillidheachd. Mo ghaol air an doire-dharaich, m’ ionad còmhnuidh, mo chill naomh. O Dhia shiorruidh air Neamh, ’s an-éibhinn dhasan a thruailleas e.” Ochon a Thi! nach iomadh uair o àm Choluim Naoimh a chaidh bothan a’ Ghaidheil a thruailleadh fo spoig na h-ainneirt, ged bha ’chridhe ’ga fhàsgadh, ’s e ’gabhail a chead deireannach dheth—fògarrach gun Tìr gun charaid. Ach ciod an tairbhe an diugh a bhi ’g imeachd an comhair ar cùil, ’s ar sùil ’nar deidh. ’S fhearr a bhi ’g amharc air toiseach; ar suil ri Linn an Aigh—co-dhiu Linn na ’s fhearr na bha. Thig i ma thogras sinn, ’s cha tig air dòigh eile—’nuair a bhios sinn ’nar cadal. Cò againn tha tuigsinn?

Is e an t-àite ’s an d’ rugadh e is faisge air cridhe a’ Ghaidheil an còmhnuidh, agus cha ’n e a’ Ghaidhealtachd air fad. Is e sud a Thìr, mar gu ’m b’ eadh. Cha ’n ’eil ceàrn eile ann a dhùisgeas miann ’na chom ach an t-ionad ud, biodh e bochd no beartach, breagh no chaochladh. Sud far am bi a chridhe, ge bith c’ aite am bi a cholunn. An uair a ghabh na Domhnullaich imrich á Gleann-a-Garradh mu dha chiad bliadhna roimh ’n dùigh, chuireadh teaghlaichean á Gleann Moireasdan ’nan àite. Ach ged nach robh ach beagan mhiltean de astar eadar an da ghleann, bha cridhe muinntir Ghlinn Moireasdan far an d’ rugadh ’s an do thogadh iad, agus an uair a bhiodh iad a’ faireachadh nach robh am bàs fada bhuatha, b’e an dùrachd dheireannach gu ’m biodh iad air an càradh ’nan gleann fhein. Is e na cùirn a chithear aig Ceann-a-Mhaim, comharraidhean nan giùlan a bha ’dol eadar an dà ghleann. Dh’ fheumte an corp a chur gu ’dhachaidh fhein. Thug Stiubhartach Ghart cunntas dhuinn anns an leabhar a sgriobh e mu na Gaidheil, mu thuathanach àraidh a bha air a lionadh leis an dìlseachd cheudha. Ars’ esan:—Thug aon de thuathanaich m’ athar suas am fearann a bha e ’g àiteachadh aig ìochdar Sidh Chailleann, agus lean e a mhac gu baile fearainn eile beagan na b’ fhaide air falbh ’s an aon sgìreachd. Air maduinn àraidh dh’fhalbh an sean duine o ’n taigh, gun fhios c’ àite, agus air dha tighinn air ais an ceann tacain dh’fheòraich iad dheth c’ àite an robh e. Fhreagair e mar seo:—“Air dhomh a bhi ’nam shuidhe air bruaich na h-aibhne bhuail e ’nam inntinn gu ’m b’e an t-uisge bha a’ dol sios seachad orm a cheart uisge ’bha ’sruthadh o Sidh Chailleann, agus chuimhnich mi air na fuarain a bha ’g uisgeachadh fearainn mo shinnsir. Lionadh mi le miann gu ’m buineadh an t-uisge ud ri mo chraicionn. Cha robh dol as domh. Thilg mi m’ aodach dhiom an tiota, agus leis an toil-inntinn a dh’ fhairich mi ’s mi ’g am thumadh fhìn ’san uisge a bha ’sruthadh o Leid-na-beileig, bha e eu-comasach dhomh tighinn air ais na bu luaithe!” Anns an leabhar luachmhor a sgriobh an sàr Ghaidheil ud Mgr. Alasdair Mac ’Ille


[TD 4]

[Leabhar XII. Mìos Deireannach an Fhogharaidh, 1916. Earrann 1.]

Mhicheil, LL.D. nach mairean—Carmina Gadelica—gheibhear cunntas air Domhnull Mac ’Ill Eathain a bha ré móran bhliadhachan an Canada. Thill Domhnull air ais gu Uidhist los am faigheadh e, mar a thuirt e fhein leud a dha bhròige de fhearann, agus leud a dhà shlinnein air son àite adhlacaidh ann an Tìr aithrichean. Mu ’n d’ fhàg e Canada, thainig sean bhoireannach, còrr agus ciad bliadhna a dh’ aois, far an robh e, agus ars’ ise ’s i ’breith air dha laimh air, agus ag amharc air an clàr an aodainn; a suilean bog leis na deòir:—“Tha thu falbh a Dhomhnuil a ghràidh, agus gu ’n robh Dia fein eadar do dha shlinnein. Bu tu fhein an deagh nàbuidh agus an caraid caoimhneil. Ma ’s e ’s gu ruig thu an Dùthaich anns an d’ rugadh tu, agus gu ’n tig thu air ais do ’n duthaich a ghabh riut an seo, tha mi a’ cur an earbsa seo annad; seadh, bóid agus impidh ort gu ’n teid thu gu àite adhlacaidh Mhicheil an Ormacleit an Uidhist, agus gu ’n toir thu g’ am ionnsaigh-sa làn an dùirn de ’n ùir as, a chum agus gu ’n cuirear air clàr mo chrìdhe i an là a dh’ éugas mi!” Anns a’ bhliadhna 1825 thainig an Diùc Tarentum (Domhnullach) gu taigh athar an Uidhist agus thug e leis gus an Fhraing ùir as an lios, agus clachan á balla an taighe. Chaidh an uir ’s na clachan a chur ’s a chiste-laidhe còmhla ris ’nuair a dh’ éug e. Sgriobh Mgr. Mac Bheathain nach maireann faoin-sgeul grinn mu chlag seann Eaglais ann an sgireachd Innis am Bàideanach. Uair a bha sin, ghoid na Goill an clag, agus chroch iad e an eaglais an àiteigin mu dheas. Cha do chòrd e ris a’ chlag a bhi ’measg choigreach, agus fhuair e cothrom air teicheadh gu dhùthaich fein. Air an rathad, ’s e ’ga thulgadh fhein ’san athar o ’s cionn nam beann, a’ deanamh direach air Bàideanach, chluinnte fuaim a bha gach neach ag aithneachadh—“Tom Eunan! Tom Eunan!”

Theid Duthchas an aghaidh nan creag.


[TD 17]

[Leabhar XII. Ceud Mìos a’ Gheamhraidh, 1916. Earrann 2.]

AN UINNEAG—GUN LEUS SOLUIS.

Cha robh innte ach ceithir chearnagan-gloine—meall beag an teis meadhoin trì dhiubh, mar gu ’m b’ ann foinne a dh’ fhàs orra leis an aois, no le siantan a’ gheamhraidh. ’S iomadh fras a shrad oirre; ’s iomadh stoirm a shéid mu h-aodann o’n là a shocraich an Saor Bàn i an oisinn an tighe leth-cheud bliadhna roimh ’n diugh, nuair a ghabh Ruaraidh Mac Neill ’Ic Sheumais agus Seonaid Chamaran dleasannas tigheadais os laimh, ’s iad air ùr-phòsadh. Bha’n fhàrdach cuimir, seasgair, gun dìth air gach goireas a dh’ fhéumadh i; oir b’e duine fiùghail, dìcheallach Ruaraidh, ged nach robh e móran na b’ fheàrr na iasgairean eile a thaobh stòrais. Bha e gniomhach gun a bhi mosach, agus bha a choimhearsnaich a’ cur mór earbs’ ann. Cha b’ ionghnadh ged bhiodh soirbheachadh a’ leantainn bàta Ruaraidh (na’n deanadh dùrachd mhath e) agus a liuthad sgadan is trosg a thug e seachad do bhantraich bhochd, no do sheann duine a bhiodh ’na eiginn, gun fhios do chàch. Nach ciatach an rud an coibhneas fein; tha beannachadh dùbailte ’na chois; cuiridh e dreach air àrd is iosal, agus bithidh a thoradh mar bholadh cùbhraidh ag iathadh mu ’n cuairt fad as deidh an tiodhlac a bhuileachadh. “An làmh a bheir ’s i gheibh”—sin mar tha sean fhacal ’ga chur—agus mur d’ fhuair Ruaraidh a dhuais ann an seadh litireil fhuair e i ann an seadh eile—meas agus deagh dhùrachd a luchd-eòlais. B’e ceann iùil a’ chlachain e.

Is iomadh car a thainig air an t-saoghal o ’n àm ud; is iomadh atharrachadh a thainig air a’ chlachan ri taobh na mara, ach bha ’n t-iasgach a’ dol air adhart mar a b’ àbhaist. Bha àl eile ris na lìn mhóra, agus na cleibh-ghiomaich—seòid a bha h-uile buille cho tapaidh ris an fheadhainn a sheòl gus a’ chala bho nach till iad. Am measg a’ bheagain a bha fhathast an làthair, bha Ruaraidh le chiabhagan tana, liath. Gun teagamh dh’ fhàs e rag leis an loinidh. Cha b’ ionghnadh e, ’s iomadh oidhche fhliuch a chuir e seachad, ’sa ’falmadair fo achlais. B’e Tormod a mhac a bha nis air an stiùir, agus gu dearbh cha do sheas am bròig a b’eireachdaile na e. Cha’n e mhàin gu’n robh e ’na iasgair teòma, ach bha fìor ùigh aige de’n phiob-mhóir agus de’n fhidhill. Nach d’thuirt a’ bhean-ghlùine fhein gu’m fac i fallas na Ceòlraidh mu cheann na creathlach? Air amannan bheireadh e a’phìob leis gu muir, agus nuair a thuiteadh fiath nan ian bheireadh e sgal oirre airson soirbheas a tharruing, mar a chanadh e fein. Dh’ uidheamaich Seonaid seòmar beag dha an ceann shuas an tighe air dhòigh nach aithne do neach eile ach màthair, agus bhiodh i frithealadh dha mar gu’m bu mhór-fhear e. ’S e sin a bh’ ann, oir có an t-urra a lionadh ’àite ’na sùilean-se. ’S an Earrach, agus fad an t-Samhraidh, cha robh uinneag eile ’s an nàbachd cho bòidheach ri uinneig Thormoid. Cha ’n e mhàin gu ’n robh an iadh-shlat is lusan eile ’gan


[TD 18]

[Leabhar XII. Ceud Mìos a’ Gheamhraidh, 1916. Earrann 2.]

suaineadh fhein mu ’n cuairt d’i, ach bha ’n tubhadh os a cionn cho tiugh ’s gu ’n robh e ’tàladh nan gobhlain-gaoithe, agus eòin eile gu bhi ’neadachadh ann. Agus sin far am biodh an ceileir ’s an t-Samhradh—Tormod le fhidhill an taobh a stigh, agus a’ cheolraidh eile le ’n caithreim an taobh a muigh. ’S ann a bhiodh na coimhearsnaich a’ cumail a mach nach b’ fhiach leis na h-eòin uiread is bìog a dheanamh mu na dorsan acasan, oir gu ’n do chuir Tormod fo gheasaibh iad. Cha tigeadh e stigh air na brogaich bheaga fhein clach no ploc a thilgeil os cionn na h-uinneig seo. Bha na h-eòin, mar gu’m b’eadh, a’ tuigsinn gu’n robh an t-ionad ud sàbhailte o na dòirneagan, agus cha chuireadh iad uibhireachd ’sam bith air muinntir an tighe a’ dol mu’n cuairt. Bha toil-inntinn a muigh ’s a stigh. Ach nach tric a tha e ’tachairt gur h-ann an uair is guirme an spéur a thig na neòil is duirche, mar gu’m biodh an Dàn a’ fàs sgìth de nithean a bha mairsinn cho réidh, agus gu ’n robh an t-àm aig na peathreachean millteach* snaithnean fireigin a chur an gobhal na deamhais. ’S ann mar sin a thachair a thaobh na fàrdaich ud, mar a chithear.

O ’n là a thainig Tormad gu ìre duine, cha ’n fhacas solus a’ dol as ’san uinneig, fad fin fuaineach na h-oidhche gheamhraidh. Bha e soirbh gu leòir a thuigsinn c’ arson a bhiodh solus innte gu deich no aon uair deug, am feadh ’s a bhiodh sgal ’ga thoirt air a’ phìob no tarruing air an fhidhill comhla r’a chompanaich, agus am feadh ’sa bhiodh an seann duine a’ biathadh nan lìn mhóra ri taobh an teallaich, agus Seonaid a’ fidhe stocain, no peitein blàth, airson Thormoid. Ach cha robh e cho soirbh a dheanamh a mach c’arson a bhiodh e ri fhaicinn gu beul an latha, agus tighean eile gun léus. Bhiodh e ann, eadhon, an uair a bhiodh Tormod ag amharc air a chàirdean airson oidhche no dha. ’S e sin a’ cheist a bu duiliche fhuasgladh. Cha ’n fhaighteadh soilleireachadh mu’n phuing o Ruaraidh, no o Thormod ach fiamh-ghàire. ’S e chanadh Seonaid, gur cinnteach gu ’n robh solus feumail air oidhche dhorcha nuair a bhiodh na h-iasgairean a’ stiùradh air acarsaid. Cha ’n ’eil teagamh nach robh, oir beag mar a bha e, chìteadh e o shròin Sgeir-a-Chleit agus Bogha-na-Caillich air an oidhche ’bu duirche, mur tuiteadh ceò. Ach ceò ann no as, bhiodh uinneag Thormoid a’ deàrsadh air a doigh fhein gus am briseadh a’ mhaduinn, agus cho fad ’sa bhuineadh an gnothuch do Ruaraidh leig e le muinntir a chlachain a bhi ’sgrudadh an annais mar a thogradh iad.

Là dhe na laithean, mar tha fios againn uile thuit beithir an uamhais bho iarmailte na h-Eòrpa. Mar bu dual, chuir righrean gun iochd slòigh an amhaichean a cheile. B’fhéudar Rioghachd Bhreatuinn làmh a ghabhail ’s an chòmhraig. Cha robh dol as ann. Thoisich ullachadh is turaraich. Dh’ fhéumte an t-arm a’ leasachadh air muir ’s air tìr. Bha iomadh com fo luasgan. Bha ’n t-àm gàbhaidh, agus bha na bha romhainn dorcha. Bha màthraichean is peathraichean ’s an cridhe air chrith. Cha robh Ruaraidh a’ cantainn a bheag, ni motha a bha Seonaid, ach shaoileadh tu gu’n do dh’ atharraich a snuadh. Tha barrachd fillte ’san tosd na tha ’san rànaich. Am bitheantas bheir na deòir faochadh, ach tha ’n cràdh cridhe a leanas an tosd a’ sàthadh cho géur ris a’ chuirc nach leig as a greim. Bha eagal an crìdhe air an t-sean chàraid a thaobh Thormoid, oir chunnacas gillean a’ togail orra an sud ’s an seo, agus mu dheireadh ghabh e an rathad a bha càch a’ dol. Cha deach bacadh a chur; thuit a’ bhuille. Dh’ fhéumte sgal a thoirt air a’ phìob cuide ri chompanaich an oidhche m’ an d’ fhalbh e. Thog e air i, agus ciod e ’bha e ’dol a chluich ach “Cumha Mhic Crimein!” “An ainm an Aigh, o ’n a chunnaic thu riamh,” ars’ Alasdair Mac Uilleam, “na cluinneam ponc dheth—port ’sam bith seach a fear sin.” “Thoir dhuinn am port a chluich thu do bhreac-an-t-sìl am feasgar a chunnacas e a bogadh earbuill air deireadh a’ bhàta, agus a fhuair sinn làn na h-eithir de sgadan.”

Dh’ fhàg Tormod am bàta, ’s na lìn, a’ phìob ’s an fhidheall; an uinneag ’s na h-eòin; agus, rud a dh’fhàisg a chridhe na bu mnotha, b’fhéudar dealachadh ri ’athair ’sa mhathair. Thog e air gus an fheachd-mhara, oir ’sann air a mhuir a b’ eòlaiche e. Sgaoileamaid bràt-sgàile na h-urraim eadar an t-suil fheòlmhor agus an dealachadh ud. Thill Ruaraidh o ’n dorus le bhata ’na dhòrn. Thuit smal air a theine. Shuidh e ’san chiosan a’ turramanaich mu choinneamh nan éibhlean, agus ag aithris fo anail briathran a’ bhàird; “an solus a bha gun chaochladh tha e’n diugh air faondra.” Shaoileadh tu gur ann a bha e ’léughadh nan éibhlean, no a’ faicinn dealbhan annta nach mothaicheadh càch—taibhsean nan arm—manaidhean air na bha ri tachairt. Thuig Seonaid am bruaillean a bha ’cur dragh air, agus ’s ann a bha i a’ dol mu ’n cuairt na bu bheòthaile, agus na bu dhripeala na b’àbhaist, gun fhios c’arson. Ach bha fios aice gu’n cumadh sud i o bhi ’cromadh sios gu staid dubhachais is bròin, agus mar an ceudna gu ’m bu chòir aire Ruaraidh a thogal o na rudan a bha laidhe air inntinn. Ged dh’ fhiach i e, cha deach leatha.

Bhiodh na sean iasgairean a’ tighinn gle thric air cheilidh air Ruaraidh, agus gad


*<eng>The three goddesses of Fate.<gai>


[TD 19]

[Leabhar XII. Ceud Mìos a’ Gheamhraidh, 1916. Earrann 2.]

sgadain, no trosg, an laimh fir dhiubh. B’e an cogadh, agus gu h-àraidh éuchdan nan luingis, cuspair an conaltraidh. Ach cha’n aomadh inntinn Ruaraidh o’n aon chuspair—Tormod. B’e am Biobull acair-eiginn beatha an duin’ fhiùghail seo o’n cheud là a ghabh e dleasannas teaghlaich air fhein, agus air uairean, am feadh ’sa bhiodh e, mar gu’m b’eadh, a’ réiteachadh na luaithre le gob a’ bhata, chluinnteadh na h-earannan seo:—“Iadsan a theid sios do’n fhairge air longaibh, a ni obair an uisgeachaibh móra”—“air a chòmhadachadh leis an doimhneachd mar le trusgan.” Nach robh e fhein, an duine bochd, anns an doimhne a dh’ oidhche ’sa latha—a nis a’ dlùthachadh ris a’ chala. Cha’n fhaigheadh e norra cadail ri oidhche stoirmeil a’ smaoineachadh air Tormod air drùim a’ chuain. Bha na bàtaichean-fo-shàl a’ cur dragh anabarrach air—“innleachdan an droch-fhear,” mar a theireadh-e; “gillean bochd ’gan cur do ’n ghrunnd gu h-obann! Sin far a bheil an dòruinn.” Bha Ruaraidh a’ dol as, mean-air-mhean, a dh’ aindeoin gach meadhoin a bhatar a’ deilbh airson a smalan a lughdachadh. Bha Seonaid a’ deanamh na dh’fhaodadh i, ged a b’ann dhi fhein a mhàin a’ b’aithne searbhad an t-saic a bha i ’giùlan, agus na’n rachadh aig comh-fhulangas a coimhearsnaich a thogail dhith, cha bhiodh faothachadh fada bhuaithe. Ach ciod e am plàsd a leighiseas briste-cridhe, ’s an ulaidh air chall?—an uinneag gun solus!

Bho dh’fhalbh Tormod cha’n fhacas leus innte. Bha annas air a’ chlachan. Bha gach neach a’ tairgsinn a bharail fhein, agus bha leisg orra dragh a chur air an t-sean chàraid. Bhiodh sean iasgairean a’ dol gu muir mar a b’àbhaist, ach cha robh ac ach deanamh as aonais an t-soluis a bha air iomadh oidhche ’na leus-mara dhaibh. An aon oidhche a thug fear diubh sanas do Ruaraidh mu fhéum an t-soluis, ’s ann a fhreagair esan; “solus m’ àigh, ’se air faondra!” Cha robh an còrr ann.

Oidhche dhe na h-oidhchean, ’s i glé dhorcha le flinne sneachda, có ’thigeadh a choimhead air Ruaraidh ach Seumas tàillear, ’s paipeir-naigheachd ’na phòca. Bha’m poll m’a bhrògan a suas gus na bilean. Chaidh e ann an luba aig iochdar na h-iodhlainn. “Na’n robh solus an uinneig Thormoid mar a b’àbhaist,” arsa Seumas, “cha robh mi air tuiteam ’s an eabar ud.” Chrath Ruaraidh a cheann, is thuirt e le osna fhann, “M’aon mhac—cloch mo shula.” Bha e ag amharc gu dion ’s a’ ghriosaich mar gu ’m biodh e ’faicinn cinn nam foidean mòna a’ dol an cruth eile. Bha Seumas a’ léughadh mu euchdan air muir, an dùil gu ’m beothaicheadh sin inntinn an t-seann duine. Bu cho math dha a bhi ’ga leughadh am Fraingeis airson na ghabh Ruaraidh de shuim, ged bha Seonaid ag éisdeachd ris a h-uile lideadh. Bha esan ’na shuidhe ’s a’ chiosan mar bu nòs, a bhata eadar a dhà glùn, agus a shùil air na h-éibhlean. “’S cinnteach, a Ruaraidh,” arsa Seumas, “gu bheil thu faicinn rudeigin anns na h-éibhlean is toigh leat. ’Sann tha thu coltach ris na boireannaich a bhios a léughadh nan cupanan.” “Ma ta ’Sheumais” ars esan “bi’dh mi faicinn rudan gle iongantach.” “Saoilidh mi gu bheil leth-cheann an fhòid ud coltach an cruth ri iòmhaigh—! Chi mi luingis, is rudhachan is rudan a’ dol am broinn a cheile.” “Nach ’eil fhios gu ’n tuit na h-éibhlean am broinn a cheile, agus an sin c’ àite am bi do dhealbh?” arsa Seumas. “Bithidh” arsa Ruaraidh “far nach teid e á sealladh gus an dùnar mo shùil—cloch mo shùla; gu ’n éireadh mo chridhe mar a dh ’eireadh a ghrian ’s a’ ghleann na’n tigeadh e.” Cha robh ann ach leigeil leis. Thoisich Seonaid ri innseadh mu na litrichean aighearach a bha ’tighinn o Thormod. Bhiodh muinntir a’ chlachain an còmhnaidh a’ foighneachd mu chor. Thigeadh na balaich-bheaga ’s na caileagan a dh ’aon sgriob chun an tighe, nuair a mhothuicheadh iad gille-nan-litrichean a’ gnogadh air an dorus. Bha aon chaileag àraidh ann nach tigeadh ach leatha fhein. Nach tuig sinn uile cò ise?

Chaidh Ruaraidh còmhla ri Seumas chun an doruis—cha ghabhadh e diùltadh. Thog e suas a shùilean faileasach ris na spéuran mar gu ’m biodh e ’g iarraidh fios-freagairt o na rionnagan. Bha ’n iarmailt air a comhdach leotha—aon diubh réul ghlan-shnuadhach an fheasgair a’ boillsgeadh tarsuinn air a’ chamus cho loinnreach ri geallach leth-abuich. Bha na fir-chlis a’ crith ’s a claonadh mar gu ’m biodh iad a’ ’fidhe sròlan soluis mu ’n teicheadh a’ ghrian gu Deas. Bha uinneag gach fàrdaich aig oir na mara laiste le ’gath-soluis fein, ach aon te. An uinneag gun solus! Nach cuala sinn; nach d’ fhairich sinn an cràdh tha coimh-cheangailte rithe? An t-oisean falamh—an caraid, no’n gaolachan air a spìonadh o bheairt ar beatha gu tir chéin, no ma dh’fhaoidte taobh thall na h-aibhne o nach bi dùil ri tilleadh.

Thachair nach d’ thainig guth o Thormod o chinn mhios, agus bha Ruaraidh is Seonaid a’ fas na b’ an-shocraiche. Shaoil e gu’m fac e rudan ’s a ghrìosaich nach fac e roimhe, agus chaidh a sprochd an truimead, an duine bochd. Air oidhche àraidh ciod e ’chunnaic na h-iasgairean ’s iad a’ seòladh timcheall an rudha, ach solus an uinneig Thormoid—’s e sin a bha iad a ràdh co-dhiùbh. Chunnaic Coinneach Ruadh rud nach fhac càch—dreug! Bheireadh e a mhionnan


[TD 20]

[Leabhar XII. Ceud Mìos a’ Gheamhraidh, 1916. Earrann 2.]

gu ’n d’ fhac. “Fhuair e dhachaidh air fòrlach mu dheireadh” ars’ an dàrna fear ris an fhear eile. “Theid sinn a choimhead air tràth ’s a’ mhaduinn.” Ghabh dithis chun an tighe airson furan a chur air Tormod. Cha robh Tormod ann. Dh’innis iad mu ’n t-solus a chunnacas, agus cha mhór nach deach Seonaid ann an laigse. Dh’ éirich Ruaraidh suas cho direach ri duin òg, agus a dhà shùil laiste le lasadh a chuir nadur de fhiamh air càch. Ars’ esan; “Thainig an comharradh; chunnaic mi ’s a’ ghriosaich e oidhche na Sàbaid, ’s am Leabhar air mo ghlùn.” “Rainig Tormod an cala bho nach tìll e; m’aon mhac—agus bha solus ’s an uinneig!”

An ceann seachdain no dhà thainig litir na dunach. Chaidh Tormod do ’n ghrunnd—“fo lic fhuaraidh na tuinne”—mar a chaidh iomadh fiùran eile. Dh’ fhalbh a clì o Sheonaid. “Chualas guth ann an Ramah, caoidh, gul ro ghoirt.” Chaidh an-solus a bha air faondra as. Bha Ruaraidh na bu thrice ’na chrùban ’s a’ chiosan—b’e Tormod fhein a dheilbh e air a shon—agus an àite a bhi ’léughadh nan eibhlean, ’s ann a bhiodh e nis a’ dùr-amharc mu’n cuairt air na seann dealbhan a bha’n crochadh ris a’ bhalla—feadhainn diubh, iomhaigh shean chàirdean a chriochnaich an réise; suidheachadh ris an robh e fein a’ dlùthachadh. Beagan laithean an deidh fios na litreach, fhuaradh e mu thràth-nòin air a ghlùinean ’san t-seòmar air beulthaobh leabaidh Thormod! Dh ’fhuasgladh “an cord airgid.” Bha e ’n cuideachd Thormoid air an taobh thall! Rinn sguabach an-iochdmhor an Dàin na dh’fhaodadh i, agus cha d ’fhàgadh ach an aon bhun crìon air an ùrlar. Bha uinneag eile gun leus. Shaoileadh tu gur h-ann a bhuail tùchadh air na h-eòin, no gu ’n do dhi-chuimhnich iad an ribheidean a ghléusadh, oir dh ’fhàs an ceilear fann an là ud!


[TD 28]

[Leabhar XII. Ceud Mìos a’ Gheamhraidh, 1916. Earrann 2.]

AN LIGHICHE MAC LACHAINN NACH MAIREANN agus EACHANN TAILLEAR.

Rugadh Iain MacLachainn anns a’ Mhorairne, ’s a’ bhliadhna 1804. Bha e ard, eireachdail ’na phearsa, aoidheil, cridheil ’na nadur; uasal am measg uaislean is ìslean agus ’na lighiche ainmeil. Cha ’n ann a mhain anns a’ Mhorairne bhòidheach ghleannach, ach mar an ceudna an Ardnamurchan nam beann uaine; Suaineart dhu ghorm a’ bharraich; Muile nam Mor-bheann, agus anns gach eilein beag is mòr eadar Tobar-Mhoire (far an do chaochail e ’s a’ bhliadhna 1874) agus eilein Sgitheanach a’ cheò. Air choir agus gun robh ainm an Doctair Ruaidh am beul gach duine air son iochd ’sa thruacantas riusan a bha bochd, euslainteach, fann. ’Na chainnt shnasda fein—

“Cha ’n fhaicinn ort fàilinn
Cha shirinn ort paigheadh,
Naile! dh’ aisiginn slan thu,
’Nuair a dh’ fhàsadh tu tinn.”

Maille ri ard-bhuadhan inntinn tha bhardachd ro-mheasail am measg Ghaidheal is luch-ciùil air son grinneas a cainnt. B’e gun teageamh “Seinneadair binn Rathuaidhe.” Mar is cubhaidh do bhaird bha e deas-bhriathrach agus air uairibh sgaiteach ’na chainnt mar tha an comhradh beag so, eadar e fein agus Eachann Taillear a’ cur an ceill.

Bha ’n Doctair còir latha àraidh dol a’ choimhead air boirionnach a bha tinn ann an ceann shios sgìreachd na Morairne. Bha ’n t-astar, fada; agus ’nuair a ràinig e ’n tigh bha biadh is deòch a’ feitheamh air. Co a bha ’san tigh ach Eachann Taillear ri aodach de chlò Gaidhealach. Bha ’san linn sin tàillearan a’ falbh bho bhaile gu baile agus bho thigh gu tigh am measg ghleann is shrathan na Gaidhealtachd gu leir, agus bha iad an comhnuidh deas-bhriathrach agus ro-phròiseal. Bha Eachann ’na shuidhe air bòrd aig an uinneag a’ fuaigheal. Chuir bean an tighe am biadh gu snasmhor anns an t-seomar; agus le guth ciùin, modhail, thubhairt i ris an Doctair. “Cha’n’eil fhios nach bì cuinnein air Eachann mur a faigh e cuireadh gu bord na cuirme.”

Le fiamh-ghàire fhreagar an Doctair a’ bhean cheanalta fhiachail. “Nach toir sibh cuireadh dha ma ta.” ’Nuair a dh’ eirich iad bho ’n bhòrd thilg an doctair e fein air a dhruim ’san leabaidh, agus shuidh Eachann le ’shnathaid air a’ bhòrd taobh na h-uinneige. Thug an doctair sùil air Eachann. Am bheil “Cuinnein” ort Eachainn? Fhreagair Eachann gu farasda, “Tha dithis, le’r cead!”

“Direach sin Eachainn—Eisd ma ta—

Tha Eachann tàillear cuinneineach,
Eachann tàillear fear mo ghraidh,


[TD 29]

[Leabhar XII. Ceud Mìos a’ Gheamhraidh, 1916. Earrann 2.]

Le shnathaid taobh na h-uinneige
Agus druinnein air a’ fuaigheal.
’Na shuidhe air bòrd nan luideagan,
’Na shuidhe air bòrd a’ fuaigheal clò
’S gur coltach thu ri gudaboc,
Is currac air do chnuaic-cheann.”

’Nuair a chriochnaich an Doctair an rann so thilg Eachann an t-snathaid, agus le aon leum thar a’ bhuird thug e sgailleag air uchd an Doctair. Thog an Doctair a cheann, thug e sùil air an fharadh, agus sùil eile air Eachann. ’N e boinne snidhe, no buille tàillear a bhuail mi?

DON’ULL EACHAINN.


[TD 33]

[Leabhar XII. Darna Mìos a’ Gheamhraidh, 1916. Earrann 3.]

DATHAN AGUS GNIOMHACHAS.

Bha àm ann—agus cha ’n fhada bho sin—anns an robh eòlas muinntir àirde-deas na rioghachd, a thaobh na Gaidhealtachd, cho neo-iomlan ris na b’ aithne dhaibh mu na crìochan a bu doirbhe a’ ruigsinn an Africa. Cha d’ rinn na sgrìobhaidhean a ghabh os laimh Eachdraidh na h-Alba a chuir sios, ach nadur de choluinn gun cheann a thairgse dhuinn. Gun teagamh chuir Skene agus a sheòrsa, ’nan là fhein, solus air móran nithean, ach saor o dhaoine foghluimte, no beartach, cha d’ rainig an solus a’ mhór-shluagh. ’S ann a bha cuid de ’n bheachd nach robh ’sa Ghaidhealtachd ach dùthaich fhiadhaich air a h-àiteachadh le sliochd allmhara, gun char ’ga dheanamh ach a’ murt ’sa marbhadh, ’sa goid, ’nuair nach biodh iad a’ ruagadh bhéistean air a’ bheinn-sheilge—sliochd air an do ghabh an leisg a leithid a’ ghreim, agus nach leigeadh i leotha car oibreach a dheanamh coltach ri criosdaidhean eile. Thigeadh luchd-turuis ’nam measg an dràsda ’sa rithist, mar gu ’m biodh iad a’ farchluais orra; an tòir air rudan àraidh fhaotainn a mach mu ’n cor, agus sin a’ sgrìobhadh sios airson annas na h-àirde deas a shàsachadh, agus, math dh’ fhaoidte, an sporanan fein a lìonadh.

Tha fios is cinnt gu ’n robh cor an t-sluaigh fiadhaich gu leòr anns na linntean meadhonach, (có sluagh a bha air chaochladh cor) ’nuair nach robh móran truais aig an fhear aig an robh cumhachd de ’n truaghan aig nach robh. Ach faodar a’ radh gu ’n robh càileachdan is dòigh-beatha nan Ceilteach na bu thlachdmhoire mìle bliadhna roimh ’n diugh, na bha i anns na linntean an deidh sin, suas gu bliadhna Thearlaich. Chaidh an sruth troimh a cheile ’nuair a thòisich na tréubhan a dhol air iomrall le aimhreit is mi-riaghailte, agus chaidh an t-seann ghrinneis air chall, ’nuair a fhuàir a bhiodag ’san claidheamh lamh an uachdar.

Cha ’n ’eil e idir ’na ioghnadh ged shaoileadh daoine a bhios an eisimeil gach fathunn a shéideas mu ’n cuairt, agus aig nach ’eil ùidh a bhi a’ bùrach an eachdraidh, nach robh ùine ann air son gniomhachais no ealdhaine anns na ceud linntean, Ma bha na fir ri connspaid, ri creach, ’s ri seilg, bha na mnathan ri rud a b’ fhéumaile—ri deilbh aodaich. Ge bith c’iamar a fhuair na sean Cheiltich ’nar tir, innleachdan-deilbh a mach mu ’n d’ thainig e ’stigh air na Teutonaich (stràiceil mar tha iadsan an duigh) gu ’n robh éideadh ann a b’ fheàrr na craicionn béiste a phasgadh mu ’n guaillean, cha ’n ’eil cùnntas poncail againn. A réir sgriobhaidhean Logain cha robh sliochd ’nan àm a bu mhoiteile na na Ceiltich mu aodach rìomhach, làn de dhathan. Cha d’ thuirt sin nach ’eil cunntas againn gu ’n robh na Gaidheil ’gan éideadh fein le craicinn anns na linntean dorcha. Ged tha sin fìor, tha e ’cheart cho fìor gu ’m b’ aithne do na Ceiltich cloimh a shniomh, agus obair-laimhe ghrinn a dheanamh o chionn móran cheudan


[TD 34]

[Leabhar XII. Darna Mìos a’ Gheamhraidh, 1916. Earrann 3.]

bliadhna, agus tha seo, cuide ri rudan eile, ’na dhearbhadh air an càileachd ’nuair a bha cinnich eile aineolach. Cha ’n ’eil ’nar n-amharc aig an àm cùnntas mion—ged a b’ urramaid, rud nach urrainn—a thoirt mar a dh fhàs na Gaidheil ann an gniomhachas gus an do thionndaidh iad ri malairt. Ach tha sinn a’ léughadh ’nuair a thug Sasunn aoidheachd do fhigheadairean ’s do fhucadairean na Flandrais anns an treas linn deug, gu ’n d’ rainig toradh an oibreach gu àirde tuath na h-Albainn, agus gu ’n do thòisich an sluagh, troimh an eòlas ùr, air nadur de chlò fhighe, leth choltach ris a’ chlò Hirteach a b’ aithne do dhaoine mu chiad bliadhna roimh ’n diugh. Dh’ fhàs malairt, mean air mhean, ann an tomhas, an cuid a cheàrnan. Sgriobh Mac-an-Rothaich gu’n robh malairt éisg is chruidh a’ dol air adhart roimh ’n t-sèathamh linn déug. Lean iad ri sin mar a b’ fheàrr a dh’ fhaodadh iad gus an là ’n diugh. Tha fios aig an t-saoghal cho sgileil ’s a dh’ fhàs na Gaidheil air fighe cadaidh (<eng>tartan<gai>), agus an t-èolas a fhuair iad air dathan. A thaobh a’ ghniomhachais, agus na saothrach tha freagarrach do ’n Gaidhealtachd an diugh, ’se gle bheag a chaidh a dheanamh a chum cùisean a shocrachadh cosmhuil ri ceàrnan Gallda. Cha deach an dùthaich fhosgladh suas le meadhonan giulain coltach riùsan, agus cha do ghabh luchd-riaghlaidh na rioghachd móran suim di ann an rathad atharrachaidh. Mar sin dh’ fhàgadh an sluagh a’ strì ’nam measg fhein, agus a’ deanamh mar a b’fheàrr a b’ urrainn iad, air bheagan cothruim. Cha mhór, gu dearbh, a rinn iad dheth. B’e miòrbhuil a bhiodh ’na chaochladh. Na ’n tuiteadh a nis air an dùthaich rudeigin de ’n earrais a chaidh a chleith oirre o thùs, cò chanas nach airidh air i. Thigeadh e do ’n Rioghachd a cul-fhiach a dhiòladh, na ’n tugadh i fainear na rinn Gaidheil air a sòn.

Bha eòlas comharraichte agus farsuing aig na sean Ghadheil mu fheum luibhean, agus chuir iad sin gu deagh bhuil an dòigh no dha. Bha iad géur-chuiseach ’nam beachd air galar is tinneasan cumanta, agus b’ aithne dhaibh iomadh ioc-shlaint a tharruing á fréumhaichean is duilleagan luibhean, nach robh fad o na dorsan, air son leigheas chréuchdan is lotan. Ach ’s ann am feadh ’s a thionndaidh iad an aire gu dathadaireachd a dhearbh iad luach an lus-eòlais a bha dùthchasach daibh. ’Nuair a ghabhas sinn beachd air mar tha na dathan air an coimeasgadh, ’s air an cur an ordugh cho lurach ’nam breacanan, ’s ’nan osanan, cha ’n urrainn nach robh iad ealant’ ann a’ laimh-seachadh dhathan o chionn fhada. Cha robh rathad ac’ air dath fhaotainn o cheàrnan coimheach, mar sin b’ fhéudar feuchainn ri luibhean na mointich, nan coillttan, nan achaidhnean, agus còinneach nan creagan.

Thilg cogadh na h-Eorpa móran nithean am broinn a cheile. Thainig gainnead air dathan àraidh nach faighear ach o’n Ghearmailt a mhàin. ’S ann aice-se tha’n innleachd dhìomhair ud a thairuingeas an dath seo a mach le lìth dreachmhor air nach do dh’ amais dathadairean na dùthcha againne fhathast. Nach leamh an suidheachadh gu’m biodh ar rioghachd, a thatar a’ meas cho ionnsaichte an ealdhainean, an eisimeil na Germailte air son dath purpuir a sheasadh blàths’ greine, no fras uisge! Ach sin mar tha ’n gnothuch an ceart uair—Breatunn air deireadh mar a b’ àbhaist, agus an dara buidheann a’ coireachadh na buidhinn eile, a chionn nach do ghabhadh cùram de sud ’s de seo ’na àm. Mur a gabh an rioghachd rabhadh a nis, is co math dhi an dall-bhrat a leigeadh sios air a h-uinneagan. Thatar ag éubhach shios is shuas gu bheil feum air fìor rannsachadh mu ’n chùis; cuid a comharlaicheadh gu ’m bu chòir an dùthaich a’ sgrùdadh, fiach a’ faighear a mach feart ùr air choreigin anns na luibhean tha dol a dholaidh fa chomhair ar sùla, agus a dh’fhaodadh a bhi ’nam meadhon tairbhe do ’n dùthaich agus do luchd-malairt. Cò aig tha fios nach ’eil na tha dhith orra folaichte ann an glinn na Gaidhealtachd? Anns gach ceàrn de Albainn tha luibhean mar a tha copagan, sealbhagan, am buaghallan-buidhe, a’ bhille bhuidhe, ’nam plaigh do ’n tuathanach, agus a’ deothal as an fhonn toradh an leasachaidh a chaidh a chur fodha airson fàs pòir. Na ’n rachadh a’ spionadh le ’m freumhan as an talamh, agus an cur ’sa phoit dhath, dheanadh e féum. an dà chuid, do’n tuathanach agus do ’n dathadair. Ma tha seo fìor (agus thatar a cumail a mach gu bheil), c’ arson nach cuireadh na daoin’ ealanta iad fein chuige a chum a’ chuis a dhearbhadh. Is iomadh seòl a bheir an eiginn mu ’n cuairt, agus the fiughair againn gu ’m faigh na cuiseagan ruadha fhein—naimhdean gach pòr—aoidheachd nach d’ fhuair iad a riamh roimhe. Rinn àrd-fhiosrachadh mìorbhuil cho mór ri seo mar thà.

Bha na sean mhnathan Gaidhealach, ’nan dòigh fhein, a’ gabhail cùraim gnàthaichte do luibhean, ’s do fhréumhan. Math dh’ fhaoidte gu ’m biodh beagan chaorach ac air monadh, agus dh’ fhéumadh na pàisdean, cuide ri fear-an-tighe, aodach blàth aig toisesch a’ gheamhraidh le fhuachd ’s le ghaillinn. Dh’ fhéumte a chlòimh a dhathadh, agus rachadh an goileadair mór a chur ’na shuidhe air dà sgonn cloiche, is teine mór mona air fhadadh fuidhe, taobh na h-aibhne. Ma tha cailleach an toìr air dath dubh a sheasas grian is uisge, cha ’n ’eil aic ach sùil a thoirt mu ’n cuairt, agus gheibh i na thogras i de chopagan. Cladhaichidh i iad as am fréumhan; tilgidh i air falbh na duilleagan; goilidh i na fréumhan measgaichte le <eng>copperas<gai> anns a’ phoit-mhóir; agus an uair a shaoileas i


[TD 35]

[Leabhar XII. Darna Mìos a’ Gheamhraidh, 1916. Earrann 3.]

gu ’n do shùigh a h-uile boinne as na copagan, bheir i na freumhan as a’ phoit; tumaidh i innte rùsg clòimhe a chaidh a sgùradh o ùilleadh an smeuraidh. Aig ceann-deiridh a’ ghnothuich, gheibh i dath trom dubh. Dh’ fhaodadh i an aon seòrsa dath fhaighinn o’n fheàrna, no o’n t-seilisteir. Ach ged gheibh sinn dath dubh o fhréumhan an t-seilisteir, geibhear dath uaine o na duilleagan, cho math ri fraoch, bealaidh, no conasg. Féumaidh iad seo alm airson an dath a dhaingneachadh, a chum agus gu lean a cheud snuadh ris, ach ni an dath buidhe as aonais. B’ aithne dhuinn boireannach còir a dh’ amais air dath deàrrsach buidhe le bhi ’measgachadh sgeallan meilte,buaghallan buidhe is lus a’ choirce. ’S e dath uaine, a sheasas gaoth is uisge, is duiliche a dheanamh. Gheibhear dath donn air caochladh dreach is snuadh o rùsg an daraich agus dearcagan na craoibh fheàrna, ma mheasgaichear iad mar bu chòir, agus bheir braoileagan is peasraichean àraidh dhuinn snuadh na sàil-chuaiche.

Chuala sinn uile mu ’n fhéum a thatar a’ cur air a’ chrotal. Tha e ri ’fhaotainn anns gach ceàrn, agus tha caochladh sheòrsachan deth a’ fàs an glaicean, ’s am measg nan creag. Cha’n’eil luibh ann is freagaraiche airson dath trom donn, ma theid a laimhseachadh ceart, agus tha mór mheas aig Gall is Gaidheal air a dhreach. Ach chuala sinn nach ’eil uidh ’sam bith aig seòladairean deth, do brìgh gu bheil iad a creidsinn ma thachras do aon aca tuiteam a mach air a mhbir, nach tig e an uachdar an deidh a dhol aon uair fodha! Chualas mu iasgairean, an uair a thigeadh piorradh-gaoithe orra gu h-obann, gu ’n tilgeadh iad dhiù an stocainean crotail, ’s am peiteinean crotail an cabhaig, air eagal ’s nach éireadh iad an deidh a dhol fodha. Ach nach bìtear an còmhnaidh a’ cur air na h-iasgairean gu bheil iad saobh-chràbhach?

Dh’fhaodamaid móran a bharrachd a chur sios mu dhathan, agus na luibhean is freagarraiche air a son, ach ni seo an gnothuch aig an àm. Cha d’ thuirt sinn facal mu ’n t-sùith, air a bheilear a’ cur féum gle thric. Ni e ’n donn ’s am buidhe brucach, dorcha, ma ’s e sin an dreach a bhios a dhith air an dathadair. Tha daoine is feàrr fios a’ cumail a mach an diugh, gu ’m bu chòir ar dùthaich a’ rannsachadh o cheann gu ceann, agus greim a dheanamh air lusan a tha ’fàsachadh na talmhuinn ’s a’ fàs reamhar air leasachadh nach deach a chur fodha air a son, agus mar sin a’ goid a bhìdh air càch. Ach ’s e daoine sgileil agus ionnsaichte a dh’ fhéumas an gnothuch air a bheil sinn a leudachadh a ghabhail os laimh, ma ’s e ’s gu ’n glac e aire luchd-cèirde nan dathan.


[TD 46]

[Leabhar XII. Darna Mìos a’ Gheamhraidh, 1916. Earrann 3.]

DEALBH-CHLUICH GHAIDHLIG COINNEACH ODHAR.

EARRANN 1.

AN T-AITE—Bothan-àirigh aig Cnoc-eothail an Sgìr Uige, Leodhas.

A’ CHUIDEACHD—Catriona, màthair Choinnich Uidhir, a’ sniomh le cuigeal.

Anna Mhór Chairnis.

Mairsili Bhreabadair á Timis.

Mairsili ’seinn “Crodh Chailein.”

Anna Mhór—C’ uin’ a bha Calum Chronlista ’g amharc ort, a Mhairsili?

Mairsili—O bha raoir. Thainig e fhéin ’s “Moigean” ’n uair a bha ’n crodh ’s an eadradh. Cha robh dad a dhùil agam riu, ach b’e làn dìth ’m beatha. Bha mi toilichte có dhiù gu ’n robh bàrr ’us càise gu leor againn dhoibh, agus cha chreid mi gu ’m bu mhisd’ iad an straoin ud—bha’n oidhche cho breagha agus a’ ghealach air a coinnil.

Anna—Bha sin ann gu dearbh. ’S mór m’ ioghnadh fhèin nach tug Domhnull sgriob do ’n mhòintich bho chionn fhada. Tha eagal orm gu ’n do chuir e mi air cùl a churraic, ach, bròinean, tha e cho eagalach ’s nach téid e mach gu ceann an tighe aon uair ’s gu ’n tuit an oidhche.

Catriona—’S dona ’n ciurram a th’ air, am brón, ach tha mi cinnteaeh nach urrainn e ’leasachadh. ’S garbh an rud eagal na h-oidhche fhéin, ach tha mi dìreach an dràsda fhéin a’ smuaineachadh dé dheanamh e na faiceadh e ’n sealladh oillteil a chunna mise raoir.

Anna ’s Mairsili á beoil a chéile—Dé ’n sealladh a bha sin?

Catriona—O chuilein, ma tha innsidh mise sin dhuibh ma gheallas sibh nach téid e á làrach nam bonn am feasda—cha toigh leam a bhi tighinn air.

Anna ’s Mairsili á beoil a chéile—O cha leig sibh a leas eagal sam bith a bhi oirbh airson sin, a Chatriona—cha thric leinne bhi ’falbh le ar beoil air ar guaillean.

Catriona—O ma tha, dh’ fhuasgail “Sally” air a’ ghearraidh an raoir, agus b’fheudar dhomh éirigh as mo leabaidh agus a dhol a mach g’ a ceangal. Sùil a thug mi gu Baile-na-cille, nach fhaca mi gach uaigh an sin a’ fosgladh agus na mairbh de gach seorsa ’g éirigh, aon an déidh aoin, bho ’n chiocharan bheag gus an t-seann duine liath, agus sheol iad mar eoin air iteig ann an ceithir àirdeachan an athair. Theab mi fannachadh, ach chuir mi comharradh na Croise orm air ball, agus rinn mi cearcall mu ’n cuairt dhomh leis a’ chuigeal a bha’n am làimh—’guidhe air Criosda mo theanachdas bho ’n t-sealladh. Mu ’n do thàrr mi mi-fhéin a bheannachadh, chunnaic mi na mairbh a’ tighinn air ais ’s gach aon a’ dol do ’n uaigh fhéin as an d’ thainig iad a mach agus ghrad ghlas an talamh suas iad mar bha. Thug mi ceum air adhart na b’ fhaisge air a’ chladh, agus chunnaic mi gu ’n robh aon uaigh ann nach do dhùin idir. Sheas mi ri taobh agus chuir mi mo chuigeal tarsuinn oirre, oir bha fhios agam nach b’ urrainn spiorad sam bith a dhol thairis air a sin. Sùil a thug mi nach fhaca mi maighdean òg àillidh a’ tighinn bho Thuath air sgiathan na gaoithe. Sheas i aig an uaigh. Ars’ ise, “Tog do chuigeal ’s leig dhomh sa dhol air ais do m’ dhachaidh bhuan.’ “Cha tog,” arsa mise, “gus an innis thu dhomh dé chum thusa cho fad air dheireadh air cach.” “ ’S mise Gràdhach nighean Shuarain, a bha ’na rìgh air Lochlunn nam birlinn, ’n uair a bha Fionn nan cath ’n a threun neart. Bhàthadh mi ’s thainig mo chorp air tìr air tràigh bhàn Uige, ’s chaidh mo thiodhlacadh an so. Sin agad cuimhneachan beag orm” ars’ ise—’s i toirt dhomh clach chruinn gheal agus toll ’n a meadhon. “Thoir do Choinneach do mhac i, ars’ ise,” ’s thig spiorad na fiosachd air fhéin, agus air a shliochd ’n a dhéidh gus an t-seachdamh ginealach, ach ma théid a’ chlach luachmhor so uair sam bith air chall, treigidh an fhàisneachd air ball.”

Anna—Obh, obh, a Chatriona, nach sibh a chunnaic an sealladh. Dé chum ’ur ciall ruibh?

Catriona—O dearbh cha ’n ’eil fhios agam. Bha mi riamh glé laidir ’s an inntinn ach thug sud crionachadh mór dhomh, ach ’s math leam airson sin uile gu ’m bi mi ainmeil ’s gach linn a thig mar mhàthair Choinnich Uidhir.

Anna—Thugainn a Mhairsili, chi mi dithis air fàireadh a’ deanamh dìreach air an àirigh


[TD 47]

[Leabhar XII. Darna Mìos a’ Gheamhraidh, 1916. Earrann 3.]

agam. Tha e cho soilleir ris an latha. Oidhche mhath leibh a Chatriona.

Catriona—Mar sin leibh fhéin ’s ’ur cur dhachaidh gu math. (Tha i ’smàladh an teine mu ’n téid i laighe agus aig an aon àm ag ràdh ’n “urnuigh smàlaidh.”)

“Smalaidh mise nochd an t-aingeal,
Mar a smàlas Mac Moire,
Gu ’m bu slàn an tigh ’s an teine!
Gu ’m bu slàn a’ chuideachd uile!
Có bhios air a’ làthair? Peadar agus Pàl.
Có bhios air an fhaire nochd? Moire geal ’s a Mac.
Bial Dé a dh’ innseas,
’S ’Aingeal a labhras—
Aingeal an dorus mo thighe,
Gu ’n tig an latha geal am màireach.”

AMEN.

IAIN N. MACLEOID.

(R’a leantuinn.)


[TD 49]

[Leabhar XII. Treas Mìos a’ Gheamhraidh, 1917. Earrann 4.]

A BHLIADHN’ ÙR.

An t-sean ghuidhe—Bliadhna mhath ùr. Guidheamaid an t-seann dùrachd seo do ar càirdean is do ar luchd-eòlais anns gach àite. Bithidh seadh an fhaireachaidh na’s doimhne agus na ’s blàithe, ’nuair a’ smaoinicheas sinn air na laoich a tha ri uchd a’ chunnairt air raointean na Flandrais, air a’ chuan, agus an ceàrnan eile. ’S ann orra-san a bu chòir dhuinn a bhi smaoineachadh gu sònraichte, agus sinne ’nar suidhe an cathraichean na seasgaireachd ri taobh a’ ghealbhain. Dhaibhsan bho iochdar ar cridhe guidheamaid Bliadhna na Buaidh—a’ bhliadhn’ a bheir ceartas buaidh air cumhachd mi-chriosdail, agus a chuireas ’nan àite fhein na h-uile a dh’ fhiach an Eòrpa a chur fo’n sàiltean. Tha dream eile ann nach bu chòir a dhi-chùimhneachadh—an fheadhainn tha ’g altrum cùimhneachain na h-ulaidh a chaidh air chall. Cha dùnar an lot a fhuair iadsan an lùib na teachdaireachd, gus an dunar an suil fo ghlasaibh a’ bhàis. Tuigidh iad na tha fillte anns na sreathan a chaidh a chur ri cheile le bean Mhicleoid (Màidsear Alasdair, Loch-a-Bhàigh agus Steinn, ’s an Eilean Sgitheanach) mu ’mac a bha an cogadh na Frainge aig deireadh na h-ochdamh linn deug.

“B’ fhearr leam fhìn
Gu ’n tigeadh an t-sìth,
’S gu ’m faighinn gun strì
Mo ghille bho ’n champ.
So a’ bhliadhna
A shiaraidh buileach mi,
’S mi nach do bhuinnig
Air cogadh na Frainge.”

Mu mhóran faodar a radh le cinnt, nach bi na tha rompa de ’m beatha mar a b’ àbhaist; dh’ atharraicheadh dreach is tuar nithean d ’an taobh ’nuair a chaidh dòchas as an t-sealladh. Ach cha teid cùimhne air na chaidh a dhìth a dhubhadh as; tha aon àite sonraichte ann far nach h-urrainn na chaidh ìobradh, bàs fhaotainn; tha ’n aite-còmhnaidh ’n ar crìdheachan fein. Tha seadh ann anns a bheil call ’na bhuannachd, agus nithean a thatar a’ meas mar bhuannachd ’na chall an solus an àm ri teachd.

Faodar a bhi cinnteach nach deach an Nollaig a chaidh seachad a chumail mar a b’ àbhaist. Ciamar a thogtadh greadhnas, agus cathair àraidh falamh ann am móran theaghlaichean. Air a’ Ghaidhealtachd fhein cha bhi guth air an t-sean chleachduinn. Ach air Galltachd, agus an Sasuinn, cluinnear fuaim nan clag a’ toirt cuireadh do ’n t-sluagh gu aoradh—nòs nach ’eil eaglaisean na Gaidhealtachd a’ leantuinn, ged tha e air a mheas mar chuimhneachan air teachd ar Slànuighir. Is iongadach gu ’m biodh sluagh a’ dearmad luaidh a dheanamh air là cuimhneachain na ceud Nollaige a thug do ’n t-saoghal sìth agus deagh-ghean troimh an Naoidhean a rugadh ann am baile Dhaibhidh. An uair a bheachdaicheas sinn car tiotain air a’ cheud Nollaig agus air an té ’chaidh seachad, ciod e ’theirear? Their an neo-chreideach;


[TD 50]

[Leabhar XII. Treas Mìos a’ Gheamhraidh, 1917. Earrann 4.]

“ciod e buaidh a’ chreidimh Chriosdail a nis, agus cinnich a’ mort a cheile air dhoigh ’s le innleachdan nach do thachair riamh o chruthaicheadh an saoghal? Thainig e gu neoni mar a thainig moran de shean bheachdan eile.” Nach faoin a bharail seo? Nach mi-thuigseach i? Cha do chaill an Creideamh Criosdail a bhuaidh no ’bhrìgh. ’S ann a chaidh an saoghal ceàrr, is thilg daoine teagasg a’ chreidimh a leth-taobh. Ghabh creutairean ri am eile, ’s tha bhuil orra an diugh.

A bhliadhna na taca seo, bha iarmailt na h-Eórpa dorcha gu leòr. Cha ’n e mhain nach robh cùisean a’ dol mar bu mhath leinn air raointean a’ chogaidh, ach bha connspaid is strì a’ dol air adhart am measg luchd-oibre air Galltachd mu ’n duais a bha iad a’ cosnadh trid an saothrach ann am meinnean-guail, agus anns na tighean-cèirde a bha ’deanamh uidheaman-airm as aonais nach b’ urrainn ar saighdearan a dhol air adhart. Cha robh guth air na truaghain a bha a dh’ oidhche ’s a là anns na claisean suas gus na glùinean ann am poll is eabar, Nach cuir e smaointean oirnn, ’nuair a chì sinn na miltean a’ càrnadh suas airgid air cosd na rioghachd—cuid ’ga chur gu droch bhuil—agus muilleinean ’g an dion o ’n nàmhaid, ’s ag ìobradh am beatha air tasdan ’s an latha!

Ma ghabhas sinn beachd chothromach air cor an t-saoghail aig an àm, tha ’n iarmailt dorcha gu leòr air iomadh doigh. A reir beachd dhaoin’ earbsail, chaidh na béusan anns an robh sinn a’ cur muinighin a thilgeadh, an tomhas mór, an darna taobh, agus ’nan àite cha d’ fhuair sinn riaghailt iùil a b’ fheàrr. Thatar ag innseadh dhuinn gu bheil móran ’nar tìr air an toinisg a chall le struidhealachd, is ana-measarachd a dh’ fhaodndh nàire a chur air sluagh ’sam bith; eadhoin sluagh nach d’ fhuair a leithid a chothrom ’s a fhuair sinne. Tha ar caithe-beatha air a rian a chall; tha na miltean air thaod aig seann dia nan Greugach agus nan Romanach—Bacchus—agus shaoileadh fear-turuis gur e an rian a tha riaghladh; ith, òl, agus bi subhach, oir am maireach gheihh thu bàs!—agus seo uile am feadh ’s a tha sinn a’ sàs anns a’ chogadh is uamhasaiche a thachair o thoiseach an t-saoghail, “Thud,” abraidh fear-eigin, “cha ’n ’eil sin ach a bhi ag amharc air an taobh is duibhe de ’n chlàr.” Dubh no donn e, cha ’n ’eil dol as do ’n fhirinn, agus cha dean e móran stà do dhaoine an sùilean a dhùnadh an uair a bhios cunnart ’gan cuartachadh. ’Nuair tha na h-eaglaisean, agus daoine fiosrach a’ gairm rabhaidh, ’se slighe a’ ghliocais an rabhadh a ghabhail. An do thuig móran ’nar tìr fhathast ’na fhad ’s ’na leud, na tha ’n crochadh ris a’ chogadh uamhasach seo? Math dh’ fhaoidte nach do thuig. Ach thuig na muilleinean a tha ri spàirn a chum gu ’m bi a chrìoch mar tha dùil againn.

Dorcha mar tha cùisean ag amharc, aig an àm, tha sinn fhìn de ’n mhuinntir tha faicinn sgoltadh anns na neòil, agus an là a’ teannadh na ’s faisge ’nuair a gheibh ceartas buaidh air an-iochd is miann-ghloir. ’Se glè bheag nach’eil a’ creidsinn gu ’n toir a’ bhliadhna seo cùisean gu ceann air doigh air choireigin, agus a thaobh Bhreatunn, agus nan cinneach a tha ’n comh-bhann rithe, cha ’n ’eil ann ach an aon dòigh—sùilean na Gearmailte fhosgladh. Cha ’n urrainnear cur as dith mar chinneach—cha ghabh cinnich a chur a dhìth ach le ’n toil fein. Cha ’n urrainnear cur as di mar chumhachd ’san Roinn Eorpa a dh’ aindeoin gach bòileich a chluinneas sinn mu ’n phuing, ach ’s urrainnear toirt oirre strìochdadh ri guth a’ cheartais, ged nach bi e soirbh. ’Na dhéidh sin am bi e eu-comasach do shluagh na h-Eòrpa a dhol ann an comh-bhann, agus bacadh a chur air righrean uaibhreach, agus an comharlaichean a tha air at suas le miann-ghlòir, a chum agus nach meas iad beatha dhaoine ach mar chriomagan fiodha airson cluich air clàr-tàlaisg. Seo mar tha ’n <eng>New York Times<gai> a’ sgrìobhadh mu ’n chùis. “Tha ’n Eòrpa fo ’n mhallachd le ain-tighearnas na muinntir tha creidsinn fhathast gu bheil riaghladh béusail a chinne-daonna an eisimeil ridirean is dhaoine móra, agus gur h-iadsan a mhain le ’mór shaibhreas is comasaiche comhairle a thoirt do righrean mu ’n t-slighe air am bu chòir dhaibh imeachd. Cuiridh iad, troimh ’n glòir-mhiann daoine a chogadh mar gu ’m biodh tu a’ saodachadh chruidh gu sgian an fhèoladair. Aon uair ’s gun tig an saoghal gu staid thoinisgeil—gu h-àraidh a’ chomh-fhlaitheachd—agus gu ’n cuirear an céill le guth nach gabh àicheadh, gu bheil modh eile ann na’s freagarraiche do ’n chinne-daonna na ’n t-seann dòigh mhi-chneasda, bidh fiughair aig creutairean gu’n tig saorsa. Féumar seòl eile fhaotainn air son na thig ’nar deidh a shàbhaladh o ’n t-sloc ifrinneach anns an do thuit an ginealach tha beò an diugh. Mar a h-ionnsaich sluagh na h-Eòrpa an leasan seo, cha ’n ’eil ac’ ach deanamh deiseil air son an ath chogaidh. Cuin a bheirear buille bàis do ’n rian a tha fàsgadh an t-saoghail ’nar latha?

Tha comharraidhean an ama a’ cuimseachadh air rudan nach bi soirbh a’ reiteachadh gun aimhreit. Cha ghabh cor is crannchur diùltadh. Fhad ’s a leanas daoine an t-seann rian, ’gan roinn fein ’nam buidhnean a reir truimeid an t-saibhris a chàrnas iad suas, cha bhi an aimhreit ’s an droch amharus fad air falbh. Am mise fear-gleidhidh mo bhràthar? Bidh e ’na ìoghnadh mur faighnichear a’ cheist le fuaim na ’s déine mu ’n teid móran bhliadhnachan seachad. Mar a thuirt Emerson, an t-Americanach mór


[TD 51]

[Leabhar XII. Treas Mìos a’ Gheamhraidh, 1917. Earrann 4.]

ud; “Tha Freasdal ciùin ann a tha ’riaghladh os ceann na chaidh a’ roimh-òrduchadh mu chinnich. Cha chuir tìm, no àl, no ginealach iomagain air. Gabhaidh e seachad eadhoin air droch thuiteamais mar gu ’m biodh e neo-chùramach d’ an taobh. Co dhiùbh thachras buaidh no ruaig, mar a mheasas daoine sin, bheir Esan a mach a’ bhuaidh a chaidh òrduchadh ’na rùn diòmhair fein. Pronnaidh e ’na àm droch-bheairt; cuiridh e fuadach air nithean a tha mi-bhéusach is dochannach; agus air a’ cheann thall, gheibh an cinneach is fiachala an lamh an uachdar le bhi a’ toirt thairis a h-uile ni tha breabadh an aghaidh lagh modhaneil an t-saoghail.”

Aig toiseach bliadhn’ eile, agus na muilleinean fhathast aghaidh ri aghaidh ann an dian chòmhraig, tha na daoine is géire, ’s is farsuinge an inntinn, a’ faighneachd ciod e thainig air an lagh a tha ’na rian-stiùraidh do ’n chuid is fiosraiche ’s a’ Chruinne? An uair a gheibhear a leithid seo de ghné dhaoine a’ dol do ’n t-seomar-uaigneach, agus a’ meòrachadh mu chùisean, faodar a bhi cinnteach gu bheil iad a’ tuigsinn seadh a’ chriathraidh a tha romhainn. Cha bhi nithean mar a bhà iad, agus carson a bhitheadh, ’nuair a tha feum air iomadh droch spiorad a’ sguabadh air falbh. Math dh’ fhaoidte gu ’n dùisg fuaim nan clag anns na stiopail, aig an Nollaig seo, ceist no dha ann an cridheachan dhaoine smuaineachail, agus gu ’n abair iad;—“Carson nach’eil an saoghal aig sith?” “Carson a leigeadh leis a’ chionta seo taomadh oirnn?” “Ciod e a stiùir sinn chun na h-ìre seo?”—agus mar sin air adhart. Faodar a ràdh, a reir beachd nan daoine fiosrach mu ’bheil sinn a’ bruidheann, gu ’n robh sinn uile tuilleadh is tric neo-shuimeil mu na nithean a tha ’n lagh modhaneil a’ tagradh; cha ’n e a mhàin ’nar dòigh riaghlaidh, ach eadhoin ’nar n-aidmheil-cràbhaidh, cuide ri ar màlairt. Mar a thatar ag ràdh, bha sinn ’gar cluich fhein a’ bearradh an lagha mar a fhreagradh sin do ar caithe-beatha, an àit’ a bhi a’ toirt fainear an glaodh a tha fuaim troimh na linntean—mar seo deir an Ti a tha siorruidh.

Cha tug an Nollaig sìth ’na lùib do bhrigh agus nach do rainig an cogadh fhathast na tha’n dàn, ach chualas gu bheil columan na sìthe ag itealaich le teachdaireachd fo sgéithe. Tha amharus aig feadhainn nach e an t-éun ceart a th’ann, do bhrigh agus gu bheil iad a’ faicinn fiaradh ’na ghob coltach ri gob na h-iolaire. Gu dearbh cha ’n ’eil aon againn nach deanadh gàirdeachas, na ’n tachradh sìth chothromach. Ach thugamaid an aire nach toir luchd-comhairle a’ Cheasar an car asainn le ’n cuilbheartan. B’ àill leis a’ Ghearmailt a nis gu ’n creideadh an saoghal gu ’n d’ thug i mach a’ bhuaidh le còmhnadh Dhé (mar a tha i fhein a’ glaodhaich) agus gu ’m bu chòir d’ a naimhdean strìochdadh dhi, ged a bhris i bho thoiseach na còmhraig gach lagh is béus a tha comharrachadh an dream is oileanaichte de ’n chinne-daonna bho’n dream a tha fhathast ann an staid allmhara. Cha ruigear a leas an gnothuch a dhearbhadh, no a teisteanas a chur sios. Sgriobh i fhein sin ann an litrichean fuilteach, ann am bàs naoidheanan, ann an truailleadh mhnathan, agus ann an spùinneadh gach ait’ air an do chuir i a ladhran. An uair a bha i a’ cogadh air ar taobh ’s a bhliadhna 1807, seo mar a’ sgriobh Wellington mu timcheall;—<eng>“I can assure you that, from the General to the drummer boy, they are one and the same. The earth never groaned under the burden of more blood-thirsty or infamous ruffians. They have assassinated, robbed, and ill-treated the peasants wherever they have gone.”<gai> Nach do dhearbh i an diugh gu bheil a h-uile lideadh de seo ceart? Cha d’ atharraich i leud na ròineig. An uair a leig Uilleam uaibhreach na coin Phruisianach as an éill a dhà bhliadhn’ an fhoghair ’sa chaidh, thuirt e ’na òraid ri ’fheachd. “Cùimhnichibh gur daoine sibh a chaidh a thaghadh leis an Fhreasdal airson creutairean eile a’ sméuradh le <eng>Kultur<gai>, agus gu’n do dhòrtadh ormsa, mar Impire, spiorad Dhé Is mise claidheamh an Uile-Chumhachdaich. Is mise fear-ionaid Dhé an seo. An-eibhinn do ’n dream a bhios eas-ùmhail.” An cualas riamh mac-samhuil na toibheum seo? Cha ’n ’eil na diadhairean ’s na ministeirean céum air dheireadh air a’ Cheasar ann an ladarnas. Ciod e féum an còrr a’ ràdh? Bu mhiann leis a’ Ghearmailteach sìth a dheanamh aig an àm àraidh seo. Tha e freagarrach d’a chuilbheartan. Ach an dean e ’n gnothuch sìth a dheanamh ri dearg-mhearlach, agus fear-spùinnidh thighean, gus an ìochd e na ghoid e? Ciod e thoilleas am fear a chuir a’ gheimhleag fo chloich-oisinn stéidh-mhodhaneil an t-saoghail? “Ge b’e nì a shiol-chuireas duine, an nì ceudna buainidh e.”


[TD 57]

[Leabhar XII. Treas Mìos a’ Gheamhraidh, 1917. Earrann 4.]

DEALBH-CHLUICH GHAIDHLIG COINNEACH ODHAR.

EARANN II.

Coinneach aig deireadh-bhuana ann am Baile-Shiamais.

AN T-AITE—Tigh Dhomhnuill Friseal am Baile-Shiamais.

A’ CHUIDEACHD—Domhnull Friseal agus Gormull a bhean.

Una agus Seonaid, nigheanan Dhomhnuill.

Seumas Foirbeis, á Srathpheothair.

Uilleam Piobaire, á Baile-chàil.

Coinneach Odhar.

(An déidh do ’n t-suipeir agus an stapag uachdair a bhi seachad, tha chuideachd uile ’san ruidhle agus Uilleam Piobaire ’cluich).

Gormull—’S math am foghar a bhi ’s an iollain, a dhaoine, ge b’e có bhitheas a’ slachdadh ris an ath bhàrr.

Seumas—’S fhior sin, a Ghormull. Cha’n’eil mi faicinn na maighdinn-bhuana; bu chòir i ’bhi ’n crochadh an uachdar an tighe nochd.

Domhnull—O mo dhi-chuimhn’, a Sheumais, tha thu ceart. Bha fhios agam gu ’n robh rudeigin a’ ruith air m’ inntinn nach d’ rinn mi, fad an fheasgair. Greas ort, Una, ’s dean a’ mhaighdean bhuana air ball ’s croch i ris an tallan shuas—’s na dean di-chuimhn’ air a sin. Bheil dad as ùr agaibh fhéin a nochd, a Choinnich? Coinneach (a’ cur na cloiche ri shùil gach uair a ni e fiosachd)—Tha. Tha mi faicinn Srath-pheothair sin shios ’us tigh oir ri oir ann, ’s an tobar mór uisge-iarruinn fo ghlais is iuchair agus uaislean agus maithean fo éirigh gu laighe gréine a’ cròthadh d’ a ionnsuidh gu slànachadh an eucshlaintean.

Gormull—Ro mhath, a Choinnich chòir. Nach ann oirbh fhéin a bhuilich Dìa na tàlantan móra—ach cha ’n fhaic sinne latha sin air Srath-pheothair. Bheil dad a bheachd agad am pòs Una mo nighean?

Coinneach—Pòsaidh. Tha mise faicinn Una ’n a seann sgritheal phreasach, agus i ’g altrum


[TD 58]

[Leabhar XII. Treas Mìos a’ Gheamhraidh, 1917. Earrann 4.]

a h-iar-ogha air a glùn le tàladh sìthe. Tha ’n duine aice seòladh fada, fada, thall, agus tha mi faicinn bean mhór ’s a craicionn cho dubh ris a’ bhìth, agus dà isean lachdunn ri taobh a’ feitheamh aig laimhrig an éisg. Tha e nise air tighinn gu tìr, agus ’s e so bean eile th’ aige, agus tha e falbh leatha gu dachaidh bhochd, dhuaichuidh, shalach.

Gormull, ag eigheach ’s a rànaich—Obh! obh! a Choinnich, nach cruaidh a’ chainnt sin. Nach b’ fhearr do dh’ Una bhochda bhi air féill nan crogaichean gus am bàsaicheadh i an sin.

Coinneach—’S fhior, ’s fhior—nach cruaidh an fhìrinn air uairibh a Ghormull.

Seonaid—Am pòs mise, Choinnich?

Coinneach—Pòsaidh, ’s tu phòsas. Tha thu so le deise shioda ’s mór srann. Tha do lùchairt mór, maiseach agus tha gach greadhnachas a ni airgiod ’us òr, ’g ad chuartachadh. Chi mi gocuman a’ dol a mach gu creagan air bialaobh do phàilis, ’s e ’g eigheach àird a chlaiginn, “Ghabh Bain-tighearna Chille-duibhe ’dinneir. Faodaidh an saoghal a nise ’m biadh a ghabhail.”

Seonaid—Sin sibh fhéin, a Choinnich, air adhart.

Coinneach—A Sheonaid bhochd, tha smùdan fhéin an ceann gach fòid. Tha do thighearna mór ùiseil ’g a ghiulain dhachaidh air cràdh-leabaidh fuar marbh. Tha iad a nise ’g a shruidheadh air an eile-druim.

Seonaid (ag eigheach)—An ainm an àigh, sguiribh. Cha ’n fhiach sibh buinneag—faidheadaireachd na di-mothaiche. Ni sud an gnothuch dheth.

Coinneach—Seadh, seadh, a Sheonaid. Feumaidh mise am math ’s an t-olc innseadh ’n uair a dh’ fhoillsichear dhomh e. Tha sin daingnichte mar le mionnan eadar mise agus Gràdhach nighean Shùarain. “Mar is miann le brù, bruichidh bonnach”—cha’n’eil sin ’s a’ chreud agam-sa idir.

Uilleam—Dé’n seorsa bhoirionnach a bhitheas ann fo chionn tri chiad bliadhna, Choinnich? ’S cinnteach gu ’m bi iad tur eadar-dhealaichte bho chaileagan Bhaile-Shiamais an diugh.

Coinneach—Tha mi faicinn boirionnaich mhóra fhearail le còtaichean spearrach. Tha reiseamaid dhiubh ’n dràsda siubhal sràidean baile-mór le caiptein boirionn air an ceann. Tha òrd-ladhrach fo chrios gach té, agus tha iad a’ bristeadh uinneagan ’us dhorsan air an siubhal. Tha duine mór le putanan geala ’n a chòta, ’cur glas-laimh air té dhiubh agus ’g a tilgeadh am priosan agus a’ cur lite ’s bainne sios ’n a h-amhaich le stealladair.

Domhnull—A Mhuire Mhàthair gleidh mise! Taing do Dhia nach beò dhomh-sa ’n latha sin. Gu ’n robh Dia eadar mise ’s a leithid sin de bhoirionnaich—na baobhan. Ta, cha bhi iad uile mar sin, a Choinnich!

Coinneach—Tha mi faicinn caileag òg dhreach-mhor le seacaid shìde geal, agus amhach fhada rùisgte. Tha brògan bucullach le sàilean shia òirleach mu ’casan, agus tha uaireadair airgid mu leud bonn-a-sia ceangailte le crios leathair timchioll a h-aobairne. Tha i ’n taobh a stigh do thigh-obrach mór, mór, anns am bheil na mìltean de bhoirionnaich ag uidheamachadh ’s a’ lionadh sligean fùdair, oir bithidh cogadh mór fuilteach marbhtach ann anns na laithibh sin. Tha mi faicinn boirionnach eile le gùn sleòpach dubh a’ searmonachadh an Gàidhlig ann an cùbaid mhór am baile Ionar-pheotharain. Tha na mìltean ’g a h-éisdeachd, agus tha mi faicinn gu ’m bheil an searmon a’ còrdadh riutha, oir tha iad an dràsda ’s a rithist a cruaidh bhas-bhualadh le ’n làmhan. Tha ’n coimhthional a nise seinn gu ceolmhor, agus tha mi faicinn fear-cinnidh dhomh fhéin—duine mór suilbhire—air ceann na seinn.

Thugadh uam an sealladh a nise, ach thig e—So e. Tha mi faicinn pitheid bheag bhiorach de nighinn òig, agus cuibhle ’n a laimh ’s i stiùireadh cairt mhór dhubh le ceithir chuibhleachan—agus an t-each air teicheadh. A Dhia gleidh mi!! Sud i fhéin agus a’ chairt truimeach air h-earrach le bruaich an rathaid, agus tha ’n eanchuinn breac sgallach aisd.e. [Una agus Seonaid a faighinn cuaille math daraich agus a’ cur Choinnich a mach as an tigh le làmhan. Chaidh Domhnull agus Gormull eatorra, agus bha uair gharbh ann, ach fhuair am fiosaiche mach air éigin le slìge chinn slàn.]

Gabh a mach a so, a bhrùid. Cha b’ ioghnadh thusa bhi fanoid air na boirionnaich. Mo thruaighe ’n té tha ’n ceangal riut fhéin—’s i nach do dh’éirich air a laimh dheis an latha ghabh i thu (Una), Thusa ’cur masladh air mo chuideachd. Ma tha bean eile aig duine agam-sa, tha thu fhéin ag iadach ris a’ bhean agad, agus a’ faicinn do nàbuidhnean a’ dol a stigh do d’ thigh ann an cruth chearcan dubha.

Domhnull—Ni sud an gnothuch dheth, chlann! Mur bi sibh sàmhach cuiridh mi na coin annaibh.

(Coinneach ’s a’ chuideachd a’ dol a mach as an tigh)

IAIN N. MACLEOID.


A’ chaora chrom air an leacain,
Dà uan aice fo sgeith,
Chuireadh i le fead a sròine,
’Madadh rómach air a dhruim

Is cainnt a Ghaidhlig nach aom gu bhi air a truailleadh ann an sgoirneanaibh glugach, agus le teangannaibh mhabach, liotach, faoin-bhriathrach nan Gall.


[TD 59]

[Leabhar XII. Treas Mìos a’ Gheamhraidh, 1917. Earrann 4.]

<eng> GAELIC IDIOMS, WITH THEIR EQUIVALENTS.

THE following collection of Gaelic idioms, written under the pen-name of <gai>“Mullach nan Gall,”<eng> won the first prize at the Glasgow <gai>Mòd<eng> of 1901. For the sake of learners of Gaelic, an attempt is made to give literal renderings within brackets. Others do not require this aid. We are unable, meanwhile, to trace the writer’s name.

IDIOMS.

<gai>68. Ma chailleas ma thogair.

69. Ma thogair eile.

70. Cha mho orm.

71. Is dual dhomh.

72. Is léir dhomh.

73. Is math leam.

74. Chuir mi romham.

75. Thug mi air.

76. Na bi ris.

77. Sid agadsa mar a tha.

78, Is beag orm.

79. Is duilich leam.

80. Tog ort.

81. Tha tighinn fodham.

82. Tha airgiod agam air.

83. Am fear nach maireann.

84. Air a mho ’n uiridh.

85. An uiridh.

86. Ach stad ort.

87. Eadar da cheann na bliadhna.

88. Bha foghail mhór air.

89. Is math an airidh.

90. Air tàilibh na mnà.

91. Nach coma dhomhsa?

92. Riamh is roimhe.

93. Tha cabhag orm.

94. Air na chunnaic sibh riamh na deanamh bréug.

95. Biathadh nan lion.

96. An raoir ’s air a mho-raoir.

97. Air am meileachadh.

98. Thug iad latha geal orra,

99. Bha e cho béulach ris.

100. Thuirt iad a béul a cheile.

101. Na faiceam d’ aghaidh no d’ aodann.

102. ’Nan dearg naimdhean dha.

<eng> EQUIVALENTS.

68. If he loses I don’t care (<gai>ma thogair<eng>=it does not matter).

69. I do not care any.

70. I do not value (not greater on me).

71. It is natural to me.

72. I see (it is sight, perception, to me).

73. I desire (it is good with me).

74. I have determined (have put before me).

75. I made him (I gave on him).

76. Don’t do it (do not be to it).

77. That sir, is how it stands (that on thee, just as it is).

78. It is beneath me, I despise (it is little on me).

79. I am sorry (it is sorry with me).

80. Bundle and go (lift on you).

81. I am inclined (there is coming under me).

82. He owes me money (there is money with us on him).

83. The late, husband, son, etc. (the one not living).

84. The year before last.

85. Last year.

86. But stay (stop on thyself).

87. From one end of the year to the other (between the two heads of the year).

88. He was inordinately active (there was great bustle on him).

89. It serves him right (it is good the desert, i.e., he richly deserves, etc.)

90. On account of the wife.

91. No oddds to me(=it is not indifferent to me)?

92. Inveterate, always (ever and before it).

93. I’m in haste (there is haste on me).

94. On no acount tell a lie (on what you ever saw do not make a lie).

95. Baiting the lines (feeding, i.e., putting food on the lines).

96. Last night and the night before last.

97. Benumbed (on their fainting with cold).

98. They had a live-long night of it till daylight set in (they took a bright day on them).

99. He was so affable to him (so mouthy to him).

100. They said the same thing simultaneously (they said from the mouth of each other).

101. Don’t show your face here (let me not see thy front or thy face).

102. His bitter enemies (their red enemies to him, i.e., complete or notorious).


[TD 60]

[Leabhar XII. Treas Mìos a’ Gheamhraidh, 1917. Earrann 4.]

IDIOMS–continued.

<gai> 103. Air fhalbh no air a thilleadh.

104. Air mo shiubhal.

105. Thog mi orm,

106. Bac an orraig.

107. Neo ’r thaing.

108. Air thobhar.

109. Air farachlais.

110. Chaidh e as an amhaich.

111. Bha féith nan éun ann.

112. Air d’ amhach.

113. Latha eadar dà shian.

114. Latha nan seachd siantan.

115. Cuir caillich.

116. Air mhisg.

117. Eìrich air.

118. Gabh dha.

119. Tha mi ’g òl oirbh.

120. Casan ris.

121. Mo ghaol ort.

122. Duine leam leat.

123. Air uile-bhalla chrith.

124. Nach tu ’n bog-seot.

125. A’ deanamh feannadh-builg air.

126. Chuir e beul boidheach air.

127. Duine gun taing.

128. Iochd gun achda.

129. Eadar an dà Bhith.

130. Thug e mo léum tàth asam.

131. Ceangal cheithir chaol.

132. Bheir lamh aìr.

133. Cosg an tràth.

134. ’S ann agad tha ’m bhathais

135. Bheil iad riut?

136. Mo nàire ’s mo liéreadh.

137. Air larach nam bonn.

138. Ris a cheann-adhart.

139. Béul àrd.

140. Beul iosal.

<eng>EQUIVALENTS–continued.

103. Whethersoever he goes (on his going nor on his coming)>

104. On my account (on my going. <gai>Siubhal<eng> has various meanings).

105. I left (I lifted on me),

106. Sitting cross-legged.

107. Without doubt (no thanks to you).

108. Bleaching (on bleaching: <gai>tobhar<eng> or <gai>todhar<eng> also means manure).

109. Eavesdropping (<gai>far=cluas<eng>; where the ear is).

110. He got his neck dislocated (he went out of the neck).

111. There was a profound calm (there was the calm of the birds in it).

112. In spite of you (on thy neck).

113. The lull between the storms (a day of the seven storms).

114. A day of raging storm (a day of the seven storms).

115. Hurrying up at the last moment when reaping (effect of an old woman).

116. Drunk (on drunkenness).

117. Be at it (rise on it),

118. Belabour him (give to him).

119. Here’s to you (I am drinking on you).

120. Barefoot (<gai>casan ruisgte<eng>)?

121. You are a darling (my love on you).

122. A sycophant (a man with me and with you).

123. All a-tremble (this refers to trembling from fear, cold, etc.)

124. But you’re the lick-spittle (are you not a soft sprout?)

125. Thoroughly punishing him (flaying him as a hare).

126. He affected affability (he put a pretty mouth on him).

127. A thoroughly efficient man (a man without thanks).

128. For certain, without doubt (clemency without act, law or pay, without compulsion).

129. In the doorway (between the two beings).

130. He completely sapped the strength out of me (he took me leap solder out of me).

131. Bound hand and foot (binding of the four narrows).

132. Attempt it (take a hand in it).

133. One meal (the expense of a meal).

134. You are cheeky (it is in your possession there is the forehead, i.e., impudence).

135. Are they troubling you? (are they to you).

136. My shame and disgrace.

137. On the spot (on the site of the soles).

138. The head of the bead (to the pillow-head:.

139. Haughty, or upper lip (high mouth).

140, Humble, or lower lip (low mouth).

<gai>(R’a leantuinn).


[TD 65]

[Leabhar XII. Ceud Mìos a’ Earraich, 1917. Earrann 4.]

A’ MHUINNTIR MHI-THOILICHTE—COSAMHLACHD.

Is liònmhor an dream a th’ air an claoidh le spiorad a’ mhi-thoileachais. Tha iad ’ga ghiùlan mar gu ’m b’e an dàn a cheangail an t-uallach mu ’muineal an àit’ a bhi a’ toirt fainear gur iad fein is coireach. Gheibh sinn iad a’ monbhur ’s a’ cnàmhan mu nithean, do bhrìgh ’s nach’eil, ’nam beachd-san, cùisean air a’ riaghladh a reir an dùil. Mar sin bithidh iad fo riasladh inntinn a’ strì ciamar a theid ac’ air faotainn cùidhte de na trioblaidean a tha ’ga sàrachadh, agus a’ deanamh am beatha searbh.

Air dhomh a bhi rannsachadh o chionn ghoirid feadh litreachais na Beurla, mar is minic leam—rud a dh’ fhéumas mi ’bhi deanamh ma’s e ’s gu’n cùm mi a bheairt air a h-uidheam, agus a’ phiob-thombaca a’ dol, gun bhruidhinn air goireasan eile nach gabh seachnadh—ghlac roinn àraidh de sgriobhaidhean Addison m’aire; agus gu dearbh ’s mór am faochadh-inntinn a dh’ fhaodadh a theagasg a thoirt dhuinn uile. Bha ’n duine còir ud a’ cuimseachadh gu h-àraidh air an dream an-shocrach a bhios a’ toirt a chreidsinn orra fhein gu ’n do thoill iad crannchur na bu chubhaidhe na th’ aca. ’Nam beachd, thug cùibhl’ an fhortain droch car aisde d’ an taobh-san, gun fhios c’ arson. Bha Addison greis mhath ann an staid na bochduinn, ged thainig beairteas ’na rathad goirid o dheireadh a réise. Ach gu mi-fhortanach thachair—mar is minig a thachras—gu ’n d’ fhuair e droch chéile an lùib a’ bheartais, agus bha i mar sgolb ’na fheòil. Gidheadh cha do chuir sin smal air a bhiùthas re nan tri bliadhna a bha iad cuideachd, mu ’n do chrìochnaich e ’thurus ’s an t-saoghal—biùthas, a réir a luchd-eòlais, nach do chlaon air dòigh ’sam bith, a dh’ aindeoin mar a thuit air. Ach leigeamaid leis fhein a bheachdan a chuir sios mar a leanas:—

“Bu chliùiteach a’ smuain a ghin an inntinn Shocrates (sean fheallsanach Gréugach) an uair a thuirt e, na ’m biodh a h-uile mi shealbh a thuit air a’ chinne-daonna air an tilgeadh an aon tòrr a chum a roinn air gach gné, gu ’n roghnaicheadh a’ mhuinntir a tha ’ga meas fein na’s mi-fhortanaiche na càch a’ chùibhrionn a th’ aca cheana, an aite na thuiteadh orra trid na h-iomlaid. Chaidh Horace (seana bhàrd Romanach) na b’ fhaide leis an smuain seo. B’e bharail-san gu bheil gach teinn a tha ’gar sàrachadh na ’s fhusa fhulang leinn fhìn, no le neach ’sam bith eile, na ’n deanamaid iomlaid air ar cor.”

Air dhomh a bhi ’cnuasachd air an dà bheachd seo, agus mi ’nam shuidhe ann an cathair-da-laimhe, thuit mi gun fhios domh am chadal, agus am priobadh, thar leam gu ’n do chuir Iupiter a mach reachd gu fimireadh a h-uile h-aon de ’n chinne-daonna an dòruinnean ’s an draghan a chruinneachadh a chum an tilgeadh an aon tòrr. Chaidh raon mór còmhnard a chur air leth a chum na crìche sin. Thagh mi m’ àite-seasaimh an teis meadhoin an raoin, agus le mór thoil-inntinn dhearc mi air a h-uile h-anam de ’n chinne-daonna ag imeachd, fear an deidh fir, agus a’ tilgeadh sios eallaich


[TD 66]

[Leabhar XII. Ceud Mìos a’ Earraich, 1917. Earrann 4.]

ein gus an d’ fhàs an tòrr uamhasach mór, ionnas gu ’n robh e ruigsinn, ’nam bheachd-sa, na b’ àirde na na neòil.

Bha bean uasal àraidh a’ frithealadh gu sùrdail beòthail am measg a’ chruinneachaidh shòlaimte. Bha i eutrom, caol ’na cruth. Bha i ’giùlan gloinne-mheudachaidh ’na laimh, agus bha i air a h-éideadh ann an trusgan sròlach sgaoilte mu cneas, agus bha e air a ghréiseadh le ìomhaighean dheamhnan is bhòcan a bha a’ dol ann a mìle cruth neònach leis gach oiteig a bhiodh ag iathadh timcheall oirre. Bha rudeigin fiadhaich agus cuthaichte ’na gnùis. B’e h-ainm Saobh-Smuain. Bha i a’ treòrachadh gach neach chun an àite a bha deasaichte air son an aobhair, an déidh dhi làmh-chuideachaidh a thoirt daibh a chum an eallachan a chur air an dromannan. Bha mo chridhe ’ga leaghadh ’nam chom a’ faicinn mo chomh-chréutairean; gach neach ag osnaich fo uallach fheìn, agus a’ smuaineachadh air tomad anabarrach na truaighe a bha fo ’m chomhair.

Gidheadh bha iomadh neach ann a chuir mire orm aig an àm seo. Mhothaich mi aon a’ toirt a stigh cualan a bha folaichte gu cùramach fo chleòca gréisde, agus air dha ’thilgeil air an tòrr, rinn mi mach gu ’m b’e sud bochdainn. Thainig fear eile le ulltach fhein ’s e ’g àinich le thruimeid, thilg e bhuaidh e, agus air dhomh a’ rannsachadh dé bh’ ann ach a bhean phosda!

Bha móran leannanan fo chuing eallachan neònach a bha air an deanamh suas le saighdean is lasraichean; agus ’s e ’rud bu neonaiche a bh’ ann nach robh iad deònach air an tilgeadh air an tòrr an uair a rainig iad e, ged bha iad ag osnaich mar gu ’m bristeadh an cridhe fo thruimead an uallaich. An déidh beagan oidhirpean fann a thoirt, chrath iad an cinn agus thill iad air ais cho trom-uallaichte ’s a bha iad mu ’n d’ thainig iad.

Chunnaic mi sgaoth de sheana mhnathan caisreagach a’ tilgeadh sios an criopagan, agus na h-uiread de chréutairean òga a stiall craicionn odhar lachdunn o ’m bodhaig. Bha meall mór shròintean dearga, lipean tiugha, agus fhiaclan odhar ann. A dh’ innseadh na fìrinn, b’iongadach leam gu ’n robh a chuid bu mhotha de ’n tòrr air a dheanamh suas le rudan a bha ’cur mi-dhreach is duaichnidheachd air a’ choluinn. Air dhomh a bhi ’beachdachadh air aon a’ teannadh dlùth air an tòrr, le eallach na bu mhotha na ’n cumantas air a dhruim, rinn mi mach, am feadh ’s a thainig e na b’ fhaisg orm, nach robh ’s an eallach ud ach meall nàdurach. Thilg se e le mór aoibhneas am measg an trusaidh seo de thruaighean saoghalta. Bha mar an ceudna galaran is tinneasan de gach seòrsa air an tòrr, ged a b’ fhéudar dhomh a chomh-dhunadh nach robh móran diùbh ach faoin-bharaileach. Bha aon sacan ann a ghlac m’ aire ge b’oil leam, agus bha e an laimh móran de dhaoine grinn breagha. ’Na bhroinn bha a h-uile tinneas do ’m bheil an cinne-daonna buailteach air a choimeasgadh. B’e seo tnù.

Ach ’s e a chuir barrachd iongantais orm na dad eile, nach do thilgeadh uiread agus aon lochd no amaideachd air bith ’san tòrr. Chuir seo fìor ioghnadh orm, oir chomh-dhuin mi ’nam inntinn fhìn gu ’n gabhadh gach neach an cothrom seo airson saorsa fhaotainn o anamiannan, o chlaon-bhàigh, agus o anmhuinneachd a chaithe-beatha.

Ghabh mi beachd gu sònraichte air dubh-bhalach ana-measarra a thainig—cha robh teagamh again—luchdaichte le ’chiontan, ach air dhomh am paisgean aigesan a’ rannsachadh, fhuair mi a mach nach d’ rinn e ach a chuìmhne a thilgeadh bhuaidh an àite a chiontan. ’Na dhéidh thainig sloightire neo-araidh eile a thilg air falbh a mhacantas an aite aineolais.

An uair a thilg an cinne-daonna air fad an eallachan dhiùbh mar seo, theann faisg orm an tannasg boirionnaich a bha cho meachranach aig an àm. Mhothaich i mi ’s mi ag amharc air na bha ’dol air adhart. Dh’ fhàs mi an-shocrach ’na làthair, agus am priobadh chuir i a’ ghloinne-mheudachaidh mu choinneamh mo shùilean. Cha bu luaithe a chunna mi m’ aghaidh innte na chlisg mi le giorrad m’ aodainn, a bha a sìor dhol na bu ghiorra. Dh’ fhàs a chumadh anabarrach leathann, agus chuir tuar mo ghnùise a leithid a dhradh orm ’s gu ’n do thilg mi bhuam i mar gu ’m b’ i cidhis a bh’ ann.

Thachair glé shealbhach gu ’n do thilg aon a bha faisg orm ’aghaidh sios tiotan roimhe seo, do bhrìgh gu ’n robh i ro fhada leis. Gu dearbh bha sìneadh a faide ’na aobhar nàire, agus, gun bhi mi-chuimseach, tha mi de ’n bheachd gu ’n robh eadhoin a smig fein cho fad ri m’ aodann-sa uile. Bha cothrom aig an dithis againn sinn fhìn a’ leasachadh, agus an uair a chuireadh gach comh-thabhartas cruinn, bha cead aig gach neach iomlaid a dheanamh ri neach ’sam bith eile a thaobh a mhi-shealbh.

Le toileachadh do-labhairt chunna mi an cinne-daonna gu léir teasairgte bho ’n doil-gheasan, ach am feadh ’sa bha sinn ’nar seasamh timcheall an tòrra, agus ag amharc thairis air gach rud air an robh e air a dheanamh suas, ’s gann gu ’n robh créutair ’sa chruinneachadh mhór seo nach d’fhuair a mach na bha e a’ meas mar thoileachas, ’s mar bheannachdan na beatha; agus bha e na chuis-ioghnaidh dha ciamar a thainig a’ mhuinntir d’ am buineadh iad a bhi idir ’ga meas mar uallach, no mar chràdh-inntinn.

Am feadh ’sa bha sinn a’ toirt dion aire air an amhluadh a bha mu ’n cuairt, agus dubh-choimeasg nan truaighean seo, chuir Iupiter a


[TD 67]

[Leabhar XII. Ceud Mìos a’ Earraich, 1917. Earrann 4.]

mach reachd eile. Bha cead aig gach neach a nis a thrioblaid iomlaideachadh ri neach eile, agus tilleadh dhachaidh le ultach ’sam bith a bhiodh air a liubhairt dha. Ghrad ghluais Faoin-Smuain an uair a chual i seo, agus, le ealamhachd do-chreidsinn, roinn i an tòrr uile ’na earranaibh, agus le moladh, thairg i a phocan fhein do gach neach. Sin far an robh an othail ’s a’ chabhag; ’s gann gu’n gabh e cur an céill.

Bha seann duine còir, liath, ann a bha ’n tòir air oighre air son fhearainn. Air dha faotainn cuidhte de ’n ghreim-mionaich a bha ’ga phianadh, ghlac e mac mi-dhleasanach a chaidh a thilgeadh ’s an tòrr. Mu ’n do ruith ceithreamh na h-uarach, de rinn an t-òganach coirbte seo ach breith air fheusaig air, ionnas gu ’n do theab e an eanachainn a chuir as. Air do ’n t-seann duine coinneachadh ri athair an òganaich, ’se fein air a chràdhadh leis a cheart ghreim, ghuidh e air a mhac a ghabhail a rithist, agus an greim-mionaich a thoirt air ais dha ’na àite. Ach cha robh aon aca comasach air a leithid de iomlaid a dheanamh, no dol air ais air an roghainn.

Bha long-thràill bochd ann a thilg sios a gheimhlean, agus a roghnaich tinneas-nan-alt ’nan àite, ach dh’ fhoillsich camadh aodainn, cuide ris an dréin a bh’ air a ghnùis, an cràdh a bha e ’fulang. Mar sin bha e furasda ri fhaicinn nach do bhuinnig esan trid na h-iomlaid. ’S ann a bha’n othail ’s an drip am measg nam boireannach—aon té a’ tairgse ciabhagan liath airson guirean plucach; té eile a’ toirt seachad crios tiugh, goirid, airson guaillean neo-chuimir. Cha robh aon a ghabh pàirt anns a mhalairt seo air ciorraman is gaoidean, nach do mheas an rud a fhuair i ’san iomlaid fada na bu mhi-chubhaidhe na ghaoid a thug i seachad, cho luath ’sa fhuair i e.

Cha ’n fhaod mi di-chùimhn’ a dheanamh air mar a thachair dhomh fhìn. Cha bu luaithe a ghabh mo charaid leis an aodann fhada m’ aodann goirid-sa ’na àite, na chuir an ìomhaigh mhi-dhàchail ud mi gu leithid a ghàireachdaich ’s gu ’n do chuir mi m’ aodann fhìn á cumadh. Thuig an duine bochd nadur na fanoid cho ealamh, ’s gu ’n do ghabh e nàire air mar a rinn e. Air an laimh eile chunnaic mi nach robh móran reusain agam fhìn a bhi deanamh luath-ghàire ’s am bith, oir air dhomh fèachainn beantainn ri clàr m’ aodainn le ’m mheur, cha d’ amais mi air, agus ’na àite ’sann a chuir mi i air mo liop.

Chunna mi dithis eile ann an suidheachadh cho neònach rium fhìn. Dh’ iomlaidich an dàrna fear casan cam cuagach airson luirgnean fada caol an fhir eile. Bha ’m fear seo ag imeachd mar gu ’m biodh e air trostain, agus am fear eile a’ dol mu ’n cuairt cho slaodach, ’s cho neònach, ’s gur gann a b’ aithne dha céum a dheanamh mar bu chòir.

Mu dheireadh chaidh an tòrr a roinn eadar an dà ghné—firionn is boirionn. Bu mhuladach a bhi ’g amharc orra a’ siubhal sios is suas fo thruimead na bha ’cur dragh orra. Cha chluinneadh tu feadh an raoin ach monbhur, gearan, osnaich is tuireadh.

An sin ghabh Iupiter truas ris na dùilean bochda, agus thug e òrdugh gu ’n tilgeadh gach neach eallach fhein sios a rithist, oir b’e a rùn gu ’m faigheadh gach neach a chuid fhein mar a bha e an toiseach. Thilg iad dhiùbh e le mòr thoilinntinn, agus dh’òrduicheadh gu’n rachadh an tannasg, a chuir am mealladh déistinneach orra, a chur á sealladh. ’Na h-àite thainig ban-dia a bha ’na cruth gu tur eu-cosmhuil rithe se. Bha i seo stòlda ’na snuadh, agus suilbhir ’na gné. An dràsda ’sa rithist thogadh i a sùilean gu neamh, agus shocraicheadh i iad air Iupiter. ’Se Foighidinn a b’ ainm dhi. Cha bu luaithe a ghabh i a h-àite air Beinn an Dubhachais, na chaidh an tòrr a lughad, air chor agus nach robh e ag amharc an treas cuid cho mór ’sa bha e an toiseach—rud a chuir mór ionghnadh orm. Thug i air ais do gach neach an dosgainn shònraichte a bha ceangailte ris, agus theagaisg i dha an dòigh air am bu choir dha cur suas le nithean gun móran dragh. Dh’ fhalbh gach aon a’ giùlain eallaich fhein gu toilichte; buidheach nach deach fhàgail ’s an t-suidheachadh anns a féumadh e a roghainn fhein a dheanamh a thaobh gach gné àmhghair do ’m bheil a chrannchur buailteach.

’Se an teagasg a fhuair mi bho ’n taisbean seo, nach bu chòir dhomh a bhi ’gearan air mo mhi-shealbh, no farmad a nochdadh do chàch, do bhrìgh gu bheil e eu-comasach do neach ’sam bith breith chothromach a thoirt air fulangas a choimhearsnaich. Air an aobhar sin rinn mi suas m’ inntinn nach measainn gearan neach eile ’na rud gun fhiù; an àite sin gu ’n amhaircinn air cruaidh-chas mo chomh-chréutairean le faireachduinn bàigheil, agus le truas.”


“Saoilidh mi gu bheil sinn na’s deise anns a’ Ghaidhealtachd gu bhi caoidh na cleachduin a dh’ fhalbh na tha sinn gu bhi deanamh dimeas no tàir no culaidh-mhagaidh de’n fhasan no de’n chleachduin a thainig.”

“Is iomadh Diuc, Iarla, agus Ard-uasal eile a bheireadh leth an codach, chum gu’n tuigeadh iad gu ceart, agus gu’n labhradh iad gu réidh cainnt mhaiseach nan sonn lurach a dh àraicheadh ’s na glinn.”

A lion beagan is beagan, mar a dh’ ith an cat an sgadan.


[TD 70]

[Leabhar XII. Ceud Mìos a’ Earraich, 1917. Earrann 4.]

COMHRADH EADAR MURCHADH GOBHA AGUS ANNA CHIOBAIR.

Murchadh—Seadh, Anna, dé mar a chòrd an searmon, ruibh fhéin an dé.

Anna—O, ghaolaich! cha leig thu leas sin fhoighneachd dhiom-sa idir. Tha fios ’us cinnt agad nach d’ fhuair mise blas ceart air searmon ’s an eaglais ud riamh bho ’n a fhuair am bàillidh mór a chead fhéin innte, ’s a chuir e sinne uile air chùl na còmhlaidh.

Murchadh—Obh! obh! Anna, cha ’n ’eil mi ’g ur tuigsinn glé mhath. Dé ’n t-atharrachadh a’ rinn am bàillidh? Nach ’eil fhios agaibh gur h-e ’n t-àrd éildeir ’s an eaglais againn.

Anna—O tha, “’s iomadh rud buidhe nach òr,” mar a chanadh Calum Fhionnlaigh—’s iomadh éildeir gainmheach a th’ ann gun teagamh. Ach ’s math tha fhios agad-sa, Mhurchaidh, gur h-e ’m bàillidh a bha ’n a mheadhon air na seirbheisean atharrachadh ’san eaglais. Cha chuala sinne, no ar muinntir, a’ Bheurla air thoiseach riamh air là na Sàbaid, gus an d’ fhuair esan dréuchd nach airidh e air, ach ’s math a phàidheas e dhà-san a bhi ’g imlich timchioll air uaislean an tighe mhóir, agus creid thusa mise, ’s esan a thug air a mhinistear a’ Bheurla chur air thoiseach, chor ’s gu ’m biodh “na h-uaislean” dhachaidh roimh uair, airson iad fhein a lionadh leis gach nì a b’ fhearr na chéile.

Murchadh—O! chuala mi gun teagamh gur h-e ’m bàillidh a rinn sin, ach nach ’eil a’ Ghàidhlig a’ dol a stigh air ball an déidh na Beurla. Tha fhios agaibh, Anna, tha mise ’n eisimeil a’ bhàillidh, ’s feumaidh mi bhi sàmhach.

Anna—Cha ’n ’eil sin gun fhios dhomh idir, ach saoil thu fhéin, a Mhurchaidh, nach bochd an nì do dhuine sam bith nach urrainn da na bhios air inntinn a labhairt gun eagal a bhi air gu ’n téid an greim arain a thoirt as a bhial. ’S iomadh neach a bharrachd ort-sa ’n ar tìr a b’fhéudar falbh fo chleòca ré a bheatha mar sin. Is e sin a dh’ fhàg sinne bochd, truagh mar tha sinn

[TD 71]

[Leabhar XII. Ceud Mìos a’ Earraich, 1917. Earrann 4.]

—nach ’eil fosgladh ar beoil aig móran againn, ach dìreach laighe fo ’n eallach—’s na can diog. Tha searmon Gàidhlig ann gun teagamh an déidh na Beurla, ach ma tha, cha mhór a tha fuireach aige, ach beagan de sheann daoine mar a tha mi fhéin, air a bheil tart anama airson an t-soisgeil a chluinntinn ’s an aon chànain anns an tuig sinn e, agus anns an toir e ùrachadh do’r n-anam.

Murchadh—Tha mi ’cur m-aonta ris gach facal a thuirt sibh, Anna, ach thuirt am ministear rium fhéin an dé gur h-e duine fialaidh a bha ’s an t-Sasunnach mhór aig an robh an t-sealg am bliadhna; nach robh latha Sàbaid nach robh e cur òr dheich tasdain anns an lodar, agus bha an triall a bhiodh a’ tighinn còmhla ris, a’ toirt sìneadh math seachad cuideachd, agus tha sin ’n a chuideachadh mór do ’n eaglais.

Anna—O! bha greis bho na dh’ fhidir mi gu ’n robh am ministear fhéin gu math miannach air an airgiod. ’S e sin a’ mhàgaid mhór a th’ aige ris na Sasunnaich. O! uill, a Mhurchaidh, cha ’n fhaic Dia éis air aobhar fhéin, agus ’s iomadh latha bho na thòisich mise ri dhol do dh’ Eaglais a’ chnuic Uaine—cian mu ’n do nochd na Sasunnaich mhùgach an aodann riamh ’s an àite—agus cha robh dìth airgid riamh air an eaglais. Bha gach duine ’toirt gu fialaidh. Bhithinn fhéin a reic nan uibhean ’s an t-samhradh agus a’ deanamh suas an <eng>Sustentation<gai>, agus mar bu mhò bheirinn seachad, ’s ann bu làine bhiodh mo sporan airson an ath ràithe, ach chì thusa gur h-e glé bheag buil a bhitheas air òr salach an t-Sasunnaich gu h-àraidh ’n uuair a tha eaglais a’ deanamh dìmeas agus tàire air a’ chànain sin ’s an robh sluagh caomh, gràdhach aice ’g aoradh bho shinnsireachd, agus a’ toirt toisich do choigrich a bha ’n a meadhon air ar tìr fhàsachadh. Tha e glé bhochd dhomh-sa agus do mo leithid, nach tuig Beurla, agus aig nach ’eil iarraidh oirre, gur h-e godail grànnda nach dean feum do ’r n-anam a chluinneas sinn air gach taobh dhinn gach Sàbaid. Uair a thìde ’s còrr, de Bheurla, agus leth uair no ’s dòcha na ’s lugha airson cànain na tìre.

Murchadh—Dé ni sinne dheth, Anna, ach dìreach cumail oirnn, agus a bhi toilichte. Tha e coltach gu bheil a’ Ghàidhlig a’ dol gu cùl co-dhiù, agus b’e sin mór am béud.

Anna—B’ e ’n t-ioghnadh e, ’n uair a tha eagal ort fhéin do bhial fhosgladh, agus innse dha na bhàillidh bhronnach, gu bheil mallachd nan cailleach air airson obair. O! nach tigeadh an latha ’s am biodh na coin air an leigeadh anns gach bàillidh ’n ar tìr. ’S iomadh dò-bheart a rinn iad, ach gheibh iad an duais an uair a dh’ fhosglar na leabhraichean.

Murchadh—An cuala sibh gu ’n robh iad a’ seinn, <eng>“God save the King,”<gai> anns an t-searmon an dé? Cha chuala mi ’leithid riamh roimhe. ’S cinnteach gur h-ann airson a’ chogaidh a tha sud.

Anna—Dé tha thu ’g ràdh bha iad a’ seinn? Cha tuig mise na h-òrain ùra sin a bhios aig an <eng>“Salvation Army.”<gai>

Murchadh—O! bha laoidh a bhios iad a’ seinn aig sgoil-dhannsaidh, dinneirean móra, ’s gnothuicheaa mar sin.

Anna—O seadh, ’s coltach sin ris a’ chuid eile. ’S a bheil thu fhéin de ’n bheachd gu bheil e iomchuidh a leithid sin a sheinn ann an aoradh Dhé ma tha e aig baothairean air am bial aig <eng>concerts<gai> ’s cluichean amaideach. ’S beag an t-ioghnadh ged a bhiodh Dia ’g ar smachdachadh le slait ghoirt, ’s fhada dh’ fhalbh sinn bho slighe ’àitheantan.

Murchadh—Ta, nach ’eil iad ag ùrnuigh gu’n gléidh Dia an Righ againn, le bhi seinn sud aig an dealachadh? ’Nach eil sin iomchuidh?

Anna—Tha, air am bilibh, ach ’s e ’n cridhe tha Dia ag iarraidh. Faodaidh daoine ùrnuighean gu leòr a chur suas airson an Righ gu ’n a bhi ’g an éigheach air sheachd bealaichean mar sin, agus cuimhnich thusa, Mhurchaidh, gur h ann air sailm Dhaibhidh, air an seinn gu binn le Alasdair an Eilich, a thogadh thusa ’s mise, agus ’s ann glé dhona chòrdas na gnothuichean ùra ud ruinn, ma dh’ innseas sinn an fhìrinn.

Murchadh—Tha sin ceart, gun teagamh. Air mo shon fhein dheth, cha b’ urrainn dhomh rud ud a sheinn có dhiù, agus le sin nach faod sinne bhi sàmhach, ’s biodh iadsan a’ bòileich an rud a thogras iad.

Anna—Na bi rium. Bi sàmhach. Tha e cheart cho dona dhuit se bhi ’g éisdeachd rud nach còrd riut ’s ged a bhiodh luinneag agad fhéin air. Sin mo bheachd-sa có dhiù, ’s gus an dearbhar orm gu bheil mi tur ceàrr, cumaidh mi gu daingearn ri m’ aidmheil.

IAIN N. MACLEOID.


[TD 74]

[Leabhar XII. Ceud Mìos a’ Earraich, 1917. Earrann 4.]

<eng> GAELIC IDIOMS, WITH THEIR EQUIVALENTS.

THE following collection of Gaelic idioms, written under the pen-name of <gai> “Mullach nan Gall,”<gai> won the first prize at the Glasgow <gai>Mòd<eng> of 1901. For the sake of learners of Gaelic, an attempt is made to give literal renderings within brackets. Others do not require this aid. We are unable, meanwhile, to trace the writer’s name.

IDIOMS.

<gai>141. Cruach ’s mullach air.

142. Air cheann-turuis.

143. ’S e làn dith do bheatha.

144. Air a’ chuman.

145. Rinn e ùrnuigh.

146. Tha fadal orm.

147. Thug mi dùil dheth.

148. Tha mulad orm.

149. Cha ’n ’eil comas agam air.

150. Céum air chéum.

151. Bha sòlas orm.

152. Air chéilidh.

153. Chur e a ghlas-ghuib air.

154. Tha an t-acras orm,

155. Mo nàire ort fhéin.

156. B’e ’n dà latha e.

157. Cha ’n ’eil e dhìth orm.

158. Gabhal an rathad.

159. Bha mi air snamh.

160. Nach ann orm a thainig e?

161. Ris a bhuachaileachd.

162. Chur i cùl ris.

163. An dearg chù.

164. Thainig a’ chrioch air.

165. Cha deacair dha.

166. Beir air.

167. Is olc a chòrdadh e riut.

168. Dubh ghaoil na dibhe.

169. Tha mi seachd sgith dheth.

170. Is mithich dhomh bhi falbh.

171. ’S mi a tha.

172. Dhùin e’n dorus air mo shròin.

173. Thuirt mi rìs an clàr an aodaìnn.

174. Thoir am blàr ort.

175. Fhuair mi cothachadh dol na h-aodann.

176. Coitich air e.

177. Bheil forfhais agad air.

<eng>EQUIVALENTS.

141. Heaped up (a stack and a top on it).

142. On business (on the head of a journey).

143. You are very welcome (See <gai>Rosg Gaidhlig<eng>, page 208).

144. Artificially fed (calf rearing, on the milking-pail).

145. He prayed (he made a prayer).

146. I am longing (there is longing on me).

147. I have given up hope regarding him (I have taken hope of him).

148. I am sad (there is sadness on me).

149. I cannot help it (there is not power with me on it).

150. Step by step.

151. I was delighted (there was gladness on me).

152. Visiting (on a visit, gossiping).

153. He silenced him (he put a mouth-lock on him).

154. I am hungry (there is hunger on me).

155. Fie on you (my shame on you, yourself).

156. Altered days (it was the two days).

157, I need it not (it is not wanting on me).

158. On the way (taking the way),

159. I was swimming (I was on swim).

160. It has thus befallen me (is it not on me that it has come).

161. Herding (at the herding).

162. She forsook him (she put a back to him, it)

163. A veritable cur (the red, notorious dog).

164. He died (the end came on him).

165. He will not find it difficult.

166. Catch him (take hold of him).

167. It would ill please you (it is bad it would agree to you).

168. The craving for drink (the black love of the drink).

169. I am utterly tired of him (I am seven times tired of him).

170. It behoves me to be going (it is proper time to me, etc.)

171. I am indeed (it is me who is).

172. He closed the door in my face (on my nose).

173. I told him to his face (the surface of the face).

174. Get outside (take the plain, or field, on you).

175. Hard battling against the wind (I found strife at going in her face).

176. Press it on him.

177. Have you news of it? (have you information, in thy possession, of it?)

<gai>(R’a leantuinn).


[TD 76]

[Leabhar XII. Ceud Mìos a’ Earraich, 1917. Earrann 4.]

CIOD IAD NA CUNNARTAN A THA CUARTACHADH NA GAIDHLIG?

LE IAIN MACFHAIDEIN.

Cha ’n ’eil cunnart ann ach an t-aon chunnart; ach tha ’n cunnart sin mór; agus faodar a chur an trì facail—Fuarachd nan Gàidheal. ’S e fuarachd nan Gàidheal agus am mi-shuim d’ an cànain féin an t-aon chunnart a tha cuartachadh na Gàidhlig; a chionn, cho fad ’s a tha spéis aig na Gàidheil d’ an cànain, cha ’n urrainn i dol bàs; féumaidh na Gàidheil féin dol bàs an toiseach. Tha fòghlum a’ dol am meud anns gach cèarn de ’n t-saoghal; agus tha e ’na ni cumanta gu leòir tachairt air neach a labhras a dhà no trì de chànainean; ach cha toir sin air an neach sin gu ’n di-chuimhnich e cainnt a mhàthar agus a dhùthcha fein. Ach, mo thruaighe cha ’n ’eil an Gàidheil de ’n t-seòrsa dhaoine ud idir: fhuair rud-eiginn greim air an inntinn aige—rud-eiginn a lean rithe cho teann chruaidh ’s a leanas a’ bhàirneach ris a’ chreig, agus a tha toirt air a’ Ghàidheal bhochd a bhi anns a’ bheachd nach ’eil e làn fhòghlumte gus an di-chuimhnich e cainnt a mhàthar. Cha’n’eil fuathasach fada o’n a leugh mi am paipear-naigheachd rud a chuir fearg orm an uair a chunnaic mi e; agus se ’n rud a bh’ ann a sud; gur h-iad na Gàidheil an aon sluagh air uachdar an domhain aig nach ’eil meas air an cànain fein. Ma tha so mar so, is cùis glé bhochd e; agus có dh’ innseas ciod is ciall da? Ach co dhiù, cha ’n aithne dhòmhsa sluagh an domhain uile, agus leis a sin cha ’n urrainn mi ràdh co dhiù tha na briathran ud ceart no ceàrr. Ach air an laimh eile, cha ’n aithne dhomh dé rinn na Gàidheil riamh air son an cànain fein, a dh’ ionnsaich iad aig glùn am màthar. Ach cha robh atharrach ’sam bith aca air a sin, a chionn, mar bu bhitheanta, cha robh cànain eile aig am màthair a bheireadh i dhoibh. An uair a sheallas neach mu’n cuairt air agus a bhreithnicheas e air gnothaichean Gàidhealach mar a bha iad o chionn leth-cheud bliadhna, agus mar a tha iad fathast, chi e nach deachaidh leabhar Gàidhlig a chlo-bhualadh, aon uair anns na coig bliadhna de ’n ùine sin. Agus a bharrachd air a sin, chì e nach ’eil aon de na leabhraichean sin an làmhan aon Ghàidheal as a cheud de na tha bruidhinn Gàidhlig an diugh an Albainn. Chaidh a thoirt fainear uair is uair, gu ’n deach na Gàidheil a mhilleadh ’gam moladh. Ach biodh sin mar a thogras e, tha aon ni daonnan ’nan cuideachd air son an toill iad am moladh —ma thoilleas an nì sin fein a mholadh—agus s e sin; cho math ’s a tha iad air na leisgeulan. Agus ’s e ’n leisgeul a th’ aca air son a’ chùis a bhi mar so, nach urrainn iadsan a’ Ghàidhlig a leughadh. Ach o ’n a bheir Lagh na Riòghachd orra gu ’n leugh iad Beurla co dhiù bhios sin g’ an deòin na g’an aindeoin, cha chuireadh e móran dragh orra aon uair ’s gu ’n leugh iad Beurla, Gàidhlig a leubhadh. Agus na ’m biodh uidhir spèis aca dhith ’s a h-aca de ’n tombaca, cha bhiodh iad fada ’g ionnsachadh a leughadh. Na ’n dùraiceadh iad paipear beag an fheasgair a leigeil sios car tacain, agus leth uair an uaireadair a h-uile feasgar a thoirt ag ionnsachadh Gàidhlig fad mios no dhà, chuireadh e iongantas orra fein na rachadh aca air a dheanadh anns an ùine sin. Agus chitheadh iad an sin nach ’eil anns an leisgeul so—cha ’n urrainn mi Gàidhlig a leughadh—ach leisgeul crùbach. Cha deanadh e feum an cùirt cheirt no chothromaich ’sam bith. Car mar a thuirt neach àraidh o chionn ghoirid, neach aig an robh àireamh mhór de luchd obair fo shùil agus fo iùil mar is tric a thachras, bhiodh cuid de luchd obair sin air uairean a’ deanamh an rud nach robh ceart, agus dh’fheumadh am maighstir achmhasan a thoirt dhoibh air a shon sin, agus is minig a chualas am maighstir ag ràdh. “Cha robh dragh riamh agam anns na lochdan a chuir iad an gnìomh, a mhaitheadh dhoibh, ach cha b’ urrainn mi na leisgeulan a bheireadh iad air lom mar aobhar air son nan lochdan sin a chuir an gniomh a mhaitheadh dhoibh” agus ’s ann dìreach mar sin a thachair do ’n leisgeul ud a tha cho tric aig na Gàidheil: cha’n urrainn mi a Ghàidhlig a leughadh. ’S e ’n leisgeul is miosa na ’n lochd. Cha ’n ’eil ann ach mar a thubhairt an sean-fhacal “Eireachdas mnathan Taobh Loch Odha: am bréidean odhar a thionndadh.” B’ fheàrr gu mór do’n dream so de na Gàidheal—agus tha iad lionmhor—a ràdh gu saor glan: cha leugh mi Gàidhlig; tha mi coma air a son; cha ’n ’eil suim agam dhìth. An sin bhiodh e n’a b’ fhasa do neach eile an Gàidheal a thuigsinn, agus cia mar a bhuineadh e ris, agus cia mar a ghluaiseadh e leis.

Tha sinn uile eòlach gu leòir air a bhi ’g éisdeachd ris na briathran. “An Gàidheal gasda, am fìor Ghàidheal,” agus briathran maiseach eile de ’n t-seòrsa sin. Ach tha ’n sean-fhacal ag ràdh “Am fear a bhìos tric a’ smaoineachadh, bidh e tric a’ feòraich;” agus nach faod am fear a bhios a’ smaointinn a bhi farraid na ceisd: “de tha dol a dheanamh


[TD 77]

[Leabhar XII. Ceud Mìos a’ Earraich, 1917. Earrann 4.]

suas a’ Ghàidheil ghasda agus an fhìor Ghaidheil.” Tha cheisd so na’s fhasa farraid na tha i a freagairt. Ach cha ’n urrainn an neach a sheallas air na chì e, agus a dh’ éisdeas ris na chluinneas e, gun a bhi smaoineachadh gur h-e’n aon dòigh air neach a dheanamh ’na Ghàidheal gasda, agus ’na fhìor Ghàidheal, féileadh a chur air agus breacan brèagha, còta de stuth a dh’fhigheadh anns an Fhraing, le putain airgid, sporan molach de chraicionn a’ bhruic, an ròin, no na beisd-duibh, biodag agus sgian-dubh a chaidh a dheanmh á crioman de chlaidheamh a fhuaradh am blàr mòna, shuas ann an aiteiginn mu Chuilfhodair, boineid bhiorach Ghàidhealach, no té leathann Ghallda á Cille Mharnaig (ni i ’n gnothach a chearta cho math), bata neònach air am bi dusan crabhachdan, agus tri lùban, agus nach d’ thugadh seann duine còir anns a’ Ghàidhealtach a mach leis an uair a théid e ’n déidh nam muc. Ach coma co dhiu, ma theid iad sud uile a chur air neach ’sam bith, tionndaidh e gu bhi ’na Ghàidheal gasda, cho luath ’s a thionndaidh buille de ’n t-slachdan druidheachd riamh, seana chrabhachdan coinnteachail an coillidh, no seana chlach chrotalach air sliabh, gu bhi ’na h-òighe mhaisich, no ’na laoch armaichte. ’S e sin am priobadh na sùla. Tha sinn a’ deanamh uaill as ar sinnsearachd, ’s tha sin ceart gu leòir do neach ’sam bith a tha cinnteach ’na inntinn fein gu ’n do thoill a shinnsearachd an t urram sin o chuir orra. Ach o’n a bha sinnsearachd againn bidh sinne ’nar sinnsearachd do linntean a tha teachd ’nar déidh. Am bi meas aig na linntean sin oirnne? Ma bhitheas, c’ ar son? Dé rinn sinn, no ciod e tha sin a’ deanamh a choisneas dhuinn urram o na linntean ’nar déidh. Their a’ chuid mhór de na Gàidheil: O! nach fhaic thu ’n t-urram mór a fhuair na Gàidheil, agus a tha iad a’ faotainn fhathasd, an arm an Righ. Tha so, an tomhas mór, fior gu leòir. Ach cha Ghàidheal a h-uile fear air ar bheil feileadh an arm an Righ. Tha sean-fhacal ann a tha ’g ràdh “mur toilich thu ’m Pàpa fàg an Roimh;” agus ’s ann car mar sin a thachras e do ’n fheadhainn a theid do ’n arm: mur a toilich iad an t-arm, ’s fheàrr dhoibh an t-arm fhàgail. ’S e sin ma ’s urrainn iad. Tha eagal orm gu bheil móran dhiù a dh’fhàgadh e na ’m faodadh iad. Ach a thuillidh agus a bharrachd air a sin uile gu léir, nach bochd an sgeul ri innseadh e mur a h-urrainn an Gàidheal uaill a dheanamh as a luchd dùthcha aìr son rud ’sam bith ach na h-euchdan a rinn iad an cogadh. Nach bochd staid inntinn an duine sin. ’s e fein cruthaichte ann an ìomhaigh Dhé, nach faic, an gniomh no an obair, dad a thogas a spéis ach a bhi dol gu neo-sgàthach do theas na tuasaid a mharbhadh a chomh-chreutair. Nach ’eil gaisgeach idir ri fhaotainn, ach a leithid so do neach? Ach cha b’e sud idir an gaisgeach a reir beachd Dhùghall Bhochanan an uair a thuirt e

“Cha bu ghaisgeach Alasdair Mòr,
No Cesar ’thug an Ròimh gu géill;
Oir ged a thug iad buaidh air càch,
Dh’ fhan iad ’nan tràill’ d’ am miannaibh fein.

Cha ghaisg’ an nì bhi liodairt dhaoin:
’S cha chliù a bhi an caonnaig tric;
Cha ’n uaisle inntinn àrdan borb!
’S cha treubhantas ’bhi garg gun iochd.”

Cha bu ghaisge a réir beachd a’ bhàird ainmeil so, a h-aon de na nithean a dh’ ainmich e anns na sreathan so. Agus cha ’n ’eil iad ach gann—ma tha iad idir ann air an latha diugh—nach aidich gu ’n robh e ceart. Thug e dhuinn anns na sreathan a leanas, a bheachd fein air ciod no co e’n gaisgeach.

“Se’n gaisgeach esan a bheir buaidh
Air eagal beatha ’s uamhunn bàis,
’Sa chòmhlaicheas le misnich crìdh
A h-uile nì a tha dha ’n dàn;
’S e ’n gaisgeach esan ’bheir fo chìs
A thoil chum strìochd do reusan ceart,
’S a smuaintean ceannairceach gu léir
Bhi ’n òrdugh ’géilleachdainn d’a smachd.”

Nach bochd an sgéul ri ìnnseadh e. nach ’eil do sgil aig a’ mhór chuid de na Gaidheil air an duine chliùiteach so—Dùghall Bochannan—ach gu’n cuala iad ainm ’ga luaidh á beul cuideigin, uair no dhà feadh làithean am beatha. Ach ’s iomadh nì bochd agus nì iongantach ann an car agus ann an gluasad a’ Ghàidheil cho math ris a so. Cha mhór nach faodar a ràdh mu ’n Ghàidheal gur h-e creutair a th’ ann nach gabh tuigsinn, aon uair ’s gn ’m bean thu ris mu chànain fein. Bidh a bhriathran agus a ghniòmharan a’ dol calg dhìreach an aghaidh a chéile. Their a’mhór chuid dhiubh gur h-i ’n cànain agus an dùthaich na h-itean is àirde a tha ’na bhoineid. Agus cha b’ urrainn neach gun so a chreidsinn, na ’m faiceadh e dòrlach cheud dhiù an talla mór, agus duine mór a’ labhairt riutha, agus gu ’n abair an duine mór sin. “Cumaibh a’ Ghàidhlig beò, suas leis a’ Ghàidhlig.” An sin shaoileadh tù gu ’n sgàin basan nan Gàidheal a th’ anns an éisdeachd, agus gu ’m breabadh iad air falbh an t-ùrlar a tha fo ’n casan. ’S minig an uair a chì agus a chluinneas mi na Gàidheil anns an dòigh so a bheir iad am chuimhne naigheachd a leugh mi o chionn ghreis am paipeir-naigheachd. Thachair so mu’n robh an innleachd iongantach ud ris an abair sinn <eng>Electricity<gai> a’ lasadh nan sràidean, agus a’ slaodadh nan carbad dhuinn. Ach bha daoine a’ gleachd ris agus a’ feuchainn ri thoirt fo cheannsachadh. Agus ’s ann a nochdadh a chumhachd shònraichte a th’ ann ’san innleachd so a dh’ aìthriseadh an sgeul. B’e an ceann fo’n robh an sgeul so a dh’ ainmich mi—“A’ cluich ri corp.” Fhuair na daoine tapaidh ud a bha

[TD 78]

[Leabhar XII. Ceud Mìos a’ Earraich, 1917. Earrann 4.]

gleachd ris an <eng>Electricity<gai>, corp agus dh’fheuch iad dé bhuaidh a bhiodh aig a’ chumhachd sin air a’ chorp. Ach cuimhnicheabh, thàinig an naigheachd so á <eng>America<gai>. Ach coma co dhiù, cho luath ’s a bhean an <eng>Electricity<gai> ris a’ chorp, dh’ fhosgail an corp a shùilean; agus an sin dh’ fhosgail e ’bheul. A nis, tha mi a’ creidsinn gun saoileadh a’ mhór chuid againn, air an taobh so de ’n chuan siar gu’n robh sud fada gu leòir; ach cha b’e sin do na h-Americanaich. Cha do stad iadsan riamh gus an do sheas an corp air a’ bhòrd, air a chasan fein. agus an d’ thug e òraid shnasmhor seachad. Ach dhi-chuimhnich an neach a sgriobh an sgeul innseadh dhuinn, dé thubhairt an corp an uair a labhair e. Ach cho luath ’s a thugadh air falbh an cumhachd a thug air a’ chorp na nithean ud uile a chur an gniomh, thuit e thairis air an eislinn mar a bhà e roimh.

(R’a leantuinn.)


[TD 81]

[Leabhar XII. Mìos Meadhonach an Earraich, 1917. Earrann 5.]

A’ GHAIDHLIG AIR A H-UILINN.

Anns an aireamh roimh ’n té seo thug sinn cunntas geàrr mu ’n choinneimh a chum Comhairle a’ Chomuinn Ghaidhealaich am Peirt. Ged nach do chruinnich uiread de na buill na dheanadh lion-chomhairle, cha do bhac sin na bha lathair beachdan feumail a chur a mach. Tha sinn an comain phaipeirean-naigheachd àraidh airson na chlò-bhuail iad de na beachdan sin. Tha e iomchuidh seo aideachadh ’nuair a bheirear fainear gur h-iomadh naigheachd is iomradh a bhios ag iarraidh cùil air an duilleagan. Trid an aoidheachd-san chraobh-sgaoileadh beachdan a’ Chomuinn na b’fharsuinge na rachadh againne air a dheanamh.

Nochd an triùir a labhair aig a’ choinneimh an dùrachd a thaobh na meadhonan bu chòir a ghlacadh aig an àm. B’ iad sin an t-ollamh Watson a tha ’coimhlionadh dleasnais na Cathair-Cheiltich an Dun-éideann, an t-Urra: Seòras Mac Aoidh (fear na cathrach) ministear Chill-Fhinn, agus Mgr. Caimbeul Fear-Lagha an Abaireadhain. Labhair iad uille gu cothromach mu chor na Gaidhlig, agus mu ’n chall a tha bagradh na Gaidhealtachd ma theid i dhìth. Tha iad mion eòlach air a’ phuing, agus cha ’n ann air thuaiream a labhair iad. Anns a’ cheud dol a mach thugadh fainear, mar a b’ iomchuidh dhaibh, gu ’n robh an rioghachd ’sàs an cogadh nach do thachair riamh a mhac-samhuil, agus gur h-e cor an t-saoghail a tha greimeachadh air inntinn an t-sluaigh thar gach rud ’sam bith eile aig an àm. Gidheadh feumar gnothuichean eile na rioghachd a chumail air dòigh, ma ’s e ’s gu ’m bi sinn deiseil ’gu nithean a chur gu buil an uair a theid an cogadh seachad. Am measg nithean eile tha ionnsachadh is oilean na h-òigridh a bhios a’ gabhail ar n-àit-ne ’nuair a dh’ fheumas sinn geilleadh do ’n éug, na ghnothach ro chudthromach; agus bithidh daoine fiosrach cruinn mu ’n teid móran mhiosan seachad a chum am beachdan a chuir a mach mu ’n t-seòrs’ ionnsachaidh, no mu ’n oilean as freagarraiche do ’n tìr as deidh na stoirme a tha fhathast a’ séideadh air an Eorpa. An uair a thachras an criathradh sin—oir tha e coltach gu ’n tilgear na h-uiread a rudan anns an robh sinn a’ cur muinghinn a leth-taobh—a bheil Gaidheal toinisgeil ’nar measg nach dùraig àite do ’n Ghaidhlig air clàr-teagaisg nan sgoilean, agus nach dean a dhìcheall a chum gu ’m faigh i sin? A bheil creutair ann cho neo-bheathail, cho neo-Ghaidhealach nach gabh umhail do chor a chànain ’na dùthaich fein? Ma tha, is e th’ air fàs soitheamh, neo-spioradail.

Ma tha e iomchuidh do luchd-na-Beurla an t-am a thaghadh, tha e cheart cho iomchuidh do luchd-na-Gaidhlig a’ cheart chothrom a ghabhail. Cha ’n ’eil sinn ag iarraidh dad mi- reusanta, ni mb tha sinn an tbir air dragh a chur air an rioghachd a bharrachd air each. Ach feumaidh sinn a bhi deiseil fa chomhair an ama, agus ar n-iarrtasan a shocrachadh gu rianail.


[TD 82]

[Leabhar XII. Mìos Meadhonach an Earraich, 1917. Earrann 5.]

A bheil dad ceàrr ann ullachadh a dheanamh a chum ar cànain a shàbhaladh? Ciod air bith an canain, is call mór e ma theid i dhìth. A dh’ aon rud caillear dealbh-inntinn a chinneadh a bha ’ga labhairt. Nach call sin? Tha còir aig gach cinneadh a théud fein a chumail an òrdugh, gun bhacadh; seadh, fcheid sinn na’s fhaide, agus abraidh sinn gu bheil còir aig aon chànain a’ cheart chothrom fhaotainn ann an rioghachd ri cànain eile fhad ’sa bhithear ’ga bruidhinn. Ciod e an seòrs’ Eorpa a bhiodh ann na ’m biodh i aon-ghuthach, agus air a deanamh mìn le locair na comh-ionnanachd? Cha ghabh e deanamh, oir thig gné agus dualachas an uachdar an sud ’s an seo ge b’ oil leinn. Tha e nàdurrach, agus tha nàdur na ’s glice na na h-amadain uaibhreach a bhios a’ breabadh na h-aghaidh. Ceangailte ri cànain sluaigh, tha càil agus faireachadh inntinn an t-sluaigh sin. Ann an seadh sònraichte ’s e cànain comharradh, no samhladh beatha nam muinntir a tha ’ga bruidhinn. Is e sin an aon rathad air son na tha fillte ’s an bheatha sin fhoillseachadh, agns a luach a dheanamh aithnichte. Tha daoine fiosrach an diugh àir teachd gus an aon bheachd a thaobh cànain dhùth-chasach, agus ’s e sin nach h-eil meadhon ann is brìghmhoire air son òileanachadh chloinne bho thoiseach gu deireadh na chainnt mhathrail. Tha e eu-comasach do chànain ’s am bith eile tighinn cho dlùth ri aigne ’s ri anam na cloinne na ’n cànain a thog iad bho ’n ghlùin. ’S ann leatha-se mhain a chinneas annta an gluasad-inntinn a bheir farsuingeachd do ’n tuigse, agus a gheuraicheas iad air son na tha rompa.

Rinn an t-ollamh Watson rùn a’ chomuinn soilleir; agus ’s e sin an aon fhocal, ar taigh a chur an òrdugh a chum agus gu ’m bi sinn deiseil air son ar cùisean a chur fa chomhair na comhairle a tha ’dol a ghabhail fo ’s laimh ionnsachadh is oilean na tìre a chur air steidh’ na ’s freagarraiche na ’n t-seann dòigh. Tha sinn uile deònach feitheamh gus an tig an t-àm a bheir éisdeachd do ar n-iarrtus. Mar a thuirt an t-ollamh, is airidh Gaidheil air cùisean an cànain a thoirt fainear leis an rioghachd, oir cha tug earrann eile de shluagh Albainn barr orra a thaobh a’ chuideachaidh a thug iad do ’n arm. Mhothaich an Comunn bho chionn fhada nach d’ fhuair a’ Ghaidhlig a h-aite fhein anns na sgoilean, nach do ghabh an Rioghachd gnothuch rithe mar a ghabhadh ri cànainean eile. Mar sin bha leth-bhreith air a dheanamh air cloinn na Gaidhealtachd. An uair a smuainicheas sinn air a’ chothrom a tha na Cuimrich agus na h-Eireannaich a’ faotainn a thaobh an cànain, chithear a’ chaoilte fo bheil a’ Ghaidhealtachd a’ fulang. Chuir sinn sios anns an Deò-Ghreine a dhà bhliadhna an fhoghair ’s a tighinn gu ’n d’ fhuair Eire bho ionmhas na Rioghachd £17,650 air son teagasg a cànain, (cha ’n ann ’ga mhaoidheadh orra thà sinn) gu’n robh £675 air a chur air leth air son duais fìr-ceasnaiche, £2,175 do sheisear dhaoine air son gnothaichean a chumail an òrdugh, agus mar sin air adhart. Na ’n rachadh an treas cuid de’n t-suim seo a chosg air Gaidhealtachd na h-Alba, chuireadh e dream àraidh bho chadal na h-oidhche, agus math dh’ fhaoidte gu ’m buaileadh an galar buidhe iad leis a chlisgeadh!

Thug Mgr. Caimbeul fainear gu ’n robh oileanachadh òigridh na Gaidhealtachd air a shuidheachadh mar gu ’m b’e crioch àraidh na cloinne a bhi ’deanamh deiseil gus a dhol do ’n Taobh Deas. Air an aobhar sin thainig a leithid sin de oilean geàrr air na tha fillte an ionnsachadh cothromach a reir beachd dhaoine tuigseach. Thuirt e facal no dhà mu ghainnead mhinistearan air Gaidhealtachd; suidheachadh a thachair troimh a bhi ’dearmad na Gaidhlig anns na sgoilean. Aig an àm, is gann gu bheil aon mhinistear òg an Eaglais na h-Alba a tha uidheamaichte an ionnsachadh air son cùram a ghabhail do sgìre Gaidhealach: tha sia deug dhiubh as eugais ministear, agus tha ’n Eaglais aonaichte anns an aon chor.

Labhair fear na cathrach, Mgr. Mac Aoidh, gu pongaìl mu ’n phuing, agus ’s ann da fhein is aithne sin. Cha ’n ’eil aon ’nar measg ’s an Chomunn na’s dìlse do’n Ghaidhlig na ministear Chill Fhinn. B’ fheàirrd a’ Ghaidhlig na ’n robh fhaireachadh-san gabhaltach le ministearan eile—eadhon an Eaglais air fad. Thuirt e gu’n d’ thainig an t-àm air son rudeigin a dheanamh a dh’ aindeoin a’ chogaidh. Tha e coltach, ars’ esan, gu bheil feum aig Albainn air barrachd ughdarrais air son a cùisean fein a’ riaghladh, agus a thaobh oilean, cha bhi gnothaichean a reir ar miann fhad ’s a bhios an stiùir fo laimh an sgioba tha ’n Lunnainn an àite i bhi an Dun-eideann. Tha e tàmailteach nach ’eil cothrom aig miltean de chloinne na Gaidhealtachd oilean fhaotainn ’nan cànain fhein.

A nis, sgioblaichemaid a’ chùis agus feuchamaid a’ choire a’ roinn am measg nam muinntir d’ am buin i, agus sin gu neo-sgàthach. Anns a’ cheud àite, gabhamaid beachd air an fheadhainn tha ’n ùghdarras an Lunnainn, no an <eng>Department<gai>, mar a theirear. A nis feumar aideachadh an ceartas nach h-ann acasan tha greim air sporan an ionmhais, agus a rithist gu ’n robh iad aon uair fàbharach do’n Ghaidhlig na ’n do sheall Buird nan sgoilean agus an sluagh barrachd dealais d’a taobh, Chomh-dhùin iad gu’n robh an sluagh meagh-bhlàth mu timcheall, agus cha robh sin ’na ioghnadh. Air a shon sin cha robh dad ’gam bacadh reachd a chur a mach gu ’n robh còir aic’ air àite fhaotainn air a’ chlàr-ionnsachaidh anns na


[TD 83]

[Leabhar XII. Mìos Meadhonach an Earraich, 1917. Earrann 5.]

sgoilean mar a fhuair Fraingeis is Laidiunn. Na ’n d’ iarr Baird nan sgoilean, le aon ghuth, an t-àite seo dhith, bha i ann bho chionn fhada.

Anns an dara h-àite ciod e ’rinn na h-Eaglaisean? ’S e puing chiogailteach a tha seo, agus feumaidh sinn imeachd air ar corra-biod, mus gabh na ministearan ’s an t-sròin e. Ach an earalas ’s nach cuir sinn mìothlachd orra, faighnichemaid na ceistean a leanas:—An robh iad bho thoiseach a’ seasamh an dàrna taobh ann an staid <eng>Benevolent Neutrality<gai>, mar a theirear am Beurla? An do ghabh Ard Sheanadh na h-Eaglais an cùram a bhuineadh dhaibh do chànain na Gaidhealtachd? An d’ thainig e stigh orra gu ’m faodadh gu ’n d’ thainig iad geàrr air an dleasnas a thaobh na Gaidhlig? Fuasgladh iad na tri ceistean seo mar a dh’ fhaodas iad.

Anns an treas agus a’ cheathramh àite, tha againn an àireamh as motha de Bhuird nan sgoilean a’ strì ri dreach na Galltachd a chuir air brogaich is caileagan, mar nach robh dòigh eile fo ’n ghréin air an uidheamachadh air son na beatha-seo ach an dathadh le lìth càileachd an taoibh-deas. Ann a bhi cantuinn seo na smaoinicheadh aon ’sam bith gu ’m bu chòir cùl a char ri Beurla. Cha ghabh sin a dheanamh. Ach cha ruig i aigne is càil òigridh na Gaidhealtachd mar a ni a’ Ghaidhlig. A nis ciod e theirear mu mhóran de ’r luchd dùthcha? An uair a thionndas cinneadh a chùlaobh gu tur air an àm a dh’ fhalbh, cha mhath an comharradh e, co-dhiùbh bhuineas sin do nithean tìmeil no spioradail. Tha eagal oirnn gu ’n do chuir slachdan druidheachd air choreigin an teicheadh air an t-seann spiorad, agus gu ’n do léum spiorad eile a stigh ’nuair a fhuair e an taigh sguabte. Tha e coltach gu’n do chuireadh am balgan-suain fo chinn a Ghaidheil a thaobh a chànain—codal o’ mhuilleir ’s an t-uisge a’ dol seachad. Dh’ fhàs e bodhar mu na nithean a bhuineas d’a ghnè. Mar sin cha chluinn e guth a shinnsir a’ gairm troimh na linntean ’s a tagradh air cùram a ghabhail do ’n dìleab a dh’ fhàg iad aige. Ma tha seo uile fior, cha ’n ioghnadh ged tha móran ag ràdh gu bheil anam a’ Ghaidheil a’ sìoladh as, agus gu ’n d’ thainig e fo bhuaidh nòs coimheach. Nach h-iomadh uair a chuireadh an sgàthan mu choinneimh. Cha ghabhadh e ris an iomhaigh. Bha e fo sgleò, agus bithidh gus an éirich a’ ghrian, agus am fosgail e dhà shùil, ’s an seas e air a dhà bhonn gu neo-sgàthach. An sin thig e ’ga ionnsaigh fhein.

Tha cànain a dhùthcha air a h-uilinn, agus mur a toir e ’n aire bidh i air a druim-dìreach. An sin cha ’n e feileadh beag is boineid chochte, no spleadhaireachd cheilidhean am bailtean móra a shàbhaileas i, taitneach mar tha na coinneamhan sin ’nan aite feìn. Mur am fiach a’ Ghaidhlig innte fhein cothrom na Feinne fhaotainn coltach ri cànainean eile, gun bhi bruidhinn air na tha i ag agradh oirnn ann an seadh eile; mur h-eil i comasach is freagarrach air son na h-inntinn a bheathachadh, gu h-àraidh ’s an Ghaidhealtachd, cha ’n ’eil an còrr r’a ràdh’ Ach cò an Gaidheal a ghabhas air a bheachd sin a chuir a mach? Ma tha e fìor gu bheil a’ Ghaidhlig lagchuiseach an Albainn, tha e cheart cho fìor gu bheil blàth oirre an tìrean céin, agus mur toir sinne an aire, cò aig tha fios nach atharraichear ar coinnleir as ’aite?

A Ghaidheala! nach dean sibh tùrn Gaidhealach—rud air choireigin air son bhur cànain a shàbhaladh.

[TD 86]

[Leabhar XII. Mìos Meadhonach an Earraich, 1917. Earrann 5.]

<eng>GAELIC IDIOMS, WITH THEIR EQUIVALENTS.

THE following collection of Gaelic idioms, written under the pen-name of <gai>“Mullach nan Gall,”<eng> won the first prize at the Glasgow <gai>Mòd<eng> of 1901. For the sake of learners of Gaelic, an attempt is made to give literal renderings within brackets. Others do not require this aid. We are unable, meanwhile, to trace the writer’s name.

IDIOMS.

<gai>178. Cha téid troidh mo choise.

179. Chur e cùl ’s dubh chùl ris.

180. Buaidh is piseach ort.

181. Tha pliutadh orm.

182. Thig mar a thig.

183. Béul gun fhàitheam.

184. Bheil thu a’ cur romhad falbh.

185. Bha cur ’us cathadh ann.

186. Thug mi dha sùil mu ’n t-sròin.

187. ’S ann da fhein bu dual sin.

188. Rinn e glac gàire.

189. Thàrr e as.

190. Air ’ur socair.

191. Aìrd reothairt.

192. Isle contraidh.

193. Tha e muir làn.

194. Tha e ’n lagan a’ mhuir-traigh.

195. Gabh mo leisgeul.

196. Na gabh fadal.

197. Bha a chearc air ghur.

198. Duine sroineasach a th’ ann.

199. Nach ann ort a tha ’n dearg stàillinn.

200. ’Is math a fhuaras tu.

201. Tha cnead cleibh ann.

202. Le leth-lamh.

203. Le leth chois.

204. Le leth-shùil.

205. Air a bho ’n dé.

206. An earrair.

207. Ma thogair.

208. Cum ort.

209. Muin air mhuinn.

210. Ghabh e ’s an arm.

211. Bheireadh e ’leth shuil air.

<eng>EQUIVALENTS.

178. I won’t go one step (not will go the measure of my foot).

179. He left it definitely (lit., he put back and black back to it: i.e., he forsook it utterly).

180. Fortune and luck to you (on you).

181. My fingers are benumbed. (The world <gai>“pliutadh”<eng> is connected with <gai>pliutach<eng>—see dictionary).

182. Come as you please (come as come).

183. A prattler (mouth without a hem!)

184. Do you purpose going? (art though at putting before you to go?)

185. There were snow and storm (falling and drifting of snow).

186. I gave it to him to his face (an eye about the nose).

187. It was to him but natural (was hereditary that).

188. He laughed heartily (<gai>gloc<eng>=a loud clucking noise).

189. He decamped (he betook himself out of, etc.)

190. Take it easy (on your ease).

191. Spring tides (height of spring-tide).

192. Neap-tide (lowness of neap-tide).

193. It is high tide (it is sea full).

194. Dead low water (it is in the hollow of the sea poured out).

195. Excuse me (take my excuse).

196. Do not weary (do not take weariness).

197. The hen was brooding (the hen was on brooding),

198. He is a huffy man (a man easily offended, a nosey man),

199. You are very brazen (is it not on thee that the red steel is, i e., intense, very).

200. Well done (it is good thou wast found, i.e., having done something well.

201. He has a chest weakness (he has a groan of the chest in him).

202. With one hand (with half a hand).

203. With one foot (with half of a foot).

204. With one eye (with half of an eye).

205. The day before yesterday.

206. The day after to-morrow.

207. I am heedless.

208. Hold on (keep on you).

209. Topsy-turvey (back on back).

210. He enlisted (he took in the army).

211. He prized it much (he would give one of his eyes for it).

<gai>(R’a leantuinn).


[TD 92]

[Leabhar XII. Mìos Meadhonach an Earraich, 1917. Earrann 5.]

CIOD IAD NA CUNNARTAN A THA CUARTACHADH NA GAIDHLIG?

LE IAIN MACPHAIDEIN.

(Air a leantuinn bho thaobh duileig 78.)

A nis, so direach mar a bhios na Gaidheil a bhios ri leithid de dh’ othail ’s de dh’ fhuaim aig na cruinneachaidhean ud; mu ’n gann a stadas an t-ùr labhraiche a chuir a leithid de dh’ fhonn ’s de dh’ fharam orra, tuitidh iadsan air an ais anns a’ mharbhanntachd anns an robh iad roimhe, a’ miananaich agus an eu-dòchas mu chor na Gàidhlig, a’ cuilteireachd agus a’ cagartaich ri càch a chéile, ’s ag ràdh “Cha ruig sibh a leas a bhi feuchainn ris a Ghàidhlig a chumail beò; gheibh i bàs gun taing dhuibh,” dh’ fhaoiteadh gu ’m faigh, ’ille mhaith; ach tha e soilleir gu leòir nach toir thusa leth-uair de dh’ uine, no leth sgillinn de d’ mhaoin a chur clach ’na càrn. Ach, ma gheibh a’ Ghàidhlig bàs, feumaidh i, a reir cùise nàduir, a bhi beò ùine mhòr fathasd. Agus aon ni tha cìnnteach, agus anns nach urrainn neach teagamh ’sam bith a chur; ’s e sin; gu ’m faigh a h-uile neach a tha beò air an latha ’n diugh bàs air thoiseach oirre. Ach cha ’n ’eil ceap-tuislidh no no cnap-starraidh a ghabhas tilgeil anns an rathad air a’ Ghàidhlig, no mi-mhisneach a ghabhas toirt dhoibhsan a tha deanamh an dìchill g’a cumail suas, nach teid a thoirt air lom aig a h-uile cothrom, leis a’ chuid mhoir de na Gàidheil ghasda iad fein. Agus ’s e is còmhradh dhoibh gu math tric, “O, cha ruig sibh a leas a bhi stri ris a’ Ghàidhlig a chumail a suas; theid e sìos a dh’ aindeoin dé ni sibh; thug i ’n leum is àirde bheir i; cha ’n fhaic sibh gu bràth an cùirt an Rìgh i.” Ach gabhaidh mi as laimh a ràdh as leth càirdean na Gàidhlig, gu ’n toilich na ’s lugha na so iad. Bha i an cùirt an Rìgh roimhe, an uair a b ’ i cainnt Albann uile. Tha móran chànainean aig an iomadh sluagh a tha ’n Cùirt an Rìgh a th’ againn an diugh a riaghladh. Agus ’s i a’ Chuirt is àirde a dh’ iarramaid do’n Ghàidhlig: Spéis Nan Gàidheal. Tha ’n Gàidheal ’na dhol a mach ’s ’na thighinn a steach mar gu ’m bitheadh e anns a’ bheachd o ’n a bha shìnnsearachd cho euchdail gu ’m faod esan ’dol a chadal; agus o ’n a dh’ éirich iadsan aon uair le Teàrlach, gu ’m faod esan a nis laidhe co fad sa thogras e. Ach ged a dh’ éirich na Gàidheil le Teàrlach a dhol a sgoltadh cheann, cha d’ éirich iad le Tormad a chumail a suas na Gàidhlig. Agus ’s e thachair gu ’n d’ fhuair Tormad e fein anns a cheart suidheachadh anns an d’ fhuair an Seanailear <eng>Sir<gai> Eoghan Macàidh e féin aig Raon Ruaraidh; agus mar a fhuair Seanailear eile, a tha beò gus an latha ’n diugh, e fein. B’e sin, air an àraich ’na cheannard, ach gun saighdearan. Agus sud dìreach mar thachair do Thormad còir. Agus bha bhlàth ’sa bhuil: b’ eudar dha stad mu ’n robh e ach an toiseach tòiseachaidh. ’S e h-aon de na leisgeulan eile a bhios tric aig na Gàidheil, gu ’m bheil na leabhraichean Gàidhlig tuillidh ’s daor. ’S math an leisgeul so le cuid mar aobhar air son nach ceannaich iadsan leabhar. Chuala mi neach o chionn ath ghoirid a mìneachadh ’s a’ leudachadh air a’ phuing so; agus mar dhearbhadh air gu ’n robh na leabhraichean Gàidhlig tuillidh ’s daor, thug e air lom leabhar Beurla a cheannaich e air naoi sgillean. Bha ’n leabhar Beurla so ’na bu mhotha na h-aon de na leabhraichean Gàidhlig a tha air an reic mu thri tasdain. Ach rinn an neach so a’ chùis soilleir gu leòir dha fein, agus do ’n fheadhainn a bha toileach aontachadh leis, gu ’n robh na leabhraichean Gàidhlig tuillidh ’s daor. Ach faodadh mi ainmeachadh mu ’n leabhar Bheurlà a thug an duine ud air lom a dhearbhadh gu ’n robh na leabhraichean Gàidhlig tuillidh ’s daor. gur h-e leabhar a bh’ ann a chaidh a chur a mach le comunn beartach aig am bheil e mar cheaird a bhi deanamh agus a’ reic siabuinn. Bu mhath a b’ fhiach an leabhar naoi sgillean. Ach bha rudeigin eile mu ’n cuairt air a bharrachd air a sin, agus b’e so e: na ’n ceannaicheadh tu àireamh shònraichte de phuinnd shiabuinn gheibheadh tu ’n leabhar gun dad.

Ach na ’m biodh na leabhraichean Gàidhlig air an ceannach le còigear as an fhichead de na bheil an diugh a’ bruidhinn Gàidhlig ann an Albainn, ghabhadh na leabhraichean reic air an treasa cuid de ’n phrìs air am bheil iad air an reic air an latha ’n dìugh; agus bheireadh sin rudeigin do ’n fheadhainn a chosd an saothair ris na leabhraichean air son na saothrach sin. Ach fad ’s a mhaireas a’ chùis mar a tha i, agus nach ceannaich aon as an dà cheud de na tha bruidhinn Gàidhlig, leabhar Gàidhlig, agus fad ’s nach b’ urrainn neach a chlòbhuail leabhar o cheann da fhichead bliadhna a ghabhail as laimh gu ’n clòbhualadh e na bheireadh leabhar do ’n dàrna leth, de na bheil a’ bruidhinn Gàidhlig am Baile Ghrianaig; agus fad ’s a bheir mìle leabhar a tha air an reic air a dhà no trì thasdain, deich bliadhna g’a reic an Albainn far am bheil faisg air tri cead mile sluaigh fathasd a’ bruidhinn Gàidhlig, cha ghabh na leabhraichean Gàidhlig reic na’s saoire, na ’s lugha na dh’ éireas a suas ùghdar a bhios de ’n t-seòrsa dhaoine sin de ’m bheil an duine urramach sin Carnegie. Ma thachaireas so, faodaidh neach de ’n t-seòrsa ud a leabhraichean a chlòbhualadh mar a thogras e, agus an reic air a’ cheart dòigh, ’s ged a bheireadh e seachad a nasgaidh iad cha chuir sin a sìos no suas e.


[TD 93]

[Leabhar XII. Mìos Meadhonach an Earraich, 1917. Earrann 5.]

Ach ged a thachradh sud uile, faodar fharaid an cumadh sin a’ Ghàidhlig beo? Tha eagal orm nach cumadh; agus tha mi am beachd ged a rachadh roth cho mòr ris an roth ainmeil sin a th’ anns an Eilean Mhanainn, a chur air an t-sruth is braise ’sa Ghàidhealtachd, agus cumhachd an t-sruth sin a chur a chlòbhualadh Gàidhlig, nach cumadh sin a’ Ghàidhlig beò, cho fad ’s nach ’eil suim aig na Gàidheil dhith. Agus cha ’n ’eil suim aig na Gàidheil dhith Agus cha ’n ‘eil e dol a bhi chum feum ’sam bith dhuinn a bhi na ’s fhaide feuchainn ri thoirt oirnn fheinn a chreidsinn gu ’m bheil. Ma tha suim aca dhith, c’ arson a tha ’n spuireadh ’s an sparradh so. Am feum a bhi ’ga shéideadh ann an cluasan nan Gàidheal, o na h-uile fear a sheasas suas a labhairt riu aig coinneamh no aig cruinneachadh sam bith? Agus tha a cheart spuireadh agus a cheart sparradh sin ri fhaicinn anns gach paipear Gàidhealach a chì sinn; agus sin a’ dol air aghaidh o chionn deich bliadhna fichead. A dh’ aindeoin sin uile, tha e cho furasda toirt air leanabh purgaid a ghabhail ’s a tha e a thoirt air Gàidheal duilleag a cheannach air am bi Gàìdhlig. O, beir air a’ Ghàidheal gu luath neo bàthaidh e e fein anns an t-Sasunnach; ’s cha ’n fhada gus nach faicear idir e ni ’s mo na chithear lorg na h-eala air an t-snàmh, no na h-iolaire air sgéith troimh ghuirme nan speuran àrd. Nach mì-fhortanach a nì gu ’n robh sìnnsearachd againn as am faod sinn uaill a dheanamh, ’n uair nach ’eil de bhuaidh aig an uaill sin oirnn, ach ar cuir a’ chadal ’s a phasgadh ar làmh an dìomhanas, agus a dhùnadh ar sùl air eagal ’s gu ’m faic sin ar dleasnas. Na ’n do thachair dhuinn tighinn o dhaoine suarach nach d’ rinn riamh gniomh gaisgeil’ anns nach robh iarrtais a b’ àirde na ’m brùth ’lionadh, anns nach robh de mhisnich na choinnicheadh nàmh no na bheireadh còmhnadh do charaid, an sin dh’ fhaoiteadh gu ’n togamaid oirnn agus gu ’n deanamaid na bheireadh oìrnn fhein agus air an t-saoghal uile ar sinnsearachd a leigeil air dì-chuimhn. “Cha d’ thugadh buaidh arm riamh oirnn,” ars’ an Gàidheal. Ach faodaidh atharrach beachd a bhi mu ’n chùis so co dhiù, ’s iomadh rud is miosa a a thàinig an rathad sluaigh na buaidh arm a thoirt orra ma thugadh buaidh inntinn oirnn, se ’s fhaide a leanas ruinn na buaidh arm.

Thugadh buaidh arm air na Cuimrich sluagh a thàinig o’n aon sinnsearachd ruinn fein. Ach cha d’ thugadh buaidh inntinn riamh orra; agus ged a tha ceudan bliadhna o ’na thugadh buaidh arm orra, tha iad an diugh cho neo-eìseamaileach ris an fheadhainn a thug buaidh orra ’sa b’ urrainn iad a bhì ged nach tugte buaidh riamh orra. Tha ’n cànain, an ceòl ’s an dùthchalas aca co-ionann ri rioghachd fo ’n ghréin, ged a dh’ fhaodas gu ’m bheil an righ agus am Pàrlamaid fein aig na rioghachdan sin. Agus tha iad cho soirbheachail, cho beartach, agus cho gleusda air muir ’s air tìr ri sluagh air bith eile an Impireachd Bhreatunn.

A nis tha so uile fìor mu na Cuimrich, mar is math tha fios aig na h-uile d’a ’n aithne iad; agus a bhàrr air a sin, tha eadar-dhealachadh mór eadar a’ bhana Chuimreach, agus a’ bhana Ghàidheal. An uair a gheibh thu iad a’ còmhnuidh air an aon cheann staighreach ann a h-aon de bhailtean móra ceann a deas na h-Alba, ionnsaichidh a’ bhana Chuimreach a cànain fein d’a cloinn. Their i, “Ionnsaicheadh an Sgoil Beurla dhoihh; ionnsaichidh mise cainnt mo dhùthcha dhoibh.” Ach se their a’ bhana-Ghàidheal, “Cha ’n urrainn mise Gàidhlig ionnsachadh do ’n chloinn; dh’ fhairtlich iad orm.” Ach nach fairslich a h-uile rud oìrnn, ma theid sinn ’na dhàil le greim thuathail? Fairslichich gun teagamh, a h-uile rud ach na droch chleachdainnean; thig iadsan thugainn gun sireadh gun iarraidh, mar a thig an t-eagal, an t-iadach, ’s an gaol.

Ghabh a’ bhana Chuimreach ioghnadh fuathasach an uair a chunnaic i a’ bhana Ghàidheal a’ dol do ’n Eaglais Ghàidhlig, agus Biobull Beurla ’na laimh, ach tha so cumanta gu leòir anns a’ Ghàidhealtachd fein.

Is tric is e ’m Biobull Beurla a th’ an laimh iomadh fear agus té, a’ dol do ’n Eaglais, ged nach bruidhinn ’s ged nach tuig iad ach glé bheagan Beurla. Ach ’s iomadh fear a theid do ’n Eaglais ’s e gun Bhiobull idir, ged a rachadh aige air a leughadh gle mhath. Ach mur a bi Biobull aige, bidh bata eige, agus dh’ fhaodanmaid leisgeul a’ choigrich a ghabhail, a thuirt an uair a chunnaic e so—“A bheil na daoine so a’ tuigsinn dé e Aoradh?” Ach cha ’n ’eil an Gàidheal gun leisgeul aige air son a’ bhata a bhi aige anns an Eaglais an àite Bhiobuill. Co dhiù, ’se thuirt a h aon aca an uair a chaidh so a chur ris—“O nach d’ ith an t-Isrealach fein a’ Chàisg agus uchd air a bhata?” Ach tha mi ’creidsinn gur h-e ’s fhasa leis a’ mhór chuid againn leisgeul a dheanamh na ciont aideachadh.

Tha spiorad mór agus uaibhreach, anns a Ghàidheal. Co dhiù, se sin a bhios iad ag ràdh. Ach ’se spiorad an sgapaidh, an spiorad sin ris an d’ thuirt deadh charaid nan Gàidheal—an t-Ollamh Blackie—<eng>“Scatterosity;”<gai> spiorad cho làidir ’s a tha ri fhaireachdainn no ri chluinntinn am measg nan Gàidheal air an latha ’n diugh. ’S annamh ri fhaotainn ’nam measg, am fear a tha toileach a bhi ’na laimh air an luing, ’S ann a dh’ fheumas a h-uile fear coite a bhi aige dha fein, agus ma ni e co-chòmhnadh an co-chomunn ’s am bith, tha ceangal nan tri caol air ris an fhineadh da ’m buin e, no ris an sgìreachd ’s an d’ rugadh e.


[TD 94]

[Leabhar XII. Mìos Meadhonach an Earraich, 1917. Earrann 5.]

Cha bhi a réidhlean farsuinn, is cha bhi ’theadhair ach goirid; agus cha ruigear a leas dol a dh’iarraidh air co-phàirt a ghabhail an cùis dhùthchail, le ’luchd dùthcha, eadar Tigh-Iain-Ghròt ’s Uisge-Leamhainn: a chionn cha bhiodh an sin ach a bhi ’g iarraidh air dol a dheanamh gniomh nach gabh tuigsinn dha. Agus ged a rachadh a ràdh ris snàthainn a shnìomh, agus a chur am bratach nan Gàidheal uile—a’ bhratach air nach laidh a ghrian—cha bhiodh an sin dhàsan ach briathran dhaoine as an ciall.

Ma dh’ fhaoiteadh gu ’n teid e corr-uair, thar muir is monaidh a dhol a thilgeil ùird, clach-neart no cabar, no dh’ fhaicinn chàich ’g an tilgeil agus gun teagamh cha ’n ’eil cron ’s am bith an so, oir tha math mór ann an obair fhalain fhuasgailte. Ach ’s bochd an inntinn a th’anns an duine, agus cha ’n ’eil móran snàmh aig an inntinn sin, ma bhàthar buileach i a’ feuchainn ri fhaotainn a mach dé na tha de spionnadh—eich ann fein thar a choimhearsnaich. Ach mur a miann leis a’ Ghàidheal tacan an drasda ’sa rithis a thoirt an glacan Mhicmeamna agus breithneachadh air a’ chùis, co dhiù ’s àirde buadhan a’ chuirp na buadhan na h-inntinn, dh’ fhaoite gu ’m biodh e cho math toìrt suas dheth uile gu léir, a chionn cha ’n ’eil ann a bhi feuchainn ri ’dhùsgadh ach call ùine, agus tha ùine luachmhor anns na làithean anns a bheil sinne beò, Agus a bhàrr air a sin uile, nach fhaod e bhi gu bheil e mar a bha Ephraim o Shean, “Ceangailte ri iodhalan.” Agus gu ’n deachaidh a bhinn a mach “leig leis.” Ma tha so mar so, cha toir e mòran misnich do ’n chòmhlan bheag sin a tha deanamh an dichill a chum a’ Ghàidhlig a chumail suas. Ach na cailleadh iad am misneach oir ’s minig a rinn còmhlan beag gniomh mór, agus gniomh nach teid am muthadh. Cha robh Albainn uile aig Allt-a-bhonnaich; ’s cha ’n ’eil càirdean na Gàidhlig fathasd air am fàgail gun dochas. Agus ’s e ’n dòchas sin a’ chlann òg. Tha miltean dhiùsan fhathasd a’ bruidhinn Gàidhlig, ’s bithidh miltean dhiusan nach d’ rugadh ’ga bruidhinn. Agus ma theid sealltainn as déidh na h-òigridh an am, mar a thuirt an sean-fhacal, “an car a theid ’san t-slait ’s i fàs, cha ghnáth leis gu ’n tréig e i,” bidh dùil ri tairbhe.

Ach faodaidh cuid e ràdh nach ’eil so uile gu léir a’ toirt air lom nan nithean a bheir iarraidh air son a’ chuspair so. B’ iad sin na cunnartan a bha cuartachadh na Gàidhlig. Ach cha ’n aithne dhòmhsa cunnart ’sam bith eile, ach an cunnart a dh’ ainmich mi anns an dol a mach. B’e sin, fuarachd nan Gàidheal. Agus cha’n’eil freagairt agam do ’n cheist. “Am faigh a Ghàidhlig bàs?” ach an t-aon, agus ’s e so e. Gheibh ma leigeas na Gàidheil bàs i.

Ach ma thig an latha, anns nach bi Gàidhlig aig na Gàidheil, agus gu’ m faraid neach a cheist “Ciod e b’ aobhar, gu ’n do leig ar sinnsearachd an cànain fein bás,” tha mi ’m beachd gur h-e ’m freagairt a gheibh an neach a chuireas a’ cheist so,—“An leisg.”


[TD 97]

[Leabhar XII. Mìos Deireannach an Earraich, 1917. Earrann 6.]

NA LINNTEAN AGHMHOR A DH’ FHALBH, AGUS AN AIMSIR A THA ROMHAINN.

Cò choinnich rium air an t-seachdain ’s a chaidh ach Alasdair Mac Iain ’ic Uilleam—mo shean charaid. Chuala mi gu ’n robh e ’tighinn do Ghlascho, agus chuir mi romhan gu ’n tachrainn ris na’n gabhadh sin idir a dheanamh, oir is duine tùrail, géur-bheachdail a tha ’n Alasdair, agus is feàrr leth-uair ’na chaidreamh na leth-latha an cuideachd ’s am bith eile as aithne dhomh. Tha susbaint na chonaltradh, agus cha b’ urrainn mac mathar a chuir as a leth gu bheil an teanga leam-leat aige. Cha ’n ’eil fiaradh ’na bhogha; gheibh thu sud an clàr an aodainn co-dhiubh chòrdas e riut no nach còrd. An déidh dhuinn fàilt a chur air a cheile dh’ fhaighnich mi dheth ciamar a chuir e seachad an geamhradh aig an taigh. “Chuir,” ars’ esan, “mar a b’ àbhaist; mur a gabh mi umhail do ’n deasbud a bha eadar mi fhìn agus fear no dhà de na coimhearsnaich mu na linntean sona a thréig, mar a theireadh iadsan.” Le sin thòisich e air slìobadh fheusaig air a shocair mar gu ’n robh e’n toìr air rudeigin a b’ fhiach éisdeachd ris a’ ràdh Shaoileadh tu gu ’n robh nadur de mhoit air Alasdair mu ’fheusaig, ged a bha fiamh an liath-reothaidh oirre a nis. “Cha’n ann na’s giorra tha i fàs,” arsa mi-fhìn. “Cha’n ann; agus carson a b’ ann? cha ’n ’eil siosar a’ dol faisg oirre, ’s cha teid a bearradh fhad ’s a bhios mise ’s i fhein cuideachd.” “Leanaidh mi gnàths nan sean fheallsanach mu ’n robh am maighstir-sgoile ag innseadh dhomh o chionn ghoirid.” “Ciod e sin?’ arsa mise. “Dé ach gu ’n robh na daoine a b’ àirde an inntinn ’s an t-sean Ghreig aithnichte do ’n t-sluagh uile le feusagan dosach, fada.” “Thoir an aire,” arsa mi-fhìn, “nach do bhuail e slachdan an t-sodail ort.” “Coma leam co-dhiùbh; ’s ann ainneamh a bhios mi-fhìn ’s e fhein air an aon ràmh.”

A nis ged a bha mi ’feitheamh air cothrom a ghabhail a chum seanachas Alasdair a’ stùireadh mar a fhreagradh do na bha ’nam amharc, dh’ aithnich mi gu ’n robh tuilleadh aige r’a ràdh, agus leig mi leis car tiotain. ’S e glé bheag a sheachnas a shùil am feadh ’sa bhios e ’stràidimeachd an Glascho, ged is iomadh rud de nach gabh e umhail. Ach dh’ innis e dhomh aon rud a chuir móran ioghnaidh air, agus ’s e sin am peann leis an robh Mórag, a nighean, a’ sgriobhadh litreach air a’ mhaduinn ud. “Bha gob òir air,” ars’ esan, “agus dà chearcal òir air a theis meadhoin. Cha robh aic ach a ghob a chur ris a’ phaipeir, agus dheanadh e fhein an còrr! Cha robh féum air a ghob a chur ann an dubh, oir bha ’ghoile cho làn deth agus gu sileadh i na bha feumail ged bhiodh Mórag a’ sgriobhadh leis fad fionn fuaineach an latha. Agus co-dhiubh a thionndas tu a ghob suas no sios, cha tig dileag as. Is cinnteach gu bheil dòigh aige glas a chur air a ghob ’nuair a thogras e fhein. B’ fheàrr leam fhìn gu’n robh


[TD 98]

[Leabhar XII. Mìos Deireannach an Earraich, 1917. Earrann 6.]

a leithid agam aig an taigh, oir is iomadh, botul duibhe tha ’dol na spealgan le tubaist air choreigin.”

Cha deach Alasdair na b’ fhaide air an fhonn ud. Thionndaidh e gu h-ealamh gus a’ phuing a b’ fhaisg air a chridhe—a Ghaidhlig, agus cor na Gaidhealtachd. An déidh dha beachdan glé chothromach a chur a mach mu nithean a bhuineas d’a dhùthaich, stad e car tiotain, agus ’s ann a dh’ fhaighnich e dhionn ciod e an ròisgeul a tha ’nam amharc a chuir ’s an Deo-Gréine air an ath mhios! Dhearc mi air eadar an dà shùil, agus thar leam gu ’n robh nadur de fhiamh gàire ag ealadh mu na ruisg, ach ma bha sin ann, chaidh e a sealladh cho grad ’s a ni plath gréine falach-fead ort leis a cheud neul a shnàmhas seachad. A nis, is math is aithne dhòmhsa Alasdair, agus cha do chuir a’ cheist dad e mhiothlachd orm, oir tha fios agam gur miosa ’thathunn na ghreim. Fhreagair mi e anns no facail a chuir mi sios mar steidh-teagaisg aig toiseach na duileige seo. “Ubh! a mhic-cridhe” ars’ e fhein; “tha thu ’dol a dh’ fheuchainn cleas Choinnich idhir, ach ’s eagal leam nach teid agad air a bhi cho teòma ri Coinneach còir. “Tha sgaoth math de fhàidhean bréige ’nar measg an diugh, agus ma ’s e do mhiann a dhol ’nan companas, thoir do cheart aire nach bidh thu ’bòilich mu nithean nach gabh tachairt air cho mór ’s gu ’m bi do thogradh,” “Nach robh Saul fein aon uair am measg nam fàidhean, agus cha mhór a rinn e dheth.” Ciod e an t-àgh a bha ceangailte ris na linntean a thréig? ’S iongantach cho deònach ’sa tha cuid de dhaoine sean bheachdan a shlugadh, a chionn gu bheil iad sean. Gun teagamh ’s airidh iad air urram na h-aoise; ach na ’s fhaide na sin cha rachainn as éugmhais dearbhaidh.” “Mur a creid thu ach na dhearbhar dhuit a reir do rùn fein,” fhreagair mise, “cha bhi do shuidheachadh ach an-shocrach.” “Leigeamaid leis a’ phuing sin,” ars’ Alasdair. “air neo cha ruig sinn ceann-uidhe gu Nollaig.” “Ach,” ars’ esan, “dé bhuail thu an uair a tha thu ’dol a ghabhail gnothuch ri linntean air nach ’eil cunntas cinnteach againne?—rudan nach gabh dearbhadh.” “Dìreach,” arsa mise, “an rud a bhuail Domh’ull Mac Eacharn an uair a bha e a’ sgriobhadh mu ’n chat—a thoil fein. Chuala tu mu Dhomh’ull cóir nach maireann; ’s ann da fein a b’ aithne Gaidhlig a’ laimhseachadh. Air mo shon-sa mur còrd na bhios mi sgriobhadh ri mo luchd-leughaidh cha ’n ’eil ac ach duilleag no dhà a thionndadh gus an amais iad air rud is feàrr.” “A dhuine,” ars’ Alasdair, “nach tu th’ air fàs neo-eisimeileach.” “Tha thu ’n còmhnaidh a’ toirt sgal air do dhùdan fhein, agus am measg nam pungan—ma cheadaicheas tu dhomh a’ radh gu bheil pung ann an dùdan a bharrachd air aon—nadur de bhreithneachadh a thoirt air rùn a’ Chomuinn Ghaidhealaich mar is feàrr a dh’ fhaodas tu.” “Sin dìreach mar tha chùis,” fhreagair mi, “agus ma thainig mi tuilleadh is faisg air oir na criche ’tha tearbadh na nithean sin a tha iomchuidh bho na nithean nach ’eil, cha d’ thainig e stigh orm maitheanas iarraidh fhathast, a chionn cha d’ fhairich mi mo lochdan, agus faodar a’ radh gur droch comharradh sin.” “’S eadh; carson a dh’ fhairicheadh?” ars’ esan, “’s tu fo riaghladh do thoil fein. Ma ta, laochain, ’s iomadh droch rud a thig an cois saor thoil. Ach ’s cinnteach nach lean móran cron ris an tuaireim air a bheil thu ’dol a’ sgrìobhadh ge bith cho faoin ’s a dh’ fhaodas i bhith. Ma tha thu suidhichte ’na do rùn, cha bhi e soirbh do bhacadh an uair a tha ’n raon agad dhut fhein.” “Nach tu th’air fàs cruaidh orm Alasdair. Tha eagal orm gu ’n do laidh thu air do chliathaich chlì an raoir, air neo nach d’ thug iad duit dileag as an t-searraig mu ’n do ghabh thu céum a mach. “Searrag a chagair,” ars’ Alasdair, na cluinneam guth air a leithid. Tha gach searrag ’s a’ ghleann againne falamh; cha ’n fhaigheadh tu na fhliuchadh do shùil, ged tha gu leòr an Glascho. Cha ’n ann air a tha sinn a’ smaoineachadh, agus na h-uiread de ar coimhearsnaich gun ghrìleag bhuntàta, agus sinn an teis meadhoin an earraich. Na faiceadh Mórag an t-searrag air a tarruing ghabhadh i an dearg chuthach. ’S ann ag ionnsachadh a bhi ’na ban-mhaighstir sgoile a tha i, agus cha ’n fhuiling i guth a chluinntinn air mac-na-bracha. ’S ann a tha i ’creidsinn gu bheilear ’ga shlaodadh as an t-sean chathair uidh air ’n uidh gus an cuirear as buileach da An sin cha bhi duine ’ga ionndrain.”

“Ach nach h-eil an dithis againn,” arsa mi- fhìn, “a’ dol thar ar sgeòil?” Dh’ fhàg sinn cnaimh an rathaid mhóir. Nach h-ann air na linntean a thréig a tha sinn a’ bruidhinn, agus bu mhaith leam do bheachd a chluinntinn air a’ phuing mu’n cuir mi peann ri paipeir.” “’S ann, ’s  ann a chagair,” deir Alasdair, ach tha thu air mo chur ’na mo chahhaig. Cha ’n ’eil mo mheomhair cho deas, ’s mi air m’ aineol ’sa bhaile mhór, ’s a bhios i’s a’ ghleann. Tha e soirbh dhutsa, a tha ’n còmhnuidh am measg leabhraichean, bacag a chur ormsa aig nach h-eil ach gle bheag diu a chum solus a thilgeadh air amanan allmharach. Na ’n robh thu ’strì ri crodh, is caoraich is obair earraich mar tha mise, cha bhiodh móran ùin’ agad air son a bhi meòrachadh air seann linntean. Is leòir do ’n là ’olc fein. Ma dh’ innseas mi ’n fhìrinn, tha mi seachd sgìth a’ cluinntinn cuid de mo luchd-eòlais a’ bòilich mu na seann linntean àghmhor a dh’ fhalbh, no mar a their na Goill fein, <eng>the good old days<gai>. ’S ann aig na ròin tha brath air an àgh a bh’ annta! A thaobh na Gaidh-


[TD 99]

[Leabhar XII. Mìos Deireannach an Earraich, 1917. Earrann 6.]

ealtachd fhein; a bheil créutair ’nar là air an do bhuilicheadh a bheag no mhór de thoinisg a ghabhadh air a leithid seo a’ ràdh altrum an uair a bheachdaicheas e air sochairean ar linn-ne, dona mar a tha i air iomadh modh eile? Ma tha, cha ’n ’eil agam fhìn air ach gu bheil e mar neach a’ rugadh an an-àm. An Gaidheal bochd!—tha e ro thric ag imeachd air fhiaradh, an àit’ a bhi a’ toirt fainear gu bheilear mar fhiachaibh air gnothuch duineil a ghabhail ris an àm a tha láthair a chum ’s gu ’m hi an t-àl a thig na dhéidh uidheamaichte air son seilbh a ghabhail air sochairean a chaidh a chleith air athraichean ged a b’ airidh iad oirre. Thatar ag innseadh dhòmhsa gur gann a gheibh thu coinneamh Ghaidhealach an Lunnainn, an Glascho. no ’n Duneideann nach bi cluich air an téud seo. Nach iad a dh’ fhaodas, ’s iad seasgair, saibhir ’nan suidheachadh saoghalta, gun dìth gun deireas. Faic mar a tha ’n Fhìrinn fhein a’ cur a’ gnothuich:—“Na abair ciod e b’ aobhar gu robh na ceud laithean na b’fheìrr na iad so? oir cha ’n ann o ghliocas a dh’ fheòraicheas tu mu ’n ni so.” “Ciod e fo’n ghréin an t-àgh a bha ’s an t-sean aimsir an coimeas ris an là an diugh? Gun teagamh bha rud no dhà taitneach ’s an t-sean àm ma bheir sinn feairt air beul aithris is sgeulachdan. Cha’n e gu ’m bu mhiann leamsa dìmeas a chur air sgeulan mar a rinn an t-Easbuig Carsuel ’na là fhein.”

“Tha eagal orm a charaid,” arsa mise, “gu’n d’ thug thu cùl do chinn air na chaidh seachad, agus gu ’n do gheàrr thu an snaim-sinnsireachd. Ach gun stad a chur air do chainnt; tha fios aig gach neach tuigseach a thug a bheag de aire do ’n phuing, gu bheil móran ri fhoghlum o bhi meòrachadh air seann sgeulan Gaidhealach, air nòs is caithe-beatha ar n-athraichean. Dh’ fhaodainn a’ ràdh gu bheil an seadh air thoiseach air an rud ris an canar Eachdraidh. Mur ’eil Eachdraidh aìr a laimhseachadh le neach a dhiùltas dol a thaobh fo bhuaidh cuingid inntinn, tha tomhas mór de ’n mhealladh innte. Ach anns na ròisgeulan, agus am bàrdachd, chì thu aigne agus càil nan linntean a thréig mar ann an sgàthan.”

“Gun teagamh,” fhreagair Alasdair, “cha ’n eil mi idir ’ga àicheadh, ach cò againn a dhùraigeadh na h-amanan àghmhor, mar a theirear, a thoirt air ais na ’n gabhadh sin a dheanamh, rud nach gabh?” “Agus mur gabh, ciod e ’math a bhi ’mèilich mu’n déidhinn?” “Stad ort Alasdair,” arsa mise, “tha thu a’ dol beagan air iomrall. Nach fhaod sinn luaidh a dheanamh air an t-sean aimsir, ged nach freagair a gnàths gu h-iomlan ri ar n-àm fein. Bha béus àraidh agus doigh-riaghlaidh ’s an àm ud a b’ fheàirrde sinne a thoirt fainear, an uair a bhios sinn a’ deanamh uaill as ar béusan fhéin.” “Thud!” ars’ Alasdair, “béus; sin dìreach mar a their Maighstir-sgoile na sgìreachd againn—barail air dhìth dearbhaidh. “Ciod e am béus a bh’ ann a bhi ’gearradh sgòrnain, a’ cur fhàrdaichean ’nan smàl, a’ goid spréidhe—eadhoin mnathan o thaobh an teintein gun neach faisg a dheanadh cobhair? Am b’e goid mhnathan aon de na béusan àghmhor? B’ fheàrr leam fhin gu ’n sgrìobadh feareigin bean a’ mhaighstir-sgoile againne air falbh; an sin thigeadh car eile an adharc an daimh Cha’n e gu bheil dad agam ’na h-aghaidh, am boireannach còir, ach tha e fhein cho diorrasach ’na bharail, ’s gu ’m b’ fheàirrd e leasan no dhà fhathast. Bha droch fhasan aig na sean Ghaidheil a bhi ’sgoltadh chlaiginn a cheile nuair a bhuaileadh e shuas iad. ’S cinnteach nach robh iad na bu mhiosa na slòigh eile an domhain anns a’ char seo. Ach dé dha sin? Tha mi fhìn de ’n bheachd, ged nach gabh i dearbhadh, nach robh ach glé bheag de ’n t-sluagh, saor a bhàird ’so sheanachaidhean a ruigsinn na h-aois a tha cumanta ’nar latha fhìn. Sin agad do linn àghmhor! Ma dh’ fhaoidte nach robh e soirbh cùisean a’ leasachadh aig a leithid de àm. Tha sinn uile buailteach air a bhi ’deanamh luaidh air éuchdan is tréubhantas nan sean Ghaidheal, agus gun teagabh tha sinn a’ creidsinn gu ’n robh iad tréun mar chinneadh, agus àrd ’nan inntinn, oir tha gach sgéul is eachdraidh a leugh mi fhìn aon-ghuthach air a’ phuing. Ma bha sìol air thalamh a thug bàrr orra anns na feartan seo, cha ’n fhios domhsa. Bha iad an aon seadh air thoiseach air na h-Iudhaich fhein. Agus gun bhi dol ro fhada thar mo sgeòil, leig dhomh innseadh dhuit fìor chlisgeadh a ghabh mi o chionn ghoirid mu rud a thachair dhomh a’ ràdh mu na h-Iudhaich ri Calum Mac Neill, mac peathar mo mhathar, agus sinn air ar slaod ri cùl creige an déidh tighinn as a’ chladach. Bha sinn mar gu ’n canadh tu air chùl gaoithe, ’s ri aodann gréine. Bha srann aig piob-thombaca gach fir. Mar a thuirt am bàrd luideagach; mo mhìle beannachd leis an fhear a fhuair a mach luibh an tombaca, cha bhithinn sa beò as a h-éugmhais, gu h-àraidh air latha fuar earraich, agus a’ ghaoth ’n ear ’gam tholladh gus an smior-chailleach.” “Seadh. dé mu na Iudhaich?’ arsa mise. Dé ars’ Alasdair, “ach gu ’n do thachair dhomh ’radh gu ’m b’ ìadsan a cheud chinneadh a dhleas an t-ainm, ‘Sinn Feinn!’ Am priobadh na sùla shiab Calum a’ chutag o bhilean; thilg e mach smugaid cho dìreach ri cuifein a gunna-cnagain, agus sheall e orm an clàr an aodainn “Air d’ athais a nis, ann an a rìreadh a tha thu?” ars’ e fhein. Thuirt mi air mo shocair gu ’n robh na h-Iudhaich caoin shuarach air cinnich eile, na ’m biodh iad fhein sàbhailte. Ach ma thubhairt; an àit’ a bhi


[TD 100]

[Leabhar XII. Mìos Deireannach an Earraich, 1917. Earrann 6.]

’deanamh sìth, ’sann a chuir seo tuilleadh connaidh ris an lasair, agus mhaoidh e innseadh do ’n mhinistear. “Ubh! a laochain, cha ’n fheum thu sin a dheanamh,” arsa mise, “air thàilleabh ar càrdeis co dhiù; agus a bharrachd air sin smaoinich an dragh a chuireadh e air bean-an-taighe. Na cluinneam diog air. Nach d’thug Iudhach lachdunn do char asad fhein an uiridh ’nuair a reic e uaireadair riùt?” Bha fios again gu ’n cuireadh sud stad air dealas Chaluim. Rinn e sin.

(R’a leantuinn).

[TD 107]

[Leabhar XII. Mìos Deireannach an Earraich, 1917. Earrann 6.]

AIR CHEILIDH.

AN T-AITE—Baile na Fòid.

AN LUCHD-CEILIDH—Alasdair Eoghain agus a bhean, Seumas Tàillear, Am maighstir-sgoile, Domhnull Mac Thormaid, agus Donnachadh Mór.

Alasdair—An d’ fhuair thu fhéin naidheachd ’sam bith leis a’ phosta ’n diugh, a Sheumais.

Seumas—Tà fhuair mi litir bho Anna agam, agus chuir i paipeir breagha anns am bheil Gàidhlig ’us Beurla do ’m ionnsuidh.

Alasdair—Seadh dìreach, tha sin gasda. Nach bochd nach d’thug thu leat e, ’s bheireadh am maighstir-sgoile greis air an nochd. Dé ’n t-ainm a th’ air a’ phaipeir a fhuair i?

Seumas—Tha’n “Deo Gréine.” Cha chuala mi ’n t-ainm riamh roimhe. Tha e air innseadh ann gur h-ann leis a’ Chomunn Ghaidhealach a tha e air a chur a mach, ach ’s ann aig an Agh fhéin a tha fhios de seòrsa dhaoine tha sin.

Donnachadh Mór—O! ’s math tha mise tuigsinn có th’ ann. ’S e ’n <eng>“Congestric”<gai> a th’ ann. agus gu dearbh fhéin ’s math an tarbh a fhuair sinn uatha ’n uiridh, agus thug iad trì reitheachan do ’n Chlachan am bliadhna. Sin agaibh fhearaibh có th’ ann.

Alasdair—Cha ’n iad céum. Tha thu fada, fada dochair, a Dhonnachaidh. Dé ’n coimh-cheangal a tha eadar Gàidhlig ’us tairbh ’us reitheachan—comhradh gun chéill! ’S cinnteach gur math a tha fhios agaibh-se mu ’n “Deo-Gréine” ’s mu ’n “Chomunn Ghàidhealach,” a mhaighstir-sgoile?

Am maighstir-sgoile—O, chuala mi mu ’n deighinn ach cha ’n ’eil mise ’gabhail mórain suime dhiubh. Cha ’n ’eil sgillinn airgid ’s a’ ghnothuch ’s mar sin cha do chuir mise mo làmh ri dad. Tha ’n Comunn airson Gàidhlig a bhi air a teagasg anns na sgoilean, agus cha toir iad pàigheadh airson a’ ghnothuich, agus mar sin ’s e glé bheag a gheibh iad a ni dad air an son, ach feadhain a tha airson ainm mór a dheanamh dhoibh fhéin.

Alasdair—O! ’n e sin an Comunn? Gu ma h-àghach dhoibh gu dearbh. Sinne lùigeadh a’ Ghàidhlig a bhi ’togail a cinn. ’S ann oirre thogadh sinn, agus ’s i bhitheas againn gu deireadh ar réis.

Am maighstir-sgoile—Tha sin ceart Alasdair, ach ’s e dh’fheumas clann an latha ’n diugh Beurla Shasunnach ionnsachadh. Cha dean a’ Ghàidhlig feum ’sam bith dhoibh aon uair ’s gu ’n téid iad do ’n taobh deas. Bithidh na Goill a’ magadh orra mur bi Beurla cheart aca.

Alasdair—Tà, ’mhaighstir-sgoile, cha toil leam fhéin ’s mi aineolach, a bhi dol an sàs an connsachadh rì fear ’ur còta, ach am biodh sibh airson gn ’n rachadh gach balach ’us caileag am Baile-na-Fòid do ’n Taobhdeas ’n uair a dh’ fhàsas iad suas? Nach mór ar feum fhéin orra uile aig an tigh an so, ged a bhitheadh iad na bu lionmhoire? Dia ’g am beannachadh. Cha chreid mi nach ’eil an rioghachd a’ faicinn a h-iomraill a nise, ’n uair a bha i thuige so a’ dol gu uchd a dìchill airson òigridh thapaidh na dùthcha a thrusadh gu na bailtean móra, agus na glinn ’s na strathan bòidheach ’s an robh iad air an cur fàs.

Domhnull—’S fior sin Alasdair. Feumaidh car eile bhi air ruidhle bhodaich mu ’m bi gnothuichean ceart ’S iomadh balach ’us nighean thapaidh anns an do chuir am baile mór an éitig. Bhithinn fhéin có dhiù airson mo shliochd a chumail air an dùthaich cho fad ’s a b’ urrainn dhomh, agus b’e mo mhiann gu ’m bitheadh iad comasach air a’ Bhiobull a’ leughadh ’n an cànain fhein mu ’m fàgadh iad an sgoil.

Am maighstir-sgoile—O ’s e glé bheag de sgoilean na Gàidhealtachd anns nach ’eil iad a’ teagasg leughadh a’ Bhiobuill. Tha sinn a’ faighinn crùin airson gach sgoileir a tha comasach air a’ Bhiobull a’ leughadh far an amais e fhosgladh—tha ni ’g ar pàigheadh glé mhath. Fhuair mi fhéin seachd puinnd Shasunnach am bliadhna airson a’ cheasnachaidh sìn, agus cha toir sinn a mach air mios no dhà air leughadh na Gàidhlig ionnsachadh do ’n chloinn a bhruidhneas i.

Alasdair—O dhuine chridhe, nach mise tha toilichte chluinntinn gu ’m bheil an uiread sin fhéin ’g a dheanamh airson ar cànain ghrinn, ach nach bochd a nise nach ’eil eòlas air a thoirt do ’n chloinn air sgriobhadh na Gàidhlig, chor ’s gu’m b’ urrainn iad litir Ghàidhlig a’ sgriobhadh a dh’ ionnsuidh an càirdean an dràsda ’s a rithist? Tha mi fhéin, a mhaighstir-sgoile, làn chreidsinn nach biodh iad fada gus am biodh cuid aca ’n an deagh sgriobhadairean Gàidhlig.

Am maighstir-sgoile—Gun teagamh, tha sibh cho ceart ’s a ghabhas sibh ’s an smuain sin. Dheanadh beagan mhiosan an gnothuch, ach cha ’n fhaigh sinn sgillinn airgid air son sin, ’s air an aobhar sin cha d’ fhiach e ’n t-saothair dhuinn. Na faigheamaid crùn an sgoilear airson gach aon a b’ urrainn a’ Ghàidhlig a’ sgriobhadh, bu mhór an cuideachadh a dheanadh e dhuinn; agus ’s iomadh gleachd beag an dràsda ’s a rithist a dheanadh fear an tuarasdail bhig airson beagan phuinnd a bharrachd a bhi aige deireadh na bliadhna Faodaidh an Comunn a bhi seinn “Suas leis a’ Ghàidhlig,” gus an tig an tùchadh orra, ach cha dean sinne dad gus am bi sinn air ar pàigheadh air a shon. ’S e ’n fhìrinn as fhearr na ’n t-òr, agus sud i.

IAIN N. MACLEOID.


[TD 113]

[Leabhar XII. Ceud Mhìos an t-Samhraidh, 1917. Earrann 8.]

NA LINNTEAN AGHMHOR A DH’ FHALBH, AGUS AN AIMSIR A THA ROMHAINN.

Anns an àireamh mu dheireadh sguir mi aig an earrainn anns an do dh’ innis Alasdair mu ’n chlisgeadh a chuir mac peathar a mhàthar air, ach cha do sguir mo charaid. ’S ann a dh’ fhàs a chìrein na bu deirge am feadh ’s a bha e a’ dlùthachadh ris na h-aimsirean is faisg’ oirnn. Sheall e air an uaireadair agus ars’ esan:—“Tha ’n t-àm agam sgur, tha ’n latha dol seachad, agus bidh Mórag fo imcheist air mo sgàth; ’s dòcha gu bheil eagal oirre cheana gu’n deachaidh mi air chall, no gu ’n d’ thainig tubaist air choreigin ’nam rathad.” “Na cuireadh sin dragh ’sam bith ort,” deir mise, “ruigidh mi fhìn bun na staidhreach còmhla riut, ’s cha ’n éirich beud dhuit.” Cha d’ràinig sinn fhathast ìochdar an imire ’nar còmhradh,” ars’ e fhein. “Ciod a bha àgmhor an deidh linn Chuil-fhodair, an uair a dh’ fhàs na cinn-fheadhna suarach mu ’n t-sluagh? Chaidh iadsan, na truaghain, a mhealladh a thaobh an còirichean, agus an àite nan daoine macanta a bhi ’sealbhachadh na talmhainn mar oighreachd, a reir na Fìrinn, ’s ann a ghabh na balgairean seilbh air an tìr, cuide ris na caoraich mhaola, an ainm <eng>economic laws<gai>, mar a their a’ maighstir-sgoile.” “Cha robh mi fhìn ’nam sgoileir math Beurla riamh, agus is dòcha nach h-eil mi ’tuigsinn na focail ud, ach ma dh’fheumar Gaidheil fhuadach as na glinn a chum na laghanan ud a choimh-lionadh, cha ’n ’eil agam fhin orra ach mo sheachd mallachd.” “Sin thu Alasdair,” arsa mise, “tha sinn a’ teannadh faisg air ìochdar an imire, mar a thuirt thu; gabh air adhart; leig an t-srian mu sgaoil, agus cluinneam do bheachd air na chual thu mu bhliadhna nan caorach, mar a theirear.” “Cha leig mi mu sgaoil i idir a chagair,” ars’ Alasdair, “ach cha ’n ’eil uair a thig a’ phuing an uachdar nach bi mi a’ faireachadh m’ fhaighidin ’gam fhàgail. Tha mi làn chreidsinn na ’n robh mi beò anns na laithean ud gu’m bu chrìoch dhomh croich is cainb, oir na ’m biodh biodag air mo chrios, ’s ann aig an Fhreasdal fhein a tha brath dé ’thachradh.” “Ah—tha!” arsa mi fhìn, “aigne an t-seana Ghaidheil a’ tighinn an uachdar ge b’oil leat—na Gaidheil mi-bheusach air an robh thu a’ cur sios o cheann tiotain.” Am priobadh na sùla dh’fhas cìrein Alasdair na bu dheirge, agus bhreab e le ’chois ’s le ’bhata. “Air d’ athais,” ars’ e fhein, “na cuir a leithid as mo leth. Cha b’ ann criosdail a bha sud; cha’n’eil uair a smaoinicheas mi air nach fhairich mi nadur de leum ’nam chuislean. Ach dh’ fhalbh an t-àm cianail ud mar neul dorcha, agus math dh’ fhaoidte nach ’eil móran feum ann a bhi ’ga chumail air chuimhne. Air a shon sin tha ’n t-iomradh air a chlo-bhualadh an eachdraidh ar dùthcha; agus an uair a bhios mise anns a’ chlachan agus clachag air mo cheann, leughaidh an t-àl a thig ’nam dheidh mu na deuchainnean a dh’ fhuiling an aithrichean.”

“A nis Alasdair,” arsa mise, “mu ’n tig sinn gu deireadh ar sgeoil, a bheil dad idir agad ri


[TD 114]

[Leabhar XII. Ceud Mhìos an t-Samhraidh, 1917. Earrann 8.]

radh mu Achd nan Croiteirean, no mu Achd nan Gabhaltais bheaga?’ “Achd nan Croiteirean, ars’ esan; ma chuireas tu anns a’ chlais sin mi, cha ruig mi fàrdach Móraig a nochd!” “Ach abraim seo; ’se Achd nan Croiteirean an tùrn a b’ fheàrr a thachair riamh a thaobh crannchur na Gaidhealtachd. Chuir e an teicheadh air ainneart ann an tomhas mór, agus fhuair creutairean saorsa a chaidh a chleith air an aithrichean. A thaobh Achd nan Gabhaltais bheaga, tha cearb no dhà crochte ris fhathast Gidheadh tha fiughair agam gu ’n lean tairbhe ris an uair a theid cùisean a réiteachadh. Tha aon rud ann air a bheil mi a’ gabhail beachd an diugh, agus ’s e sin, gu bheil barrachd còrdaidh eadar daoine is uachdarain na b’ abhaist, agus is math an comharradh sin air spiorad an ama. A nis feumaidh sinn a bhi dealachadh; tha mi ’n dòchas nach do thuit dad docharach o ar bilean. Cumamaid ar sùilean air na tha romhainn, an àite a bhi bòilich mu linntean nach iarr sinn tilleadh. Creideamaid gur h-ann romhainn a tha na linntean Aghmhor.”

AN T-AM A THA ROMHAINN.

Tha móran fillte am beachd Alasdair, gu h-àraidh anns na focail mu dheireadh. Gun teagamh ’s ann romhainn bu choir dhuinn a bhi ’g amharc, an dùil ri cor na ’s fheàrr na thachair gus an seo. Cha ’n ’eil neach a tha ’cur pinn ri paipeir ’nar latha nach ’eil a’ toirt tuaiream air chor-eigin mu ’n dòigh-bheatha ris a bheil a dhùil, ach faodar a ràdh nach tig dàrna leth nam beachdan a thatar a’ tairgsinn gu buil. Thig atharraichean mu ’n cuairt, agus bheir a’ Ghalltachd an aire air a son fein. Cò a ghabhas fo ’s laimh cor na Gaidhealtachd a chur fa chomhair na dùthcha? An aon seadh ’s ann do luchd-àiteachaidh na Gaidhealtachd fhein a bhuineas a’ chùis, ann an seadh eile cha ’n ’eil an cothrom aca. Mar sin tha e mar fhiachaibh air Gaidheil a dh’ fhàg an dùthaich cùl taic a chuir ris na dh’ fhàgadh aig an taigh a chum gu ’m bi an cor re na laithean a tha romhainn na ’s feàrr na bha e. Tha fiachan aig an rioghachd ri dhìoladh do na Gaidheil—is fhad’ o na bhà—agus mur a gabhar an cothrom ’na àm, theid an làn-mara seachad, agus glacaidh am muir-tràdhaidh iad mar a thachair roimh. Tha dùil aig móran gu’n tig piseach air a’ Ghaidhealtachd an deidh a’ chogaidh. Tha mi ’n dòchas gu ’n tig. Tha òraidean am pailteas ri chluinntinn mu euchdan nan Gaidheal aig an àm, agus mar a thionndaidh iad a mach gu cobhair na rioghachd. Tha fios againn uile gur h airidh iad air gach moladh a thaobh sin, ach faodaidh daoine fàs sgìth de ’n t-seirm seo, fior ged tha i, mur a teidear na ’s fhaide. Ma ’s airidh iad air moladh, ’s airidh iad air duais, agus tha fhios againn uile ciod e an duais a fhreagras Thugadh daoine móra an aire gu bheil teudan eile ’s a’ chlàrsaich, a bharrachd air teud a mholaidh; agus gu bheil e iomchuidh fuaim a thoirt orra. Cha chluinnear ach a bheag mu chor na dùthcha a thaobh fearainn agus leasachadh air suidheachadh an t-sluaigh. Cha’n’eil móran beathachaidh ann an sodal is brosgul—rud air a bheil an Gaidheal bochd ro eòlach. Tha ’n t-àm aig daoine tha ’n ughdarras stad de na chleas seo, agus an aire a thionndadh ri rudeigin a bhuineas do mhath na tìre.

Ciod e tha ’nam beachd a dheanamh air son nan gillean calma a dh’ fhàg an dachaidhean gu cogadh?—’s e sin ri ràdh am fuidheall a thilleas, briste, brùite; cuid diubh, mo thruaighe, ’nan criplich fhad ’sa bhios an anail annta. Nach b’ iomchuidh gu ’m biodh ullachadh air a dheanamh a chum ’s gu ’m faigheadh an dream seo aite taimh anns na glinn a chaidh fhàsachadh air son chaorach? Is e mo dhùil fhin gu ’m faicear fhathast toit ag éirigh o na seann làraichean a chithear an diugh anns na srathan, agus gu ’m faighear annta tuath toilichte mar a bha roimhe seo. ’S e ceist an fhearainn ’nam bheachd-sa, an t-udalan air a bheil soirbheachadh na Gaidhealtachd a’ tionndadh, agus bu chòir a chùis a shocrachadh an deidh a’ chogaidh, air mhodh a bhios dòigheil taobh air thaobh. Ma mhaireas am faireachadh agus an comh-aigne a tha daoin’ a foillseachadh ’nam beachdan an diugh, cha bhi e duilich nithean a’ réiteachadh. A nis ged tha mo dhùil gu ’n toirear oidheirp air na glinn a chur fo thuath fhathast, faodar a bhi ciunteach gu ’n roghnaich cuid na bailtean móra, no ’s dòcha tìrean cein. Gabhadh iad a roghainn, ach na cuirte’ bacadh air a chuid a’ roghnaicheas seilbh a ghabhail air cùil de ’n dùthaich fhein.

Ceangailte ri fearann agus beò-shlainte chuimseach, tha iomadh rud eile ma ’s e ’s gu ’n teid gnothuichean air adhart gu rathail. Cha ’n fheumar an tìr a chumail sgarta o mhalairt chriochan eile mar a bha i o thùs. Feumar a’ fosgladh suas, cha ’n ann air son seilg, no dad de sheòrsa, ach air son àite far an togar suas àl beusail, modhanail a chuireas dreach air an dùthaich, agus a bhios taiceil do ’n rioghachd. Feumar rathaidean-iaruinn a chur air bonn a chum ’s gu ’m faigh an sluagh cothrom air reic is ceannach, mar a th’aig muinntir na Galltachd. Mur a gabh an rioghachd fhein seo fo ’s laimh, bidh e fada gun tighinn. A rithist tha’n gniomhachas a tha ceangailte ri iasgach a dhith air cuideachadh, agus dh’ fhaodadh an rioghachd amharc air seo cuideachd. Tha feum air laimhrigean a chur an òrdugh agus an deanamh na’s freagarraiche is na’s sàbhailte do bhàtaichean-iasgaich, a chum gu’m faigh iasgairean cothrom air saibhreas na mara a chur gu margadh gun

[TD 115]

[Leabhar XII. Ceud Mhìos an t-Samhraidh, 1917. Earrann 8.]

dàil Cosdaidh seo uile airgead, ach cha chaill an rioghachd air.

Tha gnothuch eile ann a tha tairbheach do adhartachadh na Gaidhealtachd a bharrachd air na thug mi fainear. ’Se sin sgoilean is ionnsachadh. Tha sinn a’ cluinntinn air gach taobh gu ’n d’ thainig Albainn air fad geàrr mu ’n t-seol-ionnsachaidh a chleachd i o ’n àm ’s an do chuireadh air bonn e an 1872. An deidh gach atharrachadh a rinneadh mu thimcheall le luchd-rannsachaidh, is Buird sgoilean fo sheòladh a’ chomuinn-riaghlaidh a tha ’gar stiùradh o Lunnainn, thatar ag éubhach, an sud ’s an seo, gu ’n d’ thainig an t-àm air son a h-uile dad a thilgeadh anns a’ phoit-leaghaidh. Cha ’n ’eil fios againn co dhiùbh a bhios a’ phoit a’ goil air slabhraidh an Dun-eideann, far am bu chòr di a bhi, no an Lunnainn far a bheil i an crochadh o chionn fhada. Cha ’n ’eil e soirbh a slaodadh o thaobh na luathadh aig <eng>Whitehall<gai>, tha e coltach, agus cha ’n ’eil de mhisnich aig aon de ar buill-Parlamaid a bheir ionnsaigh oirre. Tha mi an dòchas ’nuair a theid na daoine glice an glaic a’ ghnothuich, agus a thòisicheas iad air cùisean a’ réiteachadh a thaobh seòl-ionnsachaidh, gu ’n gabh iad mothuchadh air na tha cor na Gaidhealtachd ag agairt. Cha ’n urrainnear a’ Ghaidhlig—cainnt na dùthcha—a dhearmad ma bheir iad fainear na tha fillte an oilean ’s na nithean a bhuineas do leasachadh inntinn. Cha do chreid cuid de dhaoine fhathast gu bheil Gaidhlig ’na meadhoin air inntinn a bheòthachadh cho math ri Laidinn is Fraingis. Chreideadh iad e an tiotan na ’n robh i na b’fhasanta Mur teid ionnsachadh a bhios freagarrach do ’n Ghaidhealtachd a shuidheachadh, cha ’n ’eil e soirbh fhaicinn gu lean buil chothromach na meadhonan-adhartachaidh air a bheil mi ’sgrìobhadh. ’Se tha dhith air a Ghaidhealtachd Bord-Ionnsachaidh air a son fhein—Comunn-Riaghlaidh a thuigeas an seòl is freagarraiche d’ a cor, agus a bheir cothrom d ’a cloinn rudeigin ionnsachadh a bhuineas do chèirdean, do ghniomhachas, do ’m beò-shlainte, agus cha ’n e gach balach is caileag a chàradh ’san aon mholltair, gun fhios carson. Tha e iomchuidh gu ’m faigheadh a chlann cothrom air an ionnsachadh a bhios a dhìth orra faisg air an dachaidhean fhein, an àite a bhi ’gan cur fo chùram choigreach, ge bith cho caoimhneil ’s a dh’ fhaodas iad a bhi riutha an siorramachd eile. Gun teagamh bidh seo cosdail, ach ma’s airidh ionnsachadh ceart air na bheilear a’ radh mu thimcheall, thall ’sa bhos, cha ’n e spiocaireachd a bheir gu ìre thaitneach e. Ge bith dé an seòrs’ ionnsachadh a thig as a phoit-leaghaidh, feumaidh an Gaidheal, ma dh’ fhanas e ’na Ghaidheal, na feartan, a nòs ’s a’ ghné a fhuair e o chinneadh a dhion. Ma chailleas e a chànain, dh’ fhalbh a h-uile rud. An aon seadh cha bhi e riamh mar a bha e, agus math dh’fhaoidte nach bi an call mór. Ach na cailleadh e an t-aon chomharradh leis an aithnichear e anns an àm a tha romhainn—a’ Ghaidhlig.

Gun a bhi leudachadh na’s fhaide mu phuing air a bheil mi na ’s eòlaiche na puing ’sam bith eile, leig dhomh a’ ràdh gur h e, ’nam bheachd-sa, fearann, malairt, gniomhachas is ionnsachadh freagarrach na duail a dh’ fheumas a bhi air a’ filleadh, ma tha dùil ris a’ Ghaidhealtachd nuadh air a bheil daoin’ a’ luaidh an diugh—Gaidhealtachd air am faicear seann làraichean air ath-thogail—glinn air an àiteachadh le sluagh toilichte le ’n crannchur; neo-sgàthach, seirceil ’nan dòighean agus measarra ’nan giùlan. A bheil an dealbh do-dheanta? An tig an Linn Aghmor seo? Thig—ma thogras Gaidheil.

[TD 119]

[Leabhar XII. Ceud Mhìos an t-Samhraidh, 1917. Earrann 8.]

“AN GAIDHEAL AIG AN TAIGH IS THAIRIS.”

Cha ’n ’eil mi dol a’ dheanamh searmoin co dhiù bu Ghaidheal Adhamh no nach b’ eadh; agus o’n thuiteas móran de ’n chainnt a th’ air a labhairt mu na Gaidheil, an tùs a laithean, le fior bheagan criathraidh gu làr leigidh sinn seachad i. Ach ’s e aon ni tha cinnteach gu bheil prasgan math Ghaidheil an diugh ann, a thainig a nuas bho Adhamh, agus o’n tha gach neach ag aideachadh gu ’n b’ e an àird-an-ear dachaidh nan ciad athraichean, féumaidh e bhi gu ’n d’ rinn na Gaidheil coiseachd mhór—agus tha mi creidsinn gur ann aca fein bha na casan air son sin, aig an àm ud—mu ’n do ràinig iad cladach na Roinn Eorpa. Cha’n e sin a mhàin, ach dh’ fheumadh iad càbhlach gus an aiseag do na h-Eileanan Breatunnach. Air an aobhar sin cha robh iad idir cho mi-thùrail ’s a dh’ fhéuchas cinnich eile ri chur á leth an sliochd air an latha an diugh.

Cò e, ma seadh, an Gaidheal no ciamar a dh’ aithnichear e?

Tha cuid ann ’tha smaoineachadh gur e an Gaidheal, burraidh duine, mi-smaointeachail, aineolach, air éudadh ann an trusgan mi-thlachdmhor, closaichean móra de bhrògan air, agus cuaille de bhata ’n a laimh. Sin an seòrsa duine dh’ fheuchas, cha ’n e mhàin Sasunnaich, ach Albannaich mar an ceudna ri chur suas mu d’ choinneamh mar fhìor Ghaidheal.

Sin agad cainnt dhaoine ’tha aineolach air na Gaidheil, ach cha dubhairt aon neach a riamh e ’bha latha no oidhche ’nan cuideachd aig an taighean fhein.

Am burraidh e? Theirig a chonnsachadh ris na chànan fhein agus gheibh thu a mach am burraidh e; neo thig thairis air ’san mhonadh fagus do ’thaigh agus ’an sin freagraidh tu mo cheist.

Cha mhò tha e mì-smaointeachail, mar a gheibh thu a mach ma bheir thu bheag no mhór de ùine ’na chuideachd—tha mi an dràsda ’labhairt mu ’n Ghaidheal aig an taigh, oir millidh droch comhluadair deadh bhéus. Ma tha thu air son duine mì-smaointeachail fhaicinn theirig a dh’ fhaicinn dàn dealbh-cluicheach air a thoirt seachad ann an aon de bhailtean móra Alba no Shasuinn. Ciod chì thu? Chi mnathan truagha ’na seasamh ’us iad ’an impis fannachadh, fir chalma ’na suidhe gu comhartail air am beulthaobh; sin agad mì-smaointeachd. An e sin am beachd a bh’ aig na Gaidheil air na mnathan an uair thuirt am bàrd:—

Gathan gréine na làithe dh’ aom,
Sòlas banail nan daoine bh’ ann

Am beil e a’d chomas aineolas a chur mar chùis-dhìtidh ri ’n aghaidh? Cha ruig mise a leas dol a steach gu mean ’s a chuis seo, ach bheir mi mu d’ choinneamh an t-eòlas ’th’aca air feallsanachd naduir. Feòraich de ’n Ghaidheal dé seòrsa sìde bhitheas ann am màrach, agus tha mi deimhinn gu ’n innis e dhut. Am faidh e? Cha ’n eadh, ach tha eòlach air aghaidh nan spéur. Feòraich dheth de ’n t-sìde latha tha e. An ann ri uaireadair a sheallas e? Cha ’n ann, mar is tric, ach ris an ghréin. Feòraich dheth ciod is truime an sàl no ’n t uisg, agus cuiridh e uàire ortsa ’tha meomhaireachadh air Feallsanachd Naduir ’san Oil-thaigh Cò is luaithe bàta an àite domhain no eu-domhain? An innis e dhut? Innisidh gu ’n teagamh. An e sin aineolas? Theirig a chonnsachadh ris air an


[TD 120]

[Leabhar XII. Ceud Mhìos an t-Samhraidh, 1917. Earrann 8.]

sgriobtuir, agus theid mis an urras nach fada gus an d’ thoir thu do chùl da.

Seadh, dé th’ agad ri ràdh mu ’éideadh? Cia lion ban-tighearna Shasunnach a chì thu ’sa bhreacan Ghaidhealach? Cia lion òighe rìomhach a chi thu air sràidean bailtean móra Alba ’us Sasunn ’tha smaoineachadh nach’eil nan lilidhean fhein air an éideadh cosmhuil riùsan. Ach ciod e ’n éudadh? Tha, am breacan. Ma ’se an clò fhein e, cia lion lùgaire glas Sasunnach a chi thu ’san chlò Ghaidhealach—an clò Hearrach mar their iad fhein, ach an clò mór mar their sinne.

Tha móran de luchd-sgriobhaidh dh’ fheuchas ri thoirt oirnn a chreidsinn gur e cuarain no ablaich de bhrògan tionndaidh no, ma dh’ fhaoidte, an chasruisg, caisbheart nan Gaidheil. Mu ’n dubhairt an dall, chi sinn. An uair a rachas an Gaidheal thun a’ ghreusaiche chum brògan a dheanamh dha, an e sud an seòrsa dh’ iarras e air? Muire! cha ’n e ach ’se their e: Dean dhòmhsa—

Brògan, biorach, barrach, beòil chumhag,
Fo dhruim leathar nam bò,
’Us fo shàr leathar nan aighean;
Gearra-bhuiun a steach,
’Us farra-bhuinn a mach,
’Us buinn fhada chaola
Air a sìneadh eatorra sin.
Builte chiara dhonna
Sios fo chìrean an droma;
Snàthain reidh, guin ghéur,
’Us tarruing air éiginn
Le làmh dheadh fhoghlumaich ’g a fuaigheal;
Eireachdas brògan fir eilein
Ged bhualadh i ’san chreig
Bu dorra do ’n chreig
No do ’n chois mu ’m bitheadh.

Sin agad caisbheart a’ Ghaidheil! faigh a leithid an Sasuinn no ’san Fhraing. C’ arson, a shaoileas tu tha ’n Gaidheal a’ giùlan bata An ann mar shuaicheantas? Cha ’n ann. C’ arson, ma seadh, a ghiùlanadh tu fein bata? Nach ann air son cuideachadh leat an uair a bhitheadh tu a’ dol astar fada arsnealach. A bheil ioghnadh ort an rithist gu ’n cleachd an Gaidheal bata ’nuair bhitheas e ’g imeachd troimh gharbh-chriochan na Gaidhealtachd; cha ’n ionnan is neach le bata ’g imeachd cabhsair cruaidh.

A bheil ni ’sam bith eile agad ri chur á leth a’ Ghaidheil? Ma tha, rannsaich gu math an ann annad fhein tha an cron, agus an sin buail am ploc air a’ Ghaidheal.

Cha ’n ’eil teagamh nach ’eil fìrinn ’san ràdh ’thuirt aon de luchd-teagaisg Oil-thaigh Ghlaschu air a’ bhliadhna seo an uair thuirt e: gu robh an Gaidheal mar an cluaran an uair bhitheas e air a dheadh altruim ann am fonn math, gu ’n toir e a mach, cha ’n e mhàin blàth, ach mar an ceudna fàile pailt cho cùbhraidh ri ròs Shasuinn, ach an déidh sin uile cha ’n e an cluaran an ròs—mar tha fios agadsa ’ruith seachad air cas-ruisg. Thuirt an neach ceudna gur e am béus bu mhotha ’bhuineadh do na Gaidheil cho math ’s a tha iad air òl uisge-beatha, agus La-na-Sàbaid a choimhead naomh. Tha fios againsa gle mhath nach ann gu a chluais a chuireas an Gaidheal an cumantas adharc uisge-beatha ach tha mi ’g ràdh nach’eil e cho minic a’ deanamh mì-fhéum deth ’s a their na Goill—cha ’n fhaca mi neach riamh fo ’n mhisg gus am faca mi ’s na bailtean móra iad. Mu thimchioll La-na-Sàbaid a choimhead naomh, bha, agus tha, agus tha mi an dòchas gu ’m bi urram aig na Gaidheil do ’n t-Sàbaid.

Ach cionnus a dh’ fhoghluimeas tu mo thimchioll a’ Ghaidheil aig an taigh? Ruig e am measg nam beann ’s nan gleann. Seadh, tha thu a nis ag imeachd ’san Ghaidhealtachd air feasgar ciùin àillidh an Céitein an t-Shamhraidh. Mar tha thu dol air d’ adhart tha thu faicinn deathach, shaoil leat ag éiridh an àird á mullach nan cnoc. An tiota tha thu a’ coiseachd troimh bhaile beag—taighean air gach taobh de ’n rathad air a bheil thu ’g imeachd, agus iad air an acrachadh le sìoman fraoich—chì thu beagan dhaoine thall ’sa bhos, cuid ma dh’ fhaoidte a’ pronnadh ’bhuntàta, cuid eile le cléibh mhòna, agus neach a’ tighinn a’d’ chòmhail. An e gabhail seachad ort a ni e, mar tharbh a’ cumail stùic, mar ni na Goill? gun fhios a bheil béul air no nach ’eil? Cha ’n e, ach their e gu suilbhir—“Tha feasgar math an nochd ann.” “Tha, gu dearbh,” their thusa—tha mi smaoineachadh gu beil thu air cainnt a’ Ghaidheil fhoghluim ann an aon de Oil-thaighean na Gearmailt; cha ’n ann an Sasunn! Beiridh e gu cridheil an sin air laimh ort, agus cha bhi sibh fada ’conaltradh gus an ìarr e a steach thu. Theid do chur a’ d’ shuidhe ’san chathair shìomain ri taobh an teine a tha ’na chràos oillteil air meadhon an làir. A cheart cho cinnteach ’s a chaidh a’ ràdh ri Maois:—“Cuir dhiot do bhrògan bharr do chas, oir an t-àite air am beil thu a’ d’ sheasamh is talamh naomh e,” theirear riutsa—“cuir dhiot do bhrògan, ’us gar do chasan.” Gabhaidh tu do shuipeir maille riu, ’s iadsan maille riutsa. Theid do chur a chadal do ’n t-seòmar-uachdrach neo, ma dh’ fhaoidte, do ’n t-sabhal. Ma dh’ fhuireas tu am màrach no eadhon na ’s fhaidhe ’se làn dìth do bheatha, agus a cheart cho cinnteach ’s tha Algernon Strutt mar ainm ort, ’sann a bhitheas cion eòlais ort a’ cur do chùl ri taigh a’ Ghaidheil, agus a’ cur t-aghaidh air cabhsair cruaidh a bhaile mhóir. An sin togaidh tu do ghuth le aoibhneas agus their thu mar thuirt Raibeart Burns—

An uair theid mi seachad fòs
Air sruthan dorch a bhàis,
Ged ’s cinnteach gu ’n tig an t-àm
’Am Pàrras féin cha ’n ìarr na’s feàrr
Na furan an fhior Ghàìdheil.


[TD 121]

[Leabhar XII. Ceud Mhìos an t-Samhraidh, 1917. Earrann 8.]

Sin agad furan a’ Ghaidheil. Nach ’eil e toirt fa’near an sgriobtuir ’tha ’g radh—“Na dearmadaibh oidheachd a thoirt do choigrich; oir le seo thug dream àraidh aoidheachd do aingle gun fhios daibh.” Mar a’ faicear aingeal ach ’san dòigh seo gu dearbh ’se fior bheagan a chì na Goill dhiubh.

Bu mhath leam a nis beagan a’ ràdh mu dheidhinn a’ Gaidheil agus an comas a th’ aige air cainnt a’ Ghoill a’ labhairt aig an taigh. Cha ’n ’eil neach a leughas leabhar Beurla anns a bheil an Gaidheal air ainmeachadh nach faic gu soilleir an fhealla-dhà dh’fheuchas na Goill a dheanamh air Beurla nan Gaidheal, ach is minic a thig a’ fhealla dhà seo gu fealla-trì dhaibh. A bheil an neach a sgrìobhas a leithid seo a’ coimhlionadh an Naoidheamh Aithne? Na toir breith! Chunna mi am paipeir-naigheachd Gallda de ’n goir iad “Buirdeasach Feasgair Ghlaschu” (<eng>Glasgow Evening Ciiizen<gai>) ag ràdh, gur ann bha a leithid a’ chainnt ’s <eng>whateffer, wass; Tonal<gai>, ’tha air a chur á leth an Ghaidheil, gu tur ann am mac-meamnadh ’sgriobhadair, agus gu dearbh ma tha h-uile focal a labhras e cho fìrinneach ’s tha sin, ’s ann aige fhein tha beul na firinn. Chuala mi mar an ceudna maighsteirean-sgoile anns nach’eil boinne de fhuil a’ Ghaldheil is motha, na th’ ann ’san bhioraich ag ràdh gu ’m b’ àill leòsan deich paipeirean a’ sgriobhadh giullan Gaidhealach a cheartachadh, na aon a sgriobhadh giullan Gallda. Ach ’se rud b’ fheàrr do na Goill mu ’m feuchadh iad ri masladh a thoirt air na Gaidheil air son am Beurla, feuchainn dé cho math ’s a’ labhras iad fhein Gaidhlig.

Dé do bheachd a nis, ma ta, air a’ Ghaidheal aig an taigh? Ma ta, arsa tusa, ma ’s fìrinn na thuirt thusa gu léir, is ann a thig e faisg air Adhamh ann a’ staid na neo-chiontaich! Theagamh gu ’n tig no nach tig, Nì Math ’g am ghleidheadh-sa bho labhairt ach an fhìrinn mu thimchioll neach ’sam bith.

Ach cionnas tha an Gaidheal thairis ? Am beil e cumail gu dlùth ri cliù a shinnsir? Theagamh, arsa tusa, gu bheil an Gaidheal ag atharachadh a dhòighean an uair theid a thairis do thìrean chéin. Am beil? Ruig e ann an coillteach <eng>America<gai>, an <eng>Australia<gai>, no an còmhnardan <eng>Africa<gai>, agus gheibh thu a mach. Theid mis an urras gu bheil nàdur a’ Ghaidheil a’ ruigsinn na ’s fhaide na an treas agus an ceathramh ginealach, eadhon ann an tìrean chéin. Muire! dé chì thu feadh coillteach <eng>America<gai>? Chì daoine odhar a bhruidhneas cainnt a’ Ghaidheil a cheart cho coimhlionta ri neach air Gaidhealtachd na h-Alba. Sin agad gineil nan daoine ’chaidh fhògradh bho thìr am breith ’s an àrach, agus a phòs mnathan dubha. Innis do aon dhiubh seo gur Gaidheal thu, agus gheibh thu a mach ged tha nàdur an duine dhuibh ann, gu bheil nadur a’ Ghaidheil mar an ceudna ann. Chì thu an nì ceudna ’sna h-Innsean-an-Iar ’s an Ear, agus ma dh’ fhaoidte an <eng>Australia<gai> ’s an <eng>Africa<gai>, ged nach ’eil iad cho lìonmhor.

Tha e air a’ ràdh mu dheidhinn a’ Ghaidheil nach ann d’a dheòin idir a theid e thairis do thìrean chéin. Bha uair bha an ràdh seo fior, agus cha b’ ioghnadh leinn an uair a chì sinn na cruaidh chàsan ’bha tachairt ris air an t-slighe agus an uair a ruigeadh e. Cha ’n ’eil cùisean mar so a nis o’n chì sinn Gaidheil ’sa h-uile ceàrn de ’n domhainn, agus tha iad a’ taisbeanadh ’s na h-àitean sin gur Gaidheil iad Gheibh sinn iad ann an Ard-chomhairle gach dùthaich fo ’n ghréin os ceann a bheil Breatunn a’ riaghladh. Cha’n e sin a mhàin ach gheibh sinn iad ann an ard-inbh ann a’ rioghachdan nach buin do Bhreatunn.

Ciod a their thu ris an seo? Gur e Gaidheal a thug a’ chiad chaora do h-<eng>Australia<gai>. Mo laochan! na ’m bitheadh e beò an diugh ’se ’chitheadh an tréud. Cia meud bàta smuid tha ’g aiseag feòla ’us clòimhe ’us geir 7.c.e. as an àite sin an diugh do Bhreatunn. Nach math a nis do ar rioghachd gu’n deachaidh an Gaidheal thairis? Muire! abair e.

Bidh mi a nis a fàgail a’ Ghaidheil mar a fhuair mi e le bhi ’g ainmeachadh gur e Gaidheal a’ chiad neach ann an eachdraidh Bhreatuinn a thogadh gu na moiraireachd air son foghlum agus gu h-àraid air son cho teòma ’s a bha e aig a’ pheann, ’se sin am Morair Macaulaidh. A chuid de Phàrras dha.

MAC-AN-LUINN.


[TD 122]

[Leabhar XII. Ceud Mhìos an t-Samhraidh, 1917. Earrann 8.]

<eng> GAELIC IDIOMS, WITH THEIR EQUIVALENTS.

THE following collection of Gaelic idioms, written under the pen-name of <gai>“Mullach nan Gall,”<eng> won the first prize at the Glasgow <gai>Mòd<eng> of 1901. For the sake of learners of Gaelic, an attempt is made to give literal renderings within brackets. Others do not require this aid. We are unable, meanwhile, to trace the writer’s name.

IDIOMS.

<gai>248. Air a bheul ’s air a shròin.

249. Thug e duibh-léum as (<eng>in some places <gai>dudar-leum).

250. Bha e ’n dàn domh.

251. Dé an fharraid a tha ort?

252. Siùdaibh illean.

253. Càiribh rithe a h-aodach.

254. Teann ris.

255. Gabhaidh a stigh.

256. Fear ma seach.

257. Air an tolladh leis an acras.

258. Dh’ òl sinn air a cheile.

259. C’ àite an cuir mi mo nàire

260. Cha steinn mi ’n fhìrinn.

261. Fad fìn foinneach an latha.

262. Chuir e bhàrr a shiubhail e,

263. Chaidh e an cois fhacail.

264. Chaidh iad air mhiapadh.

265. Sheas iad an làrach.

266. The cnatan orm.

267. Air cùl do naigheachd.

268. Tha e air a rìghe.

269, Air mo chlaoidh.

270. Bheil ain-fhiach air?

271. Air an taghadh.

272. Air am fògradh.

273. Air leam.

274. Tha mo làn chead agad.

275. Is culaidh-thrùais sinn an diugh.

276. Bha e’n glaic a dhiallaid.

277. Cha ’n ’eil iarraidh agam air.

278. Cha ’n ’eil còir agam air.

279. Leig e a shrian mu ’chluasan.

280. Tha gaol agam ort.

<eng>EQUIVALENTS.

248. Prostate (on his mouth and his nose).

249. He started instantly (leap in the dark), c.p. use of “<gai>dubh<eng>” and “<gai>dearg<eng>” in idioms of this kind.

250. It was my destiny.

251. Why do you question so? (what enquiry is on you?)

252. Go it, lads (begin, go at it).

253. Unfurl her sails (place on her her clothes).

254. Make a start (proceed to it).

255. Come in (betake, or proceed ye into the house).

256. One after another.

257. Famishing (on their piercing with the hunger).

258. We pledged each other (we drank on one another).

259. How may I hide my shame? (where shall I put my shame?)

260. I withhold no truth (I will not stain the truth).

261. The livelong day. (This is not easily explained, unless “<gai>foinneach<eng>” should be “<gai>fuaimneach<eng>.”

262. He distracted him (he put him from off his progress).

263. He held to his word (he went in the foot of his word).

264. They became disorganised (they went on mishap).

265. They stood their ground.

266. I have a cold.

267. You know nothing about it (on the back of your news).

268. He is laid out (he is on his outstretched arm).

269. Worried (on my anguish or exhaustion).

270. Is he in debt? (is debt on him?)

271. Chosen (on their being chosen).

272. Exiled (on their banishment).

273. Methinks (correct form is “<gai>thar leam<eng>.”)

274. You have my full permission

275. We are objects of pity now (to-day)

276. He was in his saddle (lit.: the hollow of his saddle).

277. I don’t need it (I have no desire, etc.)

278. I have no right to it.

279. He gave it rein (he let his bridle about his ears).

280. I love you (I have love on you).

<gai>(R’a leantuinn).


[TD 123]

[Leabhar XII. Ceud Mhìos an t-Samhraidh, 1917. Earrann 8.]

MUINNTIR A’ GHLINNE.

Cian roimh Bhliadhna Thearlaich agus iomadh bliadhna na dhéidh bha gach gleann is srath is sliabh anns a Ghaidhealtach air àiteachadh le sluagh fearail, stòlda, bàigheil, measarra, agus cairdeil, gun dìth, gun deireas, sunndach, aighearrach a Dhònach ’sa Luan a’ gabhail còmhnuidh ’s na glinn uaigneach fad bho ùpraid is buairidhean nam bailltean móra. Nach eibhinn dath a’ ghlinne air maduinn chiùin cheitein—còisir nan crann ri ceileireadh binn ’san doire dhosrach ud thall—toit na mòine ag éirigh a suas as gach tigh—crodh a’ nuallainich ’sa géumnaich, laoigh a’ riodais le eibhneas air an reidhlean uaine, ud thall. A bhanarach mhiog-shuilleach le luinueag òrain ’s bodhar-fhuaim aig cuach an t-silleadhidh. Fleasgaichean fearail fonnmhor a buachailleachd na spreidhe; ’sa briodal ri maighdeannan an àiridh—

“ ’S gann gu ’n cualas fuaim cho nà lur,
Ri éisdeachd le cluais a’ Ghaidheil,
Na gruagach ri duanag Ghaidhlig
’Bleòdhann bà air àiridh glinn.”

Cha robh féum no iarraidh air luchd nan cotaichean gorma (<eng>Policemen<gai>) no idir air fear coimhead nam bochd (<eng>Inspector of Poor<gai>). Cha robh an seòrsa riamh an Tir nam Beann anns na laithean a dh’ fhalbh. Bha muinntir a’ ghlinne gun ghò, gun ghuinne, bha ’n inntinn beòthail, togarrach agus air, taisbeanadh gach coimhneas a b’ urraiann caomh-chàirdeas a’ nochdadh am measg choimhearsnaich, bàigheil ris a choigrach, trucanta ri luchd turais an rathaid. Gheobhtadh am bradan tarra-gheal ro lionmhor air an abhuinn tha ruith gu sùrdail troimh ’n ghleann, sithionn ’sa bheinn, gun sgàth gun eagal roimh Mhaor na robh Bhàillidh.

“Fiadh á fireach; breac-a-linne; crann á coille—tri seòrsa meirle as nach ruig neach beò a leas nàire ghabhail gu bràth.”

Cha robh iarraidh air <eng>tea<gai> no air siucar; agus cha robh deideadh a’ cur sgraing air bilean mìn-dhearg na h-oigh mhalda, no idir air fleasgaich churanta chruaidh. Faodaidh sin, ma ta a thuigsinn gu ’n robh gaisgich anns a’ ghleann, cha ’n ann a mhain ’nan dùthaich fein, ach mar an ceudna an dùthchanan céin, fo ghrian loisgach nan Innsean agus fuachd ’s cruadal a Chrimea.

“Gaidheil ghasda an éidheadh geàrr,
Fir spéiseil chàirdheil ro-gheinneach.”

Ach mo thruaighe! chì mi neòil dhorcha bhagarrach ag iadhadh mu ’n bheinn ud shuas. Tha muinntir a’ ghlinne fo imcheist. Tha maor ’sa bhàrlinn ’na laimh. Tha gach teaghlach a’ faotainn rabhaidh gu bheil na Goill ’s na caoirich mhaola ri còir a ghabhail air a’ ghleann. Tha luingeas nan crann caol anns gach baile-puirt, deas gu ’n giùlan thar chuantan, o thìr an eòlais gu coilltean fàsail America, agus gu iomadh ceàrn iomallach de ’n t-saoghal fharsuing. Am b’ ioganntach an cridheachan a bhi briste, brùite, gun fhios aca c’ àite an robh iad a’ dol, no ’n cruadal a bha rompa. Tha e air aithris a’ bhuidheann a rainig Canada gu ’n do ghuil iad gu dian nuair a chual iad nach cinneadh an fraoch ’san dùthaich sin. Na cuireadh sin ioghnadh oirbh. Bha iad a’ cuimhneachadh na dùthcha ’san robh iad, agus ag ionndrainn na dùthcha a dh’ fhàg iad. Am measg choigreach ’s fad bho chàirdean; agus tur-aineolach air cainnt no dùthcha, ach an cànain fein—a Ghaidhlig bhlasda bhinn. ’S iomadh smaointean dhiòmhair a dhùisgeas á cridhe an fhògarraich air dha badan fraoich fhaotainn á Tir nam Beann. Gu sònruichte esan aig am bheil gràdh is spéis d a dhùthaich, ach a neach a dh’ fhàsas caoin-shuarach mu dhùthaich ’s mu chànain ged air bith an suidheachadh anns am faod e bhidh, ard no iosal, bochd no beartach, cha ’n ’eil móran earbsa ri chuir as cha ’n ’eil ann ach an t-umpaidh, gun ghràdh, gun seirc, ’s gun duinealas. Air dhomh fein badan de fhraoch fhaotainn á Tir nam Beann bha ’n comhradh a leanas eadar ruinn.

Bu bhoidheacb grinn a dh’ fhàs mì
Air uchd nam beanntan àrda,
’S ann an Earra-Ghaidheal
Chaidh m’ àrach gle òg.
Bha dreach is fiamh na slàinte orm,
Gun choltas searg na fàillinn,
Ach sgiùrsadh mi thar sàile
’S e dh’ fhàg mo shnuadh cho fann.

Gu ’n d’ rinn mo chridhe gàirdeachas
Ris a bhadan àghmhor;
Thainig nall thar sàile
Fo sgàil nam beanntan àrda,
Far am b’ òg a bha mi
Cho luath ri fiadh an fhàsaich
Mo bhruaichean uain’ Loch-Aluinn
Gu ’m b’ abhachd a bhi thall.

Thuirt mi gu ’n do chuir na Goill is caoraich mhaola muinntir a’ ghlinne air allaban. Bho chionn iomadh bliadhna air ais agus gu sònruichte air an latha diugh chuir na Sasunnaich ’s na feidh sgapadh air na caoraich. ’S air luchd-àiteachadh Tir nam Beann ’s nan gleann ’s nan gaisgeach:–

“Tha sàmhachair fead do mhunaidhean
Do ghlinn ’dol fàs gun duin’ annta
Cha ’n fhàiltichear fear-turuis ann
Le furan mar a b’ àbhaist.”

DOMH’ULL EACHAINN.


[TD 129]

[Leabhar XII. Darna Mhìos an t-Samhraidh, 1917. Earrann 9.]

AR N-ARAN LATHAIL.

“Tabhair dhuinn ar n-aran lathail”—cuibhronn chuimseach do nithibh maithe na beatha seo, mar tha leabhar aithghearr nan ceist ’ga chur.

Ma theid leis na Gearmailtich a reir an dùil ’sa miann, cha bhi seo soirbh fhaotainn ré na h-aimsir a tha romhainn. Air an aobhar sin tha rabhaidhean is reachdan ’gan cur a mach fo ùghdarras na rioghachd a chum agus nach glacar sinn gu h-obann an uair a thig a chaoile a thatar a’ maoidheadh oirnn. Tha na h-uiread de ’n t-sluagh a’ gabhail an rabhaidh gu cridhe, ged tha amharus aca gu ’n d’ thainig ar luchd-riaghlaidh geàrr ’nan dleasnas, an uair nach d’ thug iad fainear na àm, mar a rinn na Frangaich, mar a bha cùisean a’ cuimseachadh fada roimhe seo.

Air an earrach a chaidh seachad, chaidh móran fearainn, a bharrachd air na b’ àbhaist, a chur fo bhàrr; chaidh raointean nach deach a thionndadh le spaid no soc o chionn dà fhichead bliadhna, na còrr, a thoirt a stigh. Chaidh eadhon muinntir nam bailtean móra fhein air ghléus, agus na ’n gabhadh fear-turuis beachd, chitheadh e fear an sud ’s an so le léine ghil is ceann rùisgte a’ ruamhar goirtean beag an iochdar pàirce le spaid no gràpa—obair nach d’ rinn e, ’s dòcha, riamh roimhe—agus an dràsda ’s a rithist ’ga shìneadh fhein le dhà bhois air a chaol-drom’, acaineach le seòrsa sgìos nach d’ fhairich e gus an seo, Math dh’fhaoidte nach biodh a chadal ach luaineach ’s e bruadar air cur bhuntàta, ’s a’ bùrach am measg chlach. Is airidh a dhìcheall air bàrr math a mhealtuinn as na tuathagan fearainn seo. Ach chì sinn, mar a thuirt an dall.

A nis tha e ro iomchuidh gu ’m biodh roinn mhór de fhearann na tìre ri fhaicinn fo bhàrr am bliadhna. Cha chluinnear an diugh bacadh air neach ’sam bith a ghabhas an gnothuch o ’s laimh, agns gu dearbh is fada o ’n a bu chòr a’ chùis a bhi mar sin—lòn na dùthcha a tharruing o fhearann na dùthcha, cho fad ’s a ghabhadh sin a dheanamh. Ciod e is nàdurraiche na è? ’Nar n-àm tha e ’na nì cudthromach gu ’n deanamaid gach ullachadh a tha ’nar comas mu choinneimh na tha romhainn. Ach nach ’eil an t-ullachadh a thatar a’ deanamh ag amharc rudeigin air deireadh, ged tha dòchas dùrachdach againn gu ’n lean buil thoirbheartach? Chuala sinn uile mu ’n fhear a thòisich air a chachaileith a chàradh an deidh na meirlich an crodh a ghoid! Na ’n do thòisich an rioghachd air suim a ghabhail de ghnothuichean dà bhliadhna roimhe seo, bhiodh i na bu deiseile na tha i an diugh a thaobh an lòin a dh’fheumas i nise dhi fein, agus d’a saighdearan calma. Nach iomadh srath is gleann freagarrach air feadh na Gaidhealtachd fhein, gun bhruidhinn air ceàrnan eile de Albainn, de Shasuinn agus de Eirinn, far am faoidteadh bàrr a thogail na’n robh cùisean cho réidh ’s bu chòr dhaibh. Roimhe seo b’ àbhaist do phaipeirean-naigheachd àraidh a bhi a’ cur sios ròlaistean mu àiteachadh


[TD 130]

[Leabhar XII. Darna Mhìos an t-Samhraidh, 1917. Earrann 9.]

nan gleann ’s na srathan mar nach robh ann ach obair nach b’ fhiach an t-saothair, do bhrigh nach robh an rioghachd ’na meinn airson lòin fhad ’s a bha na bu leòr de chruineachd ’s de ghoireasan eile an tìrean céin, agus mìltean de shoithichean againn airson an giùlan gu cala. Thainig car eile an adharc an daimh. Ni eagal na h-airce lagh dha fhein, agus cha ’n ’eil ann ach strìochdadh ris na nithean a tha do-sheachnadh.

Is iomadh car a thig air an t-saoghal, agus mur do chuir na Gearmailtich car-a-mhuiltein deth fhathast, thug iad droch thulgadh air. Ma thuiteas Breatunn air a h-uilinn a chion bìdh—rud nach do thachair ’na h-eachdraidh—bidh a suidheachadh gu h-olc. Ach a dh’aindeoin ’s na tha tachairt, cha ruig sinn a leas leigeadh leis an dubhachas greim a ghabhail oirnn. Ma chreideas sinn an fheadhainn a tha ’g amharc as déidh chùisean, agus aig a bheil fios a dh’ fhéumar a chleith oirnn an dràsda, theid againn air cumail an uachdar gu foghar, ’se sin ma bhios sinn caontach agus stuama, agus gu’n tionndaidh am bàrr a mach a réir ar dùil. Tha e mar fhiachaibh air gach neach earalas a chleachdadh ’na àm. Gun teagamh tha na h-uiread a feuchainn ri sin a dheanamh ’nan dòigh fhein, agus gun a bheag de othail mu thimcheall. Ach tha aiteam eile ann a tha ’g am meas fein mar luchd-iùil do’n comh-chreutairean, agus a’ gabhail tlachd ann a bhi foillseachadh do ’n saoghal cho beag bìdh ’s a dh’ fhòghnas daibh fein a chum anam is corp a chumail r’a cheile. An Glaschu, o chionn ghoirid, chaidh fear-a-bhaile (am mórair ris an canar am Prothaiste) fo iomagain mu dheidhinn na h-earalach a chuir luchd-riaghlaidh biadh na rioghachd a mach, agus cha deanadh na bu lugha an gnothuch na craobh-sgaoileadh folluiseach a chur air chois troimh charbadan a’ bhaile, a chum agus gu ’m faicteadh cho coguiseach ’s a tha e fein mu ’n chùis seo. Ma chumas e air gu toiseach an fhogharaidh air an aon rian, cha bhi an Glaschu ach falas prothaiste. Ach thug ministear àraidh bàrr air stuamachd fir-a-bhaile. Is gann gu ’n cumadh na bheil esan ag ithe big-ein beò. Aig greim-nòin—<eng>lunch<gai> mar a their na h-uaislean—fòghnaidh cupan <gai>tea<eng> gun spiligein siùcair, agus gun uiread de aran ’s a laigheadh air sgéith na faochaig! An uair a mhothaich muinntir Ghlaschu do ’n spagluinn seo clo-bhuailte ann an litrichean tiugha air na carbadan, cha ’n fhaicteadh air gnùisean thall ’sa bhos ach snodha-gàire. Thug an luchd-oibre seachad am barail ’nam focail fein. Is aithne dhuinn uile cho sgaiteach ’sa tha iad sin. Ceart no ceàrr, cha do chreid a chuid mhór smid dheth. Biodh sin mar a dh’fhaodas e, feumar a thoirt fainear gu bheil a chùis ag agradh barrachd air feala-dha. Ma thachras na tha ’n dùil aig na Gearmailtich, thig gnothuichean gu h-aon ’s gu dhà an uair a chi sinn an t-acras a teannadh na ’s dlùithe oirnn.

Gu dearbh ’s beag m’ fharmad ris na h-uaislean a tha air ceann nan gnothuichean a bhuineas do lòn na rioghachd, agus do na bàtaichean-fo-shàl a tha cur, cha’n e mhàin a leithid a dhragh oirnn, ach a maoidheadh toirt oirnn striòchdadh le gorta. A réir nam paipeirean-naigheachd tha mhuinntir is mothachaile ’nar measg a’ faicinn mar gu’m b’eadh tannasg oillteil an acrais a’ snàgail air fàire, agus tha iad ’nam boil a’ tairgse chomhairlean do ’n mhór-fhear a chaidh a shuidheachadh mar riaghlair air lòn na dùthcha. “Gun chomhairle thig rùintean gu neo-ni; ach ann an lionmhoireachd chomhairleach daingnichear iad.” Sud mar a thuirt Solamh còir ’na là fhein. Ach an àite chomhairlichean a bhi daingnicheadh chùisean an diugh, ’san a tha Davenport air a bhòdhradh le fuaim gach dùdaiche a’ seideadh an ear ’san iar. Tha e a’ cur impidh air daoine a bhi onorach ’nam beus, agus na ’s lugha de aran ithe, gu h-àraidh an fheadhainn aig a bheil gu leòr de shaibhreas an t-saoghail, agus a tha glé chomasach air seòrsa bìdh eile a cheannach. Dh’ fhàgadh sin barrachd cothruim aig a chuid is bochda an aran lathail a riaghladh an àm na teanntachd. Cha mhór math a ni e a bhi a’ cur earbs’ anns an dream nach fairich onoir de’n t-seòrsa seo, agus nach robh riamh faisg air oir na gainne. Tha ’n geòcair, mar a tha na bochdan an còmhnuidh ’nar measg, agus bha o thùs. An déidh a h-uile rud a theirear, feumar a thoirt fainear ged tha, ’s dòcha trì cheathrannan de ’n t-sluagh earbsail a thaobh caomhnadh bìdh, agus a chuid is feàrr a dheanamh dheth, tha ’n ceathramh eile a’ gabhail an rathaid fein. Mar sin tha e coltach mur am faigh sinn furtachd ’na thràth, nach eil ann ach gach greim bidh a thomhas duinn. An sin bi coimh-ionannas a’ riaghladh a thaobh ar n-aran lathail am measg uaislean is ìslean, agus is dòcha nach bu mhisde na daoine móra—na geòcairean gun teagamh—am blas a thig an lorg an t-suidheachaidh seo.

Is e glé bheag de chreutairean tùrail nach do leugh uair no uaireigin mu chomhairle nan leighean a thaobh na dh’ fhòghnas de bhiadh a chum slàinte na coluinn. Molaidh aon leigh dà thràth ’san latha, fear eile trì tràthan. Tha ceithir no cóig air an toirmeasg. An saoil thu an toir na geòcairean feairt air seo? Tha guth eile, ged nach guth an acrais e, ag eubhach le farum na miann, agus feumar géill a thoirt da. “Ith òl agus bi subhach; biodh càch a’ deanamh mar a dh’ fhaodas iad, a’ toirt sgairbh a’ creagan dhaibh fein. Cha ’n ’eil e soirbh riaghailt a dheanamh do sgaoth de ’n ghné seo, aig a bheil stamagan nach diùlt dad a là no dh’ oidhche.


[TD 131]

[Leabhar XII. Darna Mhìos an t-Samhraidh, 1917. Earrann 9.]

Mar is feàrr a dh’ oibricheas i, ’sann is mò a gheibh i r’a chnàmh! Tha aon fheart ann—no beus ma ’s e is feàrr leat—a tha’ comharrachadh a’ Ghaidheil thairis air an t-Sasunnach a thaobh bìdh. Ma tha thu eòlach air an t-Sasunnach, cha ruig thu leas ioghnadh a ghabhail ged chluinneadh tu e ag aithris le nadur de uaill mu’n dinneir ròceil a fhuair e an dé, no a mhò ’n dé. Is gann gu’n do chaill a bhilean a blas fhathast. Ach cò chuala riamh fior Ghaidheal a’ deanamh cùis uaill mu na dh’itheadh e? An d’thug thu an aire riamh do sheana bhoireannach Gaidhealach a’ caoidh an fhir nach till gu bràth? Am measg bheusan eile air an toir i iomradh, their i mar seo:—“Ochan b’e fhein cùl-taic na fàrdaich, ged is lag air a laimh an diugh Cha mhòr a dh’ fhòghnadh dha; dheanadh leud mo bhoise de aran, dà bhuntata agus bideag eisg an gnothuch dha. Cha b’aithne dhomh a mhac-samhuil ann an stuamachd.” Bha stuamachd ann an biadh air a mheas ’na bheus taitneach le ar n-athraichean, ged a bhios cuid a’ cur as an leth gu’n gabhadh iad smùid de’n deoch-laidir an uair a gheibheadh iad an cothrom.

An ceartuair cha’n urrainnear a ràdh nach h-eil cùisean na h-Eòrpa fior theann. Thugamaid an aire ma tha greim againn air an nàmhaid air tìr, gu bheil greim aige-san air sgòrnan oirnn air muir leis na bàtaichean-fo-shàl, agus ma theid aig air ar soithichean marsanta a chur fodha mar a tha e ’deanamh, ’sann aig an Fhreasdal fein tha brath ciod e thachras aig baile ’s air raon-cogaidh. A nis cha ’n ’eil mi fhìn an comh-chomunn ri dream an dubhachais idir, oir tha mi ’creidsinn gu bheil ar cabhlach comasach air innleachd a dheilbh—mur d’ rinn iad cheana e—a chum ceannas fhaotainn air na bàtaichean mi-chneasd’ ud. Ma gheibhear seòl air lòn na rioghachd a riaghladh air dhòigh reusonta, tha e coltach gu’n dean sìnn an gnothuch gu toiseach an fhogharaidh. Is ioma rud a thachras mu’n teid trì miosan eile thar ar ceann. Cò aig tha fios nach faigh a’ nàmhaid a bhuille mu dheireadh mu’n tig am foghar? B’ fheàrr gu’m faigheadh.

Tha e air a ràdh gu ’n do chuir an Fhraing nithean an òrdugh na’s feàrr na rinn Breatunn. Thug i fainear a suidheachadh a thaobh bìdh na àm. Ged a dh’ fhuiling i air iomadh dòigh an sgiùrsadh a leanas cogadh millteach, agus ged nach d’fhuiling sinne air an taobh seo de’n chaolas léir-sgrios mór-roinnean ar dùthcha, no ar sluagh a’ chlaoidh a thachras do na roinnean sin a bhios glacte leis an nàmhaid, gidheadh shàbhail na Frangaich iad fein o chunnart gorta le bhi ’deanamh ullachaidh roimh’n àm. Mu dhà mhios an dèidh toiseach a’ chogaidh ghabh an stàd Fhrangach greim agus ceannas, cha’n e mhàin air a’ chruineachd a bha ’fàs ’na dùthaich fein, ach na bhatar a’ faotainn o thìrean céin. Air an aobhar sin tha aran ’ga reic an diugh ’san Fhraing aig a cheart phrìs a bha e cosd mu’n robh cogadh idir ann. C’ arson nach do ghabh Breatunn meadhonan de ’n aon seòrsa a chum a bhi deiseil roimh àm na teanntachd a thatar a meas faisg oirnn a nise? Cha ’n ’eil e soirbh a’ cheist fhuasgladh mur can sinn gu bheil ar luchd-riaghlaidh an còmhnaidh air deireadh a thaobh iomadh rud, no gu bheil iad air an dalladh le fein-fhoghantais. Tha e ’na rud iongantach gu bheil an Fhraing an diugh cho pailt an aran ’sa bha i mus do thòisich an cogadh. Tha a roimh-aire ri mholadh, oir am fear nach seall roimhe, seallaidh e ’na dhaidh.

A thaobh na Gaidhealtachd is cinnteach gu bheil daoine a’ faireachadh truimead phrìsean mar a tha sluagh Albainn air fad. Tha ’m biadh is cumanta ’nam measg—a mhin—a sior dhol an daoiread. An cuimhne an fhir is sine ’san dùthaich, cho robh i riamh cho daor ’sa tha i an diugh—corr agus séa tasdain a chlach. Agus air son bhuntàta, cha’n urrainn gu’m bi móran deth r’a fhaotainn mu’n àm seo ’bhliadhna. C’ iamar a ni iad seòl air <gai>tea<neg> agus siùcar fhaighinn? ’S cinnteach nach bi a’ phoit-ruadh cho tric ri taobh an teintean ’sa b’ àbhaist di. Aig iomadh àm roimh ’n diugh, bha na Gaidheil eòlach air teanntachd. ged nach b’iad fein a bu choireach uile, ach tha sinn an dòchas nach bi iad aig an àm seo anns an t-suidheachadh ’san robh Raonnll Mac Iain mhic Eoghain am Minginish, a chuir ri ’cheile na rainn a leanas o chionn còrr agus ciad bliadhna:—

“Gur h-eòlach air an acras mi,
Tha theachdaireachd neo inntinneach;
Gur tric a thug e turrag orm
An uiridh roimh àm-dinnearach.

Thug e na h-ochd seachduinean
Air fasdadh ’na mo theaghlach-sa;
Dh’ fhiach e ri mo sporan,
Fhuair e cothrom math air fhaochadh;
Thug e gach ní a b’ urrainn duine
A bhuileachadh dhe ’n t-saoghal dhìom;
Cha mhór nach d’ thug e bàs dhomh,
Ach gu ’n d’ fhàg e ’na mo Raonull mi.”


[TD 139]

[Leabhar XII. Darna Mhìos an t-Samhraidh, 1917. Earrann 9.]

LARAICHEAN IS FEIDH.

LE ALASTAIR STIUBHART, Gleann-Lìobhunn.

A’ cheud duais aig Mòd, 1906.

Tha co-cheanngal gle dhlùth air an latha an diugh eadar an dà chuspair so, làraichean is feidh, oir cha mhór àite far a bheil na feidh ro lionmhor anns nach ’eil na làraicheann paillt mar an ceudna. Agus cha ’n ’eil e duilich innseadh cia mar a thainig e mu ’n cuairt gu bheil an daimh eadar an dà nì cho dlùth. Bho cheann ceithir fichead bliadhna air ais, na ùine na ’s lugha na sin, bha a chuid bu mhotha de ghlinn na Gaidhealtachd air an làn àiteachadh le sluagh a bha a reir a chunntais a fhuair sinn bho sheann daoine is mhnathan na linn a dh’fhalbh, a sealbhachadh cuibhrionn iomchuidh de nithean feumail na beatha so, agus a bha làn thoilichte le ’n staid. Ach thainig mugha mór air cor an t-sluaigh ann an ùine aithghearr.

Thainig atharrachadh air an dòigh tighinn beò a bha aig luchd aiteachaidh nan glinn iad fhein, dìreach mar a thainig thairis air Machair is air bailtean taobh deas na h-Alba anns an linn air thoiseach air an àm anns a bheil an cunntas so a tòiseachadh. Bha laghannan ag oibreachadh thairis air an rioghachd uile gu leir, agus ann an tìrean eile mar an ceudna, a bha greasadh air adhart an àm anns an tigeadh an suidheachadh sòlasach a bha ann an sud gu ceann. Faodaidh cuid a bhi ag ràdh gu ’m be sud “Linn an Aigh” anns a Ghaidhealtachd, ach cha ’n ’eil teagamh nach ro móran bochdainn am measg an t-sluaigh air nach ’eil sgeul againn idir.

As déidh cogadh na Frainge thainig bliadhnachan cruaidh. Chinn an obair gann, is dh’ éirich na prìsean aig biadh is aodach. Thainig caoraich mhaol is dhubh-cheannach gu bhi ann am miadh àrd; thainig na tuathanaich Ghallda do ’n dùthaich a thairg barrachd màil aìr an fhearann na b’urrainn na Gaidheil a phàigheadh. Bha na seann uachdarain feumach air airgiod, bha an cosdas aca ’fàs na bu truime an uair a thòisich iad air dol gu deas agus conaltradh a chumail ri uaislean nam bailtean móra agus Shasunn. Chaidh tuath bheag nan Garbh-chrioch a’ sgiùrsadh air falbh a dheanamh suas ghabhalaichean móra chaorach.

Ann an aon ghleann ann an Cataobh, air an aon mhaduinn aig toiseach an t-Samhraidh, chaidh sea fichead còmhnuidh a chur ’nan lasraichean dearga.

Chaidh an droch eiseimpleir a bha an so a leanachd thairis air a chuid bu lionmhoire de ghlinn na Gaidhealtachd cho fada gu deas ri Braidalbainn is Srath-Eire. Cha robh a nis feum ach air àireamh bheag de chiobairean anns na ceàrnan a bha roimh sud air an làn àiteachadh.

Ach cha robh eadhon fhathast leir-sgrios na Gaidhealtachd—cha dean facal na ’s anmhuinn cùis an so—gu h-iomlan air a choimhlionadh. Cha deanadh tuath nan caorach fhein an gnothuch gun àireamh de luchd cuideachaidh aig ioma àm de ’n bhliadhna. Anns an Earrach, aig àm breth nan uan, anns an t-Samhradh, aig àm nan lomairtean, agus aig deireadh na bliadhna, aig àm smiuraidh, tumadh, a’ cur nan caorach ’s nan uan gu margadh no gu geamhrachadh, bha ioma gille òg, is seann duine a’ faotainn greisean móra de chosnadh. Dh’ fhan na caoraich ann am miagh re dà fhichead bliadhna, agus màil nan àiteachan móra àrd, ach bho cheann cóig bliadhna fichead air ais thainig pilleadh air gnothuichean. Thainig prìsean nan caorach ’s na cloimhe a nuas. Chaidh cosdas nan oisgean ’s nan caorach òga a chuireadh gu geamhrachadh air a’ mhachair a dhùblachadh ann an aireamh bheag de bhliadhnachan. Cha robh a nis na caoraich cho fallainn sa bha iad roimh sud. Theagamh gu ’n robh an tuath a’ gleidheadh tuille sa chòir dhiùbh, no gu ’n robh an talamh air tighinn thairis le rainich, is féur tioram riasgach nach itheadh iad.

Cha robh buannachd na tuath cho mór sa b’ àbhaist dhoibh fhaotainn. Thòisich iad air cur bh’ uapa nan bailtean mur faigheadh iad a ris iad air leth na màil a bha iad a’ paigheadh roimhe sud. Airson na crìche so thòisich iad air boinn a dheanamh gu ’n cuireadh iad suas prìs na measan, bho an treas cuid gu teann air an dàrna leth thuilleadh air luach nan spreidh a bhitheadh air a liubhairt. Bha so a’ cumail tuath ùr gu ’n bhi a tighinn air adhairt idir air son nan àiteachan móra, oir cha robh na daoine ro lionmhor ri fhaotainn do an robh e furasd an treas cuid de ’n airgiod a bhiodh ’na laidhe anns na stuic aca a bhi réidh gabhail fhad no ghoirid gun bhi tilgeadh fiù riadh dhaibh. Dh’ fheum


[TD 140]

[Leabhar XII. Darna Mhìos an t-Samhraidh, 1917. Earrann 9.]

móran de na tighearnan Gaidhealach na bailtean a ghabhail ’nan laimhan fhein.

Agus ma ghabh, chùir móran diubh rompa nach biodh aca ri so a dheanamh ach aon uair. Chuir iad air falbh na caoraich ann an ioma gleann grinn, agus chuir iad am fearann fo fheidh. Chaidh an obair so air adhart cho ealamh bho cheann chóig bliadhna deug air ais bho na bha an “Comunn Rannsachaidh”* ’na shuidh air a chùis agus gu bheil mu uiread eile de ’n fhearann fo fheidh agus a bha ann aig an àm ud. Tha nis gle fhaisg air ceithir muilleanan de acraichean fo na feidh, (4,000,000 ac); oir gu inbhe bheag an cóigeamh cuid de Albainn. Cha ’n fheum na bheil de fheidh anns a’ Ghaidhealtachd dà mhile fear gus an aire a thoirt orra, agus ged a chuireas sinn na bhios de mhnathan ’s de chloinn, ’s de sheann sluagh an crochadh ris na daoine so anns an aireamh, faodar a chreidsinn nach fhaigh deich mìle de shluagh Albainn am beò-shlainte gu h-iomlan bho na feidh. Cha ’n ’eil ri chunntadh anns an àireamh so na bhitheas de sheirbhisich thigh, de gharadairean, ’s de luchd ceaird, ’s luchd oibre eile a’ faotainn cosnaidh aig amannan sònruichte mu’n cuairt de uaislean na seilge. Cha ghabh sgeul toirt an so air an fheum a tha na sealgairean agus an teaghlaichean a’deanamh do mhalairt, do rathaidean iarruinn, ’s do shoitheachean smuid na Gaidhealtachd, agus do ioma nì eile, ach tha e fìor gu leòir nach ’eil deich mìle sluaigh de àireamh còrr is ceithir muilleanan a’ faotainn an arain troimh na feidh. ’Se a tha leantuinn o an dol air adhart a tha an so gu bheil earrann mhór de Albainn ’ga chur fàs, an uair a tha àireamh an t sluaigh na ’s lionmhoire na bha iad riamh.

’S ioma mile sluaigh a chaidh fhògradh air falbh á “Tìr nam beann, nan gleann, ’s nan gaisgeach” air son aite a dheanamh do chaoraich ’s do fheidh; ’s ioma cridhe leòinte, is sùil dhéurach a dh’ aobharaich an sgiùrsadh mi-chneasda bha ’dol air adhart bho cheann géur air ceud bliadhna anns a Ghaidhealtachd.

Agus cha robh am fàsachadh so air na glinn a’ dol air adhart riamh cho luath sa tha e air an latha an diugh. Tha mugha air tighinn air dòigh beò-shlaint an t-sluaigh ann a bhi meudachadh an iarrtasan. Tha ’n dùthaich duinte orra; tha tìrean céin ’gan cuireadh do an ionnsaigh. Ann an glinn ’san eileinean ar dùthaich, ann an ioma ceàrn cha’n’eil ri fhaicinn ach “làraichean is feidh.” Tha làraichean nam fàrdaichean a bha ann roimhe so móran na ’s lionmhoire na na còmhnuidhean a tha suas an diugh.

“Tha na fàrdaichean ’nam fàsach
Far an d’ àraicheadh na seòid,
Far am bu chridheil fuaim an gàire,
’S far am bu chàirdeil iad mu ’n bhòrd.”
“Ach an diugh tha maor is lann
Air gach alltan agus òb,
Cha ’n ’eil saors’ air sruth nan beanntan
Anns a ghleann san robh mi og.”

Tha am fàsachadh so air na glinn, agus a bhi dùnadh a stigh an t-sluaigh a nis air tighinn gu leithid de àirde agus gur e ceisd a tha ann a dh’ fheumas, luath na mall, tighinn air beulaobh Parlamaid Bhreatuinn.

Bha na feidh ann am meas aig ar n-athraichean bho cheann cheudan bliadhn’ air ais, bho thìm nam Fiann ’s na seilge, agus aig righrean is daoine móra Albainn riamh bho sin ’Se beathach uasal a tha ’san fhiadh le ’cheann cabrach, ’s le ’amhaich fhada ’s e tarruing ris an aonach. ’S minic a dhùisg e ’m bàrd gu duain shnasmhor a chur ri cheile, agus gu sònruichte, Donnchaidh Bàn. Cha ’n ’eil sluagh na h-Alba sireadh cuir as do na feidh gu h-iomlan. Fhad sa bhitheas craobhan ’s na coilltean, agus creagan anns na monaidhean, bithidh feidh ann an Albainn. Ach cha’n e linn na seilge a th’ann an diugh, agus cha ’n e miann an t-sluaigh a toirt air ais.

Ann an ceisd eadar, co aca ’se sluagh na feidh a bhitheas a’ faotainn an àite is àirde anns a Ghaidhealtachd anns an àm a tha gu luath a tighinn mu ’n cuairt, cha chreid sinn gu’m bi mór amharus anns mar a theid a’ chùis a shocrachadh. An uair a dhùisgeas muinntir nam bailtean móra suas, agus a thuigeas iad gur leis gach rioghachd agus cinneach am fearann fhein, agus nach ’eil da rireadh a leithid de nì ann ri seilbh shìor-mhaireann aig teaghlaichean seach a cheile air an fhonn, agus a dh’ éireas sluagh nan glinn fhein g’an cuideachadh, cha saoil sinn gu ’m bi a’ chùis fada ’dol gu taobh. An fheadhainn aig a bheil sealbh air an fhearann an dràsd, tha iad ceangailte sios le cùmhnantan sònruicht’ anns a bheil e gu h àraid air ainmeachadh gu ’m feum iad daoine chumail air an fhearann air son na rioghachd a dhion an uair a bhios feum orra. Tha an cùmhnant so anns na còirichean fearainn fhathast, oir ’s ann a tha iad air dol bho aon gu aon mar a thainig iad a mach bho rìghrean na h-Alba bho cheann cheudan bliadhna air ais. Ma tha na h-uachdarain a nis a’diùltadh cumail ris na cumhnantan so, no ma tha iad ag aideachadh nach ’eil iad comasach air an coimhlionadh, tha an t am air tighinn a nis, gun teagamh anns an còir am fuasgladh bho na h-oighreachdan agus am fearann a bha an rioghachd ag earbsa riutha. Mur ’eil iadsan comasach air an fhonn a chur gu feum air son maith na rioghachd, is mithich do ’n rioghachd fhein an nì a ghabhail o ’s laimh. Cha b’ urrainn do na h-uaislean aideach-


* <eng>Deer Forest Commission.<gai>


[TD 141]

[Leabhar XII. Darna Mhìos an t-Samhraidh, 1917. Earrann 9.]

adh ann an dòigh na’s follaisiche na bhi ’cur na dùthcha gu h-iomlan fo fheidh, an dàrna cuid, nach ’eil iad comasach air an nì chaidh earbsa rìutha a ghiulain a mach, no nach’eil an toil aca sin a dheanamh. Mur ’eil iad comasach air an ni a dheanamh, deanadh an t-Ard riaghladh greim a ris air an fhearann. Mus ann a tha ’n comas aca, agus nach ’eil iad toileach an nì a dheanamh, bu chòr am fiosrachachadh leis a pheanas a tha leantuinn briseadh coimhcheangail (<eng>breach of trust<gai>), le a bhi toirt bhuapa an nì a tha iad a’ cur gu mi-bhuil. Cia mar bith a tha a chùis, bu choir do ’n Pharlamaid reachd a thoirt a mach airson gu ’n deanadh an rioghachd greim air an fhearann a tha gu h-iomlan fo fheidh ann an àireamh shònruicht de bhliadhnachan, agus a chur gu feum an t-sluaigh; cuid deth airson àiteachan beag agus meadhonach, cuid eile airson coille a thogail air, tighean is bailtean beaga, rathaidean móra, no slighean-iarruinn no aobhar feumail sam bith eile. Na ’m biodh feum air fearann a thoirt bho na h-uachdarain a tha a nis air àiteachadh, bhiodh e ceart pris fhreagarrach a phaidheadh dhoibh air a shon. Ach am fearann a tha ’dol gun fheum ’nan làmhan agus a tha a h-uile latha ’dol fàs, cha toireamaid dhoibh ach àireamh bheag de bhliadhnachan airson iad fhein fhaotainn réidh agus na h-uallaichean a tha air fàs a nis tuilleadh is trom air an son. Tha an t-àrdriaghladh leis an oidhirp a tha iad an dràsd a’ toirt air àiteachan beaga chur air chois (<eng>Small Holdings’ Bill<gai>) ag aideachadh gu bheil feum air nì eiginn a dheanamh airson an t-sluaigh a chumail air an fhearann, ach cha’n’eil e idir a’ dol fada gu leoir. Cha dean nì na ’s lugha an gnothaich airson Albainn ach gu ’m bidh sluagh saor a’ còmhnachadh ann am fearann saor. Chaill na cinn fheadhna agus na Fineachan Gaidhealach an sealbh air an fearann. Cha ’n ’eil bannan sònruicht ’sam bith eadar na h-uachdarain a th’ ann an diugh agus an sluagh, agus cha ’n’ eil an còirichean nì na ’s diongmholta na bha iad aig na seann uachdarain. ’S e a chaismeachd a dh’ fhéumas dol a mach a nis thairis air an duthaich gu h-iomlan “Fearann Albainn airson féum sluagh Albainn.” An uair a thig so gu crìch, bithidh, an dà chuid, “làraichean. is feidh móran na ’s goinne ann an glinn na Gaidhealtachd, ach bithidh an sluagh móran na ’s lionmhoire na tha iad a nis, agus tha sinn an dòchas ann an suidheachadh móran na’s socraiche agus na’s sona.

Faodar a chomharrachadh an so na’m biodh de fhearann fo chaoraich na tha fo fheidh anns a’ Ghaidhealtachd, agus a thoirt fanear gu bheil móran de neo-thorach, gu ’n giùlaineadh e da mhuillean meanbh-chruidh ged a bhiodh fagus air dà acair airson a h-uile caora is uan.

Na ’m biodh e air a ghearradh sios na àiteachan beaga, ghabhadh dà fhichead mìle dhiubh toirt á fearann nam fiadh, ged a rachadh fagus air ceud acair a chuir anns gach aon diubh, 40,000. Do bhrigh ’s gu bheil móran de thalamh monadail anns na frithean fhiadh, theagamh nach gabhadh ach deich acraichean de thalamh treabhaidh a thoirt a reir a cheile do na h-uile tuathanach beag, ach bhiodh dol-a-mach maith aca uile air son na spreidhe. Cha ’n ’eil teagamh nach gabhadh an crann a chuir fhathast ann an ceithir cheud mile acair de fhearann nam fiadh, 400,000 ac.

Chi sinn leis a bheagan àireamhan so cho sònruicht ’sa tha ceisd nam fiadh a’ beanntuinn do leas sluaigh nan dùthchannan Gaidhealach. Dheanadh dà fhichead mìle de àiteachan beaga fosgladh do dhà cheud mìle sluaigh, 200,000. Thogadh iad sin fiach còrr is tri muilleanan punnd Sasunach, £3,000,000, de bhiadh airson rioghachd.

Cha ghabh e meas ciod e a féum a dheanadh an àireamh so de shluagh airson obair na rioghachd a chur air adhart, no an àireamh dhaoine a ghabhadh togail airson a dion bho a naimhdean, na ’m biodh aobhar air.

Na ’m biodh coille air a togail air earrann de na frithean, dheanadh e eadhon móran tuille féum airson coisneadh an t-sluaigh, agus beartas na rioghachd a chuideachadh.

Ann an sealltuinn a rithis thairis air an àireamh dhaoine a tha ré na bliadhna air am paidheadh airson a bhi toirt an aire air na feidh, tha e teagmhach a bheil cóig ciad diubh ann uile gu leir. Cha ’n ’eil e ceart a ’bhi ’toirt a stigh anns an àireamh so an fheadhainn a tha mu dhà mhios no sin, a’ leantuinn luchd na seilge ’san Fhoghar.

Le so tha e ri fhaicinn nach ’eil ach eadar dà mhìle agus dà mhìle gu leth de shluagh Albainn a’ faotainn am beò-shlaint gu h-iomlan troimh na feidh. Cha ’n fhiach sgeul a thoirt air an fhéum a tha na feidh a’ deanamh airson beathachadh sluagh na rioghachd, tha cho beag de ’n fheòil aca ’dol do ’n mhargadh. Na ’m biodh fearann nam fiadh air a chur gu buil air son nì sam bith eile, an àite bhi fàsachadh na dùthcha, ’sa bhi sgiùrsadh an t-sluaigh air falbh, tha e do-innseadh am féum a dheanadh e airson cosnadh a thoirt do shluagh ann an earrainn de Albainn anns nach ’eil ach glé bheag dheth ri fhaotainn an dràsd.

Ciod air bith dòigh anns an seall sinn air na Feidh, ’se ceist mhór, agus shònruicht th’ innte a dh’ fheumas sluagh Albainn a thogail an uine ghoirid, agus a shuidheachadh ann an dòigh a bhios gu buannachd na dùthcha gu léir, agus cha ’n ann gu frithealadh do àilghios, ’s do uabhar àireamh bheag de shluagh a rinn suas beartas, cuid diubh ann an dòighean nach giulain an solus.


[TD 145]

[Leabhar XII. Treas Mìos an t-Samhraidh, 1917. Earrann 10.]

BUNTÀTA.

Buntàt’ is sgadan!—am biadh is cumanta air Gaidhealtach an iar, mur bi seòrsa éisg eile ri fhaotainn. Os cuimhne leinn bha buntàta miadhail aig uasal is iosal. Ma bheirear fainear a’ phrìs air a bheilear ’ga reic ’nar n-àm, cha robh leithid riamh a mheas air ’sa th’ air an diugh, gu h-àraidh anns na bailtean móra. Is e am buntàta biadh an duine bhochd air mhodh shònraichte. Air son na daoine beartach, gheibh iadsan e ma ghabhas sin idir a dheanamh, ge bibh a dhaoiread, mar theid ac’ air goireasan eile de gach seòrsa fhaotainn. Ach ma thachras anns an àm ri teachd—na laithean nach ’eil fada bhuainn—gainnead bhuntàta agus mhine, cuide ri <eng>tea<gai> agus siucar, cha bhi cor na Gaidhealtachd ach caol. ’S e rud as dorra de ’n gnothuch gu bheil de thalamh-àitich freagarrach air feadh na Gaidhealtachd na dheanadh an sluagh neo-eisimealach do dhùthaich ’sam bith eile, na ’n robh barrachd cothruim ac’ air bàrr a thogal daibh fein roimhe seo. Tha sùil gu ’m faighear cùisean a chur ann an suidheachadh as freagarraiche do ’n t-sluagh, is do ’n dùthaich, as deidh na h-ùpraid fo bheil an Eòrpa a fulang an diugh. Dh’ fhosgail an cogadh fuilteach anns a bheil sinn a sàs an ceartair sùilean na rioghachd air iomadh dòigh, ach bha e ’na ghnothuch cianail mur gabh i leasan ach fo bhuaidh criothnachaidh coltach ris an uamhas a thuit oirnn, agus a tha tanachadh a chuid as feàrr de fhuil na tìre, gun bhruidhinn air a bhristeadh-cridhe a bha leantainn.

Ach cha ’n e am fonn seo fàth mo sgriobhaidh an dràsda. ’S e tha ’nam bheachd eachdraidh a’ bhuntàt’ a chur sios. Cha ’n ’eil fios agam a bheil a bheag de eòlas aig mo luchd-leughaidh mu thimcheall. Mur h-eil, cha mhisd iad rudeigin a chluinntinn mu ’n bhiadh a tha cho feumail daibh. Faodar an gnothuch a dheanamh as aonais ùbhlan is measan eile, ach am buntàta!—sin far am biodh a’ chrois.

Cho fad ’sa shoileiricheas eachdraidh, ’s ann an ionadan sleibhteach <eng>America<gai>-a-deas a chinn am buntàta, ged nach deach a dhearbhadh riamh le cinnt ciod e an ceàrn a bha dùthchasach dha, no dé idir a thug air creutairean fiacail a chur ann an luibhe cho searbh ’sa bha e’ n toiseach, mur an robh iad air an coimh-éigneachadh leis an acras. Bha e ’na luibhe fhiadhaich am beachd chuid. Mu ’n phuing seo cha robh seann luchd-siubhail, mar a bha Humboldt, a’ còrdadh ri beachd luchd-siubhail eile a chaith am beatha a’ rannsachadh mu rudan neònach an tìrean céin. Ach tha e dearbhta gu ’n robh Innseanaich Pherù, fo riaghladh nan Incathan—righrean móra a thug dùlan do na Spàintich—a’ cur bhuntàta fada mu ’n d’ fhuair Spainteach leud a choise air dùthaich <eng>America<gai>. An uair a thòisicheadh air a chladhach an toiseach, bha e uisgidh, agus fad o bhi blasda. Biodh sin mar a dh’ fhaodas e, ’s e na Spàintich—maraichean ainmeil ’nan linn—a thug a stigh e do ’n Eòrpa roimh


[TD 146]

[Leabhar XII. Treas Mìos an t-Samhraidh, 1917. Earrann 10.]

mheadhoin na seathamh linn deug, agus an ùine ghoirid bhatar ’ga chur ann an liosan fad is farsuing mar luibh annasach, ach ’se gle bheag a bha ’ga itheadh. Thug am maraich cliùteach ud, <eng>Sir<gai> Iain Hawkins, a steach e do Shasuinn anns a’ bhliadhna 1565 agus rinn Drake agus Raleigh ann aon rud beagan na dhéidh. Ach cha robh an sluagh a’ gabhail móran suime dheth. ’S e aran, is feòil is leann a riaraicheadh miann an t-Sasunnaich. Biodh càch a’ cur dréun orra a’ creimeadh nan grìleagan Innseanach mar a thogradh iad. Nochd na h-Eireannaich barrachd aoidheachd do ’n bhuntàta, agus bha e ’na bhiadh coitchionn ’nam measg fada mu ’n do ghabh na Sasunnaich ris. Cha ghabhadh na Frangaich gnothuch ris an toiseach, ach thionndaidh bochdan na Gearmailte ris le deagh-ghean. ’S ann a bha na Frangaich a’ creidsinn gn ’n d’ thainig nàdur de luibhre agus fiabhrasan nodha ’na lorg. Ach an uair a thuig iad a luach mar bhiadh ri linn Louis <eng>16th<gai>, ghabh iad ris mar chàch, agus an diugh tha na muilleanan air feadh na h-Eòrpa nach deanadh an gnothuch as aonais.

Neònach ged tha e, cha robh dùthaich eile ’san Eòrpa cho suarach air a’ bhuntàta, an toiseach, na muinntir Albainn, Bha gràin ac’ uile air, agus an uair a shaoil iad aig àm àraidh gu ’m féumadh iad ithe, olc air mhath, dhùisg a leithid de aimhreit ’s an dùthaich ionnas nach mor nach deach daoine a shabaid. Bha iad dian ’nam barail nach robh ann ach bun puiseanta, agus lean a ghràin sin riutha gu deireadh na h-ochdamh linn deug. ’S ann mu ’n àm ud a thàinig e stigh orra gu ’m bu bhiadh e air nach bu chòr dearmad a dheanamh, gu h-àraidh an uair nach robh lòn eile ro-phailt. Chaidh a nise barrachd dheth a chur, agus bha a bhlas a’ fas na b’ fheàrr. Bha e coltach gu’m b’fhiach a ghiollachd an t-saothair.

Am measg luchd-turuis a ghabh ùidh sgrìob a thoirt do Albainn ’s an t-sean aimsir, cha robh aon na b’ ainmeile na Tomas Pennant. Thachaiɹ a chuairt mu cheud gu leth bliadhna roimh an diugh, agus tha e a’ dearbhadh gu ’n do thréig an sluagh aig an àm sin an claon-bhreith a thaobh a’ bhuntàta, agus gu robh iad a’ gabhail ris mean air mhean. Ach na ’n robh e air an dùthaich a thadhal mu leth cheud bliadhna roimhe sin, bhiodh sgeul eile aige r’a innseadh. A reir sgriobhaidhean Phennant bha na h-eileanan an iar ann an staid fìor bhochd, gu h-àraidh mninntir Ile agus an eilean Sgitheanaich. Chunnaic e air a shiubhal truaghain ag ealadh air an traigh an toir air maorach, an aon bhiadh, gun dad eile, a bha ’cumail corp is anam r’a cheile fad ràidh a bhliadhna! Gun teagamh bha bochduinn chianail ri fhaicinn aìr feadh cheàrnan de ’n Gaidhealtachd aig an am ud. Cha robh cobhaìr ri fhaotainn o cheann-feadhna no o Phàrlamaid. Math dh’ fhaoidte nach robh e an comas nan cinn-fheadhna móran cuideachaidh a thabhairt, ’s iad fein cho lom ris a’ chlobha, mar a tha ràdh ’ga chur. ’S cìnnteach nach robh an uireasbhuidhean duilich a shàsachadh. Ach dé dha sin, an uair nach robh peighinn ’nam pòca. Gheibhteadh ’san àm ud feòil an Abaireadhain aig dà sgillinn ’s bonn-a-sia am punnd, agus an Inbhirnis gheibhteadh seachd uighean air son sgìllinn!

Ann an litreachas Albainn gheibh sinn a cheud iomradh mu’n bhuntàta am paipeir do ’m b’ ainm <eng>The Scots Gardener<gai> (1683). Tha e air a chur sios an sin gur luibh e a tha freagarrach air son a chur an liosan, agus tha seòladh air a chur sios mu’n dòigh a bu chòr a laimhseachadh a chum na crìche sin. Dusan bliadhna na dhèidh, chaidh sgriobhadaìr eile ceum na b’ fhaide, agus b’e bheachd-san na’m fàsadh e an liosan gu ’m fàsadh e a cheart cho math air achaidhean. Cha ’n e mhàin gu ’n do chomharlaich e do ’n t-sluagh sin fheuchainn, ach sheòl e iad mu’n dòigh air an curadh iad e, agus eadhon mar bu chor dhaibh ithe. Cha robh daoine uile de ’n aon bharail a thaobh seo, oir am fear nach robh ’ga ithe le ’rùsgan, bha e ’ga chagnadh ’na shlisean, no ’ga phronnadh am measg na mine. Bhiodh cuid ’ga ghoil ro fhada, an sin an déidh an t-uisge a thaomadh dheth, a’ crochadh na poite air an t-slabhraidh car greise, agus a’ cur ìme is bainne ’na mheasg. Gu dearbh tha mi fhìn de ’n bheachd nach robh iad cho fad air ais an dèidh a h-uile rud, oir’ mar tha fios aig móran, tha buntàta-pronn measgaichte le ìm is bainne fior bhlasda. Bithidh cuimhne aig iomadh neach air laithean nan ceilidhean an uair a thionaladh grunnan de ghillean ’s de chaileagan òga gu taigh àraidh a chum an oidhche fhada gheamhraidh a chur seachad le sgeòil, is orain, is feala-dhà—nach bu neo-chiontach an gnàths e. Bhiodh na caileagan a’ fighe stocain is fiamh a’ ghàire air gnùis gach té; nighean fir-an-taighe a’ sgrìobadh bhuntàta air son na suipeireach—buntàta pronn is bainne—gach cluas ag éisdeachd gu biorach ris na bha ’dol air adhart. Bhiodh bean-an-taighe fhein ann an cùil le ’cuibhill am measg rolagan; srann aig a’ chuibhill a sior shniamh na chumadh an t-seanmhair rithe a’ càrdadh; am bodach le shnàthaid-lìn ’na mheòirean, cutag phiob-thombaca ’na phluic’s e ’càradh na moguil a chaidh a shracadh aig a chur mu dheireadh. Air cho luadh ’s gu ’m biodh an t-snàthad ’na deannaibh cha robh lideadh de na sgeòil nach cluinneadh e. Bha gach lasgan-gàire a’ dearbhadh neo-chiontas a’ chruinneachaidh. Ach chaidh an cleachdadh càirdeil ud tur as, agus cha chualas gu ’n d’ thainig na b’ fheàrr ’na àite. A dh’ aon rud thréig an t-sean tìoralachd, agus an luib sin feartan eile a bha a’ comharrachadh a’ Ghaidheil.


[TD 147]

[Leabhar XII. Treas Mìos an t-Samhraidh, 1917. Earrann 10.]

’S ann a tha e ’n diugh, mar gu ’m b’ eadh, eadar-dha-liùnn. Cha ’n ’eil e Gallda ’s cha ’n ’eil e Gaidhealach, saor o’n bhoinne fola nach gabh spùtadh as.

Cho fad air ais ri 1697 bhiteadh a’ fuine bhonnach de mhin choirce, de mhin eòrna, le buntàta is bainne measgaichte an ceann a cheile. Bhiodh cuid a’ cur ùbhlan ’na mheasg, cuid eile ’ga chur ’s a’ phoit le mìrean càil. An còmhnaidh ’s ann le a rùsgan a bhiodh e air a riarachadh. Cha robh feum air sgian no forca. C’ arson a bhitheadh agus meòirean crochte ris gach laimh? Ach tha ’n saoghal air fàs cho grinn an diugh, ’s nach cuireadh cuid de dhaoine an ìnean ann an rùsg buntàta air son na chunnaic iad riamh! Cha leig cruas an fhasain na geimhlean as, ged tha burn is siabunn ri ’n taobh. Tha luchd-aoraidh lagha an fhasain ro phailt, agus cha ’n ’eil dol as. Ach ’s iomadh gille calm agus caileag sgiamhach a chaith a chuid a b’ fheàrr de ’m beatha as aonais sgian is forca ag ith’ éisg. Tha sinn a leughadh an uair a thadhail an t-olla Mac Iain agus Boswell an Raarsay (Raarsair?) o chionn còr is sèa fichead bliadhna, gur h-e mheòirean a ghabh Mac Iain ag ithe an éisg a chuireadh air a bheulaobh, ged bha sgeinean is forcan air a’ bhòrd.

Mar a thuirteadh cheana, is ann an liosan dhaoine beairteach a shìolaich buntàta an Albainn an toiseach. Bha e fada na dhèidh sin mu ’n deach àrach air na raointean. Mu dheireadh na seachdamh linn deug, thòisich gàirneilear no dhà air altrum o bhliadhna gu bliadhna, agus mhothaich iad gu ’n robh e a’ dol am feobhas, agus gu ’m b’ fhiach e ’n t-saothair. Aig toiseach na h-ochdamh linn deug tha cunntas gu ’n do reic a’ Bhan Diuc Buccleuch peice buntàta an Dun-éideann air son leth-chrùn. Ach cha robh e furasda claon-bhreith is gràin an t-sluaigh a chur a leth-taobh. Bha iad cho diorrasach ’nam barail fein; bha iad coma do bhuigileagan thìrean céin, mar a theireadh iad. Anns a bhliadhna 1720 bhatar ’ga reic air ochd sgillinn am peice Cóig bliadhna ’na dhéidh seo thugadh beagan buntàta á Eirinn le tuathanach aig an robh fearann faisg air Maoil nan Gall, agus bha e ’ga reic na phuinnd ’s na ùnsaidhean air sràidean Dhun-eideann. Cha deach ach mu dhusan bliadhna eile seachad an uair a chualas gu robh an t-Iarla Eglinton ’ga ithe aig àm suipeireach. Chuir am fathunn seo gach gàirneilear ’san tìr air ghleus, agus fhuair am buntàta an aire ’s an sgil a b’fhiach e. ’Sann faisg air meadhon na h-ochdamh linn deug a dh’fheuchadh a chur air achaidhean is raointean, agus b’e fear do ’m b’ ainm Raibeart Greumach a ghabh an gnothuch as laimh an toiseach. Chuir e air leth mu acair fearainn faisg air Cillsaigh (<eng>Kilsyth<gai>) agus lean soirbheachadh r’a shaothair. Bha daoine thall ’sa bhos a’ bruidhinn mu ’n ioghnadh. Thainig Iarla Pheairt, agus móran eile a bha astar na b’ fhaide air falbh, a dh’ fhaighneachd mu ’n ghiullachd a bha freagarrach air son fhàs. An ath bhliadhna chaidh a chur le tuathanaich Lodainn, ach air criochan an iar Albainn ghabhadh cho beag de shuim dheth agus gu ’m fòghnadh na bu lugha na dà phoca am measg muinntir Phaislig, ged bha còig mìle de shluagh a’ còmhnaidh ’s an bhaile aig an àm ud. Chaidh iomadh bliadhna seachad mu ’n d’ thug Glaschu fein aoidheachd da, oir tha sinn a’ leughadh gu robh na bha dhìth air a bhaile sin, cuide ris a’ Ghaidhealtachd an iar, air a thogail le aon tuathanach an Cinntìre.

A nis saoil cò as a dh’ éirich an diorras a chinn an inntinn an t-sluaigh an aghaidh a’ bhuntàta? Cha ’n e gu robh e na bu bhuige na bhà e, oir bha a bhlas a’ dol am feobhas mar a bha bliadhnachan a’ dol seachad. ’S e bh’ ann gu robh amharus aca gu’n d’rinn na tuathanaich agus na daoine móra coimh-fheall a chum an lòn a bha freagarrach do chor nan daoine bochda, agus a bha ro mheasail aca, a thoirt uatha—min choirce, no a mhin-bhàn mar a theireadh iad. ’Nam beachd, bu bhochd an iomlaid min choirce air son buntàta bog. Mar sin thòisich còmshstri gharbh air feadh na Gaidhealtachd; an dàrna fear a còmhdach air an fhear eile nach b’ fheàrr grìleagan bhuntàta na biadh mhuc! Mu thrì bliadhna roimh àm blàr Chuil-fhodair, thug ceann-feadhna Chlann Raonuil beagan deth do Uidhist, ach bha a leithid a naimhdeas aig na croitearan do ’n luibhe agus gu ’n do dhiùlt iad a chur. Cha do ghéill iad do òrdugh an Ceann-feadhna gus an deach feadhainn aca a chur a sàs am priosan. An uair a chaidh na chuir càch a chladhach mu dheireadh an fhoghair, ràinig lad Clann Raonuil leis agus ’s e thuirt iad: “Faodaidh tu toirt oirnn a chur, ach cha teid agad air a thoirt oirnn ithe! Gheibh e an t-siteig an toiseach.” Mu dheireadh ghabh iad ris a’ bhuntàta. Rinn an t-acras an gnothuch orra. Mar a bha na bliadhnachan a’ dol seachad, bha gráin do ’n bhnntàta a’ dol a laigead, agus an uine ghoirid ’sann a bha iad a’ tighinn beò air a chuid bu mhò de ’n bhliadhna an uair a bhiodh a mhin gann. Bha muinntir siorramachd Shruighlea de’n aon bheachd ri muinntir Uidhist is na h-eileanan an iar, agus cha do thréig iad an amharus gus an cual iad gu robh na tuathanaich mhóra fhein ’ga ithe.

Is ann eadar 1740 agus 1750 a ràinig am buntàta gus an inbhe a b’ fhiach e. Is gann gu robh teaghlach an Albainn nach do thòisich air a bheag no mhór deth a chur. Cha robh guth a nis air an t-sean chàineadh—biadh mhuc. Ach ’s e dìcheall is aire nan gàirneilearean a chuir feobhas anns an t-sìol, oir ’sann acasan a bha ùine airson a bhi ’meòrachadh air a ghné is air fhàs, agus am fearann ’san leasachadh a bu


[TD 148]

[Leabhar XII. Treas Mìos an t-Samhraidh, 1917. Earrann 10.]

fhreagarraiche air a shon. Tha fios againn uile air an toradh a lean an saothair gus an diugh. Is gann gu ’n tig Earrach oirnn nach cluinnear moladh air sìol ùr air choreigin. Faodar a nise a ràdh gu bheil am buntàta a’ riaghladh mar gu ’m b’ eadh biadh an t-saoghail mu ’n iath a’ ghrian. Smaointich car tiotain air cor na h-Eòrpa is chèarnan eile, na’n tachradh dosgainn air choreigin a sgriosadh e tur as! Is toigh le daoine a bhi meòrachadh air nithean cudthromach a thachair an eachdraidh an t-saoghail, ach faodar a ràdh, gun sealltuinn sios air a’ chùis, gur h-e teachd a’ bhuntàta do ’n Eòrpa aon de na nithean as tarbhaiche a thachair riamh. Tha e ’na bhiadh a tha freagarrach do dhuine ’s do ainmhidh, agus fàsaidh e an ceàrn ’sam bith de’n talmhuinn, ach roinnean a tha ro theth no ro fhuar. Thug a chinntinn saibhreas buanachdail air gach dùthaich a tha ’cur feum air.

Anns a’ bhliadhna 1847 thachair dolaidh chianail an Eirinn aig an àm a ghrod am buntàta air fad is farsuingeachd na tìre. Bhàsaich na mìltean le gorta mu ’n d’ rainig cobhair, oir ’s ann am freasdal a’ bhuntàta a bha iad o bhliadhna gu bliadhna, agus an uair a thréig an taic shìolaidh iad as. Dhearbh an tuiteamas muladach ud cho feumail ’s a bha ’n lòn seo do na bochdan. Theagamh nach do ghabh na h-Eireannaich an cùram a bu chor dhaibh do ’n t-sìol a bha iad a’ cur, agus gu ’n d’ rinn iad dearmad air an sgil (ma b’ aithne dhaibh e) a dh’ fheumteadh a a chleachdadh ma bhios sùil ri bàrr cuimseach, Ach gus an diugh cha d’ fhuaireadh a mach dòigh air fuadach a chur air galar a’bhuntàta—an dubhadh.

Tha seo uile a dearbhadh gur h-e buntàta biadh sònraichte an duine bochd. Cha dean an righ fhein as aonais. Air Gaidhealtachd ’s e am buntàta ’s a’ mhin-bhàn a tha a’ cur, agus a chuir o chionn fhada, smior is fallaineachd anns an t-sluagh; agus ma theid ac’ air cuibhrionn chuibheasach de ’n bhiadh seo fhaotainn, cuide ri iasg is bainne is drùdhag de ’n <eng>tea<gai>, cha ’n éirich beud daibh ged bhiodh iad a dh’ easbhuidh nan grinneasan a bhios a’ diogladh bilean is teangannan nan geòcairean. Gheibh na bodaich seòl air an t-seann <eng>dessert<gai> fhaotainn—a phiob-thombaca.

Suas le buntàta is sgadan, is—GAIDHLIG.


[TD 153]

[Leabhar XII. Treas Mìos an t-Samhraidh, 1917. Earrann 10.]

<eng>GAELIC IDIOMS, WITH THEIR EQUIVALENTS.

THE following collection of Gaelic idioms, written under the pen-name of <gai>“Mullach nan Gall,”<eng> won the first prize at the Glasgow <gai>Mòd<eng> of 1901. For the sake of learners of Gaelic an attempt is made to give literal renderings within brackets. Others do not require this aid. We are unable, meanwhile, to trace the writer’s name.

IDIOMS.

<gai>281. Suarach air do chreabhaig e.

282. Darna duine cho math ris an duine eile.

283. Cha ’n fhada bhios mi ann.

284. Rinn e snodha gàire.

285. Dè b’ àill leibh.

286. Bha othail ann.

287. ’S fhada bhuaithe a ghabhadh e.

288. Cha cheum air ghàig leis dol ann.

289. Cha d’ thug i dùil fhathast.

290. Tha cridh ’n geal air.

291. Air sgeimhleach a chaothaich.

292. Dean fodha.

293. Cuir mar fhiachadh air.

294. Cha robh snichdean m’a dhruinn.

295. Cha ’n uilear dhuinn a bhi tràth.

296. Cha b’e sin dòmhsa.

297. Air tùs.

298. Air deireadh.

299. Beul na fìrinn.

300. Ioc na bheil agam ort.

301. Is leamsa an sgian.

302. Chaidh e le leathad.

303. Cha mhór nach d’ rug mi air.

304. Theab e tuiteam.

305. Chaidh dhomh glé mhath.

306. An deachaidh dhuit gu math.

307. Cha ’n ’eil agam air.

308. Cha ruig thu leas.

309. Leig dhiot.

310. Math thu fhein.

311, Math air olc leat.

312. Gabh suas.

313. Gabh rium.

<eng>EQUIVALENTS.

281. You do not begrudge it (it is trifling, or little worth on thy body).

282. One man as good as the other.

283. I won’t be long there (also used in the sense of not having long to live).

284. He smiled.

285. Beg pardon (better form, <gai>“ciod e,”<eng> &c., what is your will?)

286. There was stir.

287. Far from it.

288. He wasn’t slow in going (<gai>“ceum air gaig”<eng> means the kind of step one is compelled to adopt when suffering from a hack or cut in the sole of the foot).

289. She hasn’t given up yet (expectation).

290. Her hope is in him (her heart is pledged on him).

291. Amuck (on fury of madness).

292. Back water (do under).

293. Make believe (put as a charge, or duty, on him).

294. He hadn’t a rag on (there was not a stitch on his back).

295. We must needs be early (we would require to be early).

296. Not so with me (that was not so far as I am concerned).

297. In the beginning.

298. Behind—last.

299. A truthful person (mouth of the truth).

300. Repay what you owe me (what I have on you).

301. The knife is mine (is mine the knife).

302. He went down hill (not big that I did not, &c.)

303. I nearly caught him (not big that I did not, &c.)

304. He almost fell (<gai>theab<eng>=nearly did, with iuf)

305. I got on very well (It went with me very well).

306. Have you got on well?

307. I cannot help it (I have not on it).

308. You need not (you will not reach the advantage).

309. Desist (let off you).

310. Well done (good, thou thyself), verb understood.

311. Whether you will or not (good on evil wlth thee).

312. Ascend (take up).

313. Accept me (take to me).<gai>


[TD 161]

[Leabhar XII. Ceud Mhìos an Fhogharaidh, 1917. Earrann 11.]

DEALBH SAOGHAL NUADH.

Is iomadh ceist is barail a tha ’putadh a cheile an diugh mu ’n dòigh bheatha ris a bheil fiughair aig daoine an uair a sgapas na neòil dhorcha a tha fhathast ’nan laidhe air an t-saoghal, agus gu h-àraidh air an Eorpa. Tha Diadhairean is daoine criosdail eile air feadh Bhreatuinn fo shaothair anama a thaobh ghnothuichean a bhuineas do bheus an t-sluaigh; do’m beò-shlainte, agus an suidheachadh a dh’fheumar a shocrachadh ma’s e agus gu ’n gabh rian dòigheil seilbh air an tìr. Gus an seo bha nithean a’ dol air adhart mar a thogradh iad. Bha na h-eaglaisean agus gach Comunn cràbhaidh eile ’gan dùnadh fhein a stigh anns an àirc a fhreagradh do aomadh na h-inntinn. Bha ’n fheadhainn a bha taobh a muigh na còmhla a’ gabhail an rathaidean fein, agus cha robh an t-slighe air an robh iad a’ siubhal a’ treòrachadh gu deagh cheann-uidhe. Ghlac gaol an airgid—freumh gach uilc mar tha ’n Fhìrinn ag ràdh—inntinn luchd-malairt is luchd-gniomhachais air chor agus gu ’n deach iad air seacharan o ’n chreideamh; no co-dhiùbh gu ’n deach ac’ air réite a dheanamh eadar e agus spiorad an ama. Bha ’n sluagh air an roinn ’nan earrannan a réir an t-saibhris a bha iad a’ mealtuinn—àrd, meadhonach, iosal. Bha ’n dream a bha air a’ cheann uachdrach a’ caitheamh am beatha mar gu robh iad ann an saoghal daibh fein, an dream ’san staid mheadhonach a’ deanamh strìth gu streup na b’ àirde, agus an sùil air an sgàlan a bha air uachdar. Bha chuid a bha ’n iochdar a’ dranndail ’sa monbhur, agus a’ coireachadh a h-uile neach ach iad fhein, rud do bheil sinn uile buailteach o thùs. Ma bha nadur de bhann-còrdaidh eadar na tri earrannan cha robh e ach lag. Bha ’n t-sreang a’ fàs na bu laige mar a bha nithean eile a’ tighinn á filleadh, agus mar a bha a chuid a bu ghéire de ’n luchd-oibre a’ tarruing aire an comh-chreutairean do’n t-suidheachadh anns an robh iad. Chaidh a shoileireachadh dhaibh leis an luchd-iùil anns an robh iad a’ cur muinighinn gu robh an dà earrann a bha os an cionn ’nan eisimeil air mhodh shònraichte, ma ’s e ’s gu ’n rachadh beairt-ghniomhachais na rioghachd ’na ruith gu mìn, agus gu ’m biodh gach bideag air an robh i air a deanamh suas a’ dol an eagan a cheile. A thuilleadh air sin bha amharus aig an àireamh a b’ ìsle nach faigheadh iadsan gu sìorruidh na b’ àirde na clann nan Gibeonach o shean—luchd-gearradh fiodha agus luchd-tarruing uisge—am feadh ’sa bha càch a’ càrnadh suas airgid air an cosdan-sa. Sin agaibh, am beagan fhaclan, dealbh na dùthcha a réir cuid de na paipeirean-naigheachd; eagnaidh no mi-eagnaidh, cha ’n urrainn mi a ràdh, ach ’s cinnteach gu lean gach neach ri bheachd fein.

An teis meadhon na deasbaireachd, sgàin an iarmailt leis a’ chogadh uamhasach a tha fhathast a’ pianadh na rioghachd. An uair a thuig an dùthaich nadur a’ bhagraidh a bha ’ga cuairteachadh, chaidh inbhe, ann an seadh, a thilgeil a


[TD 162]

[Leabhar XII. Ceud Mhìos an Fhogharaidh, 1917. Earrann 11.]

leth-taobh. Bha uasal is ìosal a’ cuimseachadh air slighe dleasannais, agus tha fios againn cho dìleas ’sa bha iad gus an uair a dh’ ìobair siad iad fein suas air altair na dùthcha. Thug an dream a b’ ìsle seachad an t-aon saibhreas a mhàin a bh’ aca, b’e sin am beatha—saibhreas na ’s luachmhoire na sin cha ’n aithne dhòmhsa. Mar shuaicheantas air gach uaigh ’san Fhlandrais, agus an ceàrnan eile, dh’ fhaoideadh a’ sgrìobhadh an litrichean òir, “Dileas gu bàs.” Is iomadh ceatharnach sgoinneil a tha na shìneadh an sud taisgte ’san ùir; s’ iomadh cridhe leònta a tha fulang aig baile ’s air gleann; ’s iomadh Rachel bhochd a tha caoidh mu ’n ulaidh uach till. Theid ginealach no dhà seachad mus deanar suas call na rioghachd, oir thrus sguabach na dunach an cruineachd chun na h-àmhuinn. Ach na deanamaid bròn mar dhaoin’ eile aig nach ’eil dòchas. Tha aon chomh-fhurtachd againn, agus ’se sin, gu ’n do ghabh ar saighdearan pàirt anns an oidhirp a shàbhail saorsa na h-Eorpa, agus a thug bearradh air spògan na h-iolaire.

Ciod e nise mu ’n t-saoghal nuadh mu bheil daoine àraidh a’ cnuasachadh agus a’ sgrìobhadh cho tric? Air mo shon fhìn dheth bidh mi a’ meòrachadh air cùisean mar tha càch, agus a’ toir tuaiream, ach o chionn ’s nach giùlain mo bheachd an cudthrom seadhail a choisneas beachdan dhaoine as àirde an inbhe, leigidh mi leo-san an dealbh a chruthachadh air an dòigh fhein. A dh’ aon rud tha mi làn chreidsinn gu ’n tig atharrachadh ion-chomharraichte air cor na dùthcha mu ’n ruith móran ùine. Tha bheachd seo coitchionn a nise am measg an t-sluaigh, agus an uair a gheibh beachd àraidh mu chùis greim air inntinn dhaoine, cha bhi dol as ann. Thig gnothuichean gu ìre air choreigin. An uair a thraoghas an stoirm, agus a thig na thàrr as an àmhuinn dhachaidh, cha ruigear a leas a smaoineachadh gu ’n gabh iad ri cor nithean mar a b’ aithne dhaibh. Cheannaich iad an solus agus an fharsuingeachd inntinn a fhuair iad le luach fola, agus cha ’n fhuiling iad gu ’n teid a mhùchadh. ’Se seo a’ chinnt a tha a’ cur chuige a’ mhuinntir as beachdaile ’s as eagnaiche ’nar tìr a chum gnothuichean a chur an òrdugh, agus aobharan a’ steidheachadh air a’ bhonn a dh’ fhreagras do ’n chrannchur ris a bheil an dùil.

Chaidh Comunn a chur air chois o cheann ghoirid an Sasuinn a chum gnothuch a ghabhail ris an obair a bhuineas do ath-thogail na dùthcha a réir a’ bheus a thatar a’ meas freagarrach, cha ’n e a mhàin do shaighdearan a philleas air an ais gu na seann dachaidhean, ach do ’n t-sluagh air fad. Tha buill a’ chomuinn seo làn dhearbhta ’nam beachd nach ’eil bunait ’sam bith eile ann air son na togalach ach an t-seann stéidh—an Creideamh Criosdail. Feumaidh, ars’ iadsan, an t-ath-leasachadh ris a bheil sinn a’ feitheamh a bhi stéidhichte air a’ bhonn seo, agus feumaidh coguis is faireachadh an t-sluaigh a bhi air an ath-bheòthachodh, cuide ri eaglaisean de gach ainm is aidmheil, a chum làmh a ghabhail anns an obair, agus a thuilleadh air sin, a dhearbhadh do ’n t-saoghal gu ’m buin caidreamhas is tìoralachd ris a’ chreideamh Chriosdail ann an seadh ro dhlùth, air chor agus nach faod neach ’sam bith àite a thoirt do spiorad Chain agus fhaighneachd deth fein, am mise fear gleidhidh mo bhrathar?

Is còir domh a ràdh mu ’n teid mi na ’s fhaide, gu ’m buin buill a’ Chomuinn seo do ’n Eaglais Shasunnaich, do Eaglais na Roimhe, do na Baistich agus do na h-Eaglaisean saor eile air feadh Bhreatuinn. Tha iad uile aontaichte mu bhunachas chùisean, agus tha ’nan amharc gnothuichean a’ réiteachadh an uair a chruinnicheas iad aig a’ cheud choinneamh. Ach an uair a dh’ fheuchas iad soilleireachadh—ma nì iad e—a chur air an teachdaireachd so-thuigsinn a chaidh a chuir a mach air cnuic Ghalile faisg air dà mhìle bliadhna roimhe seo, tachraidh iad ris an t-sean chlach-thuislidh, agus ma dh’ fhaoidte gu ’n ruith gach buidheann gu fasgadh na h-àirce anns an deach iad fhein oileanachadh—gach columan a deanamh dìreach air uineig fhein. Gidheadh ma chòrdas iad air nithean a bhios féumail do ’n t-sluagh, agus a ni an cor na ’s feàrr na bha e, ’s fhiach iad moladh. Faicemaid a nis na puingean a tha’ aca san amharc. Tha iad mar a leanas:—

(1) Is e an creideamh Criosdail an aon t-slat-thomhais leis am bi gach nì a bhuineas d’ ar cor air a dhearbhadh, oir tha e mar fhiachadh air gach neach a chaithe-beatha a riochdachadh a réir sin. (2) Tha còir-bhreith aig gach neach air beatha, ’s e sin r’a ràdh na nithean a tha neo-sheachanta d’a chor mar tha biadh, aodach is fasgadh. Tha fillte anns a’ chor seo tuarasdal cuimseach leis am buinnig neach beò-shlainte chothromach; cha ’n e na chumas anam is corp ri chéile, ach na bheir dha seòl air sonas na ’s àirde a mhealadh. (3) Tha beatha chothromach ag agairt fois reusonta cho math ri obair dhìleas, ma chaitheas neach beatha ’na lànachd, agus ma choimhlionas e a dhleasannas a thaobh nithean spioradail. Mar sin tha còir aig air oilean is ionnsachadh a chum gu ’n gabh e an t-àite a fhreagras da mar bhall am measg shaoranach na rioghachd. Ach tha còir ag agairt dleasannais. Tha e mar fhiachadh air gach neach aire a thoirt do chòirichean dhaoine eile, agus dleasannais àraidh a choimhlionadh ma’s e ’s gu ’n teid na cuibhlichean caidreach mu ’n cuairt gu mìn réidh. Tha ’n creideamh Crìosdail ag agradh fein-cheannsachadh mar dhleasannas nach gabh àicheadh. Fillte an sin


[TD 163]

[Leabhar XII. Ceud Mhìos an Fhogharaidh, 1917. Earrann 11.]

tha stuamachd agus geamnuidheachd an cridhe ’s an cainnt agus am beusaibh. Tha ’n creideamh Crìosdail ag amharc air riaghladh teaghlaich mar dhleasannas a tha fìor chudthromach, oir ’sann an teaghlach rianail a bu chòr bunachas an lagh mhodhaneil, agus gach feart a tha maiseach, aite-tasgaidh fhaotainn.

(4) Ma sheallas sinn air cor ar comh-chreutairean am diugh, chi sinn cho fad ’s a thainig sinn geàrr air na tha slat-thomhais a’ chreidimh ag agairt. Cha tug sinn fainear na ’s leòr àirde na h-inbhe a bhuineas do phearsantachd a’ chreutair mar chruthachadh. Thatar fhathast, gu tric, a’ meas dhaoine, is mhnathan, is chloinne mar nach ’eil annta ach innealan air son maoin a chàrnadh suas do ’m maighstearan, agus tha iad a’ call am beatha no ’gan ciùradh troimh na riaghaltean fo bheil gniomhachas na rioghachd a’ dol air adhart. Tha an luchd-oibre a’ gabhail thuca fein nach ’eil ach sìor chòmhstri eadar iad fhein agus an fheadhainn a tha ’toirt obair dhaibh mu bhuannachd na h-oibre sin, agus an àite comh-chòrdadh a bhi ’riaghladh eatorra, gu bheil comh-dheuchainn mu cheannach ’s mu reic air feadh na tìre a’ deanamh chùisean searbh. Cuide ri seo tha tighean còmhnuidh gann am bailtean móra an diugh, agus tha móran de’n t-seòrsa a th’ ann neo-fhreagarrach air son teaghlaichean a thogail mar bu chòr. Mar sin tha mìltean de naoidheanan a’ bàsachadh le ana-cothrom, rud a dh’ fhaodamaid a sheachnadh na’n robh seirc a’ riaghladh. Ach ma tha còirichean air an dearmad tha e soilleir gu bheil móran dhaoine a’ fàs neo-shuimeil a thaobh an dleasannais. Tha spiorad na màirnealachd a’ faotainn greim air creutairean ’nan obair lathail mar nach robh innte ach obair na h-eiginn, agus air an aobhar sin do-sheachanta, an àite a bhi ’ga meas mar chothrom a chum seirbhis do Dhia ’s do’n coimhearsnaich a réir agus mar a choimhlionas iad i gu coguiseach. A dh’ aindeoin cràbhaidh is dealais chithear roinn de’n mhór-shluagh a gluasad mar nach robh buaidh a’ chreidimh Chriosdail ach rud gun fhiù. Cha ’n ’eil iad a’ gabhail mis mar phriomh lagh os ceann nan uile a thaobh nithean a bhuineas do innleachdan riaghlaidh na rioghachd, do chleachduinnean rianail na dùthcha, do cheannach, do reic, agus mar sin air aghaidh. Tha cuid ann a tha ’g àicheadh nach freagradh lagh an t-soisgeil ris na gnothuichean seo, ach tha sinn dearbhta ’nar cridhe nach eil feart na’s lugha ann a chum cùisean a’ réiteachadh am measg dhaoine.

An uair a tha’n Comunn a’ tighinn gu mion chunntas mu’n chungaidh-leighis a tha ’nam beachd, tha na h-uiread aca r’a ràdh mu chuingead nan àiteachan-còmhnuidh anns a bheil creutairean a’ tàmh anns na bailtean móra, mu oilean, agus mu rudan eile mus tig an sluagh gu ìre beatha chuimseach mar chreutairean anns am bu chòr mianntan spioradail a bhi ’fàs thairis air mianntan saoghalta. ’Nam beachd cha ghabh sin a thoirt mu’n cuairt as aonais duais chuìbhiseach a shàbhaileas iad o bhi faisg air oir na bochdainn. Coimhcheangailte ri seo tha beartas is maoin de gach seòrsa. Is cuspair ciogailteach sin, ach cha bhi cùisean cho doirbh a réiteachadh na’m measadh daoine saibhir an cuid saibhris mar tha’n creideamh Criosdail ’ga mheas—rud a chuireadh an earbsa riutha mar stiùbhardan, cha’n ann airson a math fein a mhàin, ach mar an ceudna airson na nithean sin a thig ri math an comhchreutairean.

Sin agaibh ma ta geàrr chunntas air an t-soisgeul nuadh a tha daoine eagnuidh a craobh-sgaoileadh ’nar là. Co dhiùbh theid leis no nach teid, tha aon rud ionmholta mu thimcheall, agus ’se sin gu bheilear an tòir gu’m bi e air a bhunachadh ann an Soisgeul Chriosda, an aon bhunait a chaidh a leagadh. Ach ’s i cheist, cia meud de ’n mhuinntir aig a bheil móran saibhris, a ghabhas ris; gu h-àraidh a chuid a tha air at suas leis an uaibhreas a bhios a sruthadh o bheartas. Fàgaidh mi an cnàimh aig a Chomunn seo fhein, agus mur h eil mi am mearachd, bheir iad greis ’ga chagnadh.


[TD 166]

[Leabhar XII. Ceud Mhìos an Fhogharaidh, 1917. Earrann 11.]

COMHRADH.

Còmhradh eadar Alasdair, aig a bheil beachdan Gallda mu chùisean Gàidhealach; agus Dòmhnull, aig a bheil beachdan, agus anns a bheil spiorad an fhior Ghàidhil.

Alasdair—“Cha ’n ’eil mi fhìn a’ tuigsinn ciod is ciall de ’n ùpraid a tha aig an am so ann am measg Ghaidheal, ’s an rìoghachd so, agus mar an ceudn’ ann an rìoghachdan eile, mu dheidhinn cainnt, òrain agus ceòl na Gàidhealtachd.”

Dòmhnull—“Mata ’s i mo bharail-se gur ann a bha ’n ùpraid so tuilleadh is fada gun tòiseachadh.”

Alasdair—“Cia mar tha thu ’deanamh sin a mach?”

Dòmhnull—“Innsidh mi sin dhuit. Tha sinn mar Ghàidhil dhleasannach, a’ dol a dheanamh na dh’ fhaodas sinn airson ath-bheothachadh a thabhairt air a’ Ghàilig, air a bàrdachd, agus air a ceòl, a chum gu’m bi cainnt agus litreachas aig na Gàidhil dhaibh fèin anns an am ri teachd na ’s beartaiche na bha aca riamh anns an àm a dh’ fhalbh.”

Alasdair—“Is mór an t-ioghnadh leam duine foghlumaite mar tha thu fèin, a bhi ’creidsinn gu bheil feum ’sam bith ann a bhi ’cumail beò seann chànain gun snas, gun loinn, mar ’tha a’ Ghàilig,”

Dòmhnull—“Cha ’n aontaich mi leat idir gu bheil a’ Ghàilig gun snas, gun loinn. Gun teagamh tha i seann; ach ged tha, cha d’thàinig i fathast a dh’iùnnsaigh lag-chois na h-aoise.”

Alasdair—“Tha cainnt nan Gàidheal ann an staid neo-àitichte. Cha ’n ’eil i ach mar


[TD 167]

[Leabhar XII. Ceud Mhìos an Fhogharaidh, 1917. Earrann 11.]

thalamh fiadhaich, aim an coimeas ris a’ Bheurl’ a tha mar achadh treabhte.”

Dòmhnull—“Tha e fior gu robh iomadh duine comasach agus ainmeil a’ saothrachadh ann an raoin na Beurla; agus feumaidh sinn aideachadh gu bheil an diugh bàrr trom do litreachas anns a’ Bheurla mar thoradh air saothair an luchd-oibreach sin. Ach ged nach robh an luchd-saothair idir cho lìonmhor ann an ‘talamh fiadhaich’ na Gàilig, gidheadh tha iomadh lus grinn, agus ròs sgiamhach, de smuainteanan, ri ’m faotainn air fheadh.”

Alasdair—“Nach fheàrr dhuinn gu mór a bhi riaraichte le ’bhi a labhairt agus a’ cleachdadh na Beurla, gun a bhi ’deanamh othail mu dheidhinn cainnt dhoirbh, neo-àitichte, a tha a réir coltais, a’ dol a bhàsachadh ann an ùine ghoirid.”

Dòmhnull—“Nach taitneach na briathran sin bho bheul Gàidhil? Cha b’ ioghnadh ged a dhìteadh dream eil’ a’ Ghàilig, ’n uair a tha do leithid fêin, a tha ’g a labhairt, a’ cur sìos oirre! Ach ’s e mo bheachd-sa nach airidh am fear sin gu ’n goirteadh Gàidheal dheth, a bhiodh riaraichte le cànain choigreach, agus a leigeadh bàs a chainnt mhàtharail fèin. Is beag orm neach gun duinealas, nach seasadh gu tapaidh airson cainnt a shinnsir agus a dhùthcha. Cha b’e crùbadh tràilleil de ’n t-seorsa sin a bu dual do shiol nan laoch nach d’ thug an cùl riamh do nàmhaid.

Alasdair—“C’ arson nach gabhadh sinn an cànain is feàrr agus is àird’ inbhe? Cha seas cainnt nan Gaidheal, mar chainnt, ann an coimeas ris a’ Bhèurla.”

Dòmhnull—“Cha ’n ’eil neach ’sam bith aig a bheil làn eòlas air an dà chànain sin, nach aidich gur i a’ Ghàilig gu mór is àird’ inbhe, a thaobh beartas agus neart. Gabh beachd air cuid de dh’ earrannan bho sgriobhaidhean Homer, no aon ’sam bith de na bàird mhóra bho shean, agus an uair a dh’ eadar-theangaicheas tu na h-earrannan sin gu Gàilig, cia cho cumhachdach ’s a tha iad seach anns a’ Bheurla! Na ’m b’ ann an cainnt Oisein a bha Milton air a bhàrdachd fèin a sgriobhadh, cia gu mòr na b’ òirdheirce, agus na b’ urramaiche ’bhiodh a bhàrdachd!”

Alasdair—“Tha anns a’ Bheurla iomadh facal air nach urrainnear Gàilig a chur. Feumaidh mar sin gu bheil a’ Bheurla na’s beartaiche na cainnt nan Gàidheal.”

Dòmhnull—“Tha mar an ceudn’ anns a’ Ghàilig iomadh facal air nach urrainnear Beurl’ a chur. Tha fios gu bheil anns a’ Bheurla facail mhóra, air an cùinneadh le feallsanaich agus oileanaich; agus mar an ceudna facail ùra, mar ainmean air ùr-innleachdan, a tha daoine glèusd’ a faotainn a mach. Ach ma ni a’ Bheurla bòsd as na facail ùra sin, c’ àit an d’ fhuair i iad? Fhuair bho chainntean eile. Tha e soirbh gu leòir do na Gàidhil ainmean Gàilig a chùinneadh airson nan ùr-innleachdan, mar a ni na Gearmailtich ’n an cànain fèin.”

Alasdair—“Cha ’n ’eil a bheag de litreachas aig na Gàidhil; agus urad ’s a tha aca, tha e de ghnè fhiadhaich gun loinn.”

Dòmhnull—“Tha e fior gu leòir nach ’eil litreachas sgriobhta nan Gàidheal fathast glé phailt. Ach gidheadh, cha ’n urrainnear a’ radh le fìrinn no le ceartas, gu bheil a mheud ’s a th’ ann, de nàdur borb. Tha e doirbh a chantuinn ma gheibhear ann an litreachas cinnich ’sam bith, smuainteanan na ’s àirde agus, na ’s fiorghlaine na gheibhear ann an litreachas nan Gàidheal.”

Alasdair—“Cha b’ fhiosrach mi air a leithid sin do nithibh luachmhor a bhi ann an cànain aosmhor Tìr nam Beaun.”

Dòmhnull—“Mata ceadaich dhomh ìnnse dhuit gu bheil iomadh nì luachmhor anns a’ chainnt aosmhor ud, mar a thubhairt thu. C’ àit am faigh thu ann an cainnt ’sam bith fo’n ghrèin briathran na’s grinne na iad so, bho bheul fir-cogaidh!

‘Mar ghath-gréin’ air maduinn chiùin,
’N uair lùbair fo dhriùchd gach geug—
Bha Mìn-bhas an talla na mùirn,
’S iomadh laoch ’toirt sùil ’n a déigh!’”

Alasdair—“Gun teagamh tha mi ’g aideachadh gu bheil na briathran sin grinn. Ach gidheadh is e mo bheachd gu bheil na bàird Ghàidhealach ro-dhéigheil air a bhi ’seinn mu threuntas an sìnnsir; agus air a bhi ’luaidh air slachdadh, pronnadh, is marbhadh.”

Dòmhnull—“Tha e nàdurra gu ’m biodh na duain chogaidh de ghnè cholgorra. Bha na Gàidhil ’n an cinneach cogadail; agus tha e reusanta gu leòir gu’m biodh na dàin a bhuineas do na batail, de nàdur cogadail mar an ceudna. A thaobh a’ mholaidh a tha na bàird Ghàidhealach déigheil air a bhi ’tabhairt d’ an sìnnsir, tha mi a’ cumail a mach gu bheil na bàird gle-cheart ann a bhi ’deanamh sin. Oir ann am batail mhóra na rìoghachd, choisinn na Gàidhil, le ’m fuil agus le ’m beatha, cliù nach bàsaich gu bràth. Agus ’saoil thu fèin am biodh na bàird ’n an dleasdanas, mur a deanadh iad luaidh bhìnn ’s an dàn, air treuntas nan gaisgeach a dh’ fhalbh?”

Alasdair—“Bu mhór am bèud mur ’faigheadh gaisgeach ’sam bith an cliù a tha dligheach dha. Ach c’ arson a tha na duain-chogaidh Ghàidhealach an còmhnuidh cho teth agus cho sgriosail.”

Dòmhnull—“Is e so an t-aobhar; is ann leis an aon spiorad a sheinneas am fìor bhàrd an duan-cogaidh, agus a tharruingeas an gaisgeach an claidheamh-mór.”

Alasdair—“Is gann nach ’eil thu ’tabhairt


[TD 168]

[Leabhar XII. Ceud Mhìos an Fhogharaidh, 1917. Earrann 11.]

orm a chreidsinn gu bheil sin ceart. Ach so aon nì a tha ’cur ioghnadh orm, c’ arson a tha urad do dhéigh aig na Gàidhil air ceòl na pioba-móire? Saoilidh mi fèin gur iomadh inneal-chiùil is taitniche ri ’èisdeachd na sgal an t-siùnnsair agus nuallan farumach nan dos.”

Dòmhnull—“Tha sinn a rithist a’ tighinn a dh’ iùnnsaigh nàdur cogadail nan Gàidheal. Na ’m biodh ‘Sliochd nam beann àrda’ ’nan creutairean meata gun mhisnich, cha bhiodh iad idir cho déigheil air a’ cheòl ud, mar cheòl dùthchasach. Cha ’n aithne dhomh inneal-chiùil na ’s buadhmhoire na ’n phiob-mhór, gus spiorad trèuantais a dhùsgadh. Tha èifeachd iongantach aic’ air aignidhean cinnich ’sam bith a tha ’còmhnuidh ann an dùthaich bheanntaich. Is gann nach dean ceòl na pìoba-móire, gaisgeach de ’n ghealtaire fein.”

Alasdair—“Tha òrain agus ceòl nan àidheal gle shlaodach, tróm. Cha ’n ’eil beòthalachd ’sam bith annta, mar is tric, tha iad coltach ri tuireadh airson nam marbh.”

Dòmhnull—“Tha mi ’smuaineachadh nach b’ urrainn do cheòl nan Gàidheal a bhi air dhòigh ’sam bith eile, ach mar sin. Tha ’n Ghàidhealtachd ’n a dùthaich àrd agus mhonadail, far a bheil na neòil a’ sguabadh mullach nam beann, agus tuinn a’ chuain a’ taomadh air an tràigh. Tha Clann nan Gàidheal, bho ’n òige suas, ann an co-chomunn dlùth ri iongantasan Nàduir. Ged tha iad a’ faicinn maise nan gleann uaine, agus a’ cluinntin ceileireadh nan eun anns na doireachan, gidheadh tha iad mar an ceudna ann an àit’ éisdeachd do ghàirich nan allt, agus bùirein na fairge. Agus am b’ ioghnadh ged bhiodh ann an ceòl na Gàidhealtachd, fuinn a tha tiamhaidh, mar thuireadh nan sian air feadh frògan agus creagan nam beann?

PORT-NA-CARNAICH.


[TD 177]

[Leabhar XII. Darna Mìos an Fhogharaidh, 1917. Earrann 12.]

AN T-ACHD DE’N D’RINNEADH ABLACH, 

Is cinnteach gur h-iomadh Achd Pàrlamaid a fhuair a riasladh an taigh nam Cumantan anns a’ cheud dol a mach, mu’n deachaidh cruth laghail a chur air le seul an Righ. Ach ciod e an t-Achd àraidh air an d’rinneadh “ablach” am barail mhóran? A reir beachd an Triath Ceannaideach—Ard Fear-Tagraidh—’se Achd nan Gabhaltas Beaga e. A nis na’n gabhadh creutair neo-inbheach mar a tha mi fhìn de dhànadas na chuireadh seo sios anns an Deo Ghreine mar bheachd a Chomuinn Ghaidhealaich, tha eagal orm gu’m biteadh ag iarradh mo chrochadh air a’ chraoibh a b’fhaisge. Gheibh gach neach a thogras argumaid a Cheannadaich, an dubh ’s an geal, anns a chùnntas dhreuchdail a chuireadh a mach le Cùirt an Fhearainn Albanaich mu dheireadh na bliadhna a chaidh, ach nach d’rinneadh follaiseach gus an deach a chur air bialaobh na Pàrlamaid mu mheadhoin an Iuchair. Am beachd na Cùrta, rinn seòltachd luchd-lagha—sgrùdadh ma’s e is feàsrr leat—ablach de’n Achd. Gun sòradh na bu lugha thugadh an sgleog ud an clàr an aodainn do Chùirt an t-Seisein! Air mo shon fhìn dheth, cha ’n ’eil mi ’dol a ghabhail taobh seach taobh de’n chùis, ged tha mo bharail steidhichte. Tha fios gle mhath c’arson. Cha ’n ’eil mi ach a’ dol a chur sios cho fad agus is urrainn mi beagan de na beachdan a bu chòr a bhi nis aithnichte do na h-uile, agus gu h-àraidh do’n dream a tha fo iomagain mu’n toradh ris an robh an dùil a thaobh ceist an Fhearainn. Is ceist fìor chudthromach seo; ceist ris a bheil móran nithean an crochadh; gnothuch a dh’ fheumar gabhail os laimh gun dàil a chum agus gu ’n socraichear cùisean gu rianail air bunait a bhios a chum math an t-sluaigh, agus air an aobhar sin math na tìre anns a bheil sinn a chòmhnaidh. Tha mi ’smaoineachadh nach gabh seo a chur an teagamh le neach reusonta ’sam bith, ge bith a bheachd mu cheistean eile.

Is iongantach an car a gheibh daoine geur-inntinneach an Achd Pàrlamaid an uair a thòisicheas iad air a sgrùdadh. Thuirt duine fiosrach fada roimhe seo nach deach Achd Pàrlamaid riamh a chur r’a cheile air nach faighteadh ínnleachd air choreigin leis an luchd-lagha airson sèapadh troimh mhoguil na lion a bha ’ga chuartachadh! Tha e mar gu’m biodh e eu-comasach do luchd-riaghlaidh na rìoghachd Achd a chur an eagan a cheile gun toll, no meang air choreigin a bhi ann am beachd fireigin. An uair a ghabhas an luchd-lagha, ard no ìosal, greim air, agus a dhearcas iad air troimh an gloin’-amhairc fhein, ’sann a shaoileas tu gur h-ann air an son-san gu sònraichte a chaidh a dheilbh. A reir barail Cùirt an Fhearainn a thaobh Achd nan Gabhaltas Beaga, tha na tuill troimh am faodar teicheadh, no grabadh a dheanamh air suim mhóir an ainm diolaidheachd, cho lìonmhor ris na moguil a tha ’ga dhìon


[TD 178]

[Leabhar XII. Darna Mìos an Fhogharaidh, 1917. Earrann 12.]

Mur b’e gur seo beachd chomharraichte fir-tagraidh cho inbheach ris an Triath Cheannadach, cha ghabhainn orm a chur sios an seo. Cha mhiann leam idir a dhol a staigh anus a ghnothuch ris an canar <eng>Politics<gai> anns a chainnt eile. Cha’n fhaod mi sin. Tha uallach gu leòir air mo sheana dhruim a’ feuchainn crìoch àraidh a’ Chomuinn Ghaidhealaich a’ riochdachadh a reir ’s mar a dh’ fhaodas mi. A bhàrr air sin cha ’n ’eil am <eng>Politics<gai> ach cleas air nach robh móran de mheas agam riamh o’n cheud là a thainig e fo’m aire, agus mar is sine ’tha mi ’fàs, ’sann as lugha tha mo mheas a’ dol. Co dhiùbh a chuireas tu do mhuinighin an Athaiseach no Adhartach, gheibh thu mach air a cheann thall nach ’eil ann ach nadur de shabaid eadar buidhnean a tha gu tric na’s dealasaiche air son iad fein a riarachadh, na’n dealas a bu chòr a bhi riaghladh a chum math a’ mhór-chuideachd. Saoil nach faod neach a bhi reusonta gun a bhi an crochadh ri earbull buidheann ’sam bith. Nach h-eil ceartas ’na cheartas a dh’aindeoin meas is luach bhuidnean. Mar sin tha móran de’n bheachd, gur h-e dìth ar n-ama buidheann neo-sgàthach a shocraicheas a’ mheidh air chor agus nach teid an dàrna slige a luchdachadh thar tomhais air an té eile. Math dh’ fhaoidte nach eil e soirbh nithean a shuidheachadh air a’ mhodh seo ann an saoghal féineil. Gidheadh bu chor dhuinn a bhi ag altrum an tograidh, eadhoin ged theireadh càch nach ’eil ann ach strì fhaoin, no spàirn airson ruigsinn gu bidein na h-iomlanachd—rud nach gabh cosnadh. Gun teagamh tha’m bidein anns na neòil far nach ruig mac peacaidh air. Air a shon sin, cha do sguir daoine anns an do chinn tograidhean òirdheirc a bhi ’cuimseachadh air le deòthas nach gabh casg, ged tha cinnt aca nach gabhar seilbh air le aon.

A nis an déidh an roimh-ràdh seo, cuiream sios gu geàrr cuid de na beachdan a chuir Cùirt an Fhearainn fa chomhair na dùthcha. An e nadur do mheas toirmisg a th’ ann a bhi ’sgriobhadh mu chùisean fearainn anns an Deo Ghreine cho math ri cùisean na Gaidhlig? Math dh’ fhaoidte’ gu bheil creutairean ann a tha saoilsinn gur h-e; ach tha cuid eile ann a tha de’n bheachd nach gabh sgaradh a dheanamh eadar Gaidhlig is fearann. Bha’n dithis pòsda o thùs, agus ma theid an ceangal-pòsaidh a bhriseadh, cha bhi a’ Ghaidhlig bhochd ach, mar gu’m b’eadh, bean-dhiolain, mar a tha i o chionn fhada. Nach ’eil e reusonta gu’n cumamaid air chùimhne an dlùth dhaimh a b’ àbhaist a bhi eadar Gaidhlig is fearann?

Chaidh cùirt an Fhearainn a chur air chois le Achd Pàrlamaid anns a’ bhliadhna 1911, agus ré nam bliadhnachan a lean, choimhlion i an dleasnas a dh’ earbadh rithe leis an fhiosrachadh a bhuineadh do’n ghnothuch a ghabh i fo a cùram. Tha ceathrar de na buill a ghabh dreuchd, fior ealanta, agus teòma anns gach nì a bhuineas do fhearann agus do thuathanachas, oir chaith iad a chuid is mò de’m beatha ris an t-saothair sin. ’Se an còigeamh ball Fear na Cathrach fein—an Triath Ceannadach; àrd an inbhe anns an lagh. Air an aobhar sin tha ’Chùirt fìor uidheamaichte airson a dleasnais, agus tha na tuathanaich bheaga an earbsa nach toir a leithid a Chùirt breith lochdach mu’n taobh. ’Sann ainneamh, ma thachair e riamh, a chaidh a leithid a chùnntas fosgarra mu cheist fearainn a chur air bialaobh Pàrlamaid le Cùirt laghail, agus mur bhitheadh gu bheil an rioghachd a sàs an gnothuichean móra nach gabh seachnadh aig a cheart uair, dhùisgeadh an cùnntas othail nach bu bheag an taigh nan Cumantan an Lunnainn. Ach cò aig a bheil fios nach ’eil anns an fhois a th’ againn mu’n chùis aig an àm, ach am fiath roimh thoiseach na stoirme. Tha e soilleir gu bheil Cùirt an Fhearainn de’n bheachd gu’n d’ thainig cùisean a nis gu ascnadh sgeòil—gu h-aon ’s gu dhà, mar a theirear—a thaobh nan gabhaltas beaga, agus gu bheil iad a’ meas nach biodh iad a’ coimhlionadh an dleasnais mur cuireadh iad sios gu follaiseach nadur an tuiteamais a thainig trasd orra.

Tha Chuirt a’ cur an ceill ’na cùnntas, an seòl riaghlaidh a bha ’na sùil ann a bhi a’ suidheachadh màil a réir ’s mar a bha i a’ breithneachadh na bha fillte anns na h-Achdan a chaidh a riochdachadh roimhe seo, agus a bha a’ treòrachadh gus an Achd seo fein. <eng>“In every holding, the Court have been careful to follow the express directions of the Acts, to consider each holding by itself, and every material circumstance of the case, holding and district. The main factor in the reduction of rents is the principle first laid down by the Crofters’ Acts, and expressly applied to the case of the statutory small tenant, that no rent is to be allowed on any improvements made by the tenants, or their respective statutory predecessors unless, and in so far as, payment or fair consideration has been received therefor from the landlord or his predecessors. We have always endeavoured to proceed according to the principles of statutory interpretation generally recognised and laid down by the House of Lords and other supreme courts. We have regarded the Small Landholders’ Acts as intended to remedy certain abuses or grievances under which the class of small tenants suffered in a greater degree than the larger tenants. ... Where the language of the acts was reasonably capable of two interpretations, we have preferred the interpretation which suppressed these evils or abuses, and made effective the remedies provided by the acts.”<gai>


[TD 179]

[Leabhar XII. Darna Mìos an Fhogharaidh, 1917. Earrann 12.]

A thaobh puincean a bhuineas gu sònraichte do’n lagh, cha ’n ’eil ùghdarras iomlan aig Cùirt an Fhearainn, agus tha i a’ cur an céill ’na cùnntas gu’n do thilg Cùirt an t-Seisein, an leth-taobh breith mu chùisean a bha na tuathanaich bheaga a’ meas ro fheumail do’n cor aig an àm seo, agus o’n sruthadh tairbhe ’san àm ri teachd. Mar sin, deir a Chùirt, tha e follaiseach cho docharach ’sa a tha sin do luchd-seilbh fearainn a réir an Achd. Tha Chùirt, mar gu’m b’eadh eadar sgeir agus cuinneag-thuaitheall, agus ’sann mar a leanas a tha i a’ cur an céill a suidheachadh. <eng>“If we obey Parliament, which created us to carry out the Act of 1911 and the Crofters’ Acts, our orders will be overruled by the Second Division.” “If we follow the opinion of the Second Division we disobey Parliament and cripple the Acts, and are made the instruments of great injustice to small tenants.”<gai> Gheibhear bun na trioblaide anns an earrainn de’n Achd far an leugh sinn: <eng>“That it shall be read and construed with the Crofters’ Acts.”<gai> Tha Cùirt an Fhearainn a’ fàgail air Cùirt an t-Seisein nach do ghabh ise suim de’n òrdugh seo, ged a bha e mar fhiachaibh oirre sin a dheanamh—òrdugh laghail a mheas Cùirt an Fhearainn iomchuidh a chumail ’san amharc am feadh ’sa bhiodh i a’ cur a binn a mach. Mar sinn tha i a’ feòrach de’n Phàrlamaid, a bheil e reachdail gu’n tilgeadh Cuirt-Lagha ’sam bith bun os cionn an àithne a churadh a mach le àrd riaghlairean na rìoghachd am Pàrlamaid. Ma tha, ars’ ise, cha ’n ’eil aig an tuathanach bheag mhi-shealbhach ach fulang, olc air mhath leis. A rithist, tha ’Chùirt a toirt fainear meud na diolaidheachd a tha uachdarain a’ faotainn an ainm a’ challdach a thug an t-Achd mu’n cùairt orra—suim a cheannaicheadh fearann àraidh saor a grunnd!

Sin agaibh ma tà geàrr.chùnntas air cuid de na beachdan a chuir Cùirt an Fhearainn a mach agus mar a thuirt mi cheana, cha ’n ’eil mi ’dol a ghabhail gnothuch ris na <eng>politics<gai> a tha’n crochadh ris a chùis. Ach faodar a ràdh gu’n deach iomrall air choreigin a dheanamh air an Achd leibideach seo o thoiseach. Is gann gu’n cluinnear teisteas fàbharach mu thimcheall o thaobh ’sam bith. Is bochd an gnothuch a th’ ann nach teid aig daoine ionnsaichte Achd a dheilbh am focaill so-thuigsinn, soilleir, gun e bhi na chnaimh-connspaid fo ingnean luchd-lagha.

Chuir Cùirt an Fhearainn sios aon rud ris an aontaich sinn uile, agus ’se sin am meas agus an cliù a tha i a’ cur air na tuathanaich bheaga; cho luachmhor ’sa tha iad do’n rioghachd, gu h-àraidh aig a’ cheart àm seo. “Tha fios,” deir ise, “aig an dùthaich air fad luach nan daoine seo, agus an deagh thùrn a rinn iad, cha ’n ’e a mhain an àm gàbhaidh, ach an àm sìthe. Le’n gnìomhachas dh’ àitich iad am fearann mar a dh’ fhaodadh iad, agus thog iad lòn an cèarnan nach biodh nach air fhagail fo fheur le tuathanaich mhóra. Thog iad suas teaghlaichean tlachdmhor; gheibhear am mic anns gach cèarn; cuid dhiùbh ri gnìomhachas de gach seòrsa; cuid eile a’ sealbhachadh dreuchdan urramach agus a’ cuideachadh riaghladh is adhartachadh thìrean céin. An uair a thuit àm a’ chruaidh-chàis, cha robh an aìteam ud air deireadh an uair a chualas a’ ghairm, agus gheibhear a nis iad ’na mìltean air muir is tìr a’ còmhnadh ar rioghachd Is araidh a ghne dhaoine seo na’s urrainnear a dheanamh air a son, agus bu chòr a chùis a thoirt fainear ’na thràth. Mur tachair leasachadh tarbhach a thaobh an Achd seo a chum gabhaltais a chur an lìonmhorachd, agus an cur air bonn a bhios taitneach leis an t-sluagh; mur teid innleachd-riaghlaidh a mheasas cùram de na frithean agus de’n t-seilg os ceann pailteas barr is bìdh atharrachadh, tréigidh ceatharnaich an tìr, mean-air-mhean, gu ceàrnan céin far am faigh iad beò-shlainte na’s feàrr agus cor na’s caoimhneile, an àit’ a bhi a’ cur suas leis an dochann, agus an ana-cothrom a dh’ fheuch rùn seirceil na Pàrlamaid eutromachadh, ach nach deach aice fhathast air a cheannsachadh. Air an taobh eile, mar a thachair roimh àm Achd nan Croitearan, cò aig tha fios nach diùlt iad géill a thoirt do laghanan an fhearainn agus na seilge, o chionn gu bheil iad ’gam meas eucorach, agus, gu tric, cruaidh-chridheach; agus a thuilleadh air sin, nach eil iad a co-sheasamh ri lagh thabhartas an ama, no leas na rìoghachd.”

A nis an uair a chuireas daoine uaisle cho geur-chuiseach ’s cho murrach ri buill Cùirt an Fhearainn rabhadh is beachdan de’n t-seòrsa a mach gu neo-sgàthach, saoilidh mi nach leig Pàrlamaid an gnothuch troimh na meòir. Is tùs a’ ghliocais e a rannsachadh a chum an rùn a tha móran a’ creidsinn a bha’n inntinn na Pàrlamaid an 1911 a thoirt gu buil, oir cha ghabh e àicheadh nach ’eil faireachadh nam mithean, agus luchd-oibre air feadh na tìre anns an staid mhi-fhoighidneach ud nach cuir suas le nithean is dòighean a bha ’dol air adhart roimhe seo. Tha saoghal air car obann a thoirt an diugh an iomadh seadh, agus ’se an dream as glice a bheir fainear e, agus a chuireas iad fein an uidheam a chum an àite a ghabhail an cor nuadh. Tha nithean a’ seòladh ’nar latha fo chumhachdan nach gabh seachnadh, agus cha ’n ’eil e soirbh a dheanamh a mach ciod e is ceann-uidhe dhaibh. A dh’ aon rud thainig mùthadh air móran de sheann doìghean mar a bha rudan a fosgladh á filleadh. Ma ghabhas a’ Phàrlamaid an sanas a thug Cùirt an Fhearainn seachad, faodar fiughair a bhi gu’n teid gnothuichean a réiteachadh a chum gu’m bi ceartas


[TD 180]

[Leabhar XII. Darna Mìos an Fhogharaidh, 1917. Earrann 12.]

a’ riaghladh taobh air thaobh, agus nach gabh an dàrna taobh cothrom air an taobh eile. ’Si seo an staid is cubhaidhe leis gach neach do’m miann eireachdas agus sìth.


[TD 181]

[Leabhar XII. Darna Mìos an Fhogharaidh, 1917. Earrann 12.]

SIÙNNSAR-SÌTHE MHIC-CRIMEIN.

Cha chualas riamh air thalamh an domhain siunnsar ’bu breagha ceòl, na ’n siùnnsar airgid a fhuair Mac-Crimein bho laimh na bean-shìthe. An uair a bha esan a’ piobaireachd ’n a aonar, ann an lagan uaine, ris an canar gus an latha ’n diugh “Slochd nam Piobairean” thàinig d’a ionnsaigh an rìbhinn ’bu mhaisiche na rìbhinn ’sam bith eìle ’bha beò. Cho luath ’s a chunnaic an t-òganach an rìbhinn, sguir e de chluich na pioba-mòire; agus mu ’n gann a bhàsaich Mac talla an chiùil am frògan nam beann, thubhairt i ris:—

“Thug do mhaise ’s ceòl do phioba
Leannan-sìthe air do thoir,
Sìneam dhuit an siunnsar airgid
A bhios binn gun chearb fo d’ mheòir;
Fhad gu bràth ’s a ni thu ’chumail
Cha tig cunnart ann ad chòir,
Là is bliadhna triall fo gheasaibh,
’S thig thu leis a dh’ Uamh-an-Oir!”

Bha ’n mhaighdean cho sgiamhach agus gu ’n do ghlac Mac-Crimein am feadan as a laimh. An sin chaidh i gu grad as a shealladh. Ach ’s mór gu ’m b’ fheàrr dha gun ’bhi riamh air am feadan a ghabhail; oir cho luath ’s a ghlac e am feadan, chaidh e fein a chur fo gheasaibh. Cha dealaicheadh e ’nis ris an t-siùnnsar ùr airgid airson “beartas an t-saoghail mu ’n iath a’ ghrian.” Thubhairt an t-òganach ris fein le ioghnadh gur truagh nach robh a leithid sud de mhaighdein ri ’faotainn am measg an t-sluaigh. Thilg e ’n seann fheadan a mach air a’ mhuir dhomhain, ghuirm; oir tha “Slochd-nam-Piobairean” ann am mullach creige móire ri taobh a’ chuain. Dh’ fheuch e ’m feadan ùr airgid; agus a leithid de cheòl cha chualas riamh roimhe sin bho phiob-mhór Mhic Crimein.

Latha de na làithean thàinig cuireadh a dh’ ionnsaigh an òganaich gus a dhol a phiobaireachd do Chaisteal Dhunbheagain. Dh’èirich e gu moch air maduinn an ath latha, ghlac e ’phìob, agus dh’ fhàg e Boraraig, far an robh e fein ’s a chàirdean a’ fuireach. Air an t-slighe bha Mac-Crimein cho aoibhneach a’ dol a chluich air an t-siùnnsar ùr airgid, air feadh nan seann tùr ’s nan turraidean, far an d’ thug iomadh fear d’a shìnnsir gu tric ceòl farumach, fuaimneach as a’ phiob-mhòir. Agus bha moit air an uair a smuainich e gu ’n tugadh e fein barr-urram orr’ uile, leis an t-siùnnsar iongantach a fhuair e bho laimh na maighdein a bu mhaisiche na maighdean sam bith a bha beò. An uair a bha so ’n a inntinn, cò a sheas ’n a làthair ach a’ mhaighdean sgiamhach; agus mu’n gann a sheall an t-òganach oirre, thubhairt i ris:—

“Ann an caisteal liath Dhunbheagain,
Far an ciatach fleadh is ceòl,
Tha bho chian fo ghlais ’n a sìneadh
Bratach-shìth’ is uaine sròl!

Feuch nach cluich thu ’n siùnnsar airgid
Far an tig a thoirm ’n a còir;
Cuimhnich gu bheil thu fo gheasaibh,
’S thig thu leis a dh’ Uamh-an-Oir.”

Cho luath ’s a labhair a’ mhaighdean na facail sin, chaidh i as a shealladh. Thìll an t-òganach dhachaidh, agus cha do chluich e a’ phiob-mhór, gu bràth tuilleadh, ann an Caisteal Dhunbheagain.

Ann an ùine ghoirid ’an dèidh sin thàinig brath gu Mac-Crimein gus a bhi ’falbh a dh’ ionnsaigh a’ chogaidh. Fhad ’s a bhiodh cridhe beò ’n a chom, cha dìultadh e; oir cha b’e gealtachd na diùltadh a bu dual do Mhac-Crimein, a bha creidsinn “gu ’m bu mhiosa ’n t-eagal na’n cogadh.” Ged bu bhrònach agus dubhach a chàirdean, rinn esan deas gu falbh. Cha dealaicheadh e ris an fheadan ùr airgid airson iunntas na cruinne. Mu dheireadh thall dh’ fhalbh an t-òganach. Ach air an t-slighe


[TD 182]

[Leabhar XII. Darna Mìos an Fhogharaidh, 1917. Earrann 12.]

cò ’thigeadh ’na chòmhdhail ach a’ mhaighdean sgiamhach; agus mheudaich i a mhisneach an uair a thubhairt i ris:—

“Dean an siùnnsar ùr a chumail,
’S cha tig cunnart ann ad chòir;
Slàn gu ’m falbh thu, slan gu ’n tìll thu,
’S chì mi thu an Uamh-an-Oir!”

Chuir an t-òganach ’aghaidh air “blàr nam buillean.” Gad ’bu lìonmhor trèun an nàmh, bu thearuinte slàn Mac-Crimein. Far am bu chruaidhe strì nan lann, sin far an clùinnte ceòl farumach an fheadain airgid; oir bha ’n t-òganach sgairteil gun eagal, gun fhiamh, fo sheun an leannain shìthe.

Ach an sud air aon latha ’n uair a b’ àirde fuaim nan arm, bha poncan an fheadain airgid a’ sgaoileadh thairis air an raoin-chatha; agus thàinig an ceòl gu cluasan an rìgh. An uair a bha ’m batal seachad, thug esan òrdugh gu ’m biodh Mac-Crimein air a thabhairt ’n a làthair. Dh’ fhaighneachd an rìgh dheth c’àit an d’fhuair e ’n siùnnsar iongantach, a bu bhreagha ceòl na siùnnsar ’sam bith a chual e riamh. Thubhairt an t-òganach gu ’n d’fhuair bho bhean-shìthe Uamh-an-Oir. Thairg an rìgh cèud bonn òir airson an fheadain-shìthe. Ach fhreagair Mac-Crimein nach dealaicheadh e ris an t-siùnnsar ùr airgid airson na rìoghachd agus a chrùin! An uair sin chuir an rìgh urram mór air an òganach; oir shìn e ’mach a làmh do Mhac-Crimein ri ’pògadh. Air an oidhche sin fein rinn an t-òganach port, a chluinnear aig na pìobairean gus an lath’ an diugh; agus is iad so facail a’ phuirt:—

“Cha do shèid an craicionn caorach
Aon neach a rinn sud ach mì—
Thug mi pòg, is pòg, is pòg,
’S gu ’n tug mi pòg do laimh an rìgh.

Chual a chluas-san ceòl neo-chearbach.
Siùnnsair airgid na bean-shìth;
Shìn e ’mach a làmh ri pògadh
’S thug mi pòg do laimh an rìgh.”

Mu dheireadh thàinig Mac-Crimein dhachaidh as a’ chogadh. Bu mhór aoibhneas a chàirdean an uair a thill e gu slàn fallain. Bha muinntir na dùthcha gu lèir a’ tighinn a choimhead le h-ioghnadh, air an fhear a thug a’ phòg do laimh an rìgh. Mhothaich iad uile gu ’n d’ fhàs esan neònach ’n a chòmhradh agus ’n a chleachdaidhean seach mar a b’ àbhaist dha ’bhith. Ach ’s beag a bha dh’ fhios aca, ciod a bha ’dol a dh’ éirigh do Mhac-Crimein ann an ùine ghoirid ’an déidh sin.

Mu dheireadh thall thàinig an t-àm anns am feumadh an t-òganach a chead deireannach a ghabhail le ’chàirdean, agus aghaidh a chur air Uamh-an-Oir, as nach tilleadh e gu brath. Is iomadh deur a chaidh a shileadh an uair a ghabh e soiridh bhuan le companaich ’òige, agus air an t-slighe chluich e gu muladach air an t-siùnnsar ùr airgid—

“Cha tig mise;
Cha tìll mise;
Mu ’n tig mis’ a Uamh-an-Oir,
Bidh na minn bheaga,
’N an gabhair chreagach,
’S a’ chlann laga ’n am fir àir—
’S cianail mise,
’Triall fo gheasaibh—
Bidh mi ’m feasd an Uamh-an-Oir!”

BEINN-AN-FHRAOICH.
