[TD 107]

Air An Spiris

THA sinn eòlach air gliog-glag nan teangannan aig Mòdan a’ Chomuinn Ghaidhealaich. Mar is trice ’s e Beurla a tha anns an spàl, ged a bhios fuidheagan de Ghàidhlig a’ tuiteam as a’ bheairt an dràsda ’s a rithist. Ach gabhaidh rud ciallach a ràdh am Beurla cho math ri ann an Gàidhlig.

Chaidh sin a ràdh aig Mòd na bliadhna so—le muinntir Inbhirnis, gu h-àraidh le Pròbhaist a’ bhaile, agus le luchd-sgrìobhaidh an <eng>Inverness Courier.<gai> Is fhada bho bha e so-fhaicsinn nach eil earbsa aig Gaidheil na Gaidhealtachd á Comunn Gaidhealach a tha de’n bharail gu bheil a’ ghrian ag éirigh ’s a’ laighe ann an Abhainn Chluaidh. Thuirt am Pròbhaist Wotherspoon, agus an <eng>Inverness Courier,<gai> gu bheil a làn thìde aig a’ Chomunn dachaidh a lorg nas fhaisge air a’ Ghaidhealtachd. Tha sinn a’ cur ar làn aonta ris a sin, ach cha bhiodh ann ach a’ chiad cheum. Cha chumar a’ Ghàidhlig beò glé fhada le bhith cracaireachd m’a deidhinn timcheall air bòrd ann an Glaschu na an Inbhirnis. ’S e gnìomharran a tha a dhìth oirnn.

Thuirt Fear-stiùiridh an Fhòghluim an Siorrachd Inbhirnis (aig àm a’ Mhòid) gu robhas a’ tòiseachadh a’ teagasg na cloinne ann an Gàidhlig ann an àireamh de sgoilean na Gaidhealtachd. Tha sinn an dòchas gun tòisichear air an obair so am bliadhna.

Tha suas ri ceithir bliadhna bho ghabh An Comunn os làimh leabhraichean Gàidhlig freagarrach do chloinn òga (le dealbhannan dathte annta) a chur ’nar seilbh. Tha iad trì bliadhna ro fhada gun sin a thoirt gu buil, is leth-cheud bliadhna air dheireadh ann a bhith ’ga chur rompa mar dhleasdanas. Chan fhuirich am bàs idir ri là math. Ma tha iad a’ feitheamh ri carachadh nan uisgeachan, thoireadh iad an aire gur h-ann air caochan nan Garbh-chrìoch a tha an sùil, is nach ann air ruaimle a’ Chelbhin.


[TD 109]

A Afraca gu Inbhirnis
Le MONTROS.

BU mhath leam, an toiseach, fiachainn ri beagan innse dhuibh mu na daoine dubha a th’againn mar sgalagan ’s mar ghrìobhan ann an Rhodesia.

Le bhith ’bruidhinn ris na càirdean ann an Alba, tha mi a’ faicinn nach eil iad idir a’ tuigsinn cho fad’ air ais ’s a tha na daoine dubha sin taca ri muinntir na Roinn Eòrpa.

Ann an Alba, tha sibh eòlach air duine dubh no dhà a thig anall do’n Oilthigh. Ach chan eil a’ chuid as motha agaibh a’ tuigsinn gu bheil an fheadhainn a tha a’ ruigheachd Alba air an taghadh as na mìltean ann an Afraca mar ghillean sònraichte agus tuigseach thar chàich. Chan eil agam ach an fhìrinn an uair a dh’ìnnseas mi dhuibh gur h-ann mar chloinn a tha a’ chuid as motha dhiùbh.

’S iomadh madainn Luain—mi air éirigh leis a’ ghréin, ’s là briagha fionnar ann—a bhios mi de’n bheachd, ’s mi a’ cur umam mo chuid aodaich, nach cuir dad sam bith far mo dhòghach mi. Ach so mar a thachras.

Brùchdaidh mi amach as an tigh ’s mi a’ feadaireachd. Bithidh mi ’na mo chabhaig a’ dol a dh’ionnsaigh an t-sabhail far a bheil leth-cheud a tha ag obair air an fhearann a’ feitheamh rium gus òrdanan an latha fhaotainn. Ach có a bhios aig oisinn an tighe ach draibhear na làraidh—e a’ casadaich gus a bhith cinnteach nach téid mi seachad air gun fhaicinn.

“’Dé tha ceàrr?” canaidh mi, “A bheil am fuachd agad?”

“Chan eil. Ach faic an gearradh a th’air mo bhathais, a rinn Nyampanza an raoir.”

“An robh sibh a’ sabaid?”

“O cha robh. Cha do rinn e ach mo bhualadh anns an dol seachad le maide mór a bha ’na làimh.”

Bithidh làn fhiosam gur e na breùgan a th’aige, oir chuala mi na drumaichean a’ dol fad na h-oidhche an uair a bha iad a’ dannsa agus ag òl Kaffir Beer a bhios iad a’ deanamh dhoibh fhéin ’na ghalanan. Bithidh fiosam cuideachd gu robh a’ chuid as motha aca—is an draibhear ’nam measg—air an daoraich.

“Coisich matà,” canaidh mi, “tha na gillean eile a’ feitheamh rium.”

“Fiach gun cuir sibh plastar air a’ ghearradh agam,” their esan.

Tillidh mi air ais do’n tigh gus am plastar fhaighinn. Thig mi amach le ungaidh-leigheis is deagh phìos plastair dha, is cuiridh mi air a cheann iad. Tòisichidh mi air coiseachd a dh’ionnsaigh an t-sabhail a rithist.

“Air ’ur socair mionaid, Inkosi (sin an t-ainm a th’aca air maighistir) feumaidh sibh not a thoirt dhomh air iasad airson a phostadh a dh’ionnsaigh mo mhàthar.”

“Càite a bheil an not a fhuair thu Di-Sathuirne airson an aon rud?” their mise gun mo cheum a tharraing.

“Chaidh a goid as mo phòcaid.”

“A bheil thu ag ìnnse dhòmhsa nach robh thu air an daoraich an


[TD 110]

raoir, oir mur a do chosg thu an not air an leann, chaidh a goid an uair a bha thu fo mhisg.”

“O, Baba, Baba (sin a bhios aca ri’n athair) “nach sibh a tha eòlach oirnn—air na gillean!”

“Tha gu dearbh. Ach, co-dhiùbh, greas ort leis an làraidh, oir tha sinn a’ dol a thogail a’ bhuntàta.”

Cumaidh mi orm, ’s mi an dùil gu bheil e ’gam leantainn. Bheir sinn amach na pocannan ’s na bascaidean ’s na toimhsean, ’s cuiridh mi an tractor chun an achaidh. Bithidh na gillean eile air streap suas air an làraidh, deiseil gu falbh . . . .

Ach càite am bheil an draibhear a nise?

Bithidh esan air tilleadh a dh’ionnsaigh an tighe far a bheil e a rithist a’ casadaich air taobh amuigh na h-uinneige a’ fiachainn ri aire mo mhnatha fhaotainn airson not eile fhaighinn aisde-se.

Bithidh sinn a nise air leth-uair a chall leis an duine sin, ’s cha bhi mo shùnnd cho math ’s a bhà e.

Theid mi ’ga iarraidh. Agus an uair a gheibh mi e ’s a chàineas mi e, canaidh e gu bheil e tìnn co-dhiùbh ’s nach urrainn dha a dhol a dh’obair. Bheir mi deagh sgailc dha, ’s tòisichidh mi air, ach falbhaidh e ’na dheann do’n làraidh ’s théid iad a dh’ionnsaigh an achaidh mu dheireadh thall.

’S fheudar an uair sin a bhith a’ falbh do’n bhàthaich, oir tha galair ùmh air tè de’n chrodh. B’fheudar dhomh penicillin a chur oirre an raoir, agus, mar a tha fios agaibh, feumar am bainne aice a chumail air leth. Bu chòir fios a bhith aig an sgalaig air sin, ach ged a chuir mi ’na chuimhne an raoir e, tha làn fhiosam nach cuimhnich e.

Sin dìreach mar a bhitheas. Agus is fheudar dhomh na deich galain bhainne a thoirt do na mucan!

Bithidh fios agaibh a nise an sùnnd anns am bi mi a’ tilleadh dhachaidh airson mo bhracaisd. Ach chan eil air ach falbh as deidh luchd oibreach a’ bhuntàta.

An uair a ruigeas mi an t-achadh cha bhi duine beò ann, ged a bhios coltas gun do thòisich iad ceart gu leòir. Bithidh an tractor ’s an làraidh ’nan seasamh ri taobh a chéile ’s na h-einseanan aca a’ crònan ri chéile.

Ann an cóig mionaidean cluinnidh mi na gillean a’ tilleadh, a’ gàireachdaich ’s iad ann an deagh shùrd. Agus có a bhios air an toiseach ach an draibhear, ’s maigheach aige ’na làimh.

Bithidh mise a nise feargach buileach riutha airson an obair fhàgail. Ach, co-dhiùbh, tòisichidh fear aca ri innse dhomh mar a ruith draibhear na làraidh. Thòisich a h-uile fear aca a’ ruith, ach b’esan a rug air a’ mhaighich le a dhà làimh fhéin!

Théid mi as a dhéidh gus leasan a thoirt dha. Ach bithidh esan fichead slat uam. A h-uile ceum a bheir mise ’ga ionnsaigh, bheir esan ceum air falbh. Tha fios aige-san, agus agamsa, nach h-urrainn dhomh breith air, agus cha tig e ’na mo chòir gus an ath là an uair a bhios m’fhearg air fuarachadh.

Sin mar a tha iomadh latha air an tuathanachas agamsa ann an Rhodesia.


[TD 111]

[Dealbh]
Diùc Mhontròis

Sin mar a bha là bha sud, agus, an uair a thill mi dhachaidh gu mo dhìnneir, chaidh mi thairis air a’ mhadainn a bh’agam do mo bhean.

“Tha iad a’ fàs nas miosa a h-uile là,” arsa mise.

“Tha iad mar a bha iad riamh,” ars ise, “Tha trì bliadhna on bha turus againn do dh’Alba, agus tha làn thìde agad cuairt eile a ghabhail far nach fhaic thu aodann dubh. Chunnaic mise sin bho chionn mìos na dhà, agus, ged nach do dh’innis mi dhut, tha ticeadan agam airson a’ Mhòid am bliadhna.”

Agus sin dìreach mar a thainig mise gu Mòd Inbhirnis!


[TD 117]

Creag an Teampuill
Le IAIN MACARTUIR

THEIR cuid gu bheil uirsgeulan mu dhaoine a bh’ann da-rìribh is àitean sònraichte air an stéidheachadh air bunait na fìrinn, is ged nach b’e an tul-fhìrinn a bhiodh annta gum biodh iad air an gineadh bho na thachair. Biodh sin mar a bhitheas e ach is mór an t-àite a bha aca am beul-aithris ar sluaigh, is tha e fíor gur iomadh àite mu na cladaichean againn a bha air an siamachadh ri ’n linn is ris an teannadh tu, nam biodh agad ris, le ceum air ghàig, a’ slugadh do sheile is buille air do bhroilleach; is cha tugadh ruith nam bliadhnachan is staid inbheach mùthadh air a’ chùis. ’S ann diùbhsan Creag an Teampuill.

Eadar Gréinigeadh is Leabaidh na Bà Bàine, a dh’oidhche ’s a là ann an strì shìorruidh ri siabadh tonnan na Maoile, tha Creag an Teampuill ’na suidhe, a’ giùlan làrach an teampuill is leacan cuimhne a’ chlachain air mullach a cinn, is, nam b’e is gun deidheadh aca air, is ann aig na clachan glasa so, còmhdaichte le còineach is crotal dathte, a bhiodh an sgeul r’a innseadh.

A rèir na sgeòil bha sagart le ’mhnaoi is aon leanabh nighinn air thigheadas anns an teampull uaireigin o chionn fhada nan cian. Có is urrainn a ràdh dé cho fada, oir cha do chùm ar muinntir a riamh cuimhne mhionaideach air càil a thachair, is chùm an latha an diugh tha tachartasan a’ bhaile a’ tighinn eadar clachan-mìle na cuimhne—“am bàthadh mór” “galair nan cearc” is “bliadhna a’ ghràinne dhuibh sa’ bhuntàta.” Co-dhiùbh chan eil sgeul an teampuill a’ tòiseachadh dhuinn gus an tainig briseadh san teaghlach is a chaochail bean an t-sagairt. Bha an t-àite iomallach is bha e uaignidh sa’ gheamhradh le gàirich thonn bho iomain na gaoithe an iar-dheas, gun abhsadh ’na chluasan, is blàr Ard-circe lom, aognuidh fo shùil; cha robh fois no togail inntinn da ann no aotromachadh do’n bhròn is do’n ionndrain a bh’ air a shiubhal. Cha robh faochadh dha ach ’na chreideimh is anns na leabhraichean ris na thionndaidh e is do’n tug e e fhéin suas a nise gu tur. Thainig an t-atharrachadh bu mhotha a nis air a dhòigh is air a dhùilean. Cha robh air an t-saoghal mhór aige a nis ach Una, a nighean, is ghreimich e rithe na bu dlùithe na an cuileann ris an eidheann, oir b’ise a thasgadh saoghalta gu léir. Chan fhaodadh duine eile a chaoidh sealbh a ghabhail oirre; bu leis-san a mhàin an t-eudail a bhuilich Dia air gu bhith ’na thlachd is ’na shòlas dha ann an làithean na h-ionndrain. Dé an toileachadh bu mhotha a gheibheadh i ’na beatha na an suaimhneas a thigeadh á sgoilearachd leabhraichean, is mar sin, chùm e i fo’n chuing so is ann am braighdeanas cuirp ann a leithid a dhòigh is gu robh an t-eug ’na cridhe is a miannan nàdurra air an tachdadh is air am mùchadh.

Caileag, Una, cho stuama, banail, bòidheach ’s gun canadh tu nach b’ann de’n t-saoghal-sa i idir; a craiceann fìnealta mar chobhar na tuinne; rudhadh ’na gruaidh; dà shùil mar àilleagain le dath is doimhne na mara air feasgair chiùin samhraidh; cuailean dualach cho buidhe ris an t-sòbhrach an achlais nan creag, is a bodhaig cho caol cuimseach

[TD 118]

ri eilid shraonach a’ chreachainn. Cha do rug màthair nach goideadh i a chridhe is nach mealladh i shùil le seun a h-eireachdais.

’S e Freasdal fhéin a stiùir Seumas Og an rathad am feasgar ud le slat chreagach agus maorach. Gille e cho tapaidh, calma, eireachdail is a shuidh a riamh air tobhta-bràghad, no a thog aodach rithe ann an ànraidh na gailbhinn. Ged a bha na liùghannan a’ cliathadh ri liaghan is ann ainneamh, ainneamh a bheireadh fear Creag an Teampuill air, oir bha sanas is cagar mu chor an t-sagairt air a dhol troimh ’n bhaile, is bha cuid a chanadh gu robh e air a dhol bhàrr a chinn. Bha seachnadh air a’ chreig a chionn sin. Bhuail e fhéin is Una an aodann a chéile air slios na creige, is gu sgeul fhada a dheanamh goirid thuit iad ann an trom ghaol. Thatar ag ràdh nach robh facal aig Una ach cainnt coimheach nan sgoilear is cha b’aithne dhàsan ach a’ Ghàidhlig a thog e ris a’ ghlùin, ach cha robh sin ’na cheap-starraidh. Lean an t-suirghe fachlaidh fad ùine anns an robh bannan an gaoil a’ suaineadh ’s a’ teannachadh gun fhiachainn is gun fhios.

Ach bhuadhaich an t-amharus an cridhe an t-sagairt; chùm e ’shùil oirre is fhuair e dearbhadh air a’ chùis. Chaidh a’ chùis leth ris. Aon nighean a thog e cho mùirneach ’s a bha aige mar fuil a chridhe gu fhàgail; do ’n rinn e riamh iodhal beag bho thriall a màthair; clach a shùla a dh’aotromaich a dhoilgheas ’s a thug sòlas dha gach là, a nise ’ga thréigsinn, a cridhe aice air a thoirt seachad do ghille borb aineolach nach robh airidh air a leithid de ròs. Shaoil leis gun do thùirling dorchadas air a bheatha a ghlas dorsan a reusain. Chaill e e fhéin gu tur; thachd e an deò aisde le a dhà làimh is thilg e na bha talmhaidh dhith tarsainn air balla-dìon an teampuill.

Fhuair Seumas Og là-arna-mhàireach corp briste fuar Una san tiùrr-fheamad, air a thìreadh le iomairt na mara, is cha robh maighdean-mhara riamh na bu bhòidhche na ise. Dé an t-iongnadh ged a chaidh e á cochull a chridhe is ged a choinnich e i an oidhche sin fhéin ameasg ànraich is luchd-turuis a’ chuain.

Is mas breug bhuam e is breug thugam e, ach gach oidhche rionnagach, bhrèagha, fhasgach ’s a’ ghealach ris chithear a’ chàraid mhì-rathail ud fhathast ’nan suidhe air sgor Creag an Teampuill, ag ùrachadh an dàimh an co-chomuinn a chéile ’s a’ toirt earail dhuinne gun “tig crìoch air an t-saoghal, ach mairidh gaol is ceòl.”

[Sanas]


[TD 119]

Ceol Na Pioba

(2) GILLEASBUIG MACNEILL

Le FIONNLAGH MACNEILL

[Dealbh]

MAR a dh’fhaodadh sibh a thuigsinn bho a ainm, ’s ann á Eilean Bharraidh a thainig sinnsearan Ghilleasbuig MhicNèill, oir ’s ann as an eilean sin a dh’fhalbh a shean-seanair. ’S ann á Giogha a bha athair, agus ged rugadh Gilleasbuig fhéin ann an Glaschu, bha e glé òg nuair chaidh e a dh’fhuireach còmhla ri sheanair agus ri sheanamhair ann an Giogha. An déidh dha bliadhna no dhà a chur seachad ann an Giogha, chaidh a thoirt gu baile beag do’n ainm An Rubha (Rhu) ann an siorrachd Dhun Bhreatainn, agus is ann an sin, agus a rithist ann a Helensburgh a chaidh oileanachadh.

Nuair a dh’fhàg e an sgoil, is ann ann am bùth leabhraichean a fhuair e obair an toiseach, agus bha e ag obair anns a’ bhùth sin troimh ’n gheamhradh mhór ann an 1895, nuair bha Loch Laomuinn reòdhta bho cheann gu ceann fad deich seachdainean. Tha cuimhne aige air a’ gheamhradh sin cho math ’s ged b’ann an dé a bhiodh ann.

Chaidh Gilleasbuig an déidh sin do ’n t-seirbheis aig Sir Uilleam Orr-Ewing ann an Caisteal Aird nan Capull, agus is ann an sin a thainig am feadan ’na lùib an toiseach, nuair thainig fear Iain MacLeòid


[TD 120]

[Ceòl]


[TD 121]

[Ceòl]


[TD 122]

amach á Leòdhus a dh’obair ann an Rhu. Is ann aig Iain a chuala Gilleasbuig a’ phìob an toiseach, agus is e a’ chiad phort is cuimhne leis fear do ’m b’ainm “An Nighean Dubh.” Aig an àm so cuideachd bha pìobaire math ag obair aig Sir Uilleam—Ruairidh Friseal á Baile Eóghainn an Siorrachd Rois, agus aon oidhche, air dhà am balach òg Gilleasbuig fhaicinn ’na shuidhe ’ga éisdeachd a’ cluich, dh’fhoighnich e dha am bu chaomh leis a’ phìob ionnsachadh. Cha do dh’iarr Gilleasbuig an dara cuireadh. Thuirt e gum b’eadh, agus mar sin thòisich e air an fheadan.

Tha e coltach gur h-e fìor fhear-teagaisge math a bh’ann an Ruairidh, ach co-dhiùbh bha Gilleasbuig ’ga fhaicinn fhéin glé fhortanach, oir cha robh fear-teagaisge eile ann na b’fhaisg dha na dà mhìle dheug, far an robh Murchadh MacLeòid a’ fuireach ann an Renton. A thuilleadh air an deagh ionnsachadh a fhuair e bho Ruairidh, bha e cuideachd a’ cluinntinn pìobairean math a’ cluich aig na co-fharpaisean a bhiodh ’gan cumail anns na làithean sin ann an Renton, an Alexandria agus ann an Helensburgh. Ann an 1897 dh’fhiach Gilleasbuig fhéin air a’ cho-fharpais ann a Helensburgh, agus fhuair e an dara duais, a’ deanamh a’ chúis le sin air a mhaighstir, Ruairidh Friseal, a fhuair an treas duais!

Ach ’s ann an uair sin, nuair bha e a’ deanamh ainm dha fhéin mar phìobaire, a bhuail an trioblaid e. Bha e ag obair ’na ghàirnealair ann a Shandon aig an àm, agus ann an aon oidhche, cha mhór, chaill e a fhradharc gu tur, ri linn buille a fhuair e an cùl a chinn nuair bha e ’na bhalach òg. B’fheudar dha an obair a bha aige fhàgail agus a thighinn a Ghlaschu chun a’ bhùth-oibre a bha air Sràid a’ Chaisteil airson nan daoine dall, agus dh’oibrich e an sin gus an tug an t-sean aois air stad. Rinn e cuideachd a dhachaidh ann an Glaschu; phòs e agus thog e teaghlach ann, agus tha e a nis air dà fhichead bliadhna a chur seachad anns a’ bhaile sin.

Bha e an toiseach ’na rùn a’ phìob a leigeil seachad nuair a chaill e a fhradharc, agus gu dearbh có chuireadh umhail air ged bhiodh e air sin a dhèanamh? Ach bha a mhiann air a’ phìob cho mór agus gu robh e eu-comasach dha sin a choimhlionadh, agus mus do sguir e bho dheireadh a chluich, bha e air iomadh bonn òir agus airgid a chosnadh. Thòisich e an sin ag ionnsachadh còmhlan de bhalaich òga ann an Glaschu, agus tha e air iomadh pìobaire math a chur a chosnadh nan duaisean bho ’n uair sin, gu h-àraidh Tómas Pearston, agus mac a bhràthar fhéin, Seumas MacNèill, dithis a tha an diugh, a thuilleadh air a bhith ’nam pìobairean math, le chéile air ceann Colaisde na Pìobaireachd ann an Glaschu. Is e Gilleasbuig fhéin ceann-suidhe na Colaisde.

Thainig an tuilleadh aimlisg air Gilleasbuig ann an 1941, nuair chaidh a ruith sìos le carbad ann an Glaschu. Bha e fortanach a bheatha a thoirt as, ach bhris e a ghàirdean agus a chas, agus chuir sin stad buileach air a chluich; ged bhios e a’ deanamh beagan teagaisg fhathast, chan urrainn dha am feadan a làimhseachadh mar as còir dha.

Ach chan e ’phìob a mhàin a chluicheas Gilleasbuig. Tha e cuideachd fìor mhath air an fhiodhall, inneal a dh’ionnsaich e ’na


[TD 123]

bhalach òg ann an Rhu, agus a chluich e iomadh uair aig dannsan ann an Glaschu.

Foighnich dha dé a bheachd air pìobaireachd agus pìobairean an latha ’n diugh, agus canaidh e gu saoil e gu bheil móran a bharrachd a’ cluich air pìob an diugh na bha ann nuair is cuimhne leis-san, agus, ged nach eil an ceòl-mór dad nas fheàrr na bha e uaireigin, gu bheil barrachd sgeadachaidh air a’ cheòl-bheag.

Tha mac aig Gilleasbuig ann an Canada a bhios e a’ tadhal glé thric, agus gu dearbh ’s ann direach nuair bha e air Toronto a ruighinn aon uair a chaidh an dealbh so a tha againn dheth a thogail. ’S ann do nighean a dh’aithnicheadh e fhéin ann am Montreal, Verna Leith, a rinn Gilleasbuig am port so nuair a phòs i, agus is e fìor phort tharrainneach a th’ann. Chan eil e a h-uile uair riaraichte idir le ceòl na pìoba mar a thà e, agus mar sin bidh e a’ fiachainn ri rudeigin ùr, neo-àbhaisteach a chur ann am port. ’S e rud math a tha sin, oir ’s fheàirrde ceòl, mar nì sam bith eile, ùrachadh uair no uaireigin. Co-dhiùbh, chaidh aige gu cinnteach air sin a dheanamh anns a’ phort so. Chan e port furasd a chluich a th’ann idir, ach is math is fhiach do’n phìobaire a bhith strì ris, ma tha meuran air comasach air a’ cheòl a tha gun teagamh anns a’ phort a thoirt as.

[Sanasan]

[TD 126]

An Clo Mor
LE RUAIRIDH CAIMBEUL

(“Tha seachd-bliadhna-fichead a nis on chaidh ‘An Clò Mór’ a sgrìobhadh an toiseach mar cho-dheuchainn co-cheangailte ri Mòd na bliadhna sin (1930). Tha, mar sin, seachd-bliadhna-fichead ri chur ri àireamh bhliadhnaichean sam bith anns a’ chuspair a leanas.”)

Tha rùn orm cinn-sgrìobhaidh a ghabhail le beachdachadh air a’ chuspair fo na cinn a leanas:—

(1) Smeuradh nan caorach, no mar theirear ann an àitean, smiùradh nan caorach.
(2) Rùsgadh nan caorach, no là faing-an-rùsgaidh.
(3) Nigheadh agus dath na clòimhe.
(4) Cireadh agus Càrdadh.
(5) Snìomh.
(6) Deilbh an t-snàth agus figheadh an aodaich.
(7) Luadh.

I. Chan eil a leithid a rud agus smiùradh air a chleachdadh an àite sam bith an diugh, a chionn, le Achd lagha, feumaidh caoraich a bhith air an tumadh ann an stuth-glanaidh, dà uair sa’ bhliadhna. Feumaidh, a thuilleadh air sin, am maor-sìthe as fhaisg a làimh, sgrìobhadh fhaotainn gun deach an tumadh so a choimhlionadh gu h-òrdail agus gu rèidh anns gach baile. Anns an t-sean là bha gach teaghlach a’ sònrachadh oidhche àraidh gu smiùradh nan caorach. B’e an oidhch’ fhada geamhraidh a bha air a cleachdadh an còmhnaidh airson na h-oibreach so, agus bhiodh na h-uiread de bharailtean tearra air an òrduchadh do gach baile agus tuath, mu sheachdain roimh àm an smiùraidh. Bhiodh prais mhór, ris an cante a’ phrais thearra, air a cumail gu daonnan anns gach dachaidh, agus an uair nach biodh feum di bhiodh i air a cumail air a beul fòipe an cùil air choreigin mu’n tigh. Dh’ fheumadh an teàrr a bhith aig tigheadachd shònraichte, agus b’e ola éisg mar bu trice, a bha air a cleachdadh gu a tanachadh. Bu trang a bhiodh buill an teaghlaich fad an latha ri cruinneachadh nan caorach do’n t-sabhal, ri deasachadh fuirm smiùraidh agus ri socrachadh na prais-thearra gu goireas an luchd smiùraidh. ’S e fìor obair sgìth a bh’ann do neach a bhith fad’ oidhche le dhruim crom a’ tearradh, agus bu mhaith an obair caora a chur seachad fa chomhair gach leth-uair an uaireadair, a chionn gu robh caoraich trom agus làidir aig an àm so de’n bhliadhna. Is cuimhne leinn an toileachadh agus an t-urram mór a bhiodh ann dhuinn cothrom fhaotainn gu breith air na caoraich agus an cur thar an casan mar bhiodh feum; agus saoilidh mi le amharc air ais nach do chuir mi oidhche riamh seachad ann an làithean m’òige na bu toilichte na oidhche smiùraidh. ’S ann an sin a bhiodh na sgeulachdan co-cheangailte ri muir is tìr agus cha bhiodh fear nan rann idir air dheireadh, am feadh a bha mise balbh agus bodhar do gach nì eile air thalamh agus mo shùilean mar gum biodh iad air an glaodhadh ris na nithean a bha mu m’ chomhair. Bha gach caora air a cur air a druim le gach fear, eadar a ghlùinean, agus strìoch air a deanamh anns a’ chlòimh leis an dà òrdaig, o bhun an earbuill a


[TD 127]

dh’ionnsaigh na h-amhach. Mar so bha strìoch an déidh strìoch air an dèanamh, mu thrì òirlich o chéile agus air an liosraigeadh le bhith tumadh na corraige anns an teàrr. Tha e air aideachadh gu saor, an diugh, nach eil an tumadh idir cho math do’n chlòimh ris an t-seann dòigh, ach ged a dh’fhaodas sin a bhith mar sin, cha ghabh an smiùradh a thoirt air ais ged bu mhath leinn e. An déidh an smiùraidh bha na caoraich saor o thuilleadh dragha, co-dhiùbh a thaobh na clòimhe, gu meadhon an ath-shamhraidh, an uair a bhiodh na caoraich air an rùsgadh.

II. Bha là faing-an-rùsgaidh ’na fhìor là mór anns gach baile agus na feòraicheadh neach dhìom dé an là bu sgìthe bhithinn ann a’ làithean mo chinneis—an uair nach cuireadh dìreadh is teàrnadh nan uchdach cus orm, cha bhiodh e duilich dhomh a ràdh gum b’e sin là fainge. Tha cuimhne mhath agam ruith o’n sgoil gu tric air là na fainge. Ach nach b’fhiach e an t-saothair! Tha mi a’ smaoineachadh, da rìreadh, gun deanainn na bu trice e a rìs, nam bu rud e ’s gum faighinn m’òige air ais aon uair eile:—

Bha mi uair a bha mi eòlach
Air gach lòn a bh’ air an fhirich,
An uair a bha mi òg is eutrom
Ri cuairteachadh an spréidh mu’n innis,
B’éibhinn siubhal feadh chòinich
’S dìreadh leòidean ’gan tilleadh (Le Pàdruig Caimbeul.)

A thaobh muinntir a’ mhonaidh a bhith fàgail a’ bhaile aig càinealachadh an latha bhiodh na caoraich gu cumanta anns an fhaing aig tràth nòin agus mu leth-uair-an-uaireadair an déidh sin bhiodh a chaoraich féin ceangailte aig gach fear air an réidhlean ghuirm ri taobh na fainge, agus cha chluinnte ach fuaim nan deimhisean agus “thoir dhomh spearrach!” “Cuir luthag air an té sin! “Dé an comharra cluaise ’tha oirre?” “’S e caora fhuadain a tha so” agus mar sin air aghaidh. B’e pàirt de na comharraidhean cluaise anns a’ bhaile san do rugadh mise iad so:—beum, bàrr, slisinn, toll, crabhcan, miaolan, agus sulag; agus bha bodach ainmeil san dùthaich a bhiodh a’ falbh o fhaing gu faing, agus bha e air a ràdh nach robh comharra cluaise anns an dùthaich nach b’aithne dha, agus b’e sin mu chóig mìle ged nach sgrìobhadh ’s nach leughadh e smid.

Aig ciaradh an fheasgair thigeadh cairtean air tòir na clòimhe, bha an fhaing seachad, chluinnte mèilich nan uan a chaidh iomrall air na màthraichean air a’ chùl, agus dheanamaid ar rathad dhachaidh gu dubhach sgìth a’ miannachadh gu mór ’nar cridhe gum bitheadh faing eile ann an là-arna-mhàireach.

III. Théid, a nis, brath a ghabhail air a’ chiad là mhath a bhios ann, gus a’ chlòimh a nigheadh. Cha b’e sin là gun sunnd, an là bhiodh na boireannaich le ’m fillidhean mu’n glùinean agus casruisgte a’ bogadh na clòimhe le’n casan ann an tubaichean móra ri taobh na h-aibhne, a’ chlann bheag ri màgaran san fheur ghorm mun cuairt agus na gillean beaga ri deanamh leum-leog le bhith tilgeadh leacan cloiche do’n linne. Nuair a bha a’ chlòimh tioram bha i air a cur seachad ann am pocannan san t-sabhal gu àm a’ chalaineis, agus b’e


[TD 128]

sin fad a’ gheamhraidh—àm an t-sneachda agus an reothaidh—an uair nach gabhadh cus de dh’oibre fearainn a chur air aghaidh. ’S e cìreadh na clòimhe ciad thòiseachadh a’ chalaineis agus, gu dearbh, b’e sin obair a bha ag iarraidh foidhidinn gu leòir, ged a bha aon mhaith oirre agus b’e sin nach robh cus sgil air iarraidh agus gum faodadh beag agus mór, sean agus òg, làmh a chur innte.

Nach tric a chuidich sinn ar seana-mhathair chaomh, ise a bu toidhich ’s a bu chùramaich umainn, an uair a bhiodh sinn ’nar suidhe an tac an teine agus teas na grìosaiche ri figheadh brat sgeilmeil de bhreacan Mairi Uisdein air ar luirgne lomnochd—anns an obair mhàirnealaich fhadalaich so.

’S e dath na clòimhe obair a tha ’nochdadh amach eirmiseachd agus gnìomhachas na muinntir o’n tàinig sinn, agus is duilich aideachadh nach eil boireannaich an latha so idir cho ealanta ann an oibreachadh nan dathan speisealta a chunnaic sinn an uair a bha sinn òg. Tha dathan bùtha cho goireasach agus cho farasda an cleachdadh an diugh ’s nach ruig neach a leas a bhuadhan nàdurra a chur an céill ach ann an tomhas ro bheag. Bha, mar sin, ar sinnsearan cus na bu ghéire agus na bu tùraile ’nam breithneachadh air nithean nàdurra na tha muinntir an diugh. Bha iad a’ faotainn teagaisg o luibhean na machrach, o aghaidh a’ chuain, o aodann na speur, o thorrann nan eas, agus o shéideadh nan gaothan, a bha ’toirt dhaibh mór eòlais agus gliocas a bha barraichte, a thaobh nan suidhichidhean sin, an coimeas ruinne.

Bha móran lusan air an cleachdadh ceudan bliadhna air ais gu dath aodaichean is clòimh agus ni an àireamh aca beag sinn ’nar sealladh féin a diugh nuair a bheachdaicheas sinn cho beag ’s as aithne dhuinn eadhon de dh’ainmean nan luibhean ’nar cainnt fhìn. Tha mór thoileachadh agamsa ’cur sìos an so ainmean nan luibhean a bhithinn a’ cluinntinn ’nam bhalach agus an fheum gus an robh iad air an cur, no co-dhiùbh na dathan a bha air fhaotainn uapa.

(1) Dath Dubh:—seilisdear, feàrna, grainnseag, preas nan àirneag, agus copag.
(2) Gorm:—braoileagan (dearc an fhraoich, curra-mhiag, lus nan cearc) agus an droman.
(3) Donn:—Crotal, duileasg, agus duilleag bhàite.
(4) Crò-dheirge:—Corcur agus crotal geal.
(5) Uaine:—Conas, ràmh-dhroighionn, fraoch agus bealaidh.
(6) Or-ubhal:—Beàrnan-brìghde, buaghallan-buidhe, agus preasnan-smeur.
(7) Purpur:—Feòras, lus na feàrnaich, crotal còinich, biolaire, agus cairmeal (carra-meille).
(8) Dearg:—Crotal nan creag, leanartach (braonan fraoich, cairt-làir, leamhnach) agus rùdh (ruamh).
(9) Buidhe:—Craobh-ubhal, uinnsean, leamhan, roid, raineach, Achlasan-Chaluim-Chille (eala-bhuidhe).

Bha lusan sònraichte air an cleachdadh gu bhith ’g almadh no a’ cairteadh na clòimhe agus b’iad sin an cumantas, a’ chairt-làir, a’ chairt-leamhna agus a’ chopagach. Bha féill mhór air an rùdh o chionn trì-fichead bliadhna ’s a deich air ais, mar luibh a dheanadh dath


[TD 129]

brèagha dearg. Tha an lus so a’ fàs ann am fearainn mhachrach agus tha i ro fheumail gu ceangal na gainmhich agus gu a cumail o bhith air a séideadh bho àite gu àite le gaoith. Air an aobhar so tha e mì-laghail a bhith buain freumhaichean na luis so an diugh. Tha sinn a’ tuigsinn gu robh i anabarrach pailt air machraichean Bheinn-a-Fadhla aig aon àm agus gur h-ann an so a chuireadh a’ chiad chasg orra-san a bha cleachdadh an rùdh gu dath nan clòithean.

IV. ’S e an ath cheum an déidh cìreadh agus dath na clòimhe an càrdadh. Bha na peàrdan, no mar theirear riutha an corr’ àit, na rolagan, air an deanamh leis a’ chàird. B’e sin dà bhòrd fhiodha mu throidh air fhad agus ochd òirlich air leud, agus fiaclan caola iarainn agus dlùth ri chéile air gach bòrd. Bha làmh chruinn fhiodha air gach té gu feum na càrdaidh agus bha na rolagan air an dealbhadh agus air an cumadh gu grinn le bhith suathadh agus a’ sgrìobadh na clòimhe eadar an dà chàrd. Bha iad an sin air an cur ’nan tòrr ann am basgaid no an ciste gu feum na mnatha-snìomh.

V. ’S e a’ chuibhle shnìomh mìr àirneis cho eireachdail agus cho feumail ’s a bha ri fhaicinn ann an tigh sam bith agus chan eil e ’na iongantas idir i a bhith gu tric air a h-ainmeachadh “bean-an-tighe,” agus nach b’ion-mholta maiseach a bhith faicinn fìor bhean tighe ri toirt srann aighearach air a’chuibhill agus crònan aigeannach a h-òrain fhéin ri cumail tìde ri astar a’ mhaide-siubhail ’s an dealgain. Ciod e nach tugamaid air an là sin fhaotainn air ais anns am biodh a’ nighean

[Dealbh]


[TD 130]

’s a màthair ri calanas, an t-seann-bhean aig a’chìreadh, fear an tighe air a’ bheairt, nàbaidh an ath-dhoruis ri lìonadh nan iteachain car treise, agus sinne ’nar suidhe ann an tac an teine, ri deanamh chroisean le bioran maide anns an luathaidh, no ri cunntadh nan corrag leis “an òrdag, an sgealbag, an gunna fada, nic an t-sagairt, meur bheag an airgid.” A bheil nì air thalamh a bheir uiread de dh’fhagaisgeachd dhuinn air làithean ar n-òige, ri bhith ’g amharc troimh shùilean ar cuimhne air Mórag ar piuthar ri càrdadh ris a’ bhalla-tharsainn do’n starsnaich, ar seana-mhathair air an robh ar gaol agus ar déidh, gu socrach agus gu foidhidneach ri cìreadh ris a’ ghealbhan, ar màthair, mar thubhairt sinn a cheana, ri toirt a’ chiùil a bu bhinne chuala sinn a riamh á deil agus siubhal na cuibhill agus an spàl aig fear na beairte a’ gabhail a turuis air ais ’s air aghaidh cho luath ’s gur gann a leanadh an t-sùil—ged a bu sgiobalta biorach san àm sin i—a h-astar. ’S gasda is cuimhne leinn gach pàirt de’n chuibhill. B’e na h-eich an dà mhaide a bha ’nan seasamh o’n mhionach agus bha deil na cuibhill ’na laighe ann an dà eag am bàrr nan each. Bha maide caol mu throidh gu leth air fad, ceangailte le éill chraicinn, ri ceann na deile agus ris a’ chasachan. B’e so am maide-siubhail—no mar theirear an cuid de na h-eileanan,—an t-amadan. Bha casan na mnatha-snìomh ag oibreachadh a’ chasachain sìos is suas, bha so ri toirt tarraing air a’ mhaide-shiubhail agus ri cur mun cuairt na deile. A dh’ionnsaigh na làimhe clìthe bha na maighdeanan ’nan seasamh mu throidh a dh’àirde agus mu throidh o chéile. Ceangailte eatorra agus troimh chluais gach maighdinn bha an dealgan, an t-seic, am piurne agus an rathan. Mar bha an toinneamh ri dol anns an t-snàth bha e ruith troimh shùil na seic agus ri sìor lìonadh air an dealgan. Bha bann de shnàth clòimhe ri ceangal réim na cuibhill ris an rathan agus mar sin ri cur mun cuairt an dealgain. Ghabhadh am bann so a bhith air a theannachadh no air a lasachadh le tionndadh na h-iuchrach no na cìche aig làimh chlì na cuibhill. Chan eil e idir furasda cuibhle-shnìomh a cheannach an diugh, a chionn tha an tuairnearachd, mar tha móran de cheirde dhùthchasachail eile, air dol á fasan, agus tha cuimhne againn a bhith faicinn cuibhlichean snìomh air an òrduchadh á Lochlainn o chionn còrr is leth-cheud bliadhna air ais, le gainnead thuairnearan anns an dùthaich so. Ann a bhith a’ fàgail a’chinn so faodar a ràdh gu robh dà dhòigh ann gu bhith tachrais an t-snàth thar a’phiurne agus b’e sin ceirsle dheanamh deth, no a chur air a’ chrois-iarna, ach co-dhiùbh, ’s e ceirslean a dh’fheumadh a bhith air an cleachdadh ann a bhith deilbh an t-snàth.

VI. ’S ann anns an t-sabhal a bha an deilbh air a dèanamh daonnan a chionn bha fad balla an t-sabhail air iarraidh gu ceartas a thoirt do’n chùis. Bha na h-uiread de chnagan air an stobadh do’n bhalla a réir fad a’ chlò agus na ceirslean air an cur ann an soithichean beaga air an làr gu an cumail o bhith rìghleadh air an làr agus ri dol mu chasan an fhir a bha ri deilbh. An uair a bha an snàth-deilbhe ullamh bha e gun dàil air a thoirt a dh’ionnsaigh na beairte gu bhith air a chur mu chrann, agus b’e sin, a chur air a’ gharmain shnàth. Bha a’ gharman so air cùl na beairte, air an taobh a b’fhaide air falbh o’n fhigheadair. Bha i ’na laighe an taobh amuigh de na puist air dà chnaig ris an cante na h-urracagan. Bha aon neach ri tionndadh a’ chroinn, neach eile


[TD 131]

ri cumail an rathaill agus an treas neach ’na shuidhe air an làr, a bhuinn an tac a’ mhaide tharsainn, a’ cumail an t-snàtha teann no flagach, mar dh’iarradh fear a’ chroinn. B’e beartachadh an t-snàth obair a bu draghaile a bha co-cheangailte ris a’ bhreabadaireachd a chionn bha gu daonnan dà oidhche ’ga chosd ris an obair so. B’e an snàth a chur troimh na h-iomarulan (iomadh-dhrulan) a bu duilghe air fad, agus is tric a chunnaic sinn deagh fhoidhidinn an fhigheadair air fheuchainn gu goirt ann a bhith cur gach snàthainn fa-leth ann an sùil fa-leth de na h-iomaruill. Aon uair ’s gu robh so seachad bha an snàth no an dlùth air a chur troimh ’n t-slinn agus air a cheangal le lothainnean ris a’ gharmain aodaich, agus bha alt ’ga thogail air an t-snàth agus an fhigheadaireachd ri tòiseachadh. Bu mhór ar tlachd aig amannan a bhith leantainn astar na spàil an uair a bhiodh bodach na beairte an deagh fhonn. Ged a b’ann a’ bualadh san t-sabhal a bhithinn dh’aithnichinn ro mhaith le srann na spàil gum bitheadh a’ phìob a’ cur nan toit dith am pluic m’athar. An uair a bhiodh e aig fìor shunnd mar so ’s e aon làmh ma seach a bhiodh anns a’ bheairt mheadhoin agus làmh mu seach eile a’ glacadh ’s a’ tilgeadh na spàil, agus ’s iomadh réis aodaich san uair-a-thìde, a tharraingeadh an crann-teannaich mu’n gharmain uchd. Bhithinn-sa gu tric air mo chumail trang a’lìonadh nan iteachain. Bha na h-iteachain aig an àm sin air an deanamh de luirgne-thoisich chaorach. Cha deanadh luirg-dheiridh feum sam bith a chionn cha robh iad cruinn gu leòir an cnàimh agus chan fhanadh iad air gob na h-aisil agus cha mhotha a thionndaidheadh iad air gathan na spàil. Tha sinn a’ tuigsinn gu bheil iad sin air an reic mar ghoireasan eile an diugh, anns na bùithtean. Mum fàg sinn a’ bheart-fhigheadh faodar ainmeachadh gum b’e na h-eàrraidh am mìr mu dheireadh de’n aodach anns a’ bheairt, agus gum b’e na fuidheagan, an earrann de’n dlùth nach gabhadh fhigheadh. Bha iad mu chóig òirlich dheug a dh’fhad; air an gearradh sìos mun tuiteadh an t-aodach sa ’bheairt, agus air an toirt air ais dhà-san no dhì-se d’am buineadh an clò. An uair a thigeadh an neach sin a phàidheadh a’ chlò b’e tuarasdal a’ bhreabadair, gròt no ceithir sgillinn an t-slat-dhùbailt—slat ochd troidhean a dh’fhad—agus mar sin chì sinn gu robh “goirt an ceannach” aig fear na beairte air a h-uile sgillinn a bha e faotainn. Is cuimhne leam gum bitheadh móran de’n luchd-déiligidh aig m’athair a’ toirt beagan a bharrachd seachad air a’ phàidheadh àbhaiseach, gu sònraichte a chionn ’s gu robh iad airson nochdadh am buidheachais do’n fhigheadair a thaobh cho dlùth agus cho daingeann ’s a bha an t-aodach air fhigheadh. B’e mìr-geàrr a b’ainm do’n tabhartas so agus ’s tric a’ smaoineachadh o’n là sin mi air brìgh an ainm so, cuin a thòisich an cleachdadh an toiseach agus an robh e, mar chleachdadh, cumanta an ceàrnaidhean eile de’n dùthaich. Co-dhiùbh b’e sliasaid muilt air dheagh thiormachadh is chruadhachadh a bu trice chunnaic mi riamh san achlais aig muinntir ceann-a-deas a’ bhaile gu sònraichte, agus bu mhotha gu mór a dheanamaidne a thoileachas, mar chloinn ris a mhìr-geàrr, na dheanamaid ris a’ bheagan thasdain a thuiteadh a dh’ionnsaigh a’ bhodaich.

VII. Bidh mi a’ co-dhunadh na h-oidhirp so le beagan fhocail a chur sìos mu “Luadh a Chlò.” B’e luadh-chas a bha ann an Leódhus


[TD 132]

[Sanas]


[TD 133]

o chionn deich agus trì fichead bliadhna air ais ach ’s e luadh-làmh a bha ann an Uibhist. B’e luadh-chas a bu chabhagaiche agus a b’aighearaiche na luadh-làmh agus saoilidh mi nach b’urrainn luadh-làmh a bhith, gu bràth, cho math ri luadh-chas, a chionn gur h-e a’ chas as làidire na làmh. B’inntinneach a bhiodh seisear no ochdnar de mhnathan-luaidhe ’nan suidhe air an làr air aon chlàr, ceathrar air gach ceann de’n chléith-luaidhe agus an clò no pàirt de’n chlò eatorra gu bhith ’ga bhruthadh agus ’ga thaosnadh anull agus anall le an casan. Bhitheadh an t-òran luaidh a’ cumail siubhail ri astar nan casan. Bhitheadh gach cas dheas air gach taobh ag oibreachadh còmhla agus a rìs gach cas chlì—ochd casan deas agus ochd casan clì, ma seach. Bu bhrèagha an t-òrdugh, bu phongail an t-astar, bu cheanalta a’ chuideachd agus bu bhinn agus aighearach an ceòl. Chan eil aobhar móran leudachaidh a dheanamh mu’n chùis. Tha e mar fhasan a bhith a’ deanamh “Luadh” gu tric aig cruinnichidhean Gaidhealach ann am móran àitean agus tha an cleachdadh gasda sin ’na mheadhon air a bhith a’ cumail air chuimhne briathran agus focail a dh’fhaodadh, air mhodh eile, a dhol a dhìth. Cha dean mise mar sin ach beagan a ràdh mu bhriathran nach eil air an cleachdadh aig na luaidh sin a dh’ainmicheadh. Bha an t-aodach air a chur am bogadh ann an uisge siabuinn an latha roimh an luadh agus b’e so a bhith ’ga chur do’n chumlaig. Bha e gu tric air fhàgail sa’ chumlaig gu’n cruinnicheadh na mnathan-luaidh. An sin bha e air fhàsgadh agus air a chur air a chléith-luaidhe. Aig deireadh gach òrain chluinninn gu tric té de na mnathan-luaidhe ag éigheach ri càch. “Có th’air mo chuibhbean?” Bha so a’ ciallachadh “Có e an gille a chaidh a thilgeadh orm anns an òran a chaidh seachad?” No, “Smaoinichibh air a’ ghille a thugadh dhomh, etc.” Gu tric ’s ann le làn spòrs a bha a’ cheisd air a cur. B’e là luaidh an là bu mhotha spòrs agus àbhachdais; b’e sud là na gàireachdaich agus là nan leannan. Bhiodh na leannain a b’aimlisgiche gu tric air an toirt seachad—gu sònraichte an gille crùbach—airson fearas-chuideachd agus fealla-dhà. Am fac no am faic sinn gu bràth nigheanan bu chridheile ’s a bu laghaiche na mnathan-luaidhe? Chan fhac ’s cha b’urrainn sin a bhith. As déidh an luaidh bha an clò air a chur air choinneil agus air a thoirt do’n loch no do’n abhainn a chum an t-ùdhradh a thoirt as ’s a thiormachadh. B’iad so dhà de na h-òrain luaidh a chuala sinn nach deach fhathasd a chur gu h-iomlan an clo:—

Bhi-liù-a-ra-hù-a
Gur tù mo chruinneag bhòidheach
Bhi-liù-a-ra-hù-a

A nighean bhuidhe tha sa ’ghleann
Na fir an geall do phòsadh
Bhi-liù etc.

A nighean bhuidhe tha fo’n bhruthaich
Mac Cumhais an tòir ort
Bhi-liù etc.

Gur binn tha na na cuthagan
Sa’ bhruthaich sam bi neòinean
Bhi-liù etc.


[TD 134]

(2) Bhi rì liù lé ho, Oró mo chuachag Bhi rì liù lé ho

Cha b’fhada bhiodh mo leannan tighinn á Beannaibh a’ Chuailein
Bhi-rì-liù etc.

’S nuair a thigeadh è dhachaidh ’s mì nach fhaireadh an gruaim air
Bhi-rì-lìù etc.

Tha mo cheist air a’ghille thug an linne mu thuath air Bhi-ri-liu etc.

Fuil a’ bhric air do léine fuil an fhéidh air do ghualainn Bhi-ri-liu etc.

’Struagh nach robh mi le mo leannan ann an lagan beag uaigneach
Bhi-ri-liu etc.

Fo dhubhar na coille far an goireadh a’ chuachag. Bhi-ri-liu etc.

Tha e ’na thoileachadh mór do’n ùghdar so a sgrìobhadh. Tha e a’ saoilsinn mar gum bitheadh móran làithean air an cur ri aois le bhith toirt gu cuimhne pàirt de na briathran a tha air an cur sìos an so. B’iad briathran athar, agus a mhàthar: bu ghlan an teanga agus bu ghnèidheil an dùrachd agus b’iad nach tugadh beum air càch le briathran neo-gheamnuidh sam bith. Tha mi duilich nach eil mo bhriathransa idir cho taitneach na cho blasda na idir cho tarbhach ’s a b’urrainn iadsan an dèanamh.

Bi mi ’cuimhneachadh a’ chòmhlain
Shiùbhleadh còmhla rium gu minic.

Ach bho chian do thriall na làithean,
Sgap an t-àl air feadh na cruinne.

Tha cuid an talla nan treun diubh
Nach fhaicear fo’n ghréin so tuilleadh.

Na fir sin nach diùltadh éirigh
Anns an t-sreup nuair chuirte thuig iad.

Nise chaochail làithean m’òige,
’S thainig neòil nach robh mi sireadh.

Tha mo chiabhagan air liathadh
’S dh’fhàilnich bliadhnachan mo chinneis.

Cha teid mi abhsaidh air réidhlean
Aig fangadh treudan a chruinnich.

(Le PADRUIG CAIMBEUL.)


[TD 147]

Na Sgoilean Gaidhlig
Le SEUMAS MACTHOMAIS

(1)

NAN deanadh Achd Pàrlamaid a’ Ghàidhlig a chur a dhìth cha bhiodh facal Gàidhlig an Alba an diugh. Cha bhiodh o chionn suas ri trì cheud gu leth bliadhna. Anns a’ bhliadhna 1616 chomharraich an riaghaltas gum biodh sgoil anns gach sgìre air feadh na dùthcha air fad, agus bha dà chrìch shònraichte anns an t-sealladh aig an àm—a’ Bheurla Shasunnach a stéidheachadh gu daingeann ameasg an t-sluaigh anns gach àite, agus a’ Ghàidhlig a chur á bith. B’e beachd làidir an luchd riaghlaidh, chan e luchd riaghlaidh Shasuinn, gur i a’ Ghàidhlig a’ cheap-starra bu mhotha a bha seasamh roimh na Gaidheil, agus nach robh adhartas gu bhith aca an eòlas no an sìobhaltas gus an rachadh a cur as gu buileach.

Nach math nach robh an t-aineolas mór so a’ riaghladh nan uile. Bha foghlumaichean an Obair Dheadhain fada roimh an àm-sa a nochd barrachd toinisge agus geurchuis. ’S i a’ Ghàidhlig aon de na cànainean a bha air a cheadachadh do ’n chloinn a chleachdadh ’nam fearas-chuideachd timcheall na h-Aird Sgoile anns a’ bhaile.

Ma chaidh sgoil a thogail anns gach sgìre ann an lorg an achd ùir cha tug sin sgoil dlùth do na h-uile ceàrnaidh. Tha sgìrean na Gaidhealtachd araon farsaing agus corrach, neo-ghoireasach, agus do bhrìgh sin chaidh dà cheud gu leth bliadhna seachad mus fhacas sgoil fhreagarrach faisg air gach clachan aig an robh feum oirre.

Anns a’ bhliadhna 1709 chaidh an comunn fiùghail ris an canar Comunn Craobh-sgaoilidh an t-Soisgeil Chrìosdail a chur air bonn a chùm cothrom na Féinne a thoirt do ’n Ghaidhealtachd agus do na h-Eileanan a Siar a thaobh fòghluim. Ach b’e beachd a’ chomuinn-sa air tùs gum biodh na Gaidheil fada na b’fheàrr as aonais an cànain fhéin, agus mar sin cha robh a’ Ghàidhlig air a ceadachadh anns na sgoilean aca mar mheadhon teagaisg no mar chuspair fòghluim airson iomadh bliadhna. Ach thuig iad fa-dheòidh an t-iomrall a rinn iad, agus thòisich iad ag ath-cheannach na h-aimsir. Thug iad fa-near gum biodh na sgriobturan air an eadar-theangachadh gu Gàidhlig Alba chùm is gu leughadh an sluagh iad ’nan cànain fhéin.

Le òrdugh a’ Chomuinn chuireadh an clò anns a’ bhliadhna 1741 faclair Gàidhlig airson feum nan sgoilean le Alasdair Mac Mhaighstir Alasdair, aon de ’n luchd teagaisg aca fhéin, agus chuir iad amach Leabhar-cheist na Màthar a dh’ eadar-theangaich aon eile de na seirbhisich aca anns a’ bhliadhna 1752. Cóig-bliadhna-deug an déidh sin chlo-bhuail iad 10,000 leth-bhreac de’n Tiomnadh Nuadh air a thionndadh gu Gàidhlig le Seumas Stiùbhairt an Cill Fhinn. Nach ann air a’ chomunn so a thainig an dà là a thaobh an seallaidh air a’ Ghàidhlig.

Chosg iad air iomadh leabhar Gàidhlig a bharrachd air na dh’ainmich mi airson nan sgoilearan, cuid diubh nach robh ro fhreagarrach airson na h-òigridh; ach b’fheàrr fuine thana na bhith falamh uile. ’Nam measg bha leabhar-litreachais <eng>(spelling-book)<gai> a


[TD 148]

dh’ullaicheadh air iarrtas a’ Chomuinn leis an Urr. Stiùbhairt á Inbhir Pheotharain. Chaidh òrdugh amach gum biodh an leabhar so air a chleachdadh anns gach sgoil fo an ùghhdarras far an robh a’ Ghàidhlig air bilean an t-sluaigh, agus chuireadh ìmpidh air gach Cléir air an robh uallach na sgoiltean a cheasnachadh rannsachadh gu mion a’ bhuaidh air adhartas an fhòghluim a bha mar thoradh air a’ chlann a bhith air an teagasg air tùs anns a’ Ghàidhlig. Agus dh’àithneadh dhaibh iomradh a dheanamh gach bliadhna air mar a bha cùisean a’ coinneachadh riutha. Chan eil teagamh idir nach robh toradh an dìchill agus an aire a bha so ri fhaicinn anns an loinn a bha air rogha-labhraidh muinntir na Gaidhealtachd gus an do chuir Achd an Fhòghluim anns a’ bhliadhna 1872 cas-bhacaig eile air an cainnt.

B’e àrd chrìoch Comunn a’ Chraobh Sgaoilidh eòlas na fìrinn agus a’ chreideimh Chrìosdail a mheudachadh anns a’ Ghaidhealtachd, agus is ann a chùm na crìche sin a dh’fhosgail iad sgoilean an iomadh àite, ach bha aca anns an t-sealladh cuideachd an luchd àitich oileanachadh ann an sìobhaltachd, mar a dh’ainmich mi cheana, agus an deanamh na bu shona agus na b’fheumaile do ’n rìgh, agus do ’n dùthaich. Cluinn sin!

Mu ’n bhliadhna 1780 bha iad fhathast teagmhach co-dhiùbh a bhiodh e freagarrach no nach biodh beagan de leabhraichean feumail air an eadar-theangachadh gu Gàidhlig a chur an làmhan nan Gàidheal. Ach nuair a dhearbh an gnothaich fhéin dhaibh gu robh e do-sheachnaichte feumail, do ’n òigridh gu sònraichte, teagasgan na fìrinn a chur rompa ’nan cainnt làitheil, thòisicheadh air leabhraichean an Gàidhlig a chleachdadh anns na sgoilean far an robh feum orra.

Shoirbhich leis an oidhirp, dh’fhosgladh inntinnean an t-sluaigh, agus bhrosnaich sin iad gus an tuilleadh tlachd a ghabhail ann a bhith leughadh Beurla is Gàidhlig.

Mu dheireadh an ochdamh linne deug b’ i a’ Ghàidhlig cainnt an t-sluaigh air feadh siorrachdan na Gaidhealtachd air fad ach beag—o Dhùthaich MhicAoidh gu Peairt, agus o Innse-Gall gu Ard-chrìochan Shiorrachd Obair Dheadhain. Aig toiseach an ath linne bha trì cheud sgoil fo làmhan a’ Chomuinn, agus cóig mìle deug sgoilear gach bliadhna air an teagasg leotha.

Anns a’ bhliadhna 1824 shuidhich an Comunn gu feumadh a’ chlann aig an robh Gàidhlig anns na sgoilean aca leughadh ionnsachadh ’nan cànain fhéin mus leughadh iad facal Beurla. Aig an àm-sa mar an ceudna mhol Bòrd an Fhòghluim Gàidhlig a bhith air a cleachdadh leis an luchd ceasnachaidh aig an robh i nuair a bhiodh iad a’ ceasnachadh luchd Gàidhlig.

Anns a’ bhliadhna 1828 chuireadh gu feum anns na sgoilean ceithir leabhraichean freagarrach an Gàidhlig so-thuigsinn do ’n chloinn a chaidh a dheasachadh fo stiùireadh Seanadh na h-Eaglaise, agus tha iomradh gu robh iad glé fhreagarrach. Cha bhiodh iad cho mì-fhreagarrach ris an t-Seann Tiomnadh agus ris an Leabhar Cheist co-dhiùbh! Cha robh an sin ach biadh nan inbheach ’ga chur air beulaibh na cloinne. A rèir cunntais rinneadh adhartas nach bu bheag ann an teagasg na Gàidhlige ann an sgoilean a’ Chomuinn anns na bliadhnachan a lean, agus bha i air a teagasg na bu chunbhalaiche air feadh an taobh tuath gu léir.


[TD 149]

Feumar a chuimhneachadh nach ann gu sònraichte airson Gàidhlig a bha sgoilean a’ Chomuinn aig àm sam bith, ach tha iad airidh air iomradh a bhith air a dheanamh orra a chionn gu robh Gàidhlig air a teagasg annta fad ùine mhóir.

Is mór agus is ionmholta a’ bhuaidh a bha air saothair an S.P.C.K. fad nam bliadhnachan a bha luchd teagaisg aca air feadh na Gaidhealtachd. Bha daoine glice earbsach aca os cionn nan sgoilean, daoine a bha air am moladh dhaibh leis a’ Chléir anns gach sgìre anns an robh sgoil aca, air an taghadh airson an diadhachd, an dìlseachd, agus an eòlais air litreachas. Bha a’ chlann air an oileanachadh leotha an eòlas a’ Bhìobuill agus stéidhean a’ chreideimh Chrìosdail. Bha an eisimpleir a b’fheàrr air a chur rompa, agus adhradh moch is anmoch air a chuairteachadh.

Ach ged a sgaoil obair a’ Chomuinn fad is farsaing cha do sgaoil i idir cho fada ris an fheum. Cha robh iad a riamh deònach sgoil a shuidheachadh ann an sgìre far nach robh sgoil sgìreachd air thoiseach orra, oir cha robh iad airson uallach is dleasdanas an uachdarain a ghiùlan. Air an làimh eile is ann far an robh mór-shluagh bu deòin leotha tòiseachadh. Dh’fhàg sin àiteachan iomallach fada gun sgoil.

Thòisich Seanadh Eaglais na h-Alba air cor nan ionadan sin a leasachadh, agus chì sinn anns a’ chunntas a sgrìobhadh leotha anns a’ bhliadhna 1828 gun do shuidhich iad trì fichead sgoil ’s a deich, agus bha còrr air trì cheud deug sgoilear ag ionnsachadh Gàidhlig annta. Air a’ bhliadhna sin thug iad seachad 8358 leabhar Gàidhlig airson nan oileanach, agus chaidh ceithir deug ar fhichead de luchd teagasg a chur air leth. An ceann bliadhna eile bha 2512 ag ionnsachadh Gàidhlig a leughadh, Pròsdanaich is Caitligich an cuideachd a chéile. Ach bha feum air 170 sgoilean anns a’ Ghaidhealtachd a bharrachd air na bha ann a cheana oir bha ochd mìle eadar ochd bliadhna agus a cóig deug nach b’urrainn Gàidhlig a leughadh no a sgrìobhadh. Dà bhliadhna an déidh so bha ceithir sgoilean fichead aig an eaglais an Earraghaidheal, trì deug an Siorrachd Inbhirnis, aon deug an Siorrachd Rois agus deich an Dùthaich Mhic Aoidh. Amach á 7000 sgoilear bha 2616 ag ionnsachadh Gàidhlig, agus chuireadh 1705 leabhar Gàidhlig an làmhan na cloinne. Bha iarraidh air sgoil an iomadh ceàrnaidh air nach b’urrainear freasgairt le dìth airgid. Bha ministear na sgìre a’ cumail sùla air sgoil na h-Eaglaise, agus bha ministearan na Cléire a’ deanamh an ceasnachadh a bha feumail gach bliadhna, agus a’ cur cunntais a dh’ionnsaigh an t-Seanaidh. Lean an obair mhath so gus an tainig Achd an Fhòghluim anns a’ bhliadhna 1872. Nuair a dhealaich na h-eaglaisean anns a’ bhliadhna 1843 thòisich an Eaglais Shaor air sgoilean iad fhéin.

Bhatar a’ faicinn feuma air oilthigh airson an luchd teagaisg ionnsachadh fada mus do shuidhicheadh gum biodh tigh air a thogail. Is ann anns a’ bhliadhna 1835 a thainig iad gus a’ chodhunaidh so, ach cha robh maoin gu leòir aca fhathast airson an ath cheuma.

Gus am faighte oilthigh freagarrach a thogail bha sgoilean sònraichte an Dun Eideann air an cur gu feum airson an luchd teagaisg oileanachadh fa chomhair an dreuchd.

Gheibh sinn anns an ath àireamh sgòid de eachdraidh nan sgoilean a bha air an suidheachadh thall ’s a bhos airson Gàidhlig a mhàin. B’ iad so na fìor sgoilean Gàidhlig.


[TD 157]

[Dealbh]

Gnothaich Bhoireannach
Le
MURDAG NICCOINNICH

AIR an t-samhradh a chaidh, chaith mi beagan ùine a’ dol troimh thé no dhà de na muilltean chlò-móir, anns a bheil uimhir a’ cosnadh an caitheamh beatha anns na h-eileanan an diugh, agus thagh mi, mar a rinn móran eile, dha no trì phìosan snoga de’n chlò. Bha iad gu math reusanta am prìs, agus taitneach cuideachd. Cha mhór nach robh iad ’nam peanas dhomh mun d’fhuair mi air an cur gu feum. Carson a tha uimhir dorradais againn nuair a thig sinn gu lorg neach a thàillearas an clò-mór? Chrath dithis an cinn; cha b’fhiach e an t-saothair. Le togail guailne thuirt fear gun deanadh esan sgiort air cóig not, bha fear eile mì-dheònach oidhirp a thoirt air a ghearradh, oir ’na bheachd-san is ann a bha e na bu doirbh na b’fhiach e.

Carson a tha cho beag de na caileagan a’ toirt smuain air an tàillearachd a thoirt amach? Gun teagamh sam bith tha fortan a’ fuireachd ris an té aig a bheil a’ chonn so a dhèanamh. Saoileam nach eil sanasan-reic a’ chlò a’ deanamh càil ach cron anns a’ chùis so. Tha fios aig an té as beag diù mu a h-aodach, nach eil cus phleatan gu math anns a’ chlò-mhór, tha i tana da-rìribh d’an


[TD 158]

tig sgiorta làn phleatan, ach an déidh sin ’s ’na dhéidh is ann le pleatan as trice a chithear an clò-mór. Seallaibh ris an dealbh air t.d. 157 agus chì sibh an dòigh as fhearr air a’ chlò as truime a dheanamh. Mar so cha tig làrach suidhe no làrach nan glùin ann, agus tha e snog r’a chleachdadh.

Ach carson is e an clò as truime as tric a gheibhear? Tha móran de’n chlò aotrom a tha bòidheach da-rìribh. So cuideachd agaibh an dealbh mu dheireadh a chaidh a chur amach de dheise anns a’ chlò aotrom. ’S cinnteach gu bheil i àluinn gu leòir. Carson, ma thà, a tha iad cho gann mu’r tiomcheall air nach eil samhla a’ phoc? ’S e aon aobhar nach eil tàillearan gu leòir ann d’an aithne an clò-mór a ghearradh, agus gu bheil cus ann a tha de’n bheachd gur h-aithne dhaibh a ghearradh is gun spùt tuigsinn aca mu dheighinn idir. Sin an dream a tha deanamh cron do-thomhaiste air a’ chlò. Smaoinichibh fhéin air na tha chòtaichean cnapach, brònach mun cuairt. Chithear an clò Eireannach agus an clò Sasunnach pailt gu leòir air na sràidean an dràsda, gu snasail, taitneach, ach is aobhar smuairein cho tearc ’s chithear an clò-mór, gun e bhith brònach, pocach an ùine gheàrr. Is math da-rìribh urras mór a thoirt air na marcaidean Ameireaganach, ach na dìochuimhnicheamaid ar dùthaich fhéin. Is e dùbhlan a tha so dhuinn aig àm anns nach eil an clò cho furasda a reic ’s a bhà e.

Ach fhuair mi mu dheireadh fear beag á Glaschu, a tha ag obair ann an cùil bheag an Dun Eideann, tha sgileil air a’ chlò, brod an fhir ceàird. Rinn e còta-mór agus ad á pìos clò a chosg aon nota, do chaileig dheich bliadhna, a tha cho àillidh cumaidh ’s a chunnaic mi am bùth air an Fhoghar-sa. Chosg e gu h-iomlan, a’ cunntadh an stuth, nas lugha na sé notachan, agus seasaidh e rithe car greis mhóir.

CHAN eil gach naidheachd a leughar a’ tabhairt cus togail inntinn air choinneimh na Nollaige, agus a’ chuid as miosa de’n gheamhradh romhainn fhathast. Sùil car àm air na cùisean a tha cur dragha air a’ mhór phobull. Tha còinneal nach urrainnear cosnadh a chumail suas, agus mar sin air adhart, ach có a tha ri

[TD 159]

còinneal? Tha na fir, mu ghnothaichean nam fear. Tha iarunn an staid thruagh, chan eil a bhith togalachd ro shoirbheach; tha tobraichean na h-ola a’ maoidheadh. Seallaibh ri cùisean nam ban. Chan eil àite a tha a’ cur amach stuthan-bòidhchid <eng>(cosmetics)<gai> nach eil a’ cosnadh air peilear am beatha. Cho fada ’s a gheibh boireannach bòid gun dean rudeigin nas àillidh no nas òige i, cha chumar bhuaithe i, ge be air bith a’ phrìs. Nach eireachdail an t-ainm a th’air an stuth-sa—PLACENTUBEX. Thairg té croc beag dheth an asgaidh dhomh bho chionn ghoirid, oir gu deimhinn cha robh mi air a cheannachd agus e daor da-rìribh, airson fhiachainn agus ìnnse dhi ciamar a chòrd e rium. Nuair a thàinig cothrom air rud ùr mar so ’nam charaibh, shaoil gum bu chòir dhomh fàth a ghabhail air. Their iad nach eil preas, no lurc, anns an aogais nach cuir so ruaig air, ach le ìnnse na fìrinn tha an dréin air dol ro dhomhainn annamsa co-dhiùbh.

Gun teagamh chan eil an luchd reic a’ dearmad dòigh a tha fo’n ghréin air cosnadh nam ban a chur ’nam pòcaidean. Chan eil fiù an slaman-tàth a bhios na seilleanan a’ deanamh gus a’ bhan-rìgh aca fhéin a chumail àillidh, nach eileas a’ cleachdadh a nis gu snuadh na h-òige a thoirt air ais. Tha e coltach gu bheil so air toirt air cuid mhór aghaidh a thoirt air sgeapachan làna bhith aca. ’S e so briathran fear de riaghladairean àite a tha cur amach fiach mhuilleanan nota de shiabunn, de phùdar, de gach acain chùbhraidh, “Chan eil cunnart sam bith an cois tionnsgalachd sna cùisean so. Tha ar ceàird-ne a’ dol gu bunaidean smuain gach mnà—a togarrachd agus a dùrachd, aig gach aois, am prìomh mhais is sgiamh a bhith oirre.”

[Sanas]


[TD 160]

[Sanas]


[TD 161]

CHA deifir, gu tà, dé cho àluinn ’s a tha a’ ghnùis, chan fhaod té sam bith earbsa a chur ro mhór innte. Ma tha a culaidh air dìth an iaruinn, gu dé an diù cho daor ’s a bha e. Ma tha dìth grèasaiche air a brògan, is coma cho bòidheach ’s a bha iad. Tha maidean crochaidh saor gu leòir, agus ’s e droch fhasan mòran a chrochadh air muin a chéile. Is math as fhiach an crochadair ris an abrar <eng>ZIGZAG MULTIHANGER<gai> a cheannachd. Cumaidh e grùnn math gun lorcadh.

CHAN EIL caraid idir nas fheàrr na’n t-iarunn, ach ma tha an t-anart salach ’s ann a chuireas an t-iarunn nas doimhne steach an smal. ’S e stuth mar phàipeir a tha ann an DRIPRESS. Faodar a chleachdadh an àite clùd fliuch fo’n iarunn, is togaidh e truailleadh leis. ’S fhada an t-saoghail bho thug mi luaidh air “1001,” agus chan eil a leithid fhathast aca.

BHO chionn greis thàinig COLICLEAN amach. Tha so mar shlaman a ghabhas a chur an sàs leis an làimh. Tha e tiormachadh geal agus gabhaidh e an uair sin a sguabadh dheth. Tha e math da-rìribh—chan ann a mhàin air culaidh, ach air na braitean-ùrlair.

Nach deuchainneach a bhith a’ faicinn brat-ùrlair làn truaillidh, mur bheil e fad sam bith air an làr. Chuir so dragh math oirnn air an fhoghar, oir is doirbh do chlann gun sprùilleach a bhith tuiteam bhuapa. Chuir mi dh’iarraidh stuth ris an deir iad KENCLEAN. Tha so deich tasdain an leth-phinnt, ach thatar a’ cur uimhir fhéin de bhùrn ’na cheann, agus fàgaidh e móran as a dhéidh. Bithear ’ga spùtadh air feadh a’ bhrait-ùrlair, nuair a tha e glan, no, buileach nas fheàrr, nuair tha e ùr, agus bheir e teàrmunn gun teagamh sam bith bho’n t-salachair. Faodar a chur air aodach, cùirteirean, cathraichean no nì air bith a tha deònach truailleadh gu furasda. Chan eil beachd agam fhathast gu dé cho fada ’s a sheasas so, ach tha fios agam gu bheil am brat-ùrlair a tha mu choinneimh an doruis mhóir annabarrach glan, gun taing do’n tìde sgreataidh a th’againn an dràsda.

IS aimhealach an uair a gheibh a’ mheirg gréim air nì sam bith, oir gu ruig so cha robh móran dòchais gun gabhadh i a togail a dh’aindeoin saothrach. Fiachaibh WESTOLITE, slaman eile, a ghabhas a sguabadh air, fhàgail cairteal sa h-uaireach agus a nighe dheth. Togaidh e a’ mheirg leis. Chan e in a mhàin, ach tha e toirt teàrmuinn bho’n mheirg ma chuirear an sàs e air inneal ùr.

GU dé an òrdag mhór nach d’fhuair sgleog mhath uair no uaireigin ri lìnn tarrang a chur an sàs. Tha seòrsa de chlobha beag anns na bùithtean a nis, le tarrainneadair ’na shròin, a chumas tarrang dìreach ceairt ’na h-àite, gus am buailear i—fiach lethchrùn air an robh droch fheum.

’S cinnteach gu bheil sibh uile a’ dol a thoirt ionnsaigh air duais KENWOOD a chosnadh. Tha coltach, ma ghabhas an fheadhainn aig a bheil iad mu thràth an creidsinn, gu bheil na h-inneil measgachaidh-sa ’nan goireas a tha math da-rìribh. Gu dearbh tha iad a’ toirt cothrom air leth do luchd-leughaidh GHAIRM fear dhiubh fhaotainn.


[TD 162]

[Sanas]


[TD 163]

BHO chionn bliadhna a nis tha mi air a bhith cleachdadh an <eng>CAREFREE COOKER<gai> a tha CREDA a’ cur amach. Chan eil agaibh càil ach seòrsa de dh’uaireadair beag a chur ris an ùine, agus ris an dearbh àm aig a bheilear ag iarraidh nan annlan, agus mo bhriathran gum bi iad deiseil air bhur coinneimh gun neach a bhith ’na cois. Agus fhad ’s a tha mi mach air àmhainnean fhuair mi rud beag feumail bho chionn ghoirid—KOOLGRIP—inneal mar chlobha, leis am faodar an soitheach as teotha a thogail gun na meuran a dhathadh.

’S e cuid de na fir a chaidh a leòn anns na cogaidh a tha ’gan dèanamh, agus gabhaidh iad air an ais iad, mur eil sibh toilichte leotha, brod an fhiach leth-chrùin cuideachd.

CHAIDH a’ chuid mhór againn a thogail anns a’ bheachd nach robh an leóbag math air a sailleadh idir. Tha ban-Thiridheach as aithne dhomh ’gan sailleadh daonnan. Tha i ’gan sgoltadh agus a’ glanadh na fola gu foirfe asda. Tha i an sin a’ cur an t-salainn ris a chnàimh, agus ’gan cur ann am picill rè cheithir latha. ’S toigh leatha an tiormachadh an teas na gréine, agus ged tha an t-iasg orra rudeigin dearg, gu dearbh feumaidh mi aideachadh nach eil iasg saillt nas blasda na iad. Shaill agus thiormaich an t-sàr bhan-eileanach-sa caoiteagan cuideachd, agus bha iad ’nan tràth chàilear.

[Sanas]


[TD 164]

Tha e coltach gur h-e “Tirìdh ìosal nam bulbs” as dòcha bhios againn ’nar beul an ùine nach bi fada. Ged nach eil a’ phrìs a thàtar a’ tairgsinn orra fhathast cho àrd ’s bu toil leis an luchd fàis, b’ éiginn do’n fhear a thàinig bho thìr-mòr g’am faicinn a ràdh gu robh na bulbs a chaidh fhàs an Tirìdh cho neochoireach ’s nach fheumta gnàthachadh sam bith tuilleadh a’ dheanamh orra gus an deidheadh iad do na bùitean. An déidh sin ’s ’na dhéidh cha do thairg iad do’n luchd fàis ach dà sgillin ’s bonn na sia air gach bulb, ach tha na Tirìdhich a’ seasaibh an aghaidh so, agus gu dearbh tha sinn uile an dòchas gun soirbhich leotha.

ANNS a’ chrìochnachnadh, chuir SYMINGTON thugam fios mu mhìlsean a tha fìor fhreagarrach aig àm Nollaige. ’S e <eng>HIGHLAND TRIFLE<gai> a their iad ris, agus so mar a nithear e. Gearraibh agus cuiribh treallaich mhath do mhìlsean-measa air leth-dusan bonnach <eng>sponge<gai> (cha deifir iad a bhith car tioram). Sàthaibh iad ann an soitheach gloine agus crathaibh làn spàin mhóir de’n DRAMBUIDHE orra. An sin deanaibh <eng>custard<gai> tana le leth-phinnt bainne, siùcar agus làn spàin bhig de <eng>SYMINGTON COFFEE ESSENCE;<gai> buailibh aon ugh ’na mheasg, agus blas beag de Vanilla, is nuair a bhios e rudeigin fuar, dòrtaibh e air mullach na tha anns an t-soitheach, agus leigibh fuarachadh buileach dha. Faodar siristean agus bàrr milis a chur air, gus a sgeadachadh. Cha bhi e co-dhiùbh cho deònach air an losgadh bràghad ’s a tha gach sèorsa <eng>“duff”<gai> a tha cleachdach aig an àm so.

[Sanas]

[TD 165]

Na Cleibh-Ghiomach a Chaidh air Chall
Le ALASDAIR MACUILLEIM

IS toigh leam giomaich; gu dearbh bu toigh leam iad fad mo bheatha, ach nach iad tha daor anns na bùthan? Air an aobhar sin shònraich mise gum fiachainn r’an glacadh nuair a rachainn gus na h-eileanan air mo làithean-saora. Mar sin, cheannaich mi dà chliabh an déidh dhomh sanas fhaicinn anns an Obanach. Is mise a bha toilichte nuair a ràinig iad. Bha iad brèagha, eadhon ged a bha fàileadh neònach creosote a’ tighinn bhuapa a bha a’ sgaoileadh troimh an tigh. Bha mise coma co-dhiùbh. Bha mi a’ smaoineachadh air a’ bhiadh a bhiodh againn, agus a bharrachd air sin, an spòrs!

Dh’fhuirich na cléibh agus am fàileadh far an robh iad a dh’aindeoin mo chéile bhochd. Mu dheireadh thainig an là airson ullachadh. Is mise bha trang a’ cur <eng>“luggage rack”<gai> air mo charbaid-ola agus na cléibh air a mhullach. Bha mi uair no dhà, no eadhon trì, ’gan ceangal le ròpan, ach mu dheireadh bha a h-uile nì deiseil airson an là màireach. A nis, chan eil an garaids agam ro àrd, ach mheas mi a àirde agus àirde mo charbaid leis na cléibh air a mullach. “Nì e a’ chùis” arsa mise. Mo thruaigh! nach mì bha fada ceàrr. Air mo thobhtaichean móra, dh’iomain mi a’ charbaid asteach do ’n gharaids. Chuala mi fuaim agus ann am prioba na sùla bha an <eng>“rack”<gai> agus na cléibh air an ùrlar.

Thòisich mi a rithist, agus mu dheireadh bha na h-uile nì aig àird mhóir, mu uair sa’ mhadainn. B’e cosdas na saothair fallus mo bhathais, dha no trì mhallachdan agus dha no trì sgrìoban air mo dheagh charbaid. Co-dhiùbh chaidh mi ’nam shuain an oidhche ud.

Thàinig an là, is bha sinn a’ falbh le carbaid làn threallaich: sinn fhìn, mo dhà chù mhór agus na cléibh. Chaidh a h-uile nì air adhart mar bu mhiann leinn, a dh’aindeoin iomadach sùil a bhith ag amharc air a leithid so de shealladh—carbaid làn, le coin mhóra astigh agus cléibh air a mullach. Rinn sinn stad airson biadh aig tigh-òsda beag, agus an déidh biadh meadhoin-latha, thainig sinn amach agus bha easbuig no cuideigin de’n t-seòrsa sin a’ coimhead air a’ charbaid. “Bha mi a’ smaoineachadh air gu dé bha anns na nithean sin” ars esan, a’ ciallachadh nan cléibh. “An e tighean a th’annta airson bhur coin?” Thug mi sùil air na cléibh bheaga, agus air na coin mhóra Labrador nach rachadh asteach do’n charbaid fhéin ach air éiginn gun ghuth air na cléibh. “Feumaidh gur e amadan a th’ ann,” arsa mise rium fhìn.

Lean sinn oirnn. Bha còmhradh fada agam ri fear an aiseig, agus sinn a’ dol thairis air, mu iasgach nan giomach, agus an déidh sin bha mi cinnteach gum biodh cléibh làn agam a h-uile là.

Mu dheireadh ràinig sinn an t-àite anns a robh sinn gu fuireach. Bha duine òg an sin aig a robh cliù nach bu bheag mar iasgair, agus chaidh mi do’n tigh aige gus a chomhairle fhaotainn. So far an deachaidh mi am mearachd. Sheall e air na cléibh, a’ crathadh a chinn, agus an sin gheàrr e ròp an sud ’s an so, agus chuir e sgadan grod annta a thug mi fad an rathaid bho m’ dhachaidh, agus a b’ aobhar do ’n fhàileadh a bha a’ tighinn bho dheireadh na carbaid. “Tha sin ceart


[TD 166]

a nis,” ars esan. “Tha mise glé eòlach air na h-àiteachan anns a bheil na giomaich. Theid sinn amach.” Chaidh sinn amach da-rìreadh, ach bha mo charaid ann am bàta eile le feadhainn anns a robh e a’ cur móran a bharrachd sùim. Lean sinn air a chùlaibh leis na cléibh, agus bha dùil agam gum b’ ann a dh’Eilean Thule a bha esan a’ dol an là ud. Mu dheireadh ghlaodh e, “Leig sìos an so iad.” Sheall mi mun cuairt, agus bha sinn a nis, nam bu mhath mo bharail, ann an teis-meadhon a’ chuain. “Bheil thu cinnteach gur e so an t-àite as fheàrr?” dh’éigh mise. “O ’s e” ars esan. “Gheibh sinn iad a rithist gu furasda; ’s ann agamsa tha fios.” “Is ann agad fhéin is còir fios a bhith,” arsa mise ’s mi tilgeil nan cliabh amach. Chan fhaca mi tuilleadh iad, bha iad caillte anns an doimhne—.

Co-dhiùbh thug geamair dhomh cléibh eile agus fhuair mi giomaich gu leòir an sin, ach bha mi ag iasgach ’nam aonar.

Ach is e so cuspair mo sgeòil. Ma bhios duine air sgrìob do na h-eileanan a siar, agus ma thachras e air cléibh a tha ag iarraidh sealbhadair, tha mi ’n dòchas gun cuir e fios thugam gun dàil.

(’S e ionnsachadh a rinn an Lighiche MacUilleim air a’ Ghàidhlig, agus ma thog e ceàrd an iasgaich cho luath ’s a thog e a’ Ghàidhlig, chan eagal do’n phrais aige.—FIR-DEASACHAIDH.)


[TD 167]

Sean Eolas-Luibh

(3) AN SGITHEACH GEAL

Le ALASDAIR MAC ’ILLE MHAOIL

[Dealbh]

ANN an aon seagh tha droch chliù air an sgitheach, oir their cuid gur ann deth a bha air fhigheadh an crùn droighinn a chuireadh mu cheann an t-Slànaighir. Gheibh sinn iomradh air a so ann an iomadh cànain. Thug Dàibhidh MacEalair luaidh air a’ cheart nì so ’na laoidh fhéin:

“Crùn sgithich an àite crùn rìgh
Mar thailceas ’s mar dhì-meas mór.”

Ann an Caisteal Chaladair a tha fhathast ’na thogalach dhìonach làidir, mu sheachd mìle deas air Inbhir-narunn gheibh sinn sean chraobh sgitheich a’ fàs shìos san t-seòmar dhubh fo bhunait na h-aitribh sin. Bha ciad thriath Chaladair fo iomacheist ach càite a suidhicheadh e an daingneachd a bha e an dùil a thogail. Ann an aisling chomhairlicheadh dhà luchd òir a chur air beathach asail, agus an caisteal a stéidheachadh far an stadadh a’ bhrùid. Rinn e sin agus mu dheireadh, sgìth le a h-eallach, laigh i fo phreas sgitheich. Thog am morair an ciad thùr leis a’ phreas ’na theis meadhon. Ged tha iomadh linn bho ’n uair sin tha an sean bhun ri fhaicinn fhathast.

Agus cha do rinn na bàird dìochuimhne air “Preas na sgeachag”:

“Mìos bog nan ùbhlan breac-mheallach,
Gu peurach, plumbach, sgeachagach,
A’ luisreadh sìos le dearcagaibh,
Cìr-mheallach, beachach, gròiseideach.”


[TD 177]

Bean a’ Mhinisteir
Le RUARAIDH MACTHOMAIS

CHA robh an uinneag mór, ach an uair a chuireadh tu do shùil, no do shròn, ris an leòsan, chitheadh tu, cha mhór, am baile gu léir. Bha sròn Mairi Bhig ris an leòsan, air a bruthadh amach as a cumadh, is i a’ coimhead an t-saoghail, is i a’ coimhead a’ bhaile. Bha i ceithir bliadhna dh’aois.

Is iomadh rud a chitheadh i amach air an uinneig ud. Crodh air teadhair, is iad a’ fàgail buaile de dh’ fheur lom mu’n bhacan. Cù a’ gabhail cuairt ’na aonar fo oir an rathaid. Bha searrach beag dubh a’ criomadh an fheòir am bonn na lota. Is bha duine an sud ’s an so a’ priogadh bhuntàta. Chitheadh i tighean sgapte air feadh nan lotaichean, air sliosan nan cnoc a bha a’ cearclachadh a’ bhaile. Bha am Mansa, ’na chnap mór dubh, làn shimeilearan, air leth bho na tighean eile, agus os cionn chàich.

Agus bha iomadach nì ann nach fhaiceadh i, no eadhon nach luthaigte gum faiceadh i. ’S e sin a bha an inntinn a màthar an uair a stad i a’ coimhead cùl a chinn aice, is a sròn brùthte ris an uinneig.

Bithidh iad a’ bruidhinn fhathast anns na tighean céilidh air nuair a thainig Maighstir Iain do’n sgìre an toiseach leis a’ mhnaoi òig. Bhiodh i gu math na b’ òige na bha esan. Cha robh ise ach ochd bliadhna deug—co-dhiùbh cha robh i buileach air na naoi-deug a dhùnadh. Bhiodh esan mu chóig bliadhna deug ar fhichead, is e ’na dhuine dèanta eireachdail. Mar bu trice ’s ann a’ marcachd air muin eich a chìte e a’ dol troimh ’n bhaile: cha robh là nan càraichaer air a thighinn an uair sin, na fada as a dhéidh.

Cha do chuir muinntir a’ bhaile, anns a’ chumantas, móran eòlais air bean a’ mhinisteir. Cha b’e idir gu robh i cho socharach, no cho diùid, ach a chionn ’s nach robh iad ’ga tuigsinn. Bha i eagalach gu beathaichean, is gu h-àraidh gu coin. Bha cù beag aice fhéin, is bha deilbh chon aice anns gach seòmar anns a’ Mhansa.

An corr uair a thigeadh i air chuairt amach air geata a’ Mhansa, chitheadh iad i a’ stad ri coimhead a’ chruidh, no ’na suidhe ri taobh an rathaid a’ taghadh shìtheanan, is bhiodh i a’ còmhradh ris a’ chuilean, is iad an dara h-uair a’ ruith a chéile anull an rathad, nì a bha ’na chuis iongnaidh ann am bean ministeir. Ach cha duirt duine riamh dad ’na h-aghaidh. Bha tàladh air choreigin ’na nàdur a bha a’ tarraing a h-uile duine chuice.

Nuair a ghabhadh iad cuairt ’nan dithis, bhiodh ise air ghàirdean aige-san, is bha sin ’na annas cuideachd anns a’ bhaile. Is bhiodh i an aon dòigh an uair sin—a’ stad a choimhead bheathaichean, is a thional fhlùraichean, is cha robh nì a dhèanadh i nach stadadh esan ’ga coimhead, gun chabhag sam bith a chur oirre.

Dh’fhàgadh iomadach facal mu’n deighinn anns a’ bhaile, ach cha robh facal ceàrr no mì-choibhneil ann.

Bha searrach aig a’ mhinistear a bha e a’ togail—nàdur peata—is bhithte ’ga fhaicinn-san gu math tric a’ dol a dh’iarraidh an t-searraich


[TD 178]

is ’ga thoirt gu beulaibh an tighe. Mar bu trice, ’s ann gu tè de na h-uinneagan a thigeadh e, is bhiodh ise a’ feitheamh an sin gus cnapan siùcair a thoirt do’n t-searrach. Shuathadh i a meuran ri sròn a’ bheathaich an uair sin, ’ga dhiogladh, is dh’fhalbhadh am ministear leis an ceann mionaid no dhà. Chluinnte uaireannan a’ gàireachdainn i—gàir òg, aighearach, gàir nighinn.

Bhiodh iad a’ bruidhinn air a’ chiad bhliadhna a bha am ministear anns a’ bhaile, nuair a chaidh iad a bhuain na mònach dha. Chaidh an sgiobadh gu am biadh anns a’ Mhansa, is abair gun d’fhuair iad biadh.

Ach cha b’e sin idir e, ach mus do thòisich iad, chaidh ise chun a’ mhinisteir, is e ’na shuidhe aig ceann a’ bhùird, is chuir i a làmh m’a amhaich is thuirt i ris, ann am Beurla, e ghabhail an t-altachadh. Rinn e sin, is dh’fhuirich ise far an robh i, is a làmh air a ghualainn gus an robh e ullamh.

Ghléidh iad an còmhnaidh ’nan cuimhne cho déidheil ’s a bha i air coin is air cuileanan. Bhiodh e nàdurrach gun cumadh iad cuimhne air a sin, oir ged a bha muinntir a’ bhaile coibhneil gu leòir ris na coin aca fhéin, cha deanadh iad a’ bheag a’ chòmhradh riutha mura biodh feum air, is mura biodh leanabh ann, chan fhaicte duine a’ tatadh cuilein, no a’ deanamh peata dheth. Ach an là-sa a bha muinntir a’ bhaile astigh aice, rinn bean a’ mhinisteir barrachd bruidhinn ris a’ chuilean na rinn i riutha-san, is bhiodh iad a riamh a’ còmhradh mu dheighinn sin.

Bliadhna no mar sin an déidh dhaibh tighinn do’n bhaile, fhuair ise leanabh, leanabh nighinn, is abair thusa gàirdeachas anns a’ Mhansa, is air a’ mhinistear. Cha robh fhios có bu mhotha bha lìonadh a shùla, Màiri a bhean, no Shirley a nighean. B’e sud a’ chiad turus a chualas an t-ainm Shirley anns an sgìre, agus chan eil teagamh nach ann as déidh tè de na daoine aice-se a chaidh a h-ainmeachadh.

Chaidh Iseabail Chaluim Mhurchaidh do’n Mhansa air mhuinntireas goirid mun do rugadh Shirley, is dh’fhuirich i còmhla riutha. A réir is mar a bhiodh Iseabail ag ràdh, ’s ann na bu neònaiche a bha bean a’ mhinisteir a’ fàs an déidh dhi an leanabh fhaighinn. Mus robh Shirley bheag dad ach mìos de dh’aois, chuireadh a màthair an cuilean ’na shuidhe air cathair ma choinneimh an leanaibh, is nam faiceadh i Shirley a’ gluasad no a’ carachadh dh’éigheadh i ann am Beurla ris a’ mhinistear gu robh i a’ toirt an aire do’n chuilean. Is chanadh am ministear gu robh, is ghàireadh iad ’nan dithis.

Ach thainig Iseabail air a’ mhinistear, là eile, is e ’na sheasamh os cionn leabaidh Shirley, is na deòir ’na shùilean. Dh’fhaighnich i dheth an robh dad ceàrr, is thuirt esan nach robh: gur h-ann a bha e smuaineachadh gur e rud uabhasach a bhiodh ann pàisde beag de’n t-seòrsa sin a bhith air a fàgail gun duine shealladh rithe. Cha dubhairt Iseabail an còrr, ach shaoil i gur e rud neònach a thuirt e.

Bha an ùine a’ dol seachad mar sin, is an ceann greise, sguir muinntir a’ bhuaile a bhruidhinn air bean a’ mhinisteir. Cha bhiodh iad ’ga faicinn ach ainneamh co-dhiùbh, bhon bha an leanabh ’ga cumail glaiste. Bhiodh iad a’ gabhail naidheachd a’ Mhansa nuair a chitheadh iad Iseabail, ach mar a bha an tìde dol air adhart bha na bu


[TD 179]

lugha aice-se r’a ràdh is cha bhiodh i fhéin a’ tighinn cho tric ameasg nan daoine.

Chaidh còrr is dà bhliadhna seachad mar sin, is thainig samhradh brèagh, tioram. ’S ann a bha e ro-thioram, oir b’e sud an samhradh a thraogh tobraichean a’ bhaile, is b’ fheudar a dhol gu ruig Loch an Ois a dh’iarraidh uisge. Thòisich bean a’ Mhinisteir a’ tighinn amach as a’ Mhansa na bu trice, is bhiodh i fhéin is e fhéin a’ gabhail chuairtean. Glé thric ’s ann taobh na mara a rachadh iad, an àite thighinn troimh ’n bhaile. Bha na creagan an ìre mhath àrd, is bha lianag de ghlasaich aig am bàrr, is dh’fhaodadh tu uair a thìde a chur seachad glé dhòigheil ’nad laighe an sin, a’ coimhead an adhair, is a’ coimhead na mara, is na h-eòin mhara a’ seòladh amach ’s asteach as d’fhianuis.

Shuidh iad an là-sa os cionn na mara, ’gam blianadh fhéin, is an cuilean cuide riutha. Bha an cuilean mar a bhios cuilean sam bith ma gheibh e leis e—glé dhéidheil air a bhith a’ ruith chlachan, no rud sam bith a gheibh e ’na bheul, is bha bean a’ mhinisteir a’ crathadh a neipigear ris, is an cuilean a’ fiachainn am faigheadh e gréim air. Fhuair e sin mu dheireadh, is ruith e air falbh leis. Leum am ministear an àirde gus breith air, is leis cho crìon tioram ’s a bha a’ ghlasach, dh’fhalbh a chasan bhuaithe, is mus fhaigheadh e gréim air dad bha e sìos na lianaig agus leis a’ chreig. Ruith an cuilean as a dhéidh, is amach leis thar oir na creige.

Bha de chiall aig bean a’ mhinisteir cumail air falbh bho’n chreig. ’S e rubha a bh’ann, gun a’ chreag a bhith ro àrd, is bha e furasda bràigh a thoirt air, is rathad fhaighinn sìos chun a’ chladaich. Rinn i sìos cho luath ’s a b’urrainn di, a’ gal ’s a’ caoineadh mar a bha i a’ ruith, is nuair a ràinig i nuas, bha am ministear ’na laighe air a’ ghainmhich aig beul na mara, is sruth as gach stiall aodaich a bha air, is an fhuil a’ tighinn á gearradh domhainn ann an cùl a chinn. Thog i mar a b’fheàrr a b’urrainn e, is thug i air falbh bho bheul na mara e. Shrac i striob de’n léine ghil a bha oirre fhéin is chuir i m’a cheann e, gus stad a chur air an fhuil, is dh’fhalbh i a dh’iarraidh cobhair.

Bha e fortanach. Feumaidh gun do bhuail a cheann ann an oisein de’n chreig nuair a bha e a’ tuiteam, ach thuit e do’n mhuir is mar gum beothaicheadh an sàl fuar a rithis e, fhuair e chun a’ ghainmhich aig ceann a bhos an rubha, is chaidh e ’na shiananaich an sin.

Cha robh ise fada gun tilleadh, is dithis leth-ghillean còmhla rithe is thog iad am ministear dhachaidh leotha gu ruige a’ Mhansa.

Nuair a bha iad a’ falbh bhàrr a’ chladaich thug ise sùil anull chun an rubha, is chunnaic i an cuilean bochd ’na laighe marbh air na creagan aig a’ bhonn. As bith ciamar a thuit e, sheachainn e a’ mhuir, is bha e air a phronnadh air na creagan ri beul an làin.

Cha robh an gearradh ann an ceann a’ mhinisteir fada a’ slànachadh, is bha e air ais anns a’ chùbaid an ceann seachdain no dhà. Ged a bha sluagh a’ bhaile glé fhritheilteach air an eaglais aig a h-uile àm, bha i na bu làine an là sin na ’n àbhaist. Bha an naidheachd air a dhol troimh’n sgìre, is bha an òigridh gu h-àraidh airson faicinn am ministear a chaidh leis a’ chreig. Is iongantach gur e an t-searmoin a


[TD 180]

bha dùil aca ris a fhuair iad. Tha e coltach gun do thòisich e ann an dòigh a bha dòigheil gu leòir, ach an ceann ùine ghoirid ’s ann a shìn e air bruidhinn air a mhnaoi fhéin, agus dh’innis e cho leanabail ’s a bha i ’na dòighean, mar a bha i a’ gabhail tlachd ann an nithean meirbh agus brèagh agus diomain, mar a bha flùraichean; is mar nach fhuilingeadh i ainmhidh a ghoirteachadh. Agus thuirt e an sin gun do stad an eanchainn aice a’ fàs nuair a bha i ceithir-bliadhna deug a dh’aois, agus nach robh comas aice air nithean a thuigsinn a bha a’ glacadh aire dhaoine a bha air tighinn gu inbhe ’nan inntinnean. Is thuirt e gum bu mhór am beud nach robh a h-uile duine mar sin—nach biodh sgeul an uair sin air a’ chuid bu mhotha de’n olc is de’n strì ’s de’n ghamhlas a bha a’ roinn sluagh an t-saoghail, is gun tigeadh rìoghachd Dhé air an talamh mar a bha i air nèamh. Agus air dhà sin a ràdh, dhùin e am Bìoball, is leag e a cheann air a làmhan, is thòisich e ri gal anns a’ chùbaid.

Chaidh dithis de na h-eildearan suas chun na cùbaid, ach cha b’urrainn daibh toirt air sgur. Ach mu dheireadh thug iad air a thighinn anuas agus chaidh an dara fear dhiubh an ceann na seirbhis is cho-dhuin e cho luath ’s a b’urrainn da.

Cha deach Maighstir Iain a riamh am broinn cùbaid as déidh an latha sin. Cha robh e fada sam bith aig an tigh an uair a chaidh cùisean na bu mhiosa, is b’fheudar a thoirt air falbh.

Bha sin an toiseach an fhoghair. An ceann mìos no mar sin, thòisich bean a’ mhinisteir air tighinn amach as a’ Mhansa a rithist, is ghabhadh i cuairt anull an rathad mar a bhiodh i a’ deanamh o chionn dà bhliadhna no trì, a’ taghadh shìtheanan is a’ bruidhinn ris a’ chrodh a bha ag ionaltradh ann am bonn nan lotaichean, is ma bha each no searrach a bha cho stòlda is gu fuireadh e rithe, bheireadh i cnapan siùcair as a pòcaid is bheireadh i dhaibh iad, a’ còmhradh riutha fad an t-siubhail, is a’ gàireachdainn uaireannan. Nan coinnicheadh duine rithe, chanadh i ris, anns a’ Bheurla, gu robh là math ann, ach cha chanadh i móran sam bith ach sin. Is bha Iseabail anns a’ Mhansa còmhla rithe fad an t-siubhail a’ toirt an aire air Shirley.

Ach cha do lean sin glé fhada. Mus robh gealach bhuidhe an abachaidh slàn, thainig Iseabail aon oidhche ’na ruith amach as a’ Mhansa, is Shirley bheag aice ’na gàirdeanan is rinn i air an tigh a b’fhaisge, a dh’innse dhaibh gu robh bean a’ mhinisteir as a rian, is chaidh na nàbaidhean anull leatha air ais a dh’fhiachainn dé a b’urrainn dhaibh a dhèanamh. Cha robh nì ann a dhèanadh iad, is dh’fhalbhadh leatha air là-arna-mhàireach.

Ma bha daoine aca—aig a’ mhinistear no aig Bean a’ Mhinisteir—cha chuala muinntir a’ bhaile iomradh a riamh orra, is cha tainig duine a bhuineadh dhaibh a dh’fhaighneachd airson an leanaibh. Thug Iseabail Chaluim Mhurchaidh dhachaidh i do’n tigh aca fhéin, is chaidh a togail an sin mar gum buineadh i dhaibh fhéin.

Ach bhiodh e dualtach gun cluinneadh “Shirley a’ Mhinisteir” mar a theirte rithe fada an déidh sin, beag no mór de’n t-seanchas agus is iongantach mur do dh’innis Iseabail beagan air choreigin dhi co-

[TD 181]

dhiùbh, ged nach innseadh i an t-iomlan. Dh’fhàs i suas ’na nighinn bhrèagh, is phòs i fear a mhuinntir an àite, is fhuair i fhéin leanabh. Bha beachd aice air ainm a màthar fhéin co-dhiùbh, oir ’s e Màiri an t-ainm a thug i air a’ phàisde.

Bha na ràithean is na bliadhnachan a’ dol seachad. Bha gu leòir anns a’ bhaile aig a robh deagh chuimhne air bean a’ mhinisteir, agus is tric a bheireadh Màiri bheag ’nan cuimhne i, is gu h-àraidh Iseabail Chaluim. Mhurchaidh Cha robh uair a chitheadh i an nighean bheag amuigh a’ tional fhlùraichean is a’ bruidhinn ris na coin is ris a’ chrodh nach smuainicheadh i air a’ bhoireannach shìmplidh bhlàth-chridheach bu sheanmhair dhi, is thigeadh faileas de dh’iomagain tarsainn air a sùilean, oir bha i a’ creidsinn mar a bha muinntir a’ bhaile gu léir, gun deidheadh dualchas an aghaidh nan creag is gun tigeadh an nì a bha’n dàn là no là-eigin.

Chan eil Mairi bheag fhathast ach òg. Có aig tha fios ciamar a theid dhi. Is iongantach gu bheil am ministear no a bhean beò an diugh, agus is iongantach gun cluinn an te bheag dad mu’n deighinn. Chan eil mi ro-chinnteach an tuigeadh i e, ged a chluinneadh. Dh’fhaodadh nach ann air nithean mar sin a bhios a h-aire.

[Sanas]


[TD 182]

An Sgeilp Leabhraichean

<eng>“The Silver Bough” Le F. Marian NicNeill. Vol. I—(Scottish Folk-Lore and Folk Belief.)<gai> Clò-bhuailte le Uilleam MacGillFhaolain (21/-)

[Dealbh]
F. Marian NicNeill

’S e là mór a bh’ann, chan ann a mhàin do Mharian NicNèill, ach dhuinn uile nuair a thàinig an leabhar so amach á clò. ’S iomadh bliadhna mhór bho thug a’ bhan-sgoilear-sa ionnsaigh air a’ cho-chruinneachadh mhór so a dhèanamh. Chuir an cogadh mu dheireadh stad oirre car àm, agus ’na dhéidh, ’s ann a bha mór thrioblaid aice neach fhaotainn, a ghabhadh air leithid na h-oibreach ionnsaichte-sa a chur an clò. Dh’aontaich MacGillFhaolain, agus ’s cinnteach gu robh e ’na thogail misnich dhi gun thionail grunn de càirdean, aig a bheil ùidh an litreachas gleusda Albannaich, suim airgid, mar urras tòisich a thoirt do’n clò-bhuailidh.

Chan eil an so ach a’ chiad leabhar do cheithir, agus is fhada ’n t-saoghail bho nach d’fhuair Alba a leithid—làn sgoileireachd, gidheadh am briathran air an ruig am mór phobull aig a cheairt àm.

Có a rugadh no a thogadh anns na h-eileanan air nach toir a’ chiad chaibdeil leum cridhe?

Is ann air creidsinn agus dòighean ar sìnnsribh a tha i cur amach cho ealanta. Ann am briathran làn ùghdarrais tha i ag ìnnse mu na mór shaothrach gu’n deidheadh iad air sgàth buidheachais nan diathan a chosnadh. A sin tha i gu reusanta a’ cur soillseachaidh air gné nan creideamhan a tha againn fhathast bho lìnn nan Drùidhean, agus nan sean ghnàthan Ceilteach. Nuair a tha clann bog, fliuch, a’ strì ri ùbhlan a ghreimeadh á mìos bùirn aig Oidhche Shamhna, nuair chrochar pìos de’n uil-ìoc, mar leisgeul pògaidh, nuair chuirear an àird geugan


[TD 183]

uaine san dachaidh mu chrìch na bliadhna, is ann a’ cumail féistean Drùidheach air cuimhne a tha sinn—féistean a thug dùbhlan do luchd teagaisg na Crìosdachd. Chì sinn gu robh na mnathan gu teòma, gnìomhach san obair Chrìosdaidh, gu robh an sluagh a’ faotainn stiùiridh mu chuspairean spioradail cho math ri gnìomharran cleachdail, mar àm cur an t-sìl, gur dòcha gur h-ann an Leódhus a lean an gròilleachan mu dheireadh de na Drùidhean, greis mhath as déidh tir-mór, agus gum b’e Arcaibh bu dheireannaich air gabhail ris a’ chreideimh Chrìosdaidh.

Tha pailteas an so, gu h-ionnsaichte, réidh, mu gach gné dhiathan, gach dòigh buidseachd, gach seòrsa drùidheachd, mu gheasan gealaich,

“Ri faicinn domh na gealaich ùir,
Is dùth domh mo shùil a thogail,
Is dùth domh mo ghlùn a leagail,
Is dùth domh mo cheann a bhogadh.”

Is ealanta a mhìnicheas i mar a thòisich sgeulan mu na daoine beaga, ’s mu na sìdhichean. Tha i tighinn air drùidheachd teine, talaimh, uisge agus cloich. Coinnichidh sinn a’ bhean-nighe an so, maille ris a’ ghlaistig uaine, a’ chaoineag, an sluagh, na cailleachan, is “an oiteag sluaigh a’ falbh air chuiseagan treòrach.” Tha so uile ann am briathran cho rianail, pongail, dòigheil, le sgeulachd bheag an sud ’s an so, no na dha no trì fhocail thuigseach, ghrinn, ris a bheil làn dùil againn a nise bho Mharian NicNèill.

Cha mhór nach cuireadh a’ chaibdeil air na lusan an leughadair fo gheasaibh san sgrùdadh. Cha ghabh e bhith nach eil ameasg gach rann agus eachdraidh, rud no rudeigin a dhùisgeas cuimhne gach neach agus a thogas déidh, mar an rann-sa,

“Badan de’n chaorunn
Thig o aodann Ealasaid,
Cuir snaithn’ dearg is sreang as,
Cuir sud an ceann a’ chrathadair,
’S ged thigeadh buidseach Endor,
Gun ceannsaicheadh Ailein Dall.”

Aig a’ chrìch tha leth-cheud duilleag làn eòlais, an rosg ’s an rann, agus tha sia-deug deilbh eireachdail ann. Thug i an t-ainm so air a prìomh obair le cuimhne air an sgeul ud, mu’n gheug airgid, le ùbhlan òir a’ ghliocais agus an eòlais, a thug na sìdhich do Chormac, agus a chàirdean; nach ann aice fhéin a tha an t-eòlas a tha tomadach cuideachd.

Chan eil mi ag ràdh gur h-e so leabhar nach cuirear sìos gu deònach gu ruigear a’ chrìoch. Chan è, a bharrachd, so an seòrsa leabhair a chuirear gu bràth air chùl ’s as cuimhne. Tillear thuige an dràsda ’s a rithist. Thig e do’n aire daonnan. Tha leabhraichean, air cuspairean Albannach, a dh’fhaodar a chur san t-sreath mhullaich, cho gann ’s gu bheil sinn a’ dol nas motha ’s nas motha an comain Marian NicNèill, airson dìlseachd a sgoilearachd agus a sgrìobhaidh air na seann chùisean so.

Cha chaillear bonn-na-sia de’n ghini a phàidhear air an leabhar-sa, agus mo bhriathran gun dean e gibht Nollaige, a bhios a’ dol nas prìseil leis gach là thig air a cheann. Is e obair mhór a tha againn an so.

MURDAG NICCOINNICH.


[TD 184]

[Sanas]

<eng>The James Carmichaell Collection of Proverbs in Scots, le M. L. Anderson (Edinburgh University Press agus Thomas Nelson & Sons, Ltd. 20/-).<gai>

Tha faisg air 350 bliadhna bho chuireadh an cruinneachadh so ri chéile, agus bha a’ Bheurla Ghallda an uair sin, no goirid roimhe, aig treun a neirt, chan ann mar a tha i an diugh a’ call a spionnaidh ann an iomadh ceàrnaidh agus an ìmpis a bhith ’na Beurla Shasannaich. Tha seanfhacail glé thric a’ gleidheil cruth agus gnathas-cainnte cànain ged a bhiodh iad sin air an truailleadh ann an cainnt chumanta. Mar sin, ’s e oideachadh a th’ann an cruinneachadh so a leughadh. Nach sinn a bhiodh toilichte a leithid a bhith againn ann an Gàidhlig Albannaich an ama sin.

Tha am fear-deasachaidh a’ dearbhadh gun do chuireadh ri chéile e le Seumas Carmichaell, a bha ’na mhinistear ann an Haddington uair, agus a bhàsaich anns a’ bhliadhna 1628. Cha robh e gun chliù ’na là fhéin, oir tha iomadach iomradh air ann an seann leabhraichean na h-eaglaise. Theich e do Lunnainn anns a’ bhliadhna 1584, ach mheantraig e air ais an 1587, agus fhuair e làn chothrom a thàlantan a chur gu buil ann an seirbheis na h-eaglaise. Fhad ’s a bha e fo ’n choill, mar gum b’eadh (b’e an <eng>Cowrie Conspiracy<gai> a thug air teicheadh), chuir e ri chéile gràmair Laidinn.

As bith cuin a thòisich Carmichaell air seanfhacail a thrusadh, tha e coltach gu robh e ris an obair gu faisg air crìoch a bheatha. Bha e eòlach air ministear eile, Dàibhidh Fergusson, a rinn cruinneachadh de sheanfhacail roimh’n bhliadhna 1598. Is dòcha gu faca e an cruinneachadh so, ach tha e a cheart cho coltach gun d’ rinn an dithis aca


[TD 185]

feum de chruinneachadh na bu shine. Chuireadh leabhar Fergusson an clò an 1641, ach chan eil sgeul againn an diugh air an làmh-sgrìobhainn aige. Mar sin tha M. L. Anderson ag ràdh gur h-e làmh-sgrìobhainn Carmichaell fear cho luachmhor ’s a th’ againn air a’ chuspair so. Tha e de ’n bharail gu bheil 591 de sheanfhacail ann nach robh riamh an clò gus a so, agus tha mu dhà mhìle ann eadar sean is ùr.

Chuir sinn seachad uair a thìde no dhà gu dòigheil ’ga leughadh. Tha iomadach rud èibhinn is annasach ann, cuide ri corra rud drabasda, is móran gliocais. Bu chòir do chuideigin so a ràdh ris a’ ghlag aig a’ Mhorair Hailsham: <eng>“Manie tume word in your head quo the tod to the bell.”<gai> ’S iomadh drongair bochd a dh’ fhaodadh so a ràdh: <eng>“Manie men speiks of my meikle drink, bot few of my sair thirst.”<gai> Is dòcha gur h-ann air na Gaidheil a bha aire an duine a thuirt an toiseach <eng>“Upaland folks hes murelands maners.”<gai>

Ach cuiridh sinn sìos an so dòrlach de sheanfhacail a tha glé choltach ris na seanfhacail againn fhìn: <eng>“A dun hummill cw and a hummil dun kw”<gai> (Bó mhaol odhar agus bó odhar mhaol); <eng>“Ane man is na man”<gai> (Cha duine duine ’na aonar); <eng>“A still sw eats up all the draf”<gai> (’S i a’ mhic shàmhach as motha a dh’ itheas); <eng>“Better a friend in court nor a pennie in the purse”<gai> (’S fheàrr caraid sa’ chùirt na crùn san sporan); <eng>“Far foules hes fair fethers”<gai> (Itean bòidheach air na h-eòin tha fad as); <eng>“Leare young, leare fair”<gai> (An t-ionnsachadh òg an t-ionnsachadh bòidheach). Tha facal eile ann, <eng>“Beare the cap eaven quhill it is full,”<gai> a thug ’nam chuimhne sreathan a rinn bàrd Gàidhlig gun ainm:

“’S mairg nach giùlain an copan
Glé shocrach ’s e dèar-làn.” (Turner, 292).

’S fhiach an leabhar beag so a leughadh, is tha e gu ro-ghrinn air a chur uime.

R. McT.


<eng>“The Tartan Pimpernel”<gai> leis An Oll. Urr. Dòmhnall Caskie, ministear na h-Eaglais Albannaich ann am Paris. Clo-bhuailte leis an Oldbourne Press. (15/-).

Ma tha cóig tasdain deug agaibh ri ’r laimh, ceannaichibh an leabhar so. Ma tha meas agaibh air deagh sgialachd, faighibh iasad dheth mura bheil cóig tasdain deug agaibh. Ma tha sibh uasal á Albannach agus á eileanach, goidibh <eng>The Tartan Pimpernel<gai> mura bheil a’ cheannachd no an t-iasad furasda dhuibh.

Chan eil cuimhn’ agam cuin a leugh mi leabhar a thug a’ bhuaidh orm a thug am fear so. Cha chanainn gu bheil litreachas mór eadar a chlàran, ach fóghnaidh an eachdraidh fhéin.

Buinidh Dòmhnall Caskie do’n Bhogha Mhór an Ile, agus tha e an diugh air ais anns an eaglais anns an robh e ann am Paris air an deicheamh là de’n Og mhìos, 1940, an uair a chrom feachdan Hitler air prìomh bhaile na Frainge.

Dh’ fhaodadh Caskie a bhith air an Fhraing fhàgail. Fhuair e cothrom air an t-aiseag fhaotainn a Bhreatuinn—an dearbh rud a bha a dhìth air. Ach, an uair a bha saorsa ’ga fheitheamh, thàinig guth thuige ag ràdha “Thugaibh comhfhurtachd, thugaibh comhfhurtachd do mo shluagh-sa . . . . biadhaibh an t-acrach . . . . fosglaibh


[TD 186]

dorsan a’ phrìosain dhoibhsan a tha an geimhlean . . . .” Agus, an àite tilleadh dhachaidh, dh’fhuirich e ameasg nan nàimhdean gus na ceudan saighdear a shàbhaladh bho bhàs aig làmhan nan Gearmailteach.

Rinn e a’ chuid mhór de obair ann am Marseilles fo shùilean a’ Ghestapo, ach thainig an droch là anns an do bhrathadh e le Breatannach. Chaidh a chronachadh agus a chur amach á Marseilles le maoidheadh uabhasach, ach cha bu luaithe a dh’ fhàg e Marseilles na thòisich e air an dearbh obair ann an Grenoble. Mu dheireadh thall rugadh a rithist air agus thug Cùirt Nazi binn a bhàis amach. Bha e ann an seachd prìosain, ach aig a’ cheann thall shàbhail ministear Gearmailteach a bheatha.

Chan eil duilleag de’n leabhar nach eil loma làn le treuntas agus le gaisge—chan iad treuntas no gaisge Chaskie fhéin, ach iomraidhean air an fheadhainn a thainig ’na rathad. Oir is e so eachdraidh nan làithean ud eadar 1940 agus 1944.

Chan e mhàin sgeul gaisge a tha an so ach sgeul creidimh cuideachd, oir tha e, cha mhór, do-chreidsinn do’n duine chumanta gum biodh guth agus gàirdean Dé cho follaiseach do chreutair beò agus a bha iad do ’n mhinistear Ileach ré nam bliadhnachan cunnartach ud.

Cha do chuir mi bhuam an leabhar bho thòisich mi air a’ chiad duilleig gus an do rainig mi duilleag 270. Cha do dh’ fhairich mi oidhche riamh cho goirid, agus rinn na duilleagan ud feum do m’ anam ma rinn dad riamh.

F. McD.

[Sanas]


[TD 187]

Anns A’ Bheairt

THA Comunn Gàidhlig Ghlaschu air ceithir leabhraichean a chur an clò mar thà, a’ chiad fhear sa’ bhliadhna 1891 agus am fear mu dheireadh, <eng>The Active Gael,<gai> sa’ bhliadhna 1934. Tha sinn a’ cluinntinn gu bheil a nis an cóigeamh leabhar anns a’ bheairt, agus nach fhada gus am bi e anns na bùithtean. Dh’innis Rùnaire a’ Chomuinn, Iain A. MacDhòmhnaill, dhuinn gum biodh sia pàipearan air an toirt am follais anns an leabhar ùr so, agus ’s iad an luchd-sgrìobhaidh Aonghus MacMhathain, Alasdair MacFhraing (Ollamh nam <eng>Mathematics<gai> an Oil-thigh Ghlaschu), Alasdair MacNeacail, Dòmhnall Patton, Tómas MacCalmain agus Ruaraidh MacThómais. Tha sinn an dòchas gu ruig am pasgan so sinn tràth air a’ bhliadhna ùir.

Thall an Canada, chan eil Calum Iain MacLeòid ’na thàmh. Tha e air clàr a chur amach le leasanan Gàidhlig airson luchd-ionnsachaidh. ’S e clàr mall tha so (no <eng>long-player),<gai> agus anns an dà fhichead mionaid de chòmhradh a gheibhear air a’ chlàr tha Calum Iain (no Alasdair mar a theirear ris air a’ chlàr) a’ teagasg caob math de Ghàidhlig do a mhnaoi Seònaid. Tha dùil ri clàr eile de ’n t-seòrsa so fhoillseachadh. Faodar a cheannach, air $4.95, bho <eng>Frank McKnight, Music Store, P.O. Box 291, 357 Charlotte Street, Sydney, Nova Scotia.<gai>

Ann an ùine ghoirid tha dùil aig Gairm fhéin leabhar ùr a chur an clò—taghadh de rosg is de bhàrdachd a thainig am follais an toiseach anns an ràitheachan so. Rinn Iain A. MacDhòmhnaill an taghadh a chùm ’s gum biodh an leabhar gu feum do sgoilearan òga, gu h-àraidh bho’n chiad bhliadhna gus a’ cheathramh bliadhna anns an sgoil mhóir, agus tha e gu grinn air a chur ri chéile, le deilbh air fheadh, agus faclair goirid anns a bheil na h-uiread de fhacail neo-chumanta air am mìneachadh. Bu chòir gum biodh féill air an leabhar so anns na sgoiltean, ach bithidh cur-seachad ann do dh’iomadach duine a dh’fhàg làithean sgoile fada air chùl.

Tha sinn a’ toirt an aire gu bheil leabhar eile le Nils Holmer—<eng>The Gaelic of Arran<gai>—anns a’ bheairt aig Institiúid Ard-léinn Bhaile Atha Cliath. B’ann anns a’ bhliadhna 1938 a chuir Mgr. Holmer an clò <eng>Studies on Argyllshire Gaelic,<gai> ach bha e turus no dhà an Albainn bho’n uair sin, is cha b’ann dìomhain a bha e. Chan eil e a’ cur nàire no dorran sam bith oirnn gu bheil Lochlannaich ainmeil de ’n t-seòrsa so ag obair anns an dùthaich againn, ged a chuala sinn daoine a’ cumail amach gur h-e cùis-nàire bha ann. Chan eil crìochan no dùthchannan ann an saoghal na sgoilearachd, is tha sinn a’ cur fàilte is meal-an-naidheachd air Mgr. Holmer.

Anns an dealachadh, ma tha duine de ar luchd-leughaidh a tha an dùil leabhar Gàidhlig a chur an clò, no a chuala iomradh air a leithid, anns an dùthaich so no an Canada, bhiodh sinn fada ’na chomain nan cuireadh e brath thugainn.
