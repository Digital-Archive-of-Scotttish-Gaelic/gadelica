[TD 109]

ANNDRA SIOBAILEIG
le Calum MacMhaoilein

“Dh’fhalbh e mar a dh’fhalbh Anndra Siobaileig.” Is tric a chuala mi na facail a tha seo nuair a bha mi ’nam bhalach. Bhiodhte gan cleachdadh nuair a dheidheadh rud sam bith às an t-sealladh, nuair nach biodh dùil ri sin tachairt.

Ach dè a thachair do Anndra? No cuin a thachair e?

Tha e coltach gur ann nuair a bha Breatainn a’ cogadh ris an Fhraing anns a’ chogadh ris an abrar Cogadh nan Seachd Bliadhna – mu 1758 no fìor thoiseach 1759 – a thachair gun deach Anndra gu’n tobair a dh’iarraidh uisge.

Bha Siobaileag trang ag ullachadh biadh do na bha anns an taigh – a h-athair agus a màthair, i fhèin aig aois mu dha fhichead bliadhna, agus a mac Anndra a bha nise ochd bliadhna deug. Cha robh an duine aig Siobaileig, ma bha duine aice, còmhla riutha idir, agus cha robh a riamh eòlas aig Anndra air athair. Nuair a chaidh Siobaileag a dh’iarraidh uisge airson am biadh a bhruich, fhuair i na cuinneagan falamh agus gun deur uisge am broinn an taighe.

On a bha a mhàthair cho trang, thuirt Anndra gun deidheadh e fhèin gu’n tobair, agus a’ togail leis dà chuinneig, chùm e air a-mach an doras. Chaidh e chun na tobrach agus fhuair e an dà chuinneig agus iad làn uisge, ach cha robh sealladh air Anndra. Chaidh fios a chur gu gach taigh anns an nàbaidheachd an dòchas gu robh Anndra air a dhol a-steach do thaigh, ged a bha fios aca nach robh mòran dòchais gun dèanadh Anndra seo, oir bha a mhàthair ag iarraidh an uisge ann an cabhag. Rinn muinntir a’ bhaile gu lèir oidhirp air an tòir a leigeadh air Anndra, ach nuair a thuit an oidhche cha robh lorg aig duine dè bha air tighinn air.

Bha Anndra, e fhèin, a’ faicinn gach nì a bha a’ dol air adhart anns a’ bhaile ach cha robh càil ann a b’urrainn dha a dhèanamh gu innseadh do na bha ga lorg càite an robh e. Bha e an grèim aig seòldairean Frangach a bha air tighinn gu tìr gus an glacadh iad òganach anns a’ bhaile.

Goirid roimhe seo, dh’fhalbh bàta-cogaidh Frangach à Montreal


[TD 110]

gus cùnntas a thoirt gu Paris mu an adhartas a bha na Frangaich a’ dèanamh anns a’ chogadh ri Breatainn air taobh thall a’ Chuain Shiar. Ann an Caolas Chabot, faisg air Eilean Phòil thàinig iad tarsainn air eathar gun duine ’na broinn, ach bha bucas air a h-ùrlar. Nuair a thug iad am bucas air bòrd, chunnaic iad gu robh mòran phàipeirean ann le sgrìobhadh ann an cànain nach robh iad a’ tuigse. Thug na h-oifigeirean gu lèir sùil air an sgrìobhadh ach cha robh duine a’ dèanamh càil dheth gus an tàinig e gu oifigear a bhuineadh do Lorient anns a’ Bhreatainn Bhig. Bha beagan eòlais aige-san air cànan nan Ceilteach anns an dùthaich sin agus thuirt e gu robh e a’ smaoineachadh gur anns a’ Ghàidhlig Albanach a bha an sgrìobhadh. Fhad’s a bha an rannsachadh seo a’ dol air adhart, bha am bàta a’ dèanamh a slighe tarsainn a’ Chuain Shiar, agus chuir an sgiobair roimhe gun glacadh iad prìosanach a bhruidhneadh Gàidhlig Albanach mun ruigeadh iad cala anns an Fhraing.

Thàinig iad gu cladach taobh siar Eilean Leòdhais agus chuir iad triùir sheòldairean le eathar beag gu tìr a dh’fheuchainn ri duine a ghlacadh. Chunnaic iad an t-òganach a’ lìonadh cuinneagan uisge aig tobair, agus cha robh e fada gus an robh Anndra an grèim aca. Bha iad an dùil gun dèanadh Anndra eadar-theangachadh air an sgrìobhadh gu Beurla Shasannach, agus dhèanadh iad fhèin a’ chùis air a chur gu Frangais on Bheurla.

Bha iad a’ falach ann an uamh os cionn a’ bhaile, agus ged a bha e furasda gu leòr dhaibh faicinn dè bha a’ dol gu h-ìosal, chan fhaiceadh duine iadsan mur a tigeadh duine a-steach don uamh, agus bha iad deiseil airson duine sam bith a bhiodh cho mì-fhortanach agus gun tigeadh e a-steach. Nuair a thuit an oidhche, rinn na Frangaich, agus Anndra còmhla riutha, air an eathar a bha iad air fhalach agus fhuair iad a-mach don Chuan Siar far an robh an long chogaidh às an do dh’fhalbh iad. Thugadh Anndra air bòrd agus chaidh an sgrìobhadh a chur fo chomhair gun dàil. Thuirt Frangach ris anns a’ Bheurla,

“Feuch an dèan thu a mach dè a tha sgrìobhte air a’ phàipeir seo, agus an cuir thu Beurla air dhuinn.”

Ged a bha mòran de na h-òganaich anns a’ bhaile gun fhacal Beurla ’nan cinn, bha Anndra air Beurla ionnsachadh glè mhath agus cha robh e fada gus an do thuig e dè a bha aige, oir bha e cuideachd air leughadh Gàidhlig ionnsachadh.

“Chan eil an seo,” ars esan, “ach sgeulachd a bha neach air choreigin a’ sgrìobhadh gus a chur an leabhar no ann am Mìosachan. Chan eil gnothaich aige ris an Fhraing no ri cogadh. ’Se th’ann sgeulachdan mu shìthichean agus mu bhuidsichean.”

“Chan eil mi a’ creidsinn sin,” ars am Frangach. “Thugaibh an seo fear Lorient ach am faic sinn dè am beachd a th’aige-san mun chùis.”


[TD 111]

Nuair a thug fear na Breatainn Bhig sùil gu geur air an sgrìobhadh, fhuair e facal an siud ’s an seo a bha coltach ri facail anns a chànan aige fhèin agus thuirt e gu robh e a’ smaoineachadh gur e an fhìrinn a bh’aig Anndra.

Ach, cha robh trioblaidean Anndra seachad le seo. Bha e air bòrd long Frangach agus cha robh dòigh air faighinn aisde gus a ruigeadh iad an Fhraing agus an deidheadh Anndra a chur ann am prìosan. Bha cunnart ann cuideachd gun tachradh iad ri bàtaichean cogaidh Bhreatainn. Bha Anndra an dara uair an dòchas gun tachradh seo, agus gun deidheadh a shaoradh, ach aig uairean eile cha robh fhios, nam biodh sabaid ann, nach fhaigheadh e droch leòn, no eadhon am bàs anns an t-sabaid.

Bha Anndra glaiste gu h-ìosal anns a’ bhàta agus mar sin cha robh mòran fios aige dè bha tachairt. Dh’aithnich e air gluasad a’ bhàta gu robh gaoth glè chruaidh a’ sèideadh ach cha robh fhios dè’n àirde bho ’n robh i a’ tighinn. Cha robh fhios càite an robh iad, ach, o na bha e a’ cluintinn de eubhachd, bha e a’ tuigsinn gu robh iad ann an cunnart air choreigin. Cha robh e a’ cluinntinn fuaim ghunnaidhean, agus thuig e o seo nach b’e Càbhlach Bhreatainn a bh’air tachairt orra.

Aig an taigh, bha sluagh a’ bhaile fhathast a-muigh a’ lorg Anndra. Mu cheithir latha an dèidh dha falbh, bha a’ chuid mhòr aca air tighinn gu tuigsinn gu robh Anndra air a thoirt air falbh le cumhachd air choreigin. Bha feadhainn den bheachd gur e cumhachd mì-nàdurrach a bh’ann agus bha iad a’ làn chreidsinn gur e na sìthichean a thug leotha e. Bha feadhainn eile a’ tighinn an àirde le freagairtean eile, ach cha do smaoinich duine aca air Càbhlach na Frainge. Bha aon rud anns an robh iad gu lèir air aon fhacal, agus b’e sin nach fhaigheadh iad sgeul air Anndra air cho fada agus a bhiodh iad a’ siubhal air a shon. Aig deireadh a’ cheathramh latha b’fheudar do Shiobaileag fhèin aideachadh gu robh i fhèin air a dòchas a chall, agus cha deach duine a-mach a lorg air a’ chòigeamh latha.

Dh’fhàg sinn Anndra glaiste anns a’ bhàta Fhrangach. An dèidh trì latha chuala Anndra fuaim ghunnaidhean, agus dh’aithnich e gu robh Càbhlach Bhreatainn air lorg fhaighinn orra. Chual’ e fuaim os a chionn mar gum biodh crann a’ bristeadh, agus bha e ag èisdeach gu mionaideach an dòchas gun cluinneadh e fuaim nan seòldairean Breatannach a’ tighinn air bòrd, ach cha robh a leithid ri chluinntinn, agus an ceann beagan ùine sguir na gunnaidhean a losgadh.

Ràinig iad cala, agus thugadh Anndra gu deic. An dèidh a bhith glaiste air son làithean, bha e toilichte a bhith a’ faicinn càite an robh e, ged is ann air talamh nan nàmhaid a bha e a’ coimhead. Ged nach robh mòran tuigse aige don chànan Frangach, chunnaic e gur e St. Malo ainm an àite san robh e agus bha rudeigin de chuimhne aige dè


[TD 112]

am pàirt den Fhraing anns an robh am baile sin. Chaidh Anndra a chur air tìr agus a chur a-steach do thogalach a bha coltach ri taigh-gnìomhachais, ach mas e sin a bh’ann bha e nis air ullachadh airson prìosanaich a chumail, agus bha feansaichean de uèir bhiorach timcheall air an togalach air dhòigh agus nach robh rian aig duine oidhirp a dhèanamh air faighinn a-mach às. Bha mòran de sheòldairean Breatannach anns a’ chàmp, agus thòisich Anndra ri feuchainn ri eileanaich eile a lorg ’nam measg. A’ chiad eileanach a thachair air, cha b’ann à Innse Gall a bha e ach à Eilean Jersey, fear do Eileanan a’ Chaolais. B’e seo Seòras agus fhuair e fhèin agus Anndra toileachas ann an cuideachd a’ chèile.

Is ann glè ghann a bha am biadh anns a’ chàmpa, agus bha Anndra a’ faireachdainn an acrais gu math tric. Cha robh e eòlach air acras, oir bha a mhàthair glè mhath air biadh a chosnadh dha gus an tàinig e fhèin gu ìre a choisneadh dha fhèin, agus cha robh dìth a’ bhidh agus droch dhòigh de gach seòrsa a’ tighinn air idir. Ach b’ fheudar faighinn an àirde ri na trioblaidean sin, agus bha e ga chumail fhèin ann an deagh òrdugh, ann an dòchas gun tigeadh cothrom teiche ’na rathad. 

An ceann seachdain no dhà thòisich na Frangaich a’ faighinn obair do na prìosanaich. Bha mòran obrach ri dhèanamh timcheall air cala St. Malo, agus bha Anndra agus cuid de chompanaich glè dheònach air an obair seo a dhèanamh, oir bha e coltach ri obair às am biodh
dòchas ri cothrom teiche.

Bhiodh Anndra, Seòras, agus gille Sasannach dom b’ ainm Tom, glè thric anns an aon bhuidheann obrach, agus bha e mar chleachdadh aca a bhith dèanamh an dìchill gu fuireach ann an cuideachd a chèile, ged nach robh seo an còmhnaidh furasda. Latha bha siud, bha an triùir ann an eathar beag anns a’ chala le Frangach le gunna a’ cumail sùil orra. Ged a bha Seòras eòlach gu leòr air a’ chànan Fhrangach agus fileanta ann, fhuair e air seo fhalach air na Frangaich, agus mar sin bha e a’ tuigse a’ chòmhraidh a bha eadar an luchd gleidhidh. Fhuair Seòras air innseadh don dithis eile gu robh iad a’ dol a pheantadh bàta a bha ’na laighe ris an lamraig, agus thuirt e riutha gum biodh greis ann nuair a bhiodh iad falaichte bho gach neach air tìr.

“Se sin an àm anns am feum sin dèanamh airson oidhirp a dhèanamh airson ar saorsa fhaighinn. Tom, gabh thusa grèim air a’ ghunna nuair a theid mi fhìn agus Anndra an sàs anns an Fhrangach.”

Sin dìreach mar a thachair, agus nuair a bha aire an Fhrangaich air a’ pheantadh, leum iad air agus leum Tom chun a’ ghunna. Thug e an gunna do Sheòras, a labhair ris an Fhrangach ’na chànan fhèin.

“Aon fhacal agus bithidh tu marbh.”

Cha b’urrainn don Fhrangach càil a dhèanamh, agus fhuair iad a-mach às a’ chala agus chuir iad suas an seòl. Chùm iad cùrs’ air


[TD 113]

Eileanan a’ Chaolais agus on bha Seòras eòlach air na cladaichean sin b’esan a bha a’ sgiobaireachd a’ bhàta… Bha gach nì a’ dol gu math dhaibh gus an robh iad faisg air Jersey, ach an uair sin dh’èirich gaoth chruaidh on àirde an Iar-Dheas agus b’fheudar an seòl a leagail. Mar sin cha robh rian stiùiridh aca, agus chaidh iad air na creagan mu leth mhìle o an dachaigh aig Seoras.

Anns an tubaist, fhuair Anndra droch sgal mun cheann agus chaill e fhaireachadh airson greis. Nuair a thàinig e thuige fhèin, cha robh duine còmhla ris ach Seòras, agus nuair a dh’fhoighnich e mun dithis eile, cha robh cinnt aig Seòras ach bha e a’ smaoineachadh gun bhàthadh iad… Bha Anndra a’ faireachadh glè lag ach rinn e airson coiseachd an leth mhìle gu dachaigh Sheòrais. Cha robh aig taigh ach màthair Sheòrais agus a phiuthar, Anna. Bha iad ro-thoilichte Seòras fhaicinn agus chuir iad fàilte chridheil air Anndra cuideachd. Nuair a chual iad gu robh Anndra air goirteachadh fhaighinn, dh’fheumadh e a dhol don leabaidh gun dàil, agus thubhairt Anna gun coimheadadh ise às a dhèidh gus am faigheadh e air a chasan.

An ath latha cha robh Anndra càil na b’fheàrr. Thàinig laigse air aig amannan troimh an latha, agus b’fheudar do Anna cur fios gu lighiche a thighinn a shealltainn air. Cha robh an lighiche a’ faighinn gu bonn a thinneis, agus cho-dhùin e gur e dochainn a thàinig air eanchainn Anndra. Chaidh làithean seachad ach cha robh coltas gu robh feobhas a’ tighinn air Anndra. Bha Anna fritheilteach air agus bha i còmhla ris a dh’ oidhche ’s a latha, ach nuair a thigeadh a màthair no Seòras, a ghabhail a h-àite fhad’s a gheibheadh i norrag chadail.

“Tha fìor eagal orm,” thuirt Anna ri a màthair aon latha, “nach eil Anndra a’ dol a thighinn beò às an tinneas a th’air. Tha an t-eilean a tha seo cho gann do fhireannaich agus nach fhaod sinn duine a shamhail Anndra a chall.”

“’Se eileanach a tha an Anndra ach chan ann do an eilean seo a bhuineas e.”

“Ma thig Anndra troimh an tinneas seo, cha leig mi air falbh e, ach tha droch eagal orm nach tig.”

Thug Anndra sia mìosan air Eilean Jersey. Bha a thoinisg aige fad na h-ùine, agus bha e toilichte gu robh Anna cho cùramach air. Chaochail e an ceann na tìde sin agus tha e adhlaicte anns an eilean far an d’fhuair e am bàs.


[TD 124]

AN NEO-DHAIMHEIL
le Eilidh Watt

Sheas Anna na buinn airson leth na mionaide a’ coimhead air a’ mhilleadh gun chiall ris an robh am balach. Cha be mhàin gun robh e air gach guc àlainn a shadadh sìos fo chasan, ach bha e nis air a’ chuthach, a’ stàmpadh gach flùr beag às lethoir a chèile mar gun robh e a’ cur às teine. Bha e cho purpasach ’na obair mhillteach is nach tug e ’n aire gun robh i ’n tòir air. Ar leatha gun cual i ùpraid taobh a-muigh a’ ghàrraidh is gun do nochd ceann beag no dhà mus do liùg an fheadhamn leis am bu leotha iad sìos.’Na feirg rug i air ghàirdean air a’ bhalach is thog i a chasa-tiorama e chun a’ cheum-choise mu coinneamh. Cha do leig i às a grèim. Dh’fhiar esan suas a cheann a’ coimhead oirre, oir cha robh ann ach am pàisde a dh’aon seachd no ochd a bhliadhnaichean.

“A bhuilgean bhig an dì-meis, dè as ciall don mhilleadh seo?”

Cha do fhreagair e is cha robh sùil aice ri freagairt ged a thug i an cothrom dha. Ged bha an t-aodann gun tuar bha na sùilean a’ toirt dùlan di.

“Dè as ainm dhut?” ars ise.

“Chan eil ainm orm,” ars esan gu sgeigeil. Thàinig lasgan gàire bho chùl a’ ghàrraidh a thug misneachd dha.

“A pheasain an don-ionnsaich air nach fiach ainm a thoirt ged bheirear ainm air cuilean an òtraich…”

Stad i oir thàinig e staigh oirre nach robh ann ach gòraiche dhi a bhith bruidheann ri leithid. Bho chùl a’ ghàrraidh thàinig an èigh, “Tha ainm air. Is e Darrel MacThòmais a th’ann.”

“Tha mi coingeis co-dhiù a tha ainm no sloinneadh ort, ’ille. Ach tha aon nì cinnteach. Deargaidh mise do thòn, is sin gu teth, dhut ma gheibh mi an taobh seo thu a-rithist.”

A’ cumail grèim air ghàirdean air chuir i taobh a-mach a’ gheat e is ann am mionaid thàinig fras de chlacha beaga is de pholl oirre is chual i fuaim chas teicheadh. Cha do ghabh i diù annta is ann am beagan tìde bha i trang a’ meas a’ chall is an uairsin bha a h-uidheaman aice is le meòrainn luath, ealanta, bha i a’ cladhach a-mach bad a chaidh a stàmpadh, a’ faotainn freumhagan a dh’fhàsadh fhathast, is a’ cur a thaobh flùraichean airson an taighe; ach bha a smaointean air a’ bhalach.


[TD 125]

Cha bhuineadh an t-ainm Darrel MacThòmais don cheàrn ud ach chuimhnich i gun cual’ i iomradh air tè thàinig a dh’obair air baile-fearainn anns an nàbachd. Bha i a’ fuireach ann an taigh beag a fhuair i an lùib a h-obrach. Còmhla rithe bha balachan, ach am b’e mac no ogha, no an robh cleamhnas idir eadorra, cha robh fios. Cha tug am balachan fhèin tiotal no ainm dhi ach ‘Ceit’.

Feadh na seachdain bha Ceit a’ dèanamh obair fir le tractair no beart obrach air bith a bha ’n tuathanach a’ cleachdadh. Cha do chuir i dragh air neach, is cha d’rinn i taobh ri neach. Aig deireadh a h-uile seachdain dh’fhalbhadh i fhèin is am balachan ’na càr. Dòcha nach rachadh iad astar sam bith gus am faicte iad a’ bùrach an clais an rathaid airson lusan is luibhean. A shamhradh is a gheamhradh chìt’ iad aig oir na tràghad, le chèile casruisgt’, esan dòcha gorm leis an fhuachd, fhiaclan a’ snagadaich, iad ag èisdeach tuir an làin no ag amharc air atmhoireachd a’ chuain luainich.

Ruith tìde is chaidh am milleadh às cuimhn Anna is bha an gàrradh ’na ghlòir a-rithis is i fhèin a’ gabhail sùim de gach flùr a bha fàs. Ach thàinig latha nar bhitheadh i air a mionnan a thoirt gun do thanaich an goirmean-searradh air an robh leithid a mheas aice.

Chaidh an fheadhainn a bu bhrèagha is a bu mhotha a thaghadh le sgil is le eòlas. Cha deach duilleag a phronnadh, cha deach ùir a bhruthadh.

Bha fios gun robh i a’ dèanamh mearachd.

Ach ann an ceann latha no dhà dhearbh a sùilean di nach d’rinn i mearachd. De na trì erythonia a bha air a bhith aice cha robh ann a-nis ach na dhà. Chaidh fear a chladhach le cùram, an ùir air a fàgail gu rèidh, is anns an ùir bha làrach bròige, bròg bheag.

Ged nach robh e coltach ri obair bha amharas aice gun robh Darrel aig bonn na meirle seo. Bha Anna air ghoille feirg. Chionns gun robh an sgoil teann oirre is nach robh fios càite am bitheadh Ceit b’ann air an sgoil a rinn i, gun fuarachadh air feirg. Rithe fhèin bha i a’ bòideachadh ged be air bith an dìochuimhne a thigeadh air Darrel cha dhìochuimhnicheadh e leasan an latha-ud. Mhaslaicheadh is thàmailticheadh i e.

Anns a sgoil, gun a ceann gnothaich a dhèanamh fìor aithnichte, fhuair i cead a dhol don rùm far an robh Darrel. Ghnog i is chaidh i a-steach.Thug i sùil air na pàisdean a thog an cinn bhon obair. Gun truas ris, mhothaich i gun do thraoidh an fhuil às aodann Darrel ged nach do leag e a shùilean.

Mun duirt i facal thàinig an tidsear thuice le làimh is aodann aoidheil. “Tha mi tuigsinn gur sibhse seanamhair Dharrel. Mhothaich mi dhuibh ag obair nur gàrradh. Tha mi toilichte cothrom fhaotainn air taing a thoirt dhuibh airson na flùraichean a thainig bhuaibh. Tha


[TD 126]

sinn a’ cur luach mòr orra.”

Thionndaich ise, is thionndaich a h-uile sùil leatha, far an robh an t-erythonia aice mar gum bitheadh air naomh-bhòrd. Gu sàmhach shìn an tidsear meur fhaiceallach ged nach do bhuin i don bhlàth chèireach nach do shèid fhathast a trompaid a bha bàn mar uachdar earraich, ach gun fhacal shlìob i na duilleagan balla-bhreac uain a bha ga àrach. Bha a ceann air a chromadh is choimhid Anna air a h-aodann nach robh sean no òg, ach anns an ròbh meachaireachd a chuir annas oire, agus nar a thog i sùilean glasa ar le Anna gun robh i a’ toirt brath dhi air nì a bha gam bannadh ri chèile mar gun robh dàimh eadorra. Choimhid i air Darrel. Bha an t-aodann leanabail tur gun dreach is ’na mhèinn leugh i eu-dòchas a bha iomlan: mar fhlùr ris an do bhuin an reothadh. Bhruidhinn i gus an cluinnt’ i, ach bhruidhinn i gu sèimh. “Tha fios aig Darrel nach diùlt seanamhair as fhiach an t-ainm nì a tha gu math don ogha.”

“Tha a’ chlann a tarraing dealbh dheth. Dòcha gum bu mhath leibh faicinn mar a tha dol leotha” ars an tidsear.

Agus a-rithis thàinig e a-steach air Anna gum b’àill leis an t’èile brath air choreigin a thoirt seachad is thuirt i, “Mur cuireadh e bacadh air an obair ris am bheil iad a’ dol le leithid de shùnnd, chòrdadh sin rium.”

Sheas Anna ri taobh pàisd an siud is an seo is choimhid i air ìomhaighean lainnireach nach robh ro thric coltach ris an fhlùr a bha iad a’ dealbh ged bha gach ath-bhualadh beothail, aighearach, ’nan inntinn fhèin. Nuair a sheas i ri taobh Dharrel, nach do thog a shùil, ged a thog e a bhruis, chuir i a làmh gu h-aotrom air a ghualainn, dòcha airson taic dhàsan; dòch’ airson taic dhi fhèin. Laigh a sùilean air freumhaichean dorcha nan dualan is nan lùban ach nimheil mar na nathraichean. As an tom seo bha stocan tiugh, dorcha, gun duilleig dhìon, ach aig a bhàrr bha flùr beag geal, làn athaidh.

“Tha stocan làidir, toirteil ag èirigh às a’ bhun seo, a Dharrel”, thuirt Anna gu sùnndach a’ toirt fàsgadh beag air a ghualainn. Cha do ghluais an com fo a làimh ach dh’fhiar e a cheann a’ coimhead oirre. B’ann an uair sin a thuirt Anna, “Saoil am faodainn an t-ogha, Darrel, a bhith agam airson greis den latha seo? Bheirinn fhìn air ais e mun dùin an sgoil.”

“Tha mi ’m beachd gum bitheadh sin ceadaichte,” thuirt ise cho aotrom is ged bhitheadh uallach air tuiteam dhith.

Choimhid Darrel bho thè gu tè is gun ghuth bha e air a bhuinn a’ leantainn Anna chun an dorais far an d’rug i air làimh air is gun fhacal eadorra rinn iad air an taigh aice.

Taobh a-staigh an taighe sheas e gun ghuth a’ meas gach nì is a’ gabhail tlachd anns gach bad. Bha Anna ’m beachd gun toireadh


[TD 127]

biadh misneachd dha a dh’fhuasgladh a theanga is cha do chuir i ceist air. Mhothaich i gun do ghiùlain e e fhèin gu modhail aig a’ bhord is nuair a bha iad deiseil lean e i don chidsin le soitheach no dhà, gan giùlan gu cùramach mar gum b’e seo a chleachd e.

Cha nigh sinn iad an dràsd,” ars Anna, “’sann a shuidheas sinn aig an teine. Tha leabhar agam tha mi ’m beachd a thoilicheas sinn le chèile.”

Gu balbh lean e chun an teine i agus nar a thog i nuas leabhar ·piullagach, air a dheagh làimhseachadh le iomadh làimh bhig, sheas e ri taobh a’ coimhead is ag èisdeachd is Anna ag innseadh mu dhòigh beatha nam beathaichean. An uairsin leag e a chudthrom air a sliasaid ach ann am beagan tìde ghluais e mar gun robh e sgìth no anshocair. Choimhid Anna sìos air is i dol a chur ceist air, ach mun dàinig facal bhuaipe bha e air sreap ’na h-uchd, a-làmh mu chùl a h-amhaich is làmh eile deiseil gus duilleag a thionndadh. Ach thàinig stad air an obair is thug Anna sùil sìos air. Tharraing e a ghàirdean far a gualainn is choimhid e suas oirre gu dàna is dh’fhàs na bilean tana fada is rinn e snodha gàire mar nì piseag; dhlùthaich e a cheann ri broilleach is ann am beagan tìde bha e a’ tarraing anail shèimh, riaghailteach; bha e ’na shuain.

Gus nach dùisgeadh i e shuidh Anna gun ghluasad a’ dian amharc aodann a’ bhalaich, so-leònta chionns gun robh na sùilean dùinte ach nàdur a’ ghille air fhalach bhuaipe. Cha b’aithne dhi gun d’rinn e gnìomh riamh a choisneadh meas no idir gaol.

B’e bha seo, ar leatha, fear a bhuaineadh far nach do chuir e. Sgrùd i an t-aodann leanabail is gun iarraidh aice air, ghabh i leithid de thruas ris is gun do dh’fhàisg i a cheann ri cridhe is làn fhios aice gun ceangladh truas ged nach maireadh gaol is nach bitheadh sùil ri dìoladh. Theannaich a gàirdeanan e na bu tinne ri cridhe.

Le sin dhùisg e is rinn e gu h-ealamh air a bhuinn is snodha air aodann. “Is fheàrr dhomh bhith dol air ais don sgoil” ars esan.

“Tha mi creidsinn,” ars Anna fhathast a’ beachdachadh.

“Am bi cead agam tilleadh uair eile?”

“Faodaidh tu tilleadh fads a bhitheas iarraidh agad air tilleadh.”

B’esan a-nis a rug air làimh oirrese is dh’fhalbh iad mar sin gus an robh iad faisg air an sgoil nar a thuirt esan, “Is nar a tha mi ’nam ghille mòr?”

“Seadh, nar tha thu nad ghille mòr is nad dhuine mòr ma bhitheas iarraidh agad air tighinn.”

Leig e às a ghrèim oirre. “Bithidh mi falbh, ma tha.” Gun facal an còrr bha e air falbh ’na ruith bhuaipe.

Sheas i an dùil gun tionndaidheadh e gus smèideadh aig an doras ach gun sùil air ais ghabh e roimhe.


[TD 132]

SEANCHASAN A STOBARRAG (5)

AM BUMAILEAR
le Dòmhnall Alasdair

“Bumailearan a tha annta,” ars Ann China. “Bò mhaol odhar is bò odhar mhaol. Agus chan eil iad ach mar bu chòir dhaibh a bhith.”

’Sann air Spealp agus a bhràthair a bha i bruidhinn. Bha Pàdraig air tilleadh às na Stàitean Aonaichte agus air <eng>bungalo<gai> a thogail ri taobh taigh a bhràthar. Ged a bha droch bheachd aice air Spealp o fhuair e an tarbh ’sann à rud glè bheag a thòisich an aimhreit eadar i fhèin agus Pàdraig.

Chuir màthair leanabh a bha tinn fios air an Ulpag agus thubhairt esan rithe gun e “<eng>Streptococcus scarletina<gai>” a bha air a’ phàisde, agus i cur a dh’iarraidh an doctair aice fhèin. Cò bha staigh ach Pàdraig agus dh’fhuirich e gun tàinig an doctair. ’Se seann duine a bha seo às a’ sgìre againn fhìn, agus thubhairt e gur e an teasach dhearg a bha air a’ leanabh. Chuir Pàdraig air feadh na sgìre nach aithnicheadh an Ulpag an teasach dhearg bhon sgàird.

Chuir seo tamailt mhòr air Ann China, agus nuair a thill an Ulpag a’ feasgar sin chaidh i sàs ann. “Abair doctair,” ars ise, “nach aithnich an teasach dhearg air leanabh. Deanadh mo mhàthair na b’fheàrr ’s cha robh aice ach aon sùil.”

“Chan eil fhios a’m dè ’n t-ainm a th’agaibh-sa air, a mhàthair, ach se ‘<eng>streptococcus scarletina<gai>’ th’air a’ leanabh.”

“’N e mhòrchuis as coireach nach bruidhinn thu Ghàidhlig ri muinntir a’ bhaile?”

“Chan eil fhios a’m air Gàidhlig a h-uile tinneas.”

“Uill, a bhalaich, tha làn thid’ agad sin ionnsachadh an àite a bhith ’g èigheachd ‘Cockatina’ nuair a chì thu an teasach dhearg.”

Ach sann a bha an nàimhdeas aice dhan fhear a chraobh-sgaoil an naidheachd, agus cha tug i taobh blàth dha bho là sin.

Duine mòr reamhar a bh’ann, le mòran de bheurla Ameireaga ’na chòmhradh. Bha e cumail a-mach gur e eildear a bh’ann anns na Stàitean agus cha robh e sgur a bhruidhinn air ain-diadhachd an duine


[TD 133]

ghil ris an duine dhubh anns an dùthaich sin. Cha robh e gu leòr leis e fhèin a bhith ’g ùrnaigh airson ceartas dhaibh; thug e thaobh a’ Lobaid gus coinneamh-ùrnaigh a ghairm air a son.

Chaidh Ann China dhan choinneamh ach cha b’ann le deòin. Cha do chreid i riamh gu robh Pàdraig ’na eildear. Cha mhotha chaidh e leth rithe gu robh diadhachd idir air a shiubhal. Nuair a thàinig i dhachaigh thubhairt i ris a’ Phurp: “Nach ann air an fhear ud a tha bhathais. Thug e faisg air uair a thìde a cur a-mach mu’n droch cheartas a tha aig an duine dhubh. Ach ’se a th’agam-sa dè mu dheidhinn an droch cheartas a tha aig Màiri, a bhean fhèin? Nach tric a chì thu e aig a’ chruach mhònach le làmhan ’na phòcaidean a’ feitheamh gus an tig i leis a’ chliabh. Nuair a lìonas i e togaidh esan gu druim e agus seasaidh e mar corra-ghritheach gun till i. Dè dhèanadh duine air tè dhubh nas miosa na sin?”

“Uill, a ghaoil,” ars an Purp, le gàire,” dh’fhaodadh e leum dhan chliabh còmhla ris a’ mhòine.”

“’Se ’n ath rud a chì thu gun cuir e Lobaid a ruith air a sgìre a thional airgead dhaibh agus ma nì e sin cha mhòr a ruigeas air an duine dhubh dheth.”

Ach cha b’e seo a bha air inntinn Phàdraig idir. ’S minig a bhiodh e ag ràdh, le blas làidir beurla na Stàitean. “<eng>what we need in this one horse township is someone in charge to make things hum<gai>.” Na faigheadh e fhèin ùghdarras thòisicheadh gnothaichean a’ gluasad, ach cha robh àite ann airson eildear aig an àm. Co-dhiù, nuair a bha tubaist aig a’ Phlangaid, clàrc a’ bhaile, rinn Pàdraig òraid aig a’ choinneamh a bh’ann airson an dreuchd seo a lìonadh. Ann am bloighean Gàidhlig is Beurla dh’innis e seòrsa duine a bha dhìth air Stobarrag.

“’N aithne dhut sgrìobhadh Beurla?” ars an Griasaiche. Bha e ainmeil airson a bhi toirt na gaoithe à seòl duine aig a robh cus ri ràdh. Stad Pàdraig greis a’ coimhead an duine beag, greannach, a bha ’na sheasamh, mar gum biodh e smaoineachadh gun e fealla-dhà a bha seo. “Bha mise sgrìobhadh gu na daoine as beairtiche a tha air an t-saoghal a charaid,” ars esan. “Daoine mar Rockefeller agus…”

“Nach tu thàinig a-nuas as an t-saoghal,” dh’èigh cuideigin.

“Suas ur làmhan,” ars an Griasaiche, “a h-uile duine a tha airson Phàdraig ’na chlarc.”

Chaidh làmh a h-uile duine suas oir cha robh fèill a riamh air an dreuchd seo anns na bailtean. “Nise a Phàdraig”, ars an Griasaiche, “sgrìobh thusa chon a’ Rockefeller sin agus innis dha staid rathad na mònach againn agus faighnich dha ’na cheannaich e chlòimh againn am bliadhna.”

Ach cha do rinn an clarc ùr gin dhe na rudan sin. Chuir e air leth rùm


[TD 134]

anns an taigh airson oifis agus fhuair e deasg mhòr. Ach nuair a dh’iarr e pàipearan a’ bhaile cha robh ann ach leabhar beag luideach le cùnntas airgead dubadh nan caorach.

Ach cha b’fhada gun tàinig litir a leig dha ùghdarras a chleachdadh. Aig bàrr na duilleig bha: “<eng>Patron – the Lord Arancork<gai>”, agus sann bh chomann dìon nan eun a bha i. ’Sann a-mach air Loch Nan Geòidh a bha litir – loch agus boglach a tha am meadhan a’ bhlàir mònach. Leugh Pàdraig i dà uair. “<eng>Things are going to hum<gai>,” arsa esan. Seo mar a leigeadh e fhaicinn do leithid Ann China cò bha nise riaghladh ann a’ Stobarrag. Cha b’ ann air fanaid a bhiodh a h-aire nuair a chluinneadh i naidheachd seo.

Bha am Purp ’s a bhean ag òl copan teatha nuair a thàinig Pàdraig a-steach agus dh’èirich Ann China a lìonadh copan dha. “Dè tha dol?” ars am Purp.

“Tha mi air litir fhaighinn on a’ Mhorair Arancork agus…”

“Bheil guth aige air dè seorsa tìde a tha muigh a sin?” arsa Ann China, a’ cur copan air bòrd beag ri taobh Phàdraig. Bha an aghaidh aice a’ coimhead mòran na b’òige na bha i, agus mar a b’àbhaist, nuair a bhiodh i fanaid air duine bha gàire ’na sùilean.

“’S dòcha nach eil fhios agad gur e Morair seo a tha os cionn comann dìon nan eun.”

“Tha bhuil air nach eil mòran aige ri dhèanamh mas ann a’ dìon eòin a tha e cur seachad a chairtealan.”

Cha do dh’èisd Pàdraig ris a’ chòrr. Thug e dhi eadar an dà shùil na bha aige. “Tha litir seo a’ toirt dhòmhsa ùghdarras stad a chur air buain na mònach air taobh tuath a’ loch.”

Stad an dithis eile ga choimhead gun smid aca. “Carson a tha seo?” ars am Purp mu dheireadh.

“Uill, tha e air a bhith soilleir dhòmhsa o thàinig mi dhachaigh gum biodh e ’na chunnart do dhaoine is do bheathaichean ma thig na poill-mhònach cho faisg air a loch ’s gum bris an t-uisge a-mach. Thuilleadh air a sin tha muinntir Dhun Eideann ag ràdh gun gànraicheadh e an gleann agus an taigh-tasgaidh. Cuideachd, mar a tha fhios agad, sann a siud a bhios na geòidh a’ laighe agus chan eil am Morair Arancork airson gun teid dragh sam bith orra.”

“Tha an Gall air cùl seo,” ars am Purp.

“Sgrìobh e Dhun Eideann.”

“Goill nam mallachd,” ars Ann China. “Chan eil àite dhan teid iad nach fheuch iad ri riaghladh.”

“Nach fhaod sinn am bùrn a leigeil air falbh beag is beag gum bi loch sàbhailt?” ars am Purp.

“Chan eil ùghdharras agam-sa sin a dhèanamh idir.”

“Seadh gu dearbh,” ars Ann China. “Tha an Gall leis an taigh-


[TD 135]

tasgaidh, tha ’n t-Arancork tha sin le na geòidh bhochd, ’s tha thusa ’na do ghocaman aca a’ tighinn a seo mar cat le dà earball a dh’innse nach fhaod sinne ar mòine fhìn a bhuain. ’M eil sinne gu bhith gun chonnadh a’ Gheamhraidh air sgàth dha no thrì gheòidh?”

“’Se tha seo geòidh anabarrach prìseil agus tearc.”

“Tha mi coma ged a bhiodh dà cheann is trì chasan orra. Chan eil e dol a chur dragh sam bith ortsa. Chan eil fàd agad fhèin na aig Spealp air an taobh tuath.”

Dh’fhalbh Pàdraig, glè riaraichte le cho troimh chèile ’s a chuir e an dithis eile.

An t-seachdain seo fhèin thàinig dà bhoireannach gu taigh a’ Phurp. Bha iad airson coimhead taigh beag a dh’fhàg a leth-phiuthar aig Ann China. “Se làmh an tighearna a tha seo,” ars ise ris a’Phurp. “Theid mi fhìn ga shealltainn dhaibh.” Bha i gàireachdainn leatha fhèin a’ dol seachad air taigh Phàdraig, nuair a chunnaic i Spealp a’ ruith gu taigh a bhràthar. Ann an tiotadh bha an dithis aig ceann an taighe mar dà sgarbh.

Nuair a chaidh an dà bhoireannach air feadh an taighe còmhla ri Ann China, dh’fhaighnich tè aca: “De tha thu ’g iarraidh air?” ach nuair a chuala iad a’ phrìs chrath iad a’ làmhan agus dh’fhalbh iad, agus bu bheag an t-iongnadh. Chuir Ann China dùbailte a’ phrìs oir cha robh i airson an taigh a reic idir.

Mar a bha dùil aice, cha robh i còig mionaidean aig an dachaigh nuair a thàinig Pàdraig a-steach. “’Sann ag iarraidh an taighe bha ’n dithis ud.”

“’Sann. ’S iad a dh’fheumadh taigh. Dà phiuthar pòsd aig dà bhràthair agus teaghlach mòr aig gach tè.”

“’Na reic sibh e?”

“Tha tairgse mhath againn. Thig iad fhathast.”

“’S cinnteach g’eil fhios agaibh cò iad.”

“Tha gu dearbh a Phàdraig,” ars Ann China, ’s a’ ghàire ’na sùilean, “dà bhanacheard. ’S ioma là bha iad a-staigh againn.”

“Pòsd aig dà cheàrd tha mi creidse?”

“Cha do dh’fhaighnich mise riamh dhaibh an e ceàrdan a tha pòsd aca. Chan e mo ghnothaich e. Aca tha fhios a’m gun e daoine dubh a th’annta.”

“Dhia beannaich mi! Nach eil fhios agaibh nach còrd e ris a’ bhaile leithid sin a leigeil a-steach.”

“Seagh a Phàdraig. Nach eil iad air an cruthachadh ann an ìomhaigh Dhè mar sinn fhìn?”

“Tha. Tha. Ach an dèidh sin ’s na dhèidh. Tha feadhainn ag ràdh gur iad a rinn na tarraigean leis na cheusadh Crìosd.”

“’Sann an Amaireaga a chuala thu ’n t-amaideas sin,” ars an Purp.


[TD 136]

“Nach e tha seo claon-bhàigh dìreach mar a tha an aghaidh daoine dubh Ameireaga?”

“Agus nach fheum sinne an t-airgead,” ars Ann China, “airson gual nuair a bheir thu fhèin ’s an t-Arancork sin uainn earrainn mhòr dhe na poill?”

Bha còmhradh gu leòr aca mu dheidhinn a’ chuspair ach bha fhios aig Ann China gu robh Pàdraig aice anns a’ lìon. Mu dheireadh thàinig iad gu còrdadh. Cha reiceadh ise an taigh ri na ceàrdan agus bhruidhinneadh esan air a’ fòn ri muinntir nan eun. “Gheibh mi ùghdarras pìob a chur aig an taobh tuath,” ars esan, “agus leigidh sinn air falbh am bùrn beag is beag gum bi an loch sàbhailte.”

Ach bha car eile ann an adharc an daimh. Nuair a chuala an Gall gur ann air an taobh tuath a bha phìob gu bhith thubhairt e nach fhaodadh iad sin a dhèanamh mas tigeadh uisge salach a rèisg air àrainn an taigh-tasgaidh. Air a’ cheann mu dheireadh ’sann air an taobh siar a chaidh a’ phìob a chur agus chaidh a h-uile deur a dh’fhalbh às a’ loch a phoill Phàdraig.

“Bha thìde spearrach a chur air a’ bhumailear,” ars Ann China.

[Sanas]


[TD 150]

LUCHD SIUBHAIL
le Torcuil MacRath

Chainte na ceàrdan riutha agus gun teagamh ’se luchd-ceàirde a bh’annta, oir dhèanadh iad peile is muga tuna dhut. Bha deoch às a’ mhuga ud na bu chàileir na deoch à muga sam bith eile. Chainte muga seipean ris, is bhiodh na boireannaich ga chleachdadh nuair a bhiodh iad a’ bleoghain a’ chruidh.

Ach ged a bha obair-tuna mar cheàrd aca ’se a bh’annta gu fìrinneach ach luchd-siubhail. Sin mar a bha iad rim chiad chuimhne. Thigeadh iad is chuireadh iad suas teanta an cois an rathaid, gu sònraichte an àm am t-samhraidh, faisg air baile air choreigin. Bha sinn eòlach orra san là a bh’ann, air am falbh ’s air an tighinn. A-rèir eachdraidh a chuala mi aig na seann daoine bh’anns a’ bhaile againn, bha ceangal sònraichte aig an luchd-siubhail ri Bliadhna Theàrlaich. Nuair a sgap an t-arm Gaidhealach às dèidh Blàr Chuil-lodair, chaidh feadhainn dhe na saighdearan Gaidhealach fon choill am-measg luchd-siubhail. Dh’fhuirich iad an sin, anns an dùil, ’s dòcha, gum biodh ar-a-mach eile ann. Co-dhiù, phòs iad an sin, ’s bha teaghlaichean aca. Sin, chanadh na seann daoine, an t-adhbhar gum faicear an t-ainm Dòmhnallach gu bitheanta ’nam measg.

Eadhon rim chuimhne fhìn, agus gun a dhol nas fhaide air ais na sin ann an eachdraidh, bha na Dòmhnallaich ud sònraichte am-measg chàich, iomraiteach airson cho dèante ’s a bha iad ’nam pearsa. Chan fhaiceadh tu an leithid air sràid. ’S neònach leam mur a h-ann do fhìor smior nan Gaidheal a bha iad. Gus tuilleadh fiosrachaidh fhaighinn mun chùis, thug mi mun airidh a dhol a chèilidh air Sandaidh Mòr.

Bhuineadh esan dha na Dòmhnallaich sin a dh’ainmich mi. Ged a tha e còrr air ceithir fichead bliadhna, tha e fhathast a cheart cho dìreach air a bhonnan ’s a bha e riamh. Sin mar a bha na daoine bhon tàinig e. Tha e an-diugh a’ fuireach gu dòigheil ann an taigh-comhairle, e fhèin ’s a bhean. Tha na h-oghaichean aca timcheall orra anns an nàbachd.

Bha sinn a’ bruidhinn a-null ’s a-nall. Thug sinn tarraing air na daoine aca a dh’aithnichinn nuair a bha mi ’nam bhalach. Dh’innis mi


[TD 151]

an uairsin mun t-seanchas a chuala mi aig na seann daoine againn fhìn. Thubhairt e rium nach robh esan ag èisdeachd cho math ’s bu chòir dha ris na daoine a bh’ann roimhe. “Ach”, ars esan, “chan eil teagamh sam bith nach ann bho thaobh na daoine agaibhse a thàinig na Dòmhnallaich a-steach còmhla ris an luchd-siubhail.”

Ach bha seanchas eile aig Sandaidh. A-rèir is mar a chuala e, ’sann às an Arm a ruith an Dòmhnallach bhon tàinig iad. ’Se àm cogaidh a bh’ann ach cha robh fios aige le cinnt gu dè an dearbh chogadh a bh’ann. Cogadh Napoleon, ’s dòcha? As dèidh dhomh bhith meòmhrachadh mun chùis, chanainn gu robh coltas na fìrinn air an dà eachdraidh a fhuair mi.

Chan eil teagamh sam bith agam nach d’fhuair feadhainn dhe na Gaidheil fasgadh còmhla ri luchd-siubhail às dèidh Blàr Chuil-lodair. Thaobh an t-seanchais eile, bha Breatainn a riamh suamhaid airson a bhith tarraing dhaoine a-steach dhan arm le gealltanas meallta. Ma thug Gaidheal a chasan leis, cò a-rèisde a chuireadh umhail air? Ma fhuair e fasgadh còmhla ri luchd-siubhail, is dòcha gu robh sin nàdurrach gu leòr. ’S dòcha gu robh cuid dhe a chàirdean maille riutha mar tha.

Gu dè a riamh a bh’aig na Gaidheil à cogaidhean Bhreatainn ach call? ’Nam bhalach ann an Leòdhas chunna mi am milleadh a rinn an Cogadh Mòr, ged a bha e seachad mus do rugadh mi. A-mach às an trì mìle duine à Leòdhas a dh’fhalbh dhan chogadh sin, bha mìle nach do thill. A-rithist, bha call na h-Iolaire nuair a chaidh am bàta sin às-a-rathad air Biastan Thuilm agus an cogadh a-nis seachad.

Cha b’e iongnadh a bh’ann a-rèisde ged a bhiodh na boireannaich rim chiad chuimhne, le aodach dubh orra, a’ caoidh. Ach sin mar a bha, agus dh’fhàg sin dubhachas san tìr. Bha e a’ tighinn thugad anns a’ ghaoith mar gum bitheadh. Bha an smuain air grèim fhaighinn gur h-ann dubhach bu chòir do mhac an duine bhith gu nàdurrach. Bha an smuain sin a-rithist a’ faighinn taic bhon t-seòrsa creideimh a bh’againn.

Sin, saoilidh mi, an t-eadar-dhealachadh a bh’ eadar an luchd-siubhail agus sinne. Chanainn nach robh uimhir de bhuaidh aig an dubhachas orrasan agus a bh’aige oirnne. Cha b’e nach do shuath an cogadh riuthasan cuideachd. Bha Sandaidh ag innse dhomh mun teaghlach às an tàinig athair gu robh sianar aca anns an arm fad a’ Chogaidh Mhòir. Agus gu h-iongantach thill na sianar slàn fallain.

Bha iadsan na bu bheothail ’nan inntinn na bha sinne. Bha an ùidh a bh’aca ann an ceòl a’ dearbhadh sin. Air madainn bhrèagha samhraidh bha fear-siubhail a’ cluich air an fheadan ri taobh na teanta. ’Se madainn Shàbaid a bh’ann, agus thachair dhan mhinistear seo a bhith a’ dol seachad is e air a shlighe dhan t-searmoin. Thuirt e


[TD 152]

ris an fhear-shiubhail, “Bheil fios agad air a’ cheathramh àithne?” “Chan eil, a bhalaich, le fios dhomh,” fhreagair am fear eile. “Ach feadanaich thus a luaidh agus cluichidh mis’ e”.

Agus ann am Baile nan Càrn bha balach beag a’ cluiche leis fhèin air cnoc. ’Se goid a-mach chun a’ chnuic a rinn e, oir cha robh ann ach madainn Shàbaid. ’Se baile cràbhach a bh’ann am Baile nan Càrn. Anns an eaglais bha am ministear a’ coiseachd a-null ’s a-nall, ag èigheachd àirde a chinn ’s a chlaigeinn, mar leòghann ann an cèidse. Agus fad na h-ùine, ri taobh na teanta bha fear-siubhail a’ cluiche air an fheadan gun briseadh puirt air.

Chunna mi samhladh, saoilidh mi, air an t-seòrsa suidheachadh anns an robh sinne nuair a leugh mi an leabhar, <eng>The Captive Mind<gai>. Seo leabhar a thàinig bhon ùghdar Pòlach, Gzeslaw Milosz. Dh’innis e mar a thachair air taobh an Ear na Roinn Eòrpa, mar a chaidh inntinnean dhaoine a ghlacadh leis a’ chreideamh ùr a fhuair grèim an sin. Car mar a thachair dhuinne. Anns na bliadhnachan às dèidh a’ Chogaidh Mhòir chaidh na h-inntinnean againn a ghlacadh ach ’sann le creideamh dubhach.

Bha aon rud sònraichte eile mun luchd-siubhail agus cha tig às dhomh gun iomradh a thoirt air. ’Se chanadh iad sibhse agus sinne. Ma tha rud ann ris an canar ionnanachd – <eng>identity<gai> – bha sin acasan gu cinnteach san latha bha siud. Cha teid mi idir an urras nach e sin an dearbh nì bu mhotha bha dhìth oirnne san latha bh’ann agus cuideachd anns an latha th’ann.

Bitheadh sin mar a bhitheas, chòrd e rium a bhith ag èisdeachd ri Sandaidh agus ri bhean, boireannach laghach, dàimheil a bhuineadh do Chataibh. Bha sinn a’ bruidhinn a-null ’s a-nall, mun taigh-tughaidh ’s mun teanta. “Robh an teanta blàth”, dh’fhaighnich mi. “Bha”, ars iadsan, “na bu bhlàithe na seo.” Mo bheannachd aca le chèile.

[Sanas]


[TD 161]

DRUID AIR ITEAL
le Iain MacUisdean

Bidh cuimhne aig mòran dhaoine anns na h-Eileanan Siar air an ainm aig Caiptean Dàibhidh Barclay. Thòisich e uiread de na ciad seirbheisean-adhair agus bha e ’na fhear-iùil ainmeil air na pleunaichean-eiridinn. Ann an Arcaibh bha Caiptean Edmund Fresson ’na phìleat a bha ainmeil cuideachd.

Feumaidh sinn cuimhneachadh cuideachd tùsaire eile anns na speuran. ’Se Caiptean Eric Starling an t-ainm a tha air.

Nuair a thòisich E. L. Gandar Dower <eng>Aberdeen Airways<gai> anns a’ bhliadhna 1934, chaidh Eric Starling còmhla ris mar am prìomh-phìleat aige. Dh’atharraich <eng>Aberdeen Airways<gai> an t-ainm an dèidh sin gu <eng>Allied Airways<gai> agus chaidh Eric Starling air mòran turasan dhaibh.

Ann an 1936 thòisich e air a’ chiad seirbheis eadar Obair Dheadhain agus Sealtainn. Thog Edmund Fresson am port-adhair aig Sumburgh ach, le cleas-follaisidh dàna, ràinig am pleun aig Gandar Dower aon latha mus do thòisich an t-seirbheis aig Fresson.

An ath bhliadhna chuir e air chois seirbhis air slighe nuadh bhon Chaisteal Nuadh gu Stavanger ann an Lochlann. ’Se am pleuna <eng>DH86 Express Air Liner<gai> a bha aige. Ghiùlain i deich fir-aisig agus bha i cho luath ri 140 m.s.u. An dèidh leth-chiad bliadhna bha Caiptean Starling ’na aoigh sònraichte aca aig Port-adhair Stavanger. B’e esan a’ chiad duine thall thairis a bha aig a’ phort-adhair ann an 1937.

Air feadh an Dàrna Cogaidh, anns a’ chiad àite, theagaisg Caiptean Starling pìleatan ann an <eng>Coastal Command<gai> os cionn an Cuar Siar. Bha e air shuidheachadh aig Lèim a’ Mhadaidh ann an Eirinn agus ann an Innis Tile. An dèidh greis ann an Afraca a’ Tuath, ghabh e ceannas de Aireamh 3 <eng>Ferry Training Unit<gai> de Aireamh 292 Sguadron anns Na h-Innseachan. ’S e Eric Starling a’ chiad pìleat a laigh ann an Rangoon an dèidh na Seapanaich fhàgail.

An dèidh a’ chogaidh dh’ obraich e aig <eng>Highland Airways<gai> aig Fresson (an uair sin cuid de <eng>Scottish Airways<gai>) bho Inbhir Nis agus stiùir e a’ chiad pleuna Post-Adhair gu Steòrnabhagh ann an 1948.


[TD 162]

Le B.E.A. ghluais e gu Rinn Friù agus dh’ obraich e a seo airson barrachd air fichead bliadhna. Stiùir e itealean o cheann gu ceann Alba agus do iomadh àite anns an Roinn Eòrpa. Am-measg na fir-aisig aige bha Bana-phrionnsa Màiread, Bana-phrionnsa Ailigaindrea agus Prionnsa Teàrlach.

Chaidh Eric Starling leis a’ chiad pleun-eiridinn air an dara latha den Ghearran 1936 bho Raonullsaidh a Deas gu Srom Nis. Dh’itealaich e mòran eile. Dh’itealaich e pleun-eiridinn le Ailig Mac a’ Ghobhainn à Breascleit bho Steòrnabhagh gu Dùn Eideann nuair a b’e a’ chiad euslainteach anns an Roinn Eòrpa anns an deach cridhe ùr a chur.

Leig Caiptean Starling dheth a dhreuchd ann an 1971. Tha e a’ fuireach anns an Leargaidh Gallda agus tha e nise trì fichead bliadhna agus sia deug ach tha e fhathast a’ siubhal, tabhairt òraidean, a’ togail dhealbh agus ag obair le compiutairean. ’Se duine uasal coibhneil a tha ann agus cuimhnichidh mòran fir-aisig-adhair air le gaol.


SGEULACHDAN SGIREACHDAIL
le Coinneach Mac a’ Ghobhainn

(1) Bha Sìne Bhàn ’na nighean a bha maiseach ’na h-ìomhaigh agus brèagha ’na pearsa. Ach bha i àrdanach ’na dòigh, ri coimhead sìos a sròn air gillean a’ bhaile. Cha b’fhiach fear mur a robh dreuchd mhath aige, mar maighstir-sgoile, no lighiche, no ministear. Ach bha iad sin gann anns an tìr, agus gu minig pòsda. Co-dhiù thàinig ministear òg nach robh pòsda don sgìre, agus thàinig atharrachadh nan gràs air Sìne Bhàn. An àite bhith falbh nan taighean-cluiche agus nan taighean-ciùil, ’sann a bha i nise ri falbh nan taighean-adhraidh.

Ach mar a tha am peacadh air a dhaingneachadh cho mòr ann an nàdur an duine, bha aon co-dhiù nach d’fhuair Sìne Bhàn cuidhteas às – cha do dh’irislich i i fèin. Seachad air a sin, phòs am Ministear òg tè eile às a’ choimhthional, agus bha Sìne rithist air an allaban.

Aon fheasgar brèagha Sàbaid bha i ri coiseachd an t-slighe dhan an t-seirbheis oidhche anns an eaglais, i còmhdaichte ann an aodach aotrom, brèagha samhraidh, a bha gu teann mu a cumadh, brògan faileasach geal oirre air a robh mu chòig òirlich de chnap-sàile.

Bha dithis ghillean ri coiseachd às a dèidh, ri coimhead a dà chruachainn ri gluasad bha thaobh gu taobh, mar “chaismeachd Chamshronaich air cabhsair”.


[TD 163]

“Tha e coltach gu bheil Sìne Bhàn air fianais a thogail”, thuirt aon ghille ris an fhear eile.

“Ma tha”, fhreagair an gille eile,” tha a deireadh ri toirt fianais gu bheil i fhathast ri ’g iarraidh fear”.

(2) Theab bò-bhainne Dhòmhnaill Aonghais a bhith air a tachdadh le buntàta-atharnach a thog i anns an talamh-àitich. Chaidh fios cabhagach a chur gu Calum Ruadh, fear anns a’ bhaile a bha ealanta ann an trioblaidean ainmhidhean. Nuair nach gabhadh am buntàta a ghluasad bho muigh, chaidh a’ bhò thoirt a-steach agus a cuingleachadh anns a’ bhàthaich. Dh’fhosgail Calum Ruadh beul na bà gu farsaing agus thuirt e ri nàbaidh dha a bha meanbh-chnàmhach, “Uilleim, cuir fhèin a-nis do làmh sìos agus thoir às am buntàta”. Nuair a dh’amhairc Uilleam air an uamha leis na fiaclan mòra sìos gach taobh, fhreagair e: “Cha chuir, ged a bhiodh e ann gus an tig am barr-gùc air.”

(3) Bha Tarmod rudeigin bacach ’na thuigse agus ’na ghnàthachadh, ach mar cuid eile dhen t-seòrsa bha e seòlta leis. Co-dhiù, fhuair Tarmod pàipearan gairm, gu armachd aig àm a’ chogaidh mhòir mu dheireadh, le òrdugh a dhol gu lighiche ann a Steòrnabhagh a dhèanadh rannsachadh air a thaobh fhallaineachd. Thug an t-ollamh dha botal gloinne leis an òrdugh, “Falbh asgus cuir uisge ann a siud”.

Thàinig Tarmod air ais ann an ceann greis leis an t-soitheach falamh agus e ri ’g ràdh cho leisgeulach, “Cha d’fhuair mi lorg air gnè uisge ann an àite”.

Sheall an lighiche gu cruaidh air agus labhair e gu cabhagach ann an Gàidhlig ris, “Falbh agus mùin ann!”

Chaidh Tarmod le uabhas agus lìon e ’m botal gu amhaich. Bha an t-ollamh ullamh le Tarmod agus sheall e dhan an doras e, ach gar bith dè fios a chuir e chun a luchd-riaghlaidh a-rèir slàinte no easlainte, cha chuala Tarmod an còrr mu ghairm gu armachd.

[Sanas]


[TD 170]

CUR A’ BHUNTATA – 1
le Rob MacChoinnich (Sìldeag)

(1) Lachaidh

Bhiodh fadachd air balaich na tuatha an Leòdhas gus an tigeadh Latha na Dròbha a’ chiad Di-màirt den Iuchair. Cha robh sgillinn a thàradh iad fad na bliadhna nach robh dol an tasgadh gu cùramach ach neo-ar-thaing nach fhaigheadh an t-ionmhas teine chur ris an là ud.

Bha dà dhòigh aig balaich air airgead chur cruinn – buain a’ chrotail agus cur san t-sreath dha na bodaich. A chionn ’s gu robh talamh dubh Mharbhaig aotrom agus air a roinn ’na fheannagan is i an spaid bhàtar a’ cleachdadh an àite na coise cruime. Tha ise freagarrach airson talamh cruaidh morghain mar air cuid a dh’àitichean air Tir Mòr far am beil i air a cleachdadh gus an là-an-diugh.

Aig deireadh a’ Chogaidh Mhòir nuair bha mi glè òg chaidh mi air muinntireas airson dà latha gu Lachaidh aig an robh a dhachaigh an uachdar Tòb Cheann a’ Bhàigh.

Is e far-ainm a th’ann an ‘Lachaidh’. Tha Aonghus MacLeòid Chalaboist, a rinn sgrùdadh ion-mholta air càirdeas muinntir na Pàirce, a’ ràdh rium gur e bh’ann an Alasdair mac dligheach Iain Mhuldònaich Mhic a’ Ghobhainn a bhuineadh do Ghobhaich Chalaboist. Bha càirdeas fad às aige ri Clann an Oig an Cromòr. Ged nach robh Alasdair cho garbh ri fuamhairean Chalaboist bha e foghainnteach gu leòr ’na gheàrr osan agus briogais ghlùine den chlò mhòr.

Bha e ainmeil airson eirmse; tha na rudan a bhiodh e ràdh fhathast air bilean muinntir na Pàirce ged rugadh e sa’ bhliadhna 1859.

Theireadh e gur ann a bha Grabhair coltach ri clach luaidhe ann am fàd; gum biodh e ’na dheagh bhaile le mullach a chur air.

Maith dh’fhaoidte an uair a dh’fhàsas coille mhòr Nis gun tachair sin. Is ann à Grabhair a bha bhean agus bhiodh e daonnan a’ tarraing aiste.

Cha robh mi fada ris a’ churachd nuair dh’innis e dhomh mu tè air


[TD 171]

an robh m’athair a’ suirghe nuair bha e ’na dhuine òg. “Nan robh e air an tè ud a phòsadh is e fear cabhach ruadh bhiodh ann dhìotsa an àite balach brèagha bàn.”

Aig deireadh mo sheirbheis thug e dhomh trì tasdain. “Cuir sin fo thalamh is fàsaidh e mòr roimh Là na Dròbh”, ars esan.

Rinn mise sin ach tha eagal orm nach robh e cur mòran riadh dheth ged bha mi tric sealltainn air.

Thòisich Tormod air bùth ùr an Ceann a’ Bhàigh an aghaidh Alasdair Bhàin bràthair a mhàthar aig an robh bùth a cheana sa’Bhaile Staigh. Dh’ìslich Alasdair prìs an tomaca. Theirig an tomaca air Tormod latha bha seo agus b’fheudar do Lachaidh aodann chur air a’ Bhaile Staigh.

“Tha mi faicinn gu bheil am bonn sia gur ruagadh a-steach am baile”.

Chuir seo beagan fraoich air Lachaidh agus thuirt e rud-eigin ris an fhear eile nach do chòrd ris.

“Thoir an aire ort fhèin. Cuimhnich gu bheil dà litir an dèidh m’ainm-s’.”

“Cha ghabhainn ioghnadh, do leithid a dhuine; tha trì an adhaircean tairbh.”

Cha robh gainne air fathainn mu chùisean cogaidh aig an àm. Theireadh Lachaidh nuair a chluinneadh e naigheachd mhì-chneasda, “Am bheil sin <eng>official<gai>?”

Dh’fhaighnich e aon oidhche de Chatrìona, a bhean, an cuala i naigheachd sam bith fhad ’s a bha e air falbh.

“Bha batal dubh eile an taigh Choinnich Dhuinn a-nochd.” Cha robh trod a’ traoghadh san fhàrdaich bha siud.

“Tha sin glè neònach”, thuirt esan.

“Thadhail mise ann an dràsda agus cha robh dad a’ dol ach ‘sibhse’ is ‘ ’m b’àill leibh?’ ”

An uair a thàinig a mhac dhachaigh às a’ chogadh cheannaich e chuid de sgoth iasgaich air an robh Leddy mar ainm. Cha robh mòran rath air a’ bhàta seo. Shaoileadh tu gur ann, cleas Dhonnachaidh Ruaidh, bhiodh iad a’ teicheadh roimh an sgadan ’s gun fhios aca fhèin air.

Latha bha siud chaidh Alasdair sìos gu bhan an èisg.

“Sgadan trom an Steòrnabhagh an-diugh; Fionnlagh Chromòir agus Iain Beag sìos gu nan uganan.”

“Fir Mharabhaig?”

“Shot math aig Coinneach Mòr is balaich a’ Phutain.”

Thug seo misneachd do Lachaidh. “An robh a Leddy air a h-ainmeachadh?”

“Cha chuala mi guth oirrese; feumaidh nach robh dad aice.”


[TD 172]

Thionndaidh Lachaidh air falbh. “Cha chreid mi ged a bhiodh i sin a’ drioftadh anns a’ bhanc gun glacadh i sgillinn.”

Cha robh magaid mhòr sam bith aige fhèin don iasgach. Bha e air a thoirt buileach do na caoraich. Bhiodh e fèin agus a nàbaidh Dòmhnall dol gu ruige nan Eileanan Mòra air los bhuthaidean a h-uile bliadhna. Latha bha siud chaidh iad air tìr an Eilean Mhuire a shealltainn air na caoraich mhòra aig Ruairidh Màrtainn.

’Se thuirt a’ bhana-bhàrd, “Thig mo chaoraich à Gallaibh.”

Ma dh’èisdeas tu ri luchd cèilidh cha b’fhiach iad hò-rò an taca ri caoraich nan Eilean; clòimh a’ slìobadh an làir etc. Bha an fhìrinn cho math ris an inneas. Ach an seo mhothaich Lachaidh do bheathach air leth bho chàch ’s a cheann crom. Am fluth fon smig? Is è bh’ann gun teagamh, an spluig. Thàinig faite gàire air aodann. Ars esan, “Cha chreid mi ged a bhiodh e seo an Tir Chanàain. …” Tuigidh tu gu robh iad uile air an lèireadh leis an spluig san àm sin gun fhios aig neach gur h-ì an t-seilcheag ghrànda ruadh bha dèanamh an dòlam.

Dh’fhàg fear am baile is chaidh e dh’fhuireach a Steòrnabhagh. Cha d’fhuair e ach obair shuarach a’ glanadh na sràide. Bha nighean leis a’ dol a phòsadh duine uasal agus gus togail a thoirt dhi is e nighean Caiptean MacC… a nochd anns a’ phàipear. Dh’fheòraich cuideigin do Lachaidh ach co air a bha esan ’na chaiptean.

“Mar an robh e ’na chaiptean air an taigh bheag ud shìos.”

Is iomadh uair bhiodh na balaich ag èisdeachd ris a’ gabhail òrain ’na shuidhe air suidheachan na beirte ann an guth fann, binn-òrain Mhurchaidh a’ Cheisteir:

Bha nighean ann an Tàbost
Aig gobha dubh an ceàrdaich
’S na faighinnsa mo làmh dhi
Gum faodadh càch dol leis an t-sruth
’S na hi ho ró mo nighneag
Mo mhìle ort ged a bha thu dubh.

Fear eile rinn tè à Marabhaig:

Saor an daraich, saor a’ chuailein
Anns an d’fhàs a nàdur uasal
Nach togadh droch cliù air gruagaich
Leannan mo luaidh ’s tu gu leanainn.

Ged nach robh Creideamh cur cus teine ’na chom bha cleachdadh eile ’na chois a bha ion-mholta. Nuair a bhiodh e cuairteachadh na Fìrinn bheireadh e air a’ chloinn, duine mu seach, chan e mhàin an


[TD 173]

caibideil a leughadh, ach an loidhne chur a-mach aig an t-seinn.

Is iomadh uair bhiodh sinne nar cloinn a’ far-chluais aig an doras. Cha chuala tu riamh còisir cho binn ach ceilear nan eun. ’S na h-uile cuideachadh a chèile.

Thuirt e mòran ’na latha air nach eil cuimhne agus mòran air am bheil for fhathast.

Bha nighean leis pòsda aig Rob Ceanadaidh, misionaraidh san Eaglais Shaor, a bha saothrachadh air Tir-Mòr. Bhuineadh màthair Rob do chlann Choinnich Nèill Mhòir a bha uile ’nam brod sgoilearan. Cha robh na Ceanadaich fhèin deireannach. Mar sin bhiodh mòran a’ tighinn a chèilidh a dh’èisdeachd Rob. Bha Lachaidh air fàs sean agus rud-eigin bodhar. Nuair bheireadh e an aire do na fir a’ gàireachdainn dh’ fhoighnicheadh e de Chatrìona, “Dè tha Rob ag ràdh an dràsd?”

Is ann leis an tinneas chritheanach a chaidh a chosnadh. Cha chreid mi gun d’fhàg e riamh an t-Eilean. Theagamh nach robh a dhuais a-rèir a thomhais ach cò ghabhas air fèin a làmhan salach a chur air crannchur?

A chuid de Phàrras dha.

[Sanas]


[TD 176]

FACLAIR GAIDHLIG DO LIGHICHEAN ’S DO BHANALTRAMAN
(Comann Gàidhlig Seirbheis na Slàinte)

Earrann II

<eng>Identical<gai>			Ionnan
<eng>Identification<gai>		Aithneachadh
<eng>Iliac<gai>			Caolanach
<eng>Illness<gai>			Galar
<eng>Illusion optical<gai>		Iomrall fradhairc
<eng>Imbecile<gai>			Leth-chiallach
<eng>Immature<gai>			An-abaich
<eng>Immunity<gai>			Saorsa, Dìon
<eng>Impalpable<gai>		Do-fhaireachdainn
<eng>Imperceptible<gai>		Do-mhothaichte
<eng>Impinge<gai>			Buail, Suath
<eng>Implant<gai>			Suidhich, Socraich
<eng>Improve<gai>			Rach am feabhas
<eng>Incisor<gai>			Clàr-fhiacaill
<eng>Incubation<gai>		Gur
<eng>Incubator<gai>			Guireadair
<eng>Incurable<gai>			Do-leigheas
<eng>Indigestion<gai>		Cion-meirbhidh
<eng>Infanticide<gai>		Naoidhmhort
<eng>Infect<gai>			Cuir galar air, Truaill
<eng>Infectious disease<gai>	Tinneas gabhaltach
<eng>Infirmity<gai>			Laige, Anfhannachd, Breòiteachd
<eng>Influenza<gai>			An cnatan mòr
<eng>Inhale<gai>			Gabh a-steach leis an anail
<eng>Inhibit<gai>			Bac, Cuir stad air, Cùm air ais
<eng>Inhibition<gai>			Bacadh, Urchall
<eng>Inject<gai>			Ann-steallaich
<eng>Injection<gai>			Ann-stealladh
<eng>Innate<gai>			Nàdurra, Dualach
<eng>Innoculate<gai>		Cuir a’ bhreac air
<eng>Innoculation<gai>		Cur na brice
<eng>Insane<gai>			Air chuthach, As a chiall
<eng>Insanity<gai>			Cuthach
<eng>Insomnia<gai>			Bacadh cadail, Dìth chadail
<eng>Intermittent<gai>		O àm gu àm
<eng>Intestine<gai>			Greallach

<eng>Intoxicants<gai>		Deochan misgeil
<eng>Introvert<gai>			Fèin-cheasnaichear
<eng>Iris<gai>			Cearcall na sùla
<eng>Irradiate<gai>			Deàlraich
<eng>Irradiation<gai>		Deàlradh
<eng>Irrigate<gai>			Uisgich
<eng>Isolated<gai>			Air leth
<eng>Itch<gai>			Tachas
<eng>Iteration<gai>			Ath-aithris

<eng>Jag<gai>			Eag, Briogadh
<eng>Jaundice<gai>			Am buidheach
<eng>Jaw<gai>			Peirceall, Giall

<eng>Kidney<gai>			Ara, Airnean
<eng>Kin<gai>			Cinneadh, Dàimh
<eng>Kindred<gai>			Muinntir, Cinneadh
<eng>Kinetic<gai>			Gluaiseachd
<eng>King’s evil<gai>		Tinneas an rìgh
<eng>Kelptomania<gai>		Miann gadachd
<eng>Kneecap<gai>			Failmean, Falman
<eng>Knuckle<gai>			Rùdan
<eng>Kiss of life<gai>		Sèideag sna pòraibh

<eng>Laboratory<gai>		Obair-lann
<eng>Lacerate<gai>			Reub, Srac
<eng>Lactation<gai>			Lachdadh
<eng>Lacuna<gai>			Beàrn
<eng>Larynx<gai>			Bràigh an sgòrnain, Guthlag
<eng>Latent<gai>			Falaichte, Dìomhair
<eng>Lateral<gai>			Taobhach, Leth-Thaobhach
<eng>Lavatory<gai>			Taigh-Failcidh
<eng>Lax<gai>			Fuasgailte
<eng>Laxative<gai>			Leigheas-fuasglaich
<eng>Left-handed<gai>		Ciotach
<eng>Lens<gai>			Sùileag
<eng>Leper<gai>			Lobhar
<eng>Lethal<gai>			Bàsmhor
<eng>Life-saving<gai>		Beatha-shàbhaladh


[TD 177]

<eng>Ligament<gai>			Ball-nasg
<eng>Ligature<gai>			Ceangal
<eng>Limb<gai>			Ball
<eng>Limp (He has a limp<gai>)	Ceum (Tha ceum ann)
<eng>Limp (flaccid<gai>)		Bog
<eng>Limp<gai>			Bi bacach crùbach
<eng>Limping<gai>			Crùbach
<eng>Liniment<gai>			Cungaidh-leighis
<eng>Liquefaction<gai>		Leaghadh
<eng>Liquid<gai>			Lionn
<eng>Lisp<gai>			Liotachas
<eng>Listless<gai>			Coma, Neo-aireil
<eng>Liver (of an animal<gai>)	Adha (grùthan)
<eng>Livid<gai>			Dùghorm
<eng>Lock jaw (tetanus<gai>)	Glas fhiacal
<eng>Locum tenens<gai>		Fear-ionaid
<eng>Loin (the loins<gai>)		Blian (leasraidh)
<eng>Longevity<gai>		Fad-shaoghalachd
<eng>Long-sighted<gai>		Fad-Fhradharcach
<eng>Looseness of the bowels<gai>	A’ Gheàrrach
<eng>Lop sided<gai>			Leathoireach
<eng>Low-spirited<gai>		Trom-inntinneach, Muladach
<eng>Lubricate<gai>			Lìomh, Dèan sleamhainn
<eng>Lukewarm<gai>		Bog-teth, Meadh-bhlàth
<eng>Lumbago<gai>			An leum droma, An dromairt
<eng>Lumen (of a tube<gai>)	Crò
<eng>Lunatic<gai>			Fear-cuthaich
<eng>Lung<gai>			Sgamhan
<eng>Lymph<gai>			Sùgh-cuirp, Fionn-leann
<eng>Lymphatic glands<gai>	Fàireagan a’ mheòig
<eng>Lymphatic system<gai>	Cuairt a’ mheòig
<eng>Lymphatic vessels<gai>	Pìoban meòig

<eng>Mad<gai>			Air chuthach
<eng>Mad house<gai>		Taigh-cuthaich
<eng>Magnification<gai>		Meudachadh
<eng>Magnitude<gai>		Meudachd
<eng>Malignant, cancerous<gai>	Aillseach
<eng>Malingering<gai>		Tinneas-fallsa
<eng>Malnutrition<gai>		Easbhaidh-beathachaidh
<eng>Mania<gai>			Boile-cuthaich
<eng>Maniac<gai>			Dearg-amadan
<eng>Marasmus (withered<gai>)	Air searg
<eng>Marrow<gai>			Smior
<eng>Mask (of surgeon<gai>)	Falach-aodainn
<eng>Massage<gai>			Suathadh
<eng>Mastication<gai>		Cagnadh
<eng>Masturbation<gai>		Fèin-bhrodadh
<eng>Maternal<gai>			Màithreil
<eng>Maternity<gai>			Màthaireachd
<eng>Mattress<gai>			Leabaidh-ìochdrach
<eng>Mature<gai>			Air tighinn gu ìre, Abaich, Ullamh

<eng>Maturity<gai>			Abaichead, Ire
<eng>Maximum<gai>		Os-mheud
<eng>Measles<gai>			A’ Ghriùthlach
<eng>Measurable<gai>		A Ghabhas Tomhas
<eng>Medical<gai>			Lèigh
<eng>Medical History<gai>		Cunntas slàinte
<eng>Medicinal<gai>			Iocshlainteach
<eng>Medicine<gai>			Eòlas-leighis, Iocshlaint
<eng>Medulla, Brain stem<gai>	Gas
<eng>Meningitis<gai>		Fiabhras eanchainn
<eng>Menstrual<gai>			Mìosach
<eng>Menstruation<gai>		Fuil-mìos
<eng>Mercury<gai>			Airgead-beò
<eng>Merge<gai>			Rach an aon, Coimeasgaich
<eng>Metabolism<gai>		Fàs-atharrachadh
<eng>Meter<gai>			Inneal-tomhais
<eng>Method<gai>			Dòigh, Rian
<eng>Methodical<gai>		Rianail, Ordail
<eng>Microbe<gai>			Meanbhag
<eng>Microscope<gai>		Glainne meudachaidh, Mìocroscop
<eng>Micturition<gai>		Mùn
<eng>Midwife<gai>			Bean-ghlùine
<eng>Midwifery<gai>		Banas-glùine
<eng>Migraine<gai>			Tinneas leth-cheannach
<eng>Milk-teeth<gai>		Cian-fhiaclan
<eng>Miniature<gai>			Meanbh-dhealbh
<eng>Minimum<gai>			A’ chuid as lugha
<eng>Minuteness<gai>		Meanbhachd
<eng>Misapprehension<gai>		Mì-thuigsinn
<eng>Misbehaviour<gai>		Droch-ghiùlan
<eng>Miscalculate<gai>		Dèan mì-àireamh
<eng>Misinform<gai>		Thoir fios meallta
<eng>Misinterpret<gai>		Mì-bhreith
<eng>Misreckon<gai>		Mì-chunnt
<eng>Mitral valve (tricuspid<gai>)	Doras dà-abharcach, Còmhla bheannach (còmhla tri ″ )
<eng>Modification<gai>		Atharrachadh
<eng>Moity<gai>			Leth-earrann
<eng>Molar<gai>			Fiacail-chùil
<eng>Mole<gai>			Ball-dòrain
<eng>Momentary<gai>		Grad-ùineach
<eng>Monotonous<gai>		Aon-ghuthach
<eng>Monster<gai>			Uilebheist
<eng>Moody<gai>			Gruamach, Dubhach
<eng>Moron<gai>			Duine lag-ìnntinneach
<eng>Morphology<gai>		Cruth-eòlas
<eng>Mortuary<gai>			Marbh-lann, Taigh-mharbhan
<eng>Mosquito<gai>			Corr-mhial
<eng>Mote<gai>			Smùirnean
<eng>Motivate<gai>			Spreag
<eng>Mould (bacterial<gai>)		Clòimh-liath
<eng>Mouthful, Bolus<gai>		Lan-beòil, Balgam
<eng>Mucous<gai>			Ronnach
<eng>Mucus<gai>			Ronn
<eng>Multi-<gai>			Ioma-
<eng>Multiform<gai>		Ioma-chruthach
<eng>Multiple<gai>			Ioma-sheòrsach


[TD 178]

<eng>Multiple sclerosis<gai>	Cruas maothraidh sgaoilte
<eng>Multiplication<gai>		Meudachadh
<eng>Mumble<gai>			Dèan brùnndail
<eng>Mumps<gai>			At-busach, An tinneas plocach
<eng>Murmur (heart<gai>)		Monmhar (cridhe)
<eng>Muscle<gai>			Fèith, Fasgan
<eng>Mutable<gai>			Caochlaidheachd
<eng>Mutation<gai>			Mùthadh, Atharrachadh
<eng>Mute<gai>			Balbh, Tosdach
<eng>Mutilation<gai>		Ciorramachadh, Gearradh
<eng>Myopia<gai>			Gearra-fhradharc
<eng>Myopic<gai>			Geàrr-sheallach

<eng>Narcotic<gai>			Cungaidh-suain
<eng>Narcotic<gai>			Suainealach
<eng>Nasal<gai>			Srònach
<eng>Nasalisation<gai>		Srònachadh
<eng>Nausea<gai>			Dèistinn
<eng>Nauseate<gai>			Sgreamhaich
<eng>Navel<gai>			Imleag
<eng>Neck<gai>			Amhach, Muineal
<eng>Negative<gai>			Diùltach
<eng>Neurosis<gai>			Leith-bhuaireas

<eng>Nerve<gai>			Leith
<eng>Nightmare<gai>		Trom-laighe
<eng>Night-vision<gai>		Cat-fhradharc
<eng>Ninefold<gai>			Naodh-fillte
<eng>Ninthly<gai>			Anns an naodhamh àite
<eng>Nipple<gai>			Sine
<eng>Nit<gai>			Mial
<eng>Node<gai>			Meann, Cnap
<eng>Nomenclature<gai>		Ainmeachadh
<eng>Nominal<gai>			Ainmeach, Fo ainm
<eng>Normal<gai>			Riaghailteach, Gnàthach
<eng>Nosebleed<gai>		Leum sròine
<eng>Nostalgia<gai>			Cianalas
<eng>Nostril<gai>			Cuinnean
<eng>Notation<gai>			Comharrachadh
<eng>Nourishment<gai>		Beathachadh
<eng>Noxious<gai>			Cronail
<eng>Nuance<gai>			Mion-diofar
<eng>Numb (a)<gai>			Meilichte, Fuar-rag
<eng>Numb (v)<gai>			Meilich, Ragaich
<eng>Nurse (f)<gai>			Banaltram, Bean-eiridinn
<eng>Nurse (v)<gai>			Altraim, Eiridnich
<eng>Nursing home<gai>		Taigh-altraim
<eng>Nystagmus<gai>		Luasgan sùil

(Ra leantainn)

(Faic Gairm 144, dd. 341-4, 145, dd. 44-6)

[Sanas]


[TD 180]

TRI STORAIDHEAN
bho Aonghas Mac-a-Phì

(1) Stòraidh (mu mhinistear)

Bha sean bhodach bochd, bodhar a’ fuireach sa’ bhaile; thàinig am ministear ùr a choimhead air, goirid an dèidh dha tighinn dhan chùbaid. Thubhairt am ministear, gun tigeadh e a choimhead air a’ bhodach glè thric; ach chaidh na mìosan seachad, gus aig ceann dà bhliadhna ’s am ministear a’ dol seachad air taigh a’ bhodaich bhodhair, chunnaic e bean-an-taighe aig an doras agus cha b’urrainn


[TD 181]

dhà ach foighneachd, ciamar a bha an duin’ aice. “Uill, a Mhàiread, ’s ciamar a tha Tòmas?” “Chan eil dad nas fheàrr air do shon-sa”, ars ise gu cursa. “O, bhòbh, ’s carson sin a Mhàiread?” dh’fheòraich am ministear. “O, gheall thu dhà bho chionn dà bhliadhna air ais, gun tadhladh tu gach colla-deug a dheanamh ùrnaigh cuide ris, ’s chan fhacamaid d’ fhaileas seach an doras bhon uairsin.” “Uill, uill, a Mhàiread, na bi cho diùmbach dhiom; cha robh dùileam gun robh e cho riatanach tadhal agus a bhith ’g ùrnaigh cuide ri Tòmas, oir tha e cho bodhar ’s nach cluinn e mi.” “Ach a dhuine”, arsa bean-an-taighe, ’s i a’ togail a guth le inbhe a snuadh, “chan eil an Tighearna bodhar!” … Bidh sinn an dòchas gun do ghabh am ministear ris-fhèin an tàmailt.


(2) Storaidh (mu mhinistear eile)

Is dòcha gun do mhair droch-bheachd an luchd-èisdeachd air searmon-leughte bhon chùbaid an Alba, nas fhaide na ’n àit’ eile. Bha uair nach robh tìde idir aig coimhthional Albannach, do mhinistear a bheireadh pàipear-cuideachaidh sam bith dhan chùbaid leis. Bha ministear ùr anns a’ chùbaid seo aon latha , agus ’sann a bha ’n duine bochd dall. Am meadhon a shearmoin ’s e a’ dèanamh glè mhath ’s a’ còrdadh ris a’ choimhthional, dh’fhoighnich seann chailleach le droch fhradharc dha a nàbaidh, an robh e a’ leughadh dad? “Chan urrainn sin dhà” ars a’ nàbaidh, “’s e dall!” “Nach math sin”, ars an t-seann chailleach “B’ fheàrr leam gun robh iad uile dall.”


(3) Stòraidh mun bhàrd Burns

Tha ’n stòraidh seo air innse mun bhàrd Raibeart Burns, aig an robh teanga gu math geur nuair a bha e a’ smuaintinn gun robh cead aige:

Bha ’m bàrd ’na sheasamh air a’ chidhe aig Grianaig aon latha, nuair a thuit ceannaiche ainmeil às a’ bhaile a-mach air a’ mhuir. Bha ’n ceannaiche ag eubhach nach b’ urrainn dhà snàmh a dhèanamh agus leum seòladair òg a-mach ’na dhèidh ga shàbhaladh. Nuair a chaidh aig na bha cruinn, an ceannaiche a tharraing gu tìr, sheas an duin-uasal suas agus a’ tarraing a sporan à phòca, thairg e tasdan dhan t-seòladair. Thòisich an sluagh air ùbraid. Cho mosach ’s a bha ’n ceannaiche. Stad Burns iad ’s e ’g ràdh le blìon fanaid “Leig leis fhearaibh, nach aithne dhan duin’-uasal a luach fhèin.”
