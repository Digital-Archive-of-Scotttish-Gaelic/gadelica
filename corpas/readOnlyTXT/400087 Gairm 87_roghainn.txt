[TD 205]

[Dealbh]

LAGH NA CROITE—CORRA BHEACHD

Iaìn Murchadh MacMhaoìleìn, Leodhas

“Bu chòir dhan a’ chroitear cothrom a bhith aige a chroit a cheannach aig prìs reusanta—mas e sin a thoil.

“Ach cha bu chòir dha cead fhaotainn a reic ri neach ’sam bith. Dh’fheumte srian a chumail air có a gheibheadh croit, dìreach mar thathas a deanamh an ceartuair.

“Ma bheir oighreachd talamh croitearachd—àiteach no innis—bho chroitear air son gniomhachais bu chòir dhan a chroitear dàrna leth, co dhiùbh, na pris fhaighinn. An dràsda gheibh croitear an luach-àitich a mhàin agus theid an luach-leasachaidh chun an uachdarain. Chan eil sin ceart.

“Agus ma tha croitear air son gniomhachas a chur air bhonn e fhéin cha bu chòir gu’m b’ urrainn an t-uachdaran stad a chur air.

“A thaobh <eng>nationalisation<gai>, tha slaic mhath de’n chroitearachd mar sin a cheana. Tha Rùnaire na Stàit a riaghladh troimh Roinn an Aitich ’s an Iasgaich an iomadh cearnaidh de na seachd siorrachdan agus tha na croitearan a faighinn beagan iomall air a sinn. Ach chan eil mi de’n bheachd gu bheil priomh-chòir aig stàit no uachdaran air an fhearann. ’Sann tha chòir sin aig a chroitear a rinn croit de shliabh lom le fallus gruaidh is móran spàirn”.


[TD 206]

Seonaìdh MacLeoid, Na Hearadh

“Mar a tha cùisean timcheall seo, chanainn-sa nach robh a’ chuid as motha buileach leis a’ lagh ùr a bha na <eng>Conservatives<gai> an dùil a thoirt a-staigh—bha iad a’ smaoineachadh gu robh e car fosgailte. Tha feadhainn an seo ’s chan eil ùidh aca ann an croitean agus dh’fhaodadh iad an reic, ’s dòcha, ri daoine nach cumadh a’ chroit a’ dol. Dheanadh seo milleadh air bailtean chionn mar a dh’fheumas daoine an obair—<eng>grazings committees,<gai> faingean—a dheanamh còmhla.

“Tha a’ chuid mhór a’ smaoineachadh gu feumadh <eng>clause<gai> a bhith ann gus am biodh e comasach do’n <eng>Secretary of State<gai>—no an Coimisean—stad a chur air a leithid sin a ghnothaich. Can, nan tigeadh duine le <eng>cheque book<gai> á Lunnainn bhiodh e mì-choltach gu faigheadh esan croit airson a bhith ann seachdain no dhà anns a’ bhliadhna. Ach tha daoine toilichte gu leòr cothrom fhaighinn an croit a reic ri fear a bha dol a dh’fhuireach innte ’s a’ dol ga h-obrachadh.

“Tha feadhainn—gu h-àraidh shuas taobh Leódhuis—airson gu faodadh iad croitean a cheannach gun riaghailtean—<eng>restrictions<gai> sam bith—gum biodh iad dìreach mar uachdarain—ach tha a’ chuid as motha an seo airson—ma dh’fhaodas daoine an croitean a cheannach—gum bi srian air choireigin ann.

“Tha e duilich dealbh cheart fhaighinn ach chanainn-sa gu bheil mu 80 <eng>per cent<gai> de na daoine an seo fàbharach cothrom fhaighinn an croitean a cheannach—aig suim reusanta.

“Bha <eng>Union<gai> na Croitearan ag iarraidh gun ceannaicheadh màl fichead bliadhna a’ chroit. Tha mise de’n bheachd gur e sin an dòigh as fheàrr.”


Mairead Nìc a’ Phearsaìn, an t-Eilean Sgìtheanach

“Bha mise uile gu léir an aghaidh a’ lagh ùr a bha na <eng>Conservatives<gai> an dùil a thoirt a-staigh. Chuireadh e prìs eagalach air na croitean. Bha bruidhinn an toiseach air gu robh prìs gu bhith air a h-ainmeachadh anns a’ lagh ach faodaidh iad a-nise, a réir choltais, prìs sam bith a thogras iad iarraidh orra. Agus tha prìsean fearainn a-nise uabhasach àrd. Carson a bhiodh sinn a’ cur fiachan mar siud oirnn?

“Tha a’ <eng>Labour Party<gai> ag iarraidh gun ceannaicheadh an Stàit na fearainn—cha bhiodh oighreachd idir ann ach


[TD 207]

a’ Stàit. Bhiodh na fearainn fada nas fheàrr ann an làmhan na Stàit agus na h-oighreachdan a chur á bith uile—cha do rinn iad math do na croitean riamh.

“Anns a’ cheann seo de’n Eilean ’sann leis a’ Stàit—an <eng>Department of Agriculture<gai>—a tha na croitean uile. Nise, ann an Sléibhte, far a bheil oighreachd fhathast, chan eil an diugh ach aon sgoil—tha trì no ceithir air dùnadh leis mar a tha a’ sluagh a’ falbh—ach an seo a-bhos ’sann a tha a’ sluagh a’ fàs lìonmhor.

“Faodaidh sinn rud sam bith a dheanamh—chan eil a’ Stàit cruaidh idr oirnn. Faodaidh sinn <eng>caravan site<gai> no leithid sin a dheanamh—cho fad’s a chumas sinn rud beag fearainn airson obrachadh.

“’Se an aon rud a tha ceàrr—ma tha duine a’ fàgail chan eil e faighinn gu leòr ach gabhaidh sin leasachadh gun na croitean a cheannach.

“Carson a bhiodh sinn a’ pàigheadh nan uachdaran co-dhiùbh ’s gun iad air càil a dheanamh ris an fhearann?”


Alasdair Eachann MacPhail, Tiriodh

“’Se an aon chunnart, ma thòisicheas móran a’ ceannach an croitean, gun reic iad a rithist iad ri daoine gun eòlas no ùidh an obair croite—daoine a bhiodh a’ fuireach anns na bailtean móra ’s nach biodh a’ deanamh nì riutha. Sin a’ rud as cunnartaiche.”

“Agus, a thaobh gu faodadh <eng>clause<gai> a bhith san lagh nach fhaodadh iad an croit a reic ri duine ás aonais cead o leithid a’ <eng>Secretary of State<gai>, ged a dh’fhaodadh sin a bhith a chum buannachd, cha bhiodh e, saoilidh mise, gu móran feum do dhuine croit a cheannach—cha bhiodh duine airson airgead mór a chur a-mach—mur a faodadh e a thoil fhéin a dheanamh rithe.

“Tha mise smaoineachadh gu bheil lagh na croite nas fheàrr mar a tha e—fhad’s nach biodh na h-uachdarain a’ gabhail a’ bhrath le màil mhóra.

“A thaobh <eng>nationalisation<gai>, cha bhiodh e, ’nam bheachd-sa fiadhaich math. A h-uile rud a chunnaic sinne <eng>nationalised<gai> riamh tha sinn fhathast ri fhaicinn dé bhuannachd a bha ann: dh’ fhaodadh nach biodh e san fhearann nas motha.”


[TD 208]

[Sanas]


[TD 209]

TIR NA GAIDHLIG ANN A LINN NA H-OLA
le RUARAIDH MACTHOMAIS

Tha sinn ann a suidheachadh annasach an dràsda a thaobh staid na Gàidhlig ann an Albainn. Tha a’ Ghàidhlig, mar gum b’eadh, a’ fàs ’s a’ crìonadh aig an aon àm, agus a rèir ’s dé an t-sùil a bheir sinn oirre gheibh sinn dà shealladh dhi a tha glé ao-coltach ri chéile. Gheibh duine an dà shealladh sin ann an Eirinn cuideachd, far a bheil Gaeilge a’ crìonadh air taobh an iar na dùthcha agus nas trice air beul an t-sluaigh na shaoileadh tu an iomadh àite, oir thug na h-Eireannaich rud math de dh’urram dhi ’nan obair riaghlaidh, anns na pàipearan ’s mar sin. Cha robh iad ga cumail a dh’aon ghnothaich airson Là an Naoimh Pàdraig, ach ga cur ri d’aghaidh gach uair a thadhladh tu Oifis Puist no bus-áros.

Ach ged nach do rinn sinn an t-adhartas sin tha an aon seòrsa spioraid beò ann an Albainn. Tha e dhìth oirnn ar gnè nàiseanta fhìn a ghleidheil ’s a dhìon, agus ’se an rud as motha tha toirt de dhòchas dhòmhsa an diugh gu bheil mi faicinn an dìth agus an iarraidh seo air sluagh na dùthcha againn. Tha móran ann an Albainn de’n bheachd nach fhaod sinn a’ Ghàidhlig a leigeil bàs, air eagal ’s gu leig sinn Alba bàs. Bu chòir dhuinn a bhi a’ gabhail cothrom air a’ chothrom sin. 

Tha fios agam gu bheil móran dhaoine air Ghalldachd an diugh a tha ag iarraidh a’ Ghàidhlig a ghleidheil. Tha stàit-sheirbheisich ann an Tigh an Naoimh Anndrais an Dun-Eideann a tha deònach cuideachadh leinn; Goill a dh’iarradh tuilleadh Gàidhlig nar sgoiltean (agus seall an taice làidir a tha maighstirean-sgoile Gallda a’ toirt do’n Ghàidhlig an Steòrnabhagh agus air an Oban); luchd-sgrìobhaidh agus luchd-sgrùdaidh a tha a’ cur fàilte air an litreachas ùr againn. Tha dùil agam gur h-ann nas motha bhios an gean seo a’ fàs mar a bhios modhan riaghlaidh ag atharrachadh ann an Albainn.

Ach air a làimh eile tha an luchd-teagaisg (cus dhiubh) a chanas nach fhiach e an t-saothair tuilleadh, na pàrantan a tha cho dèidheil air foghlum anns nach bi lide de Ghàidhlig, na daoine air an cuireadh e masladh nan cluinnte a’ bruidhinn Gàidhlig iad is daoine spaideil


[TD 210]

Beurla san éisdeachd. Na comhairlichean-siorrachd an Inbhir Nis a sheas cho daingeann an aghaidh na Gàidhlig (agus is mise rinn an toileachas nuair a chuala mi gun d’fhuair pàirt aca cùl na còmhla).

Mar as trice, chan eil mise a’ coireachadh nan daoine a tha ag obair an aghaidh ar cànain mar seo. Tha fios agam gur h-ann tha a’ choire air an rian a th’againn, an rian anns a bheil sinn beò ann an tìr na Gàidhlig. ’Se an rian tha ceàrr, chan e na daoine. Agus ma chuireas tu daoine ann an lùib galair, chan eil math bhi préisigeadh riutha ’s gan càineadh a chionn ’s gun do ghabh iad an galar. Mas e an rian tha ceàrr, chan eil air ach an rian atharrachadh.

Mus toir mi sùil air an rian sin, gu tà, tha mi airson beagan a ràdh mu’n ghleac a th’againn uaireannan eadar gleidheadh agus leasachadh no fàs. Chan eil mi a’ smaoineachadh an dràsda air a’ ghleidheadh air am bi luchd nam pàipearan ’s an T.V. a’ bruidhinn cho tric: air a’ ghleidheadh sin a tha a’ cumail obair air falbh, a’ cumail dhaoine bho bhi deanamh rudan anns an dùthaich aca fhéin, gleidheadh Ratharsaidh do’n Dotair Uaine, no taobh siar Rois do Wills, no taobh siar Chataibh do Vestey. Tha feum againn air sùil gu math biorach ’s gu math aognaidh a chumail air a’ ghleidheadh sin, ach ’se slaiceadh poiliticeach tha na daoine sin a’ feumachdainn. Ach ’se th’agam an dràsda gleidheadh de sheòrsa eile. ’Se sin gleidheadh a tha gu leòr a’ smaoineachadh a tha ceart is deatamach a thaobh ar dualchais. Tha iad ann a dh’iarradh gach nì ann am beatha nan Gaidheal a bhi mar a bha e riamh, daoine a chumadh a’ Ghàidhlig mar nàdur Clachain ann an Exhibition Ghlaschu, 1938. Tha iad ag iarraidh na h-aon òrain a bhi againn a chaoidh, gun sgàile-tionndaidh thighinn air a’ bhàrdachd againn, daoine a bhi ag obair gun sgur air na seann sheanfhacail ’s na tòimhseachain, ag innse nan aon sgeulachdan, a’ caitheamh an aon aodaich, ag adhradh an aon iodhal-adhraidh ’s a bh’aca riamh. Tha gleidheadh glé mhath do dhaoine sgìthe, ach ’s suarach cho math ’s a tha e mar phrionnsapal do dhuine tha airson a bhi beò anns an t-saoghal mhór. Tha gleidheadh math mar dhìon ach cha dean e cosnadh dhuinn.

’Se rud cudthromach tha seo a thaobh foghluim. Bu chòir dhuinn a bhi air ar n-aire le rian foghluim a tha a’ leigeil a thaic ro mhór air gleidheadh, air an t-seann nòs. Tha barrachd feum againn air òrain ùra na th’againn air seann òrain, math ’s ga bheil iad. Tha barrachd feum againn air faclan airson <eng>‘oil rig’<gai> agus <eng>‘compressor’<gai> na 


[TD 211]

airson ’cas-chrom’ agus ’crùisgean’. Tha barrachd feum againn air sgrìobhadh fa chomhair an latha, no <eng>journalism,<gai> na air seann sgeulachdan. Chan e gu bheil mise cur an aghaidh ùidh a bhi againn ann an eachdraidh ’s ann an sgoileireachd, ach aon uair ’s gu stad cànan is litreachas a dh’fhàs tha iad a’ tòiseachadh a’ breothadh ’s a’ crìonadh.

Tha mi deimhinnte gun dean sinn feum nach beag do’n Ghàidhlig le bhi ga leigeil ma sgaoil bho’n t-seann saoghal, agus gu h-àraidh le bhi leigeil le daoine òga crathadh math thoirt dhi, le bhi deanamh feum dhi son rudan a th’air an aire is faisg air an cridhe.

Tha seo fìor cuideachd a thaobh ar n-obair ’s ar caithe-beatha làitheil. Le linn na h-ola, tha leasachadh mór a’ dol a thighinn air a’ Ghaidhealtachd: an taobh siar cho math ris an taobh an ear, Innse Gall cho math ri Sealtainn. Tha daoine ann fhathast a chuireadh an aghaidh seo, ach faodaidh tu bhi cinnteach nach eil obair a dhìth orra-san, no air an teaghlaichean. Co-dhiù, saoilidh mi nach gabhadh an obair ùr seo a mùchadh. Is dòcha gun gabh i srian is rian a chumail oirre. Ach is cinnteach gum bu chòir dhuinn a bhi cur fàilte air an obair ùir seo, leis a’ chothrom fàis a thig ’na lùib, leis a’ ghealltanas a th’aice air cothrom a thoirt do’n òigridh fuireach ’nan dùthaich fhèin mas e sin tha iad ag iarraidh. Mura cuir sinn fàilte air a’ bheatha sin chan eil againn ach a bhi a’ cumha os cionn na ciste.

Ach ma thig obair na h-ola, is tuilleadh dhi, dé seòrsa smachd bu chòir dhuinn a bhi againn oirre. Ma theid sin fhàgail an urra ri companaidhean na h-ola, bheir iad luchd-obrach a-steach, togaidh iad bothain dhaibh, bidh ò1 is cearrachd is siùrsachd gu leòr ann, bheirear an ola gu tìr, reicear i, agus teichidh iad gu àite eile, a’ fàgail lom-sgrios is daoine brùite ás an déidh. ’Se sin as ciall do dh’obair na h-ola mura bi smachd oirr, as bith an tig a’ phrothaid gu companaidhean na h-ola no do’n Riaghaltas. ’Se tha dhìth oirnn obair a leanas, ola nach teirig ann am fichead bliadhna, agus gu seachd àraidh, an seòrsa riaghlaidh—riaghladh ionadail no nàiseanta, no riaghladh a dh’aon ghnothaich, riaghladh ad hoc—a ni planaichean le feuman na coimhearsnachd, uile fheuman na coimhearsnachd, san amharc. Chan eil e an comas companaidh ola seo a dheanamh: tha iad a’ smaoineachadh air am feuman fhéin, feuman an luchd-pàirt a tha ag iarraidh aon rud is aon rud a-mhàin, tuilleadh airgid.

’Se an rian ’s am plana bu chòir dhuinne bhi lorg, plana air a dheanamh le daoine tha faicinn gu bheil caochladh sheòrsachan coimhearsnachd sa’ Ghaidhealtachd, agus cuid dhiubh air an comharrachadh a


[TD 212]

thaobh cànain, agus gum bu chòir sin a chuimhneachadh, agus a thuigse. Bu chòir an obair a thoirt air aghaidh ann an dòigh rianail. Bu chòir tighean, is stansaichean thighean a chur an tairgse dhaoine leis a’ chiad chothrom ga thoirt do mhuinntir an àite. Bu chòir gum biodh obair na h-ola air a tairgse an còmhnaidh anns na ceàrnan Gàidhlig do luchd na Gàidhlig, far an gabh seo dèanamh idir, an Sealtainn do na Sealtainnich, air a’ chosta an ear do na Searaich. Anns a’ chumantas co-dhiù—chan eil mi ’g ràdh gu feumte ’n còmhnaidh cead a dhiùltadh do Shealtainneach a bha ag iarraidh tighinn a dh’obair san Eilean Sgitheanach. Ma tha a leithid seo a phlana a’ dol an aghaidh Achd nan Cinneach, bu chòir an t-Achd sin atharrachadh.

Agus bu chòir gun tugadh an ola ’na cois leasaichidhean móra do shluagh dùthchail na Gaidhealtachd. ’S fhada bho chuala sinn mu linn an àigh a bha an Riaghaltas (seadh, an ath Riaghaltas) a’ dol a thoirt chun na Gaidhealtachd. Chan e dìreach raon-cluiche do Phort-rìgh, no Dachaidh do na Seann Daoine air an Tairbeart. Chan eil mi ciallachadh dìreach rathad math bho depot na h-ola chun a’ bhaile as fhaisge, seirbheis-adhair do dh’urracha móra na h-ola, sgoil do’n cuid cloinne. ’Se tha dhìth orm coltas feabhais uile-thimcheall: ròidean-mònach nas fheàrr do na bailtean, meadhonan cur-seachad, leabhar-lannan, sgoiltean nas fheàrr, colaisdean son tuilleadh foghluim le cùrsaichean an teicnic na h-ola agus teicnic an iasgaich, agus anns na sgilean tha feumach do luchd-obrach eile, meadhanan airson ealain na Gàidhlig, cothrom nas fheàrr air iasgach is a leithid (far a bheil cus bhàillidhean is gheamairean a’ cur bacadh air daoine), meadhon son beachdan nan Calbhineach a sgrùdadh, agus meadhanan son sgrùdadh beachdan nan Caitligeach agus creideamhan eile, meadhon son leabhraichean Gàidhlig a chlo-bhualadh ’s fhoillseachadh, musaem caitheamh-beatha an t-sluaigh, colaisde pìobaireachd ’s a leithid sin.

Duine sam bith a chuireas air adhart beachdan de’n t-seòrsa sin, tha e dualtach gun tionndaidh daoine eile air ’s gun can iad nach eil an sin ach rudan gun seagh, rudan ’sgireachail’, gu feum sinn a bhi faiceallach nach cuir sinn an t-eagal air na companaidhean ola bhochda a tha a’ caitheamh an uile mhaoin a’ toirt na h-ola ás a’ chuan do Bhreatainn, no is dòcha gun cluinn thu feadhainn ag ràdh nach fhaod sinn ’meigh nam pàidhidhean’ a chur air uideal. Meigh nam pàidhidhean—abair iodhal-adhraidh. Ach feumaidh sinne leantainn ris na beachdan againn fhìn, agus an craobh-sgaoileadh. ’Sann againne as


[TD 213]

fheàrr fios dé tha dhìth oirnn, is dé bhiodh iomchuidh, agus ma bhios sinn duineil gu leòr theid an là leinn.

Mar a thuirt mi mar thà, ’se an rian riaghlaidh tha ceàrr, chan e na daoine tha beò fo’n rian sin. Tha an rian riaghlaidh sin air a riochdachadh dhuinn ann an grunn dhòighean: (a’ chiad dòigh) tre’n Riaghaltas, a tha fad air falbh, a’ deanamh nan laghan gun a bhi a’ tuigsinn gur h-e àite air leth a th’ann an tìr na Gàidhlig, le feuman air leth; a rithist tha an rian riaghlaidh ag obair troimh sheirbheis na Stàit, troimh na cùirtean, troimh’n lagh; agus a rithist, troimh na seirbheisean foghluim. Agus ’se sin na rudan a dh’fheumas sinn atharrachadh. Ma tha duine ann a tha ag obair le uile chridhe anns na riantan sin, chan eil fhios agam a bheil móran feum ann do luchd na Gàidhlig. Ach tha gu leòr tha ag obair annta, agus a’ làn thuigsinn ciamar a tha iad ag obair, agus faodaidh iad sin feum mhór a dheanamh dhuinn. Agus tha feum againn air daoine a thuigeas ciamar a ghabhas an rian atharrachadh, agus ciamar a ghabhas rian nas freagarraiche a dheilbh.

Bu chòir dhuinn toiseachadh gun dàil a’ deanamh nam poilisidhean ùra a tha gu bhi freagarrach do shluagh na Gàidhlig. Poilisidh airson luchd-obrach a tha siubhal bho àite gu àite, gus dìon a thoirt do’n choimhearsnachd, ’s do chànan na coimhearsnachd, anns am bi iad ùine gheàrr; poilisidh son sgoiltean a tha a cheart cho bàigheil do’n bhaile bheag ’s do rian na tuatha ’s tha e do’n ard-sgoil; poilisidh air mar a bu chòir Gàidhlig a chleachadh gu follaiseach, air postairean, air togalaichean, an ainmean shràidean is ròidean, air litrichean ’s mar sin air adhart. Agus an uair a tha gach poilisidh deiseil againn, bu chòir dhuinn a dhol a-mach air an t-sràid leotha, agus a-steach do chomhairlean sgìreachd is do chomhairlean nam mór-roinn; bu chòir dhuinn an cur an céill tre gach meadhon a th’ann. Agus bu chòir dhuinn comharradh a chur air duine sam bith a tha cur an aghaidh ar cainnt ’s ar dualchas air a’ Ghaidhealtachd. Ma tha tighean-òsda aca, rachamaid a dh’fheadhainn eile, ma tha garaids aca theirigeamaid do’n ath bhaile. Ma nì iad mothar ’nan guthan coimheach air na comhairlean againn bu chòir dhuinn am freagairt nar cainnt fhìn, agus coguis na dùthcha, coguis Albainn, a stuigeadh unnta. Oir feumaidh cuimhne bhi againn gu bheil coguis Albainn leinn anns a’ chùis seo, agus nas motha leinn mar a tha gach là ùr a’ tighinn. Agus tha sin fìor cuideachd ann an còimhstri sam bith a tha ’g éirigh eadar an croitear Gaidhealach agus an t-uachdaran coimheach, no an t-uachdaran a dh’ionnsaich modhan is cainnt choimheach. Bu choir dhuinn a bhi ag iarraidh 


[TD 214]

barrachd smachd air fearann na Gaidhealtachd, móran a bharrachd air na th’againn, ged a bha Riaghaltasan againn fad bhliadhnachan a bha a’ leigeil orra gu robh coguis aca a thaobh còirichean fearainn is còirichean nan uachdaran.

Agus mura cuir sinn ás do’n rian riaghlaidh a tha air a bhi againn, cuiridh e ás dhuinne, mar a tha e air a bhi dèanamh fad ghinealaichean.

Dh’iarrainn Roinn an Leasachaidh an Dun-Eideann fhaicinn a’ cur air bhonn buidheann-obrach a dheanadh sgrùdadh air na cùisean sin, agus a bheireadh stiùireadh, oir tha na gnothaichean sin a’ dol os cionn nan roinnean ionadail. Is gann gun do leig Bòrd Leasachaidh na Gaidhealtachd air idir gu bheil tìr na Gàidhlig ann, ’s cha mhotha thug Riaghaltas gu cùirt iad ged a rinn iad dearmad air an dleasdanas a thaobh dualchais is rian co-chuideachd na tìre sin. Tha beachd agam gu bheil móran de shluagh na h-Albainn air ar taobh anns a’ phuing seo, agus ’sann mar sin a tha mi ag iarraidh oidhirp Albannach.

Dh’fhaodadh am buidheann-obrach sgrùdadh a dhèanamh air fìor fheuman nan coimhearsnachdan Gàidhlig ann an linn na h-ola. Ciamar a bhuineadh an leasachadh a thig bho’n ola ri gnè nan roinnean Gàidhlig sin? Dé a’ ghnè foghluim a bhiodh iomchuidh dhaibh, dé an t-àite bhiodh aig a’ Ghàidhlig ann am beatha an t-sluaigh, agus dé an t-àite bhiodh aice ann an Albainn gu h-iomlan? Agus dh’fhaodadh am buidheann-obrach buidheannan beaga chur air ghleus an sud ’s an seo, gus sgrùdadh a dhèanamh air cuspairean sònraichte.

Chan e gu fàgainn gnothaichean an urra ri coimitidh no buidheann sam bith. ’Sann aig daoine fa leth tha beachdan ùra is beachdan annasach, chan ann aig coimitidh. B’ann mar sin a rinn sinn iomadach adhartas ann an saoghal na Gàidhlig anns an fhichead bliadhna chaidh seachad, ’s anns na ficheadan roimhe sin. Is urrainn dhuinn, nar dòighean fhìn, rudan a spreòdadh air Buill Pàrlamaid, air comhairlean, air buidheann sam bith aig a bheil ùghdarras. Mar sin tha mi dol a thoirt tarraing air rud no dhà a dh’fhaodadh aon duine, no còmhlan beag, a dhèanamh, an sud ’s an seo air feadh na dùthcha.

Tha rud math de dh’obair a dh’fhaodamaid a dhèanamh air a’ Ghàidhlig fhéin, abair air na faclan a ghabhadh cleachdadh timcheall obair na h-ola. Chan eil sinn buileach falamh idir, nuair a smaoinicheas tu air na bha de Ghaidheil ag obair ann an gàrraidhean shoithichean agus mar innleadairean ann am bàtaichean agus ann an iomadach seòrsa obair eile. Cha b’fhuilear dhuinn cleachdadh na bu shuidhichte


[TD 215]

a bhi againn a thaobh coinneamhan a chumail tre mheadhon na Gàidhlig, agus cothrom a nis aig feadhainn de na comhairlean againn barrachd Gàidhlig a bhi aca. A rithist, cha bu mhisde ar luchd turais barrachd Gàidhlig fhaicinn ’s a leughadh, gun luaidh air a cluinntinn, agus tha beagan sgioblachaidh ri dhèanamh mus cuir sinn gach cairt menu an òrdugh, ’s mun deilbh sinn postairean is sanasan a bhios freagarrach. Cha b’fhuilear dhuinn stiùireadh a thoirt seachad anns na cùisean seo do Ghoill ’s do choigrich a tha feumach air. B’fheàirrde sinn cuideachd barrachd de shanasan-reice Gàidhlig fhaicinn am pàipearan ’s air ballachan, agus eadhon air filmichean ’s ann an tighean-dhealbh. Cha bhiodh e ás an rathad nan deanadh na leabhar-lannan air a’ Ghaidhealtachd barrachd feum de Gàidhlig air postairean agus tre bhi cur air adhart leughadh bàrdachd agus deasbad mu sgrìobhadh. Agus cha b’fhuilear do na leabhar-lannan air feadh Alba barrachd de leabhraichean Gàidhlig a bhi aca. Bhiodh iad aca nan iarradh daoine sin orra.

Faodaidh sinn móran a dhèanamh gus barrachd Gàidhlig a chur an cleachdadh timcheall oirnn, air soighnichean, abair, no ann am formaichean leithid clàr nan subsadaidh. Is cinnteach gum biodh e na b’fhasa tuilleadh subsadaidh fhaighinn tre Ghàidlilig na tre Bheurla. Am bu choir dhuinn cead T.V. a phàidheadh mura faigh sinn prógraman Gàidhlig? Ach ged a phàidheadh, nach eil còir againn an cead fhaighinn sgrìobhte an Gàidhlig, mas e Gàidhlig as cainnt dhuinn? Agus tha obair gu leòr ri dhèanamh cuideachd ann a bhi a’ cur ri chéile thagraidhean no petiseanan, abair air staid is inbhe na Gàidhlig ann an sgoiltean ’s an eaglaisean ’s an cùirtean lagha.

A-measg rudan eile a dh’iarrainn fhaicinn a’ tighinn gu buil a dh’aithghearr tha companaidh dràma. ’Se còmhlan beag a tha ’na mo bheachd le daoine a shealladh ri gnothaichean oifis is gnothaichean teicniceach, agus grunnan a bhiodh an sàs anns an dràma, eadar dealbhan-cluiche is <eng>revue,<gai> is <eng>pantomime,<gai> is leughadh bàrdachd, is iad a’ siubhal air feadh na dùthcha, a thuilleadh air a bhi ag obair air T.V., no a’ dol a dh’Eirinn is dòcha corra uair. Dh’fhaodadh còmhlan de’n t-seòrsa seo cuideachadh airgid fhaighinn bho’n Bh.B.C., bho na Roinnean Ionadail (son obair anns na sgoiltean) agus bho Chomhairle nan Ealadhan an Albainn, no eadhon bho’n Bhòrd Leasachaidh fhéin. Ach bu chòir dha bhi air leth bhuapa sin uile. Dh’iarrainn gum biodh àite aig a’ chòmhlan dhaibh fhéin, is dòcha am Beinn na Fadhla, bus ri bus ris an Arm.


[TD 216]

Chan eil an sin ach taghadh de rudan a dh’fhaodadh sinn a bhi a’ dèanamh, no a’ strì ri thoirt am bith. Tha feadhainn dhiubh a dh’fhaodadh An Comunn Gaidhealach a ghabhail os làimh, agus feadhainn bhiodh na b’fheàrr an làmhan eile, is dòcha an làmhan chòmhlanan glé bheag. Tha mi ’n dòchas gun tog duine an sud ’s an seo feadhainn de na puingean sin, ’s gu faic sinn air sgàth sin adhartas a’ sìor thighinn air staid ar dùthcha. Chan eil mi fhìn gun dòchas, agus tha mi dol a chrìochnachadh le sreathan a chuir mi ri chéile as t-Earrach:

Tha crathadh de dh’aol anns an Earrach seo
air an talamh donn,
com na dùthcha sgìth
le mùchadh sneachda,
“caistealan liath’ air a stormadh le iarann,”
ach crathadh aoil a nis.
Ged tha toinneamh anns an fheur,
marbh-bhrat na bliadhna ’n uiridh,
tha ’m beò anns an ùir,
beò-aol a bheir fhathast crathadh oirnn.

(’Se giorrachadh tha seo air òraid a thugadh seachad aig Còmhdhail Bhliadhnail a’ Chomuinn Ghaidhealaich an Dùn-dèagh, air 10.5.74. Chaidh a chraobh-sgaoileadh air a’ Bh.B.C. an déidh sin — Fir-deasachaidh).

[Sanas]


[TD 221]

AN DORN FUAR

(Air a sgrìobhadh sìos an 1933 le Calum Iain MacLeòid, Antigonish, Alba Nuadh, o’n aithris aig Dr. Fearchar Macrath, nach maireann, Ràtagan, Gleann Seile, Cinn t-sàile Mhic Coinnich, Alba.)

’Sann an Uig Leódhais an àite ris an abrar an Airigh Dhubh ri taobh Loch Croistein, a rugadh an curaidh ainmeil sin ris an cainte Mac Crùislig.

’Se Mac Amhlaidh a theirte ris a’ Mhorair a bha a’ sealbhachadh an fhearainn mun cuairt. Bha daingneach làidir aige air a ghléidheadh le gaisgeich thapaidh aig bun Loch Miabhaig.

Cha robh Mac Crùislig ach ’na dhuine bochd a bha a’ cosnadh a lòin mar a b’fheàrr a b’urrainn da. An dràsda agus a rithist bhiodh e a’ dol a-mach cuide ris a’ Mhorair a thogail creiche an aghaidh Chlann Mhic Gille-Mhuire an Nis.

Bha triùir mhac aige, agus a h-uile latha bu mhiosa a thigeadh, bha aca ris an loch a shnàmh o thaobh gu taobh trì uairean an aghaidh na gaoithe, agus trì uairean a’ ruith air falbh. Chuireadh Mac Crùislig suas dà chrann dìreach san uisge. Bha sia ceuman diag dìridh annta mun ruigte crann a chuir e tarsaing air am mullach. Bha aig na h-òganaich ri coiseachd air ais ’s air adhart air a’ chrann tharsaing a h-uile latha bu ghairbhe a bha a’ ghaoth, agus a bharrachd air sin bha aca ri cloich san robh sgéile de chudthrom a thogail suas air taod a dh’ionnsaigh a’ cheum-dìridh a b’àirde.

Bha latha nan cluichean is iomairt nan lùthchleasan air a chumail a h-uile bliadhna san achadh air bialthaobh Dùn a’ Mhorair, is bha nighean a’ Mhorair an còmhnuidh an làthair a’ coimhead air ceatharnaich Uige a’ strì airson na duais a b’àirde, is b’e sin damh.

Dh’fhalbh an gille bu shine aig Mac Crùislig is thug e a-mach an damh dà bhliadhna an déidh a chéile. Chaidh cliù mac Mhic Crùislig fad is farsaing, is mar is minig a thachair, thòisich eud a bha mór eadar e fhéin is na co-fharpaisich eile a bha a’ strì.


[TD 222]

Thàinig an treas bliadhna, is a rithist choisinn mac Mhic Crùislig an damh, ach thuirt Mac Amhlaidh ris nach fhaigheadh e an duais mur a tugadh e a-mach “dòrn fuar”, ’s e sin ri ràdh; dh’fheumadh e cròcan an daimh a shniamh ás le dhùirn an làthair mórdhalachd na sgìre air fad. Thuirt e gun deanadh e seo nan cumadh Mac Amhlaidh fhéin an damh.

“Bha dùil agam”, ars am Morair, “gur duine treun thu gus a nis”.

Ghlac sùil a’ churaidh òig aon aiteal air gnùis àlainn ban-oighre Mhic Amhlaidh; chlisg a chridhe ’na chom; bhuail e dòrn air an damh, is thuit e fuar marbh air an achadh. Shniamh mac Mhic Crùislig na cròcan ás an damh le aon spìon; thilg e iad air bialthaobh a’ Mhorair, is an sin ghabh e am monadh air dhachaidh.

Cha robh Mac Crùislig agus na gillean fada air an Airigh Dhuibh nuair a shìn am farmad air beothachadh a rithist.

“Féidh an t-saoghail mhóir aig Mac Crùislig gun am brochan fhéin aig càch”, theireadh cuid.

“Chan iongnadh ged a bhiodh na gillean aig Mac Crùislig tapaidh”, theireadh cuid eile.

“Chan fhada bhios sithionn aig Mac Amhlaidh fhéin”, arsa Mac Cuinn Ghlinn Bhaltois.

Thàinig seo gu cluasan a’ Mhorair, ’s chaidh riaghailt is àithne a chraobh-sgaoileadh gu feumadh gach arm san dùthaich a bhi air an tionail do’n Dùn.

“Bidh am bàs ann”, arsa Mac Crùislig, ’s e a’ liùbhradh nan arm aige fhéin.

“Ma bhios, bitheadh”, arsa Mac Amhlaidh. “Tha an reachd air a dhèanamh, agus feumar a choimhlionadh”.

Nuair a thàinig dùbhlachd is sneachd a’ gheamhraidh, ’sann a thog Mac Crùislig agus na gillean orra go Beinn Shuaineabhal le eallach choirce oir bha lànfhios aca gum biodh na féidh gu math acrach aig an àm seo. Shìn iad air sgaoileadh a’ choirce an sud ’s an seo gus an d’ràinig iad an Airigh Dhubh. Chuir iad tuilleadh coirce san t-sobhal, is dh’fhàg iad an dorus fosgailte, is taod mór ceangailte ris. Theann na féidh air ith a’ choirce. Ràinig iad sobhal Mhic Crùislig, is chaidh an treud a-steach mar a bhà iad, cruinn còmhla. Tharraing Mac Crùislig an taod, agus dhùin an dorus air na féidh. Chaidh na gillean a-steach, is thagh iad an damh a b’fheàrr a bh’ann, ’s dh’fhalbh am bodach leis gu Caisteal a’ Mhorair.


[TD 223]

“Tìodhlac do’n Mhorair”, arsa Mac Crùislig. “Ach ciamar air an t-saoghal mhór a fhuair thu seo Mhic Crùislig ’s do chuid airm san Dùn?”

“Cha robh uiread de chothrom riamh aig Mac Crùislig air na féidh ’s a th’aige a nis”, ars am bodach.

A riamh o’n latha sin chuir am Morair roimhe gum faigheadh e làmh an uachdair air Mac Cruislig ’s a chuid sheòltachd.

Thàinig an seo latha nach fhacas a riamh a leithid le franadh gaoithe, is marcan-sìne a’ danns’ air bhàrr na mara. Chaidh fios a chur air na gillean aig Mac Crùislig gu feumadh iad falbh leis a’ Mhorair sa’ bhirlinn a thogail creiche an Eilean Bheàrnaraidh.

Bha Mac Cuinn agus fear mór eile air an stiùir, is nuair a chunnaic e an gille a b’òige aig Mac Crùislig a’ fàs bàn leis an fhuachd, dh’éigh e le sgal-mhagaidh, “Cha dean na féidh feum air cuan an diugh” “Seo agaibh”, ars esan, nuair a bha iad aig Gob a’ Chorrain a Tuath, “far na bhàth sinn Mac Gille Mhuire a sheachdain gus an nochd”.

“Mata a bhodaich”, ars an gille mór aig Mac Crùislig, ’s e a’ breith air a’ chrios leathrach a bha mu mheadhon Mhic Cuinn. “Bidh tusa a’ gabhail a-mach ás a dhéidh”, is shad e seachad e.

Ghlac e an stiùireadair eile, is sgailc e suas mu na tobhtaichean e.

“Tuilleadh aodaich!” dh’éigh e, ’s e breith air an fhalmadair.

Am prioba na sùla bha a’ bhirlinn a’ siubhal gu greimeil, socrach air bhàrr nan tonn. Bha onfhadh a’ chuain, is trod na fairge a’ dùsgadh mac-alla an Creig na h-Iolaire ’s a’ Bhuidhe Mhór nuair a shàth iad seachad.

“Eireadh fear agaibh a Mhic Amhlaidh”, ars an gille mór, “agus sealladh e dhòmh-sa mo chùrsa”.

Chuir am Morair fear ’na sheasamh an toiseach na birlinne, is mun tàinig ciaradh an fheasgair bhuail iad feamainn Bheàrnaraidh.

Bha Dòmhnall Mór nan Con á Tolostaidh a’ Chaolais a’ feitheamh orra le fichead treunfhear air a chùl.

Dh’iomain Mac Crùislig is na gilleam fir Tholostaidh rompa leis na lainn-mhóra mar gum biodh caoraich, ach rinneadh prìosanach deth Mac Amhlaidh.

Mu bhristeadh na fàire chuala iad Mac Amhlaidh a’ sìor-éigheach an àite dìon far an do dhruid Dòmhnall Mór e.

“Tha mi ’nam phrìosanach”, ghlaodh Mac Amhlaidh.

“Matà, a Mhorair chan fhada a bhios sibh-se mar sin”, fhreagair an gille mór, is le leum cheithir-bonn bhris e an dorus le a shàilean.


[TD 224]

Fhuair e Dòmhnall mór ’s a dhruim ri balla, ’s a’ chorc mhór ’na làimh dheis. Spìon e a’ chore ás a làimh: thog e suas fear Tholostaidh mar gum biodh leanabh, ’s bhris e a dhruim air a ghlùin.

Mar sin bhuanaich iad an caladh aon uair eile.

Chuir iad a’ bhirlinn air sàl, ’s rinn iad calg-dhìreach air na h-Uigean. Nuair a ràinig iad an Caisteal ’s e gul is bròn a choinnich riutha an sin. 

“Dé a tha ceàrr air Sliochd Amhlaidh an diugh?” dh’fharraid am Morair.

“Cailin a’ chuailein rìomhaich air a goid aig Tormod Torcuill nan Loch, is na fiùrain air falbh”.

“Air sàl a rithist Chlann Amhlaidh”, ghlaodh Fear Uige. “Gearraidh sinn an t-aithghearr aig Sgealascro, ’s mun cuartaich iad ceann Loch Ròg lorgaidh sinn iad le Conan”.

Bha a’ chamhanaich air soillseachadh nuair a dhìrich na seòid bruthaichean Sgealascro, is chrùb iad an sin a-measg na raithnich. An ùine bhig dh’eirich a’ chalg air Conan. A-mach a thug e is Iain Mac Crùislig ás a dhéidh. Bha Iain cho lùthmhor ’s gun chùm e Conan air fàire. Thòisich an sin an iorghuil a b’uabhasaiche a chuala cluas. Aig abhainn Cheann a’ Loch lorg Conan Tormod Torcuill ’s a chuideachd. Leum e ’na sgòrnan ’s ghrad leag e san fhraoch e. Rug an Gille Mór air Tormod Torcuill, is le aon sguabadh sgar e a cheann o choluinn.

Ghiùlain an Gille Mór nighean a’ Mhorair dhachaidh. Phòs e ’s fhuair e Conan mar thochar; is tha iad ag ràdh gun robh an Gille Mór a riamh an déidh sin mar a bha Rìgh na Féinne nuair a thuirt e:—

“Cha toir Fionn a bhean do aon neach fo’n ghréin,
’S cha dhealaich e ri chù gus an téid an ùir air fhéin”.

[Sanas]


[TD 233]

FLIUCH DO SHUIL
le EILIDH WATT

THEAGAMH gur ann ri linn dhomh a bhi a’ coimhead ro fhada is ro thric air an Eabhrach, Uri Geller, is a chuid bheairtean a thainig na smaointean ’nam cheann. Cuiridh mi sìos iad a-nis.

Dh’aithris Iain Napier, is e sin Napier nan Logarithms, mar a chaidh uisge airgid a chrathadh air fhéin is e ’na naoidhean, an uair a bha a phàrantan am beachd gun robh e air a chronachadh. Ach is fada bho’n am sin oir rugadh esan ann an 1550. Dòcha gum bheil e ’na ioghnadh nas motha gum b’aithne dhomh duine no dithis mum aois fhéin air an deach an dearbh chleas a dheanamh.

Tha e duilich a ràdh dé cho làidir is a tha beachdan de’n t-seòrsa seo an diugh, ach faodaidh e bhi gun canar fhathast, eadar fhìribh is mhagaidh, “Fliuch do shùil.” Air an làimh eile, is e mo bheachd nach eil an ràdh, “Tha e air a chronachadh,” air a cleachdadh ach ainneamh ged bha i bicheanta gu leòr a-measg sheann daoine nuair a bha mise òg. Theirte an uair ud gun robh duine no beothach air a chronachadh mu bha amharas aca gun deach cron a dheanamh air ri linn is gun do laigh an “droch shùil” air.

Faodaidh e bhi gum b’e na h-Eabhraich a dh’àraich am beachd seo, ach, troimh na linntean, is feadh an t-saoghail gu léir, bha creideas aig daoine ann am buaidh na sùla air son math no olc. Ach mar bu trice airson an uilc. Anns an linn againn fhìn chuir an Eaglais an aghaidh a’ bheachd seo ged bha uair eile dha sin mar a chì sinn ma leughas sinn ùrnaigh fear de na Beatunaich, feadhainn air nach robh cion foghluim no cion diadhachd. Is i ùrnaigh a th’ann a chòrd rium fhìn ach is dòcha nach aithne do na h-uile neach i, is mar sin cuiridh mi sìos i air fad oir tha a mhathas oirre i a bhi goirid.

“O Thì bheannaichte cùm rinn is cuidich rinn. Na tuiteadh do ghràs oirnn mar an t-uisge air druim a’ gheòidh. An uair a bhitheas fear ’na eigin air gob an rubha cuidich fhéin leis. Bi mun cuairt dhuinn air tìr is maille rinn air cuan. Gléidh an t-aosda is an t-òga, an mnathan is ar pàisdean, ar spréidh is ar feudal, bho cheannas nan sìthichean agus bho mhì-rùn gach droch shùla.

Bitheadh slighe réidh romhainn, is crìoch shona aig ar turas.”

Anns an dol seachad, agus cho fads is aithne dhomh, chan eil sinne anns an latha an diugh a’ cleachdadh an fhacail, “feudal”, a tha a’ ciall-


[TD 234]

achadh, tha mi an dùil, saoibhreas de spréidh, ach nuair a their sinn “M’fheudail” is sinn a’ cur facal gràidh air neach is toigh leinn.

Mar a thuirt mi a cheana, cha robh na facalan, no na beachdan a thug beatha dhaibh, air a dhol bàs nuair a bha mi ’nam phàisde is b’aithne dhomh fear a “rinn snàthainn” gus an cronachadh a thoirt far beothach air an robh e an dùil a thuit droch shùil.

A’ chiad turus a thug mi an aire do na beachdan seo is mar a chathaichte ’nan aghaidh b’ann nuair a bha sinn a’ deanamh ar dachaidh ann an Ceanntìre is mi fhathast ’nam phàisde. Air latha geal samhraidh bha mi fhìn is mo mhàthair a-muigh aig cùl an tighe is ise trang a’ maistreadh. Thainig ban-nabaidh a mhuinntir Iùraidh an rathad, is eadar fhìribh is mhagaidh, dh’fhaighnich i de mo mhàthair an robh eagal idir oirre gun rachadh an toradh a thoirt bho’n chrodh, nam b’e is gun tuiteadh droch shùil air a’ mhaistreadh. Bha iad a’ bruidheann a’ null is a-nail mu dheigheann nam beachdan seo is mar chuirte ’nan aghaidh agus mi fhìn gam mion éisdeachd. Nuair a nigh mo mhàthair an crannachan chan fhaca mi fhìn beairt a b’fheàrr no ribean dhearg a cheangal le cnot snog air an lonaid, a bha a’ tiormachadh ris a’ ghréin. Air do m’athair tighinn an rathad cha bu loma luaithe a laigh a shùil air seo na ghabh e seachd leuman de’n chuthach ged thuirt mo mhàthair nach robh ach mise air a bhi ri fealla-dhà.

Theagamh gun do ghrabh a ghrad fhearg mu’n tachartas seo air m’inntinn oir bheachdaich mi air bhon thainig mi gu ìre is thainig mi gun cho-dhunadh nach dug e fainear dé bu bhrìgh do’n duanaig as tric a ghabh e dhomh is mi air a ghlùin, ged thuig e dé bu chiall de’n ribein dheirg. Ged is tric a chuala mi an duan chan eil an diugh air chuimhne agam ach an dà loine,

“Làir dhubh bhreabach anns na creagan,
Làn an dùirn de chaora dearga am bun a h-earbaill
Is i ’na ruith.”

Bha na caoran gus an làir dhubh a ghleidheadh mar a bha an ribean dhearg gus toradh a’ chruidh a ghleidheadh.

Gus an latha an diugh chìtear ann an iomadh iodhlann chruach, no làimh ri tigh tuathanaich, a’ chraobh chaorann a’ fàs. Faodaidh sinn a bhi an comain an rìgh Seumas VI airson sin. Bha esan am beachd gun robh e air a chlaoidh le oibrichean cumhachan an dorchadais agus mar sin ’na <eng>Mhagnum Opus<gai> chomhairlich e a bhi a’ díon spréidh le meanglanan de’n chraoibh seo. Le’n toradh deàlrach, dearg, bha iad air an crochadh ri àrd-dorus na bàthcha is bha lonaid a’ chrannach-


[TD 235]

ain air a dèanamh de fhiodh na craoibhe seo.

Bha creideamh ann am buaidh na droch shùla beò, làidir, chan e mhàin ann an Earraghaidheal, anns na h-Eileanan Tarsaing, is ann an Uibhist, na b’fhaide na bha e ann an àiteachan eile de’n Ghaidhealtachd, ach bhitheadh gach beulaithris daonnan glé choltach ri chéile ged bhitheadh atharrachadh ainm, is àite, is àm unnta. Bhitheadh an capall mhath, shunndach, deiseil gu dhol an gréim na h-obrach nuair a thigeadh té an rathad air an robh amharus aig daoine i bhi ri obair na droch shùla. Mholadh i an capall is ghabhadh i a rathad. Mur do dh’iarr am fear leis bu leis am beothach gleidheadh a bhi air, dòcha, mun cuireadh iad crìoch air a’ chiad chlais, gun tigeadh crithean air a’ bheothach is bhitheadh e na bu fhluiche le fallus na ged bhitheadh e ri gainmheach bho ìochdair a’ chladaich.

Ach ma bha feadhainn ann aig an robh droch shùil bha feadhainn eile ann da’m b’aithne a bhi ag obrachadh ’na h-aghaidh. Ann an Uibhist chuirte brath gu bean de’n t-seòrsa seo—oir mar bu trice b’e boireannaich aig an robh an t-eòlas seo—is thigeadh i “is dheanadh i snàthlain”. Ann a bhi deanamh snàthlain chan e mhàin gun ceangladh i an snàthain dearg ach chanadh i duanagan no seunan àraidh fads a bha i dol deasail mu’n each. Dh’fheumte na facalan abairt. Bha mi fada mun do thuig mi carson nach fóghnadh ach an ràdh. Cha dean e an gnothach a bhi ga smaointeachadh. Feumar an ràdh.

Theagamh gum bheil an creideamh ann a bhi dol deasail nas sine na beachdan nan Eabhrach oir is e a bhi deanadh aoradh do’n ghréin a dh’àraich e.

Mar a thuirt mi cheana b’aithne dhomh fear anns an Eilein Sgitheanach aig an robh an t-amharus gun do laigh droch shùil air agh brèagha a bh’aige. Bha mi anns an éisdeachd an uair a dh’aithris e gun do chuir e uisge airgid air a’ bheothach, uisge a chaidh a tharraing á srùlag air an robh am beò is am marbh a’ dol thairis, uisge a bha air a thogail aig an àm sin de thìm nach leis an latha a dh’fhalbh no leis an latha a tha gu tighinn.

“Dé na briathran a thuirt thu?”, chaidh fhaighneachd dhe.
“Facalan nach abair mi ri m’bheò a rithist.”
“An robh do sgian luigh agad?”

Thainig stad ann mar gun robh e a’ sgrùdadh dé bh’air chùl na ceiste is an uair sin thuirt e, “Bhà. Ach dé dhi?”

“An deach an t-agh am feobhas?”


[TD 236]

“Chaidh. Tha an t-agh ceart gu leòr.”
“Dé nis a tha cur riut?”

“Mi fhìn. Tha mi a’ cantainn nach deanainn a rithist an nì a rinn mi ged nach bitheadh ladhar no luighean ann am bàthach agam.”

Is bu treun, calma, am fear a chuir cùl ris na beairtean seo. Is cha robh cion sannd an t-saoghail air.

Is dé an chumhachd a chuir an t-agh am feobhas? Bha e nas fhusa thuigsinn ciamar a rachadh leanabh am feobhas oir ghabhadh màthair an tuilleadh saothair ris. Ach dé an ceangal a tha iomadh uair eadar duine is ainmhidh?

Bha daoine de’n bheachd gun robh cuid ann aig an robh an droch shùil ga’n aindeoin. Is e gòraiche mhór a tha an seo nuair a theirear ann an Gàidhlig e. Tha e nas fhusa gabhail ris is a thuigsinn nuair a theirear, <eng>“He’s accident prone.”<gai>

Is mar a bha cuid ann a dheanadh cron an aghaidh an toil bha cuid ann a bha na bu bhuailte na chéile gu bhi air an cronachadh. Mar a chì sinn ann an ùrnaigh a Bheatunaich b’e sin mnathan is clann. Chan aithne dhomh gun cuala mi riamh iomradh air sùil a laigheadh air fireannach no air beothach nach deach a ghearradh: tarbh no àigeach.

Bhathas ag iarraidh air fear aig an robh droch shùil a dh’aindeoin gum fliuchadh e a shùil. Bha an smugaid mar shamhladh air fear sònraichte de na ceithir eileamaidean, uisge is teine, gaoth is talamh. Tha fios gum bheil cuimhne aig feadhainn a bhitheadh a’ dol gu fèill nan each mar a chuireadh fear smugaid air bois aig àm a bhi dùnadh a chumhnant. Is e mo bheachd gum b’e an aon fhreumh a dh’àraich an robhadh, “Fliuch do shùil,” is a dn’àraich an cleachda a bhi cur smugaid air bois.

Ged bha an Eaglais a’ cur an aghaidh nam beachdan seo chan eil mi ag ràdh nach ann bho theagasgan a’ Bhìobuill tha na beachdan seo ag éirigh. “Dé eile is ciall do’n deichibh àinte: Na sanntaich tigh do choimhearsnaich; na sanntaich bean do choimhearsnaich . . .”

[Sanas]


[TD 241]

OIDEAS NA CLOINNE

naidheachdan beaga, agus dàn,
air an cur ri chéile
leis
A’ Bhàrd Bhochd
(Tormod MacLeòid, nach maireann)

Mar a thainig an car am beul na leobaig

Tha cuid ag ràdh gur ann airson a bhith a’ cur car ’na beul ris na h-èisg eile a thainig e ann. Tha seo ’na rabhadh do chloinn gun iad a bhith a’ deanamh seo.

Tha sgeul eile mu dheidhinn a’ char seo. Bha Colum Cille uair ri dol thairis air fadhal cas-ruisgte ’s an tràigh a-muigh. Bha leóbag ’na laighe air an tràigh is thuirt Colum Cille rithe, “Tha imrich an seo, a leóbag”. Thuirt an leóbag, “A Cholum Chille léith, cuiridh mi car ’nam bheul a’ magadh ort.” Thuirt Colum, “Chan eil mise ag iarraidh air Dia ach an car sin a bhith ’nad bheul-sa gun tighinn ás.” Tha an car sin am beul na leóbaig on là sin gus a’ latha ’n diugh.

* * *

Mar a fhuair am bru-dearg am broilleach dearg

Nuair a bha Crìosd air a’ chrann-ceusaidh, dh’fheuch am brù-dearg ris na tairgean a bha troimh A làmhan a tharraing ás. Dh’fhailich sin air, ach chaidh an fhuil air a bhroilleach is tha e dearg bho’n là sin.

* * *


[TD 242]

Mar a dh’eirich a dha de na seanfhacail

“Is fheàrr am partan tuathalan na bhith gun fhear-taighe.”

Bha dithis bhoireannach roimhe a’ fuireach còmhla, agus ghoid an dàrna té min á poca na t’éile. Chuir an té air an deach a’ mhin a ghoid partan tuathalan, anns a bheil gath nimheil, ann am beul a poca mine, agus nuair a chuir an t’éile a làmh ann, air son tuilleadh a ghoid, chaidh an gath innte. “Tha an donas ’na do phoca,” dh’éigh am meàirleach. “Tha,” ars an t’éile, “nuair tha thus’ ann, ach ’s fheàrr am partan tuathalan na bhith gun fhear-taighe.”

“Is math an còcaire an t-acras.”

As deidh do Dhòmhnall Ballach an ruaig a chur air arm Alasdair Stiùbhart, Iarla Mhàr, aig Blàr Inbhir Lòchaidh, 1431, theich Alasdair le a bheatha troimh gharbh-chrìochan Loch Abair. Aon latha ann an Gleann Ruaidh ’s e a’ fannachadh leis an acras, thachair e ri cailleach bhochd agus dh’iarr e biadh oirre. “Chan eil agam,” ars ise, “ach làn mo dhùirn de mhin eòrna ach tha thu di-beathte.” Ghabh Alasdair e gu taingeil is shuidh e sìos ri taobh Allt Acha-na-Beithich, thug e dheth a bhròg, agus le uisge ás an t-sruthan rinn e stapag is thuirt e:

“Is math an còcaire an t-acras,
’S mairg a nì tarcuis air biadh;
Stapag eòrn’ an sàil mo bhròig
Biadh a b’fheàrr a fhuair mi riamh.”


Cuid de Eoin a’ Bhaile ’s na Lota

Bidh an Uiseig no ’n Topag air chrith anns an speuran,
A’ seinn air a sgéith cho àrd ’s a nì sealladh dhut;
Chan eil eun anns an ealtainn le binneas a teudan
Gu seinn, is gu seinn, is gu seinn is gu feadalaich.

Ma thig sibh air nead na topaig sa’ phàirce
Le cóig uighean àlainn an àite na ceithir innt’
’Se nead Topag Móire tha sin fo ur làmhan,
’S ma bhios sibh rith’ càirdeil gu bràth gum bi rath oirbh.

Gheibh sinn an Smeòrach aig baile ’s air mòintich
’S i liubhart a crùn-luath gach oidhche mus caidil i;


[TD 243]

Is seinnidh i ruinn dhut trì uairean gu sunndach
Gus an dean i tur cinnteach gun cluinn is gun tog thu e.

An tuill mu na dorsan ’s fo oirean an taighe
Bidh Dìdigean Breaca le neadan ’s gach àit’;
Tha iad daonnan a’ riagail, a’ sabaid, ’s a’ stialladh,
Gu h-àraidh ma thilgeas tu biadhadh gu làr.

Bidh Glaisean na sitig ré crainnteachd a’ gheamhraidh
Mu thimcheall nan dorsan, e fhéin ’s am Brù-Dearg;
Tha fios aig na balaich ré ganntachd an earraich
Có aige tha ’n t-aran is fasgadh bho’n stoirm.

Thig eun dhan a’ chlóbhar is ní e do bhódhradh,
An Traon le sgal dórainn mar eun ann an cràdh;
’S ged dh’itheadh tu ’n talamh chan fhaic thu dheth sealladh
Ach cluinnidh tu ghearain le ràn air muin ràin.

Bidh Calaman nan Creag ’g ithe ’n t-sìl ás na calgan,
Rud nach còrd ri luchd-talmhainn bhios ga fuadach bhon lot;
Ach ’s cinnt gur e Dia chuir an t-eun chun an arbhair
Gus biadh a thoirt dhachaigh gu chalamain beag bochd.

[Sanas]


[TD 257]

BUIDSEACHD IS DIOMHAIREACHDAN EILE
leis an Urr. IAIN MACAONGHUIS

THA sinn an diugh nas foghluimte na ar n-athraichean, agus bithidh daoine a’ deanamh beagan sealltainn-sìos air cuid de chreidimhean na linntean a dh’aom. Gu h-àraidh, cha bhi sinn a’ gabhail móran suim do naidheachdan mu bhuidsichean is gnothaichean mì-thalmhaidh eile. Ach aig an aon àm, nach eil sinn gu tric a’ faighinn taitneachd is cuis-eagail ann an nithean os cionn nàduir? Nach do leugh sinn anns na pàipearan o chionn ghoirid gu robh buidheann de dhaoine sean is òg, fir is mnathan, a’ cleachdadh a bhi a’ frithealadh an ‘aifrionn dhubh’, is e sin adhradh do’n diabhal, beagan mhìltean a-mach á Dun-eideann? Na cuireadh sin cus ioghnaidh oirnn. Bha al leithid sin a’ tachairt anns gach linn. Sgrìobh Iain Buchan ùrsgeu mhath mu sgìreachd àraidh air Galldachd, do’m b’ainm <eng>“Witchwood”<gai>. Bha earrann de’n t-sluagh, eildearan diadhaidh air an ceann, air an tarraing a thaobh le buidseachas. Ag adhradh Dhé anns an eaglais air an t-Sàbaid agus a’ deanamh umhlachd is ìobairt do’n Diabhal ann an coille uaigneach mu mheadhoin oidhche. Bha brod na fìrinn anns an ùrsgeul. Is e a’ cheist, dé tha a’ gluasad dhaoine measail, glé choltach ri muinntir an latha ’n diugh, chum a leithid seo de chlaonadh? Gun teagamh, tha sinn uile buailteach a dhol air seacharan. Chuala sinn an fhìrinn sin tric gu leòr. Ach carson tha daoine a’ dol air faontradh air a’ cheart dòigh seo? Tha mi smaointinn gu bheil earrann dhìomhair de ar nàdur a tha acrach airson eòlas mì-thalmhaidh, a tha faotainn aig an aon àm toileachas agus uabhas ann a nithean folaichte an dorchadais. Agus bha is tha daoine ann, fir is mnathan, aig a bheil an comas an co-chreutairean a thàladh ás an deidh chum nithean toirmisgte a rannsachadh.

An dràsda ’s a rithist, bithidh an saoghal a’ cur ás leth duine àraidh gu bheil cumhachdan mì-nàdarra aige, gun aon fhios aige fhéin air beachdan a nàbaidhean. Dh’éirich is sgaoil am fathunn gun do dh’


[TD 258]

ionnsaich Iain Dubh MacLeòid, am bàrd, eòlas dìomhair anns an sgoil dhubh anns an Eadailt. Ged tha an sgeul a’ dol gus latha ’n diugh, b’e an aon bhunait gun robh e ’na chleasaiche ealanta <eng>(juggler)<gai>: Tha cuimhne agam air fear-lagha àraidh a bha a’ coimhlionadh a dhreuchd ann an aon de eileanan Innse Gall, duine mór sgoinneil, ged a bha e crùbach air aon chois. Cha robh smal air a dheagh-bheusan. Ciamar, mar sin, a dh’éirich am fuaim gu robh cumhachd neo mì-fhortan na droch-shùil aige. Tha cuimhne agam gu robh buachaille chruidh am Beinn-a-faoghla, a dh’fhuadaicheadh a spréidh a-mach á sealladh gu cùl cnuic uair sam bith a chìte an gige aig an duine neo-lochdach seo air an fhàire, los nach laigheadh sùil an dunaidh air aon de na beathaichean. Ciamar a bheothaich an t-amharas aognaidh seo anns an toiseach tòisichidh? An aon aobhar a thainig thairis air m’inntinn, b’e gun robh aon de na sùilean aige liath-ghorm agus ball lachdunn air an t-sùil eile. Bha e a’ cur clisgeadh ort air a’ chiad shealladh; ach ’s dòcha nach eil anns a’ mhìneachadh sin ach faoineas, ged a chunnaic mi rudan bu lugha ag aobhrachadh dragh is mìshealbh.

Mu dheireadh na h-ochdamh linn deug, fhuaireadh cnapach de bhalach mu aois chóig bliadhna dheug marbh ann am bad aonaranach faisg air Beul na Trì Allt <eng>(Fairy Bridge)<gai>. Bha na lotan air a chorp a’ nochdadh gum b’e mort a bha ann. Có na ciontaich, no carson an gnìomh oillteil? Nam biodh Barlow agam ri’m thaobh, dh’fhaodadh gum fuasgladh e an tòimhseachan gu grad. Ach seo mar a mhìnich muinntir Bhartarnis a’ chùis. Bhuineadh am balach do Bhatarnis, agus bha am fuaim a’ dol gu robh comunn bhana-bhuidsichean glé bheothail anns an àite, agus gum b’iadsan a bu mhàthair-aobhair de thachartasan mì-shealbhach, galair anns a’ chrodh, bàthadh a-measg nan iasgairean, euslaintean gun dùil a-measg dhaoine òg, làidir. B’e balach rannsachail, tuigseach bha anns a’ ghille. Air dha bhi aon oidhche air turas ann an Gearraidh, taobh tuath Bhatarnis, mhothaich e solus ann am bothan a bha fàs. Thionndaidh e a thaobh a choimhead dé bha dol. Sheall e a-stigh air an uinneig bhig. Bha crùisgean a’ toirt solus do’n rùm. Air an làr, bha mias uachdair, agus trì chait dhubha a’ sàsachadh an acrais; is bha rudeigin ’nan cruth a bha a’ cur ’na chuimhne trì sheann mhaighdeanan mu’n robh cagarsaich a’ dol gun robh iad a’ gabhail gnothach ri dìomhaireachd mì-thalmhaidh. Chuir an smaoin crith air, is air dha gluasad, gu mì-fhortanach, rinn e fuaim beag. Chual e aon de na cait ag ràdh: “Tha sinn air ar brath”. Chaidh an solus a chur ás. Rinn an gille air a dhachaidh gun dàil,


[TD 259]

agus cha robh e mall ag innseadh dé a chunnaic is a chuala e. Bha a naidheachd aig muinntir a’ bhaile an ath latha. Chaidh mìos no dha seachad gun nì sam bith tachairt do’n bhalach, agus mur b’e mar a thachair mu dheireadh, thigeadh daoine do’n cho-dhùnadh nach robh anns an sgeul ach ràbhart. Nuair a ghlac bàs obann eagallach an gille bochd, chinnich na h-amharusan dorcha ás ùr. Cha robh fianaisean air a’ chionta, ach cha robh teagamh a nisde am beachd an t-sluaigh gum b’e na buidsichean a chuir ás do’n truaghan. Dìoghaltas fuilteach airson a chabaireachd. Ach nach saoil sibhse gum bitheamaid nas dlùithe air an fhìrinn nan seallamaid an ceàrn eile airson a’ chiontaich? Abramaid gun do mhothaich am balach rannsachail, luathaireach geur-shuileach seo slaightire clìchdeach a’ goid chaorach (lochd bàs-dualach anns an linn sin) agus gu robh cìnnte aige gum fac am balach e, nach eil e so-chreidsinn gun cuireadh e roimhe an aon fhianuis air a chionta a dhubhadh às, agus a choire a chur air na buidsichean. Oir cuimhnicheamaid gun robh an sluagh a’ cur mór chreideas ’nam buadhan agus gun robh na buidsichean fhéin gu tric làn chinnteach gun robh comasan ifrinneach aca. Nach iomadh té is fear a dh’fhuiling bàs anns an teine, dìleas gus an anail mu dheireadh do’n Nàmhaid?

Chruinnich faoin-sgeulan neònach timcheall an t-ainm aig Iain Garbh Mac ’Ille Chaluim, triath Ratharsaidh, esan a chaidh a bhàthadh faisg air cladach sear Thròndarnais anns a’ bhliadhna 1672. Gaisgeach gun cho-ionnan ’na linn, laoch òg foghainteach, bha a chliù mar churaidh sgaoilte fad is farsaing air feadh na Gaidhealtachd. An urrainn sinn reusan talmhaidh a lorgachadh carson a lean a leithid de sheanchas buidseachd a bheatha is a bhàs?

A réir coltais bha nàimhdeas aig cumhachdan an dorchadais ris, agus bha nàimhdeas aige-san riutha-san. Bha a fuath uabhasach, Colainn gun Cheann, a’ deanamh sgrios ann a Mòrar Bha dlùth chàirdean aig Iain Garbh anns an dùthaich sin. Chuireadh brath g’a ionnsaigh a’ guidhe air tighinn agus cobhair a thoirt dhaibh. Dh’fhàg e Ratharsaidh is thug e Mòrar air. Dh’innseadh dha gun robh am fuath a’ deanamh a ghnìomharan oillteil far an robh an rathad a’ leantainn a’ chladaich. Aig ciaradh an fheasgair, dh’fhàg Iain Garbh a chàirdean agus chuir e aghaidh air an uabhas. Air nochdadh do’n nàmhaid, bha an gleac nimheil is mhair e fad dhorchadas na h-oidhche; ach mu’n chiad solus, fhuair Iain Garbh làmh-an-uachdair, is theich Colainn gun Cheann, a’ caoidh ’s a’ caoineadh gu tiamhaidh. Chan fhacas tuilleadh an t-uabhas am Mòrar bheannaichte. A nis, chan


[TD 260]

fhaic mi bunait reusanta air cùl na sgeul seo ach a’ chinnteachd a bha aig a cho-aimsirean nach fhàgadh e an dìblidh gun chobhair, is e a’ fulang eucoir. Ach dé mu dheidhinn na sgeulachan mì-thalmhaidh a dh’éirich is a chruinnich mu latha anns an do chaill Iain Garbh a bheatha? Bha a bhirlinn a’ seòladh a Steòrnabhagh. Ruighichd i gu sàbhailte an cuan eadar Tròndarnais is an t-eilean beag, Trodda. Ann a mionaid, chruinnich na fithich dhubha ’na ficheadan os cionn a’ bhàta, fitheach mór air bàrr a’ chruinn. Roimh-chomharradh eagalach. Aig an aon àm dh’ùirich a’ ghaoth. Dh’fhàs a’ ghaoth ’na gaillionn. Rinn na fithich ionnsaigh nimheil air an sgioba, Iain Garbh air an ceann, ach dé an dìon a bha aige-san ach a chlaidheamh, ach bu shuarach an dìon sin an aghaidh na fithich. Chuir a’ bhirlinn car dhith, is fhuair an gaisgeach is a chompanaich dachaidh bhuan anns an aigeal. B’e buidsichean na Gaidhealtachd ann an cruth nam fitheach, á Muile, á Bàideanach, is ás an Eilean Sgitheanach, is á ceàrnan eile a chuir rompa gu feumte Iain Garbh a sgrios. Ach carson? Shaoilinn-sa gum bitheadh moit is uaill eadhon aig na buidsichean ann an cliù a’ ghaisgich. Ach tha aon nì anns an sgeulachd is d’fhiach a chumail air chuimhne. A réir na h-aithris, bha muime Iain Ghairbh neo ban-altrum a bha gabhail cùram dheth ’na leanabh air ceann na foill. ’S math dh’fhaoidhte nach d’fhuair i an duais air an robh dùil aice. ’S dòcha gun robh i droch-nàdarrach. Co-dhiù, chinnich nàimhdeas an aghaidh Iain Ghairbh ’na cridhe. Bha am fathunn a’ dol gun robh eòlas os cionn nàduir aice agus gun robh i a’ cumail suas càirdeas ri buidsichean ainmeil. Nach eil e coltach ris an fhìrinn gum b’e càirdean Iain Ghairbh, is iad diombach mu’n bharail aig cuid gum b’e deoch-làidir a dh’aobharaich call na birlinn, a thog an sgeul gum b’e nàimhdeas na muime agus cuilbheartan a companaich a bha cunntachail. Iadsan aig nach eil móran creideas ann an comasan nam buidsichean, bheir iad géill do’n bheachd aig Seumas Friseal, ministear onarach a bha beò aig an àm. Sgrìobh esan gun do thòisich sgioba na birlinn air an uisge-bheatha air cladach Steòrnabhaigh mun d’fhàg iad an cala, agus nach do stad an t-òl air a’ chladach.

A’ teannadh nas dlùithe ri ar linn fhéin, tha cuimhne agam air iomradh a bha a’ dol anns a’ ghleann is mi ’nam phàisde. Tha sin còrr as trì fichead bliadhna air ais. Bha e cumanta gum bitheadh daoine cràbhaidh a’ dol air turas chum òrdaighean comanachaidh. Cha shaoileadh iad air fichead mìle ach sgrìob laghach. Choisicheadh iad à taobh an iar an Eilean Sgitheanaich, agus sheòladh iad á Leódhas


[TD 261]

is na Hearadh gu Loch Caran, nuair a bha Maighstir Lachlainn ’na aoghair air an sgìreachd sin. Anns an Eilean fhéin, bha cliù is cràbhachd Mghr Ruairidh a’ tarraing dhaoine ás gach cearn do Shniosort, agus fad ùine bha comanachadh Bhràcadail glé ainmeil. Glé choltach, b’ann air Sniosort a bha dithis Dhaileach a’ cur an aghaidh aon latha mu cheud bliadhna air ais. Dh’fhàg iad an gleann tràth sa’ mhadainn, agus cha robh a’ chiad solus ach a’ briseadh an dorchadais nuair a ruighichd iad am monadh còmhnard mòinteachail eadar Dùn Ostail agus drochaid Uiginnis, mu thrì mìle o Dhun-bheagain. Anns an leth dhorchadas, mhothaich iad fear mór foghainteach ann an éideadh dubh ag iomachd ’nan coinneamh.

Chuir an coigreach stad orr, is sgraing bhagrach air a ghnùis: “Tha sibh an dùil a dhol gu comanachadh Shniosort, nach eil. Tillibh dhachaidh, tha mise ag ràdh, neo bithidh e nas miosa dhuibh”. Dhiùlt iad gu ciùin modhail, agus air dhaibh dìmeas a dheanamh air a mhaoidheadh, rinn am fear dubh ionnsaigh nimheil orra. Chuir na foirfich an earbsa an cobhair an Tighearna, agus ged a bha chòmhrag teagmhach car ùine, nuair a dh’éigh iad air an ainm naomh, chuir am fear dubh a chùl riutha is chaidh e á sealladh. Ach dh’fhàg e patan liath-ghorm air an aodann agus dochannan cràiteach air am bodhaig. Chum iad air adhart agus fhritheil iad an comanachadh is nochd iad an creuchdan mar fhianuis nuair a dh’aithris iad an sgeul. Ciamar a thuigeas sinn an gnothach seo? Tha aon nì soilleir. Ma chreideas sinn gun d’fhuiling na foirfich dochannan corporra, cha b’e gleac spioradail a-mhàin a chathaich iad. Tha fhios againn gum b’àbhaist do na h-athraichean diadhaidh anns a’ Ghaidhealtachd a bhi an còmhnuidh a’ strì is a’ cogadh an aghaidh nàimhdean spioradail. Bha cuid dhiubh a’ cur teagamh ’nan slàinte spioradail fhéin chionn nach robh iad riamh ann an gleann dorcha sgàil a’ bhàis agus nach d’fhairich iad ’nan anma an cogadh cràiteach air an tug na naoimh cùnntas mionaideach. Cha robh na h-athraichean diadhaidh aineolach air cuilbheartan an Nàmhaid, agus bhitheadh iad a ghnàth a’ riasladh ri buairidhean, ri teagamhan, ri ás-creidimh, ri dìobhail misnich. Air uairibh, bhitheadh an strì cho dian is gun saoileadh iad gum b’e tachartas corporra a bh’ann. Nach robh an duine naomh measail sin, Iain Porteous, ministear Chille Mhoire Sear, a’ marcachd le companach aon lath, nuair a mhothaich iad gu robh cù beag dubh gan leantainn, is a’ diùltadh am fàgail. B’e Mghr Iain a thuig gum b’e an Nàmhaid mhór fhéin a bha còmhla riutha ann a riochd a’ mheasain. Bha esan eòlach air clichdean an deamhain


[TD 262]

Agus faodaidh sinn a chreidsinn gun robh an dithis Dhaileach eòlach orra cuideachd. Mar sin, am b’e còmhrag spioradail a chathaich iad air monadh Ostail? Am b’e meirleach an duine dubh? No duine cuthaich? No fear a’ faotainn spòrs air dithis bhodach gun mhiothlachd?

Bitheadh gach neach suidhichte ’na bharail fhéin. Eadhon an diugh, ged a tha sinn foghluimte thairis air ar n-athraichean, tha fhios againn go bheil cuibhrionn de ar nàdur aoigheil do shaobh-chràbhadh, agus ged nach eil sinn a’ toirt fìor chreideas do bhuidseachd is do thaibhsearachd is do eòlas aognaidh na sgoil-dhuibhe, bheir iad beagan crith oirnn fhathast, crith anns a bheil taitneachd. Anns an naidheachd a thug mi dhuibh mu’n dà Dhaileach, faodaidh sinn a chreidsinn gun robh strì spioradail ’nan anma, cho dian is gu’n do shaoil iad gum b’e cath corporra a bh’ann. Faodaidh sinn a bhi de’n bharail gun d’éirich comhstri eatorra mu phuingean diadhaireachd, agus gun do thionndaidh briathran gu buillean, agus gum b’e an dùirn fhéin a dh’aobharaich na patan gorm air an aghaidh. Fàgaidh sinn mar sin e. Chan eil mise a’ cur móran earbsa anns na faoin-sgeulan mu bhuidseachd is an sgoil-dhubh. Chan fhaca mi taibhse no tannasg riamh. Ach na deanamaid dìmeas idir air na seann sgeulachdan. Ma rannsaicheas sinn, dh’fhaodadh gu faigh sinn criomag de’n fhìrinn ’nam measg.

[Sanas]


[TD 263]

GAIDHLIG ANN AN ARGENTINA
le GARBHAN MACAOIDH (Buenos Aires agus an t-Ath-leathann)

Ged bu phàirt de’n impireachd mhóir Spàinntich an tìr ris an abairear Argentina an dràsda, cha b’ann bho’n Spàinn a thàinig na ceud eilthirich shìtheil a rinn dachaidh ùr ann an dùthaich Aibhne <eng>Plate<gai>. Tha e neònach, ach fìor, gun dàinig na ceud Argentinich (co-dhiù, an deigh nan Ruadh-Innseanaich agus nam buadhaichean Spàinnteach) bho Alba.

Thòisich an sgeul ann am Màigh, 1825, nuair a sheòl am bàta <eng>Symmetry<gai> bho Lìte gu Buenos Aires, le 250 luchd-turais Albannach air bòrd. Bha e ’nam beachd àiteachas Albannach a stéidheachadh anns an t-Saoghal Nuadh thar a’ Chuan Siar. Bu Ghoill á Dun-phris a’ chuid as mò de na h-eilthirich, ged a tha e soilleir bho’n sloinnidhean gum bu Ghàidheil pàirt co-dhiù de’n t-sinnsir aca (MacDhonnchaidh, MacLaomuinn, agus eile). Ach b’e Beurla, no Beurla leathann, a bhitheadh iad a’ bruidhinn, agus fiù an latha an diugh, tha móran Argentinach-Albannach a tha glé mhór ás a’ Bheurla, mar chànain “mhàthaireil” an sinnsre, ge b’e Goill no Gàidheil iad.

Nuair a choimheadas sinn air Argentina gu léir, chan fhaic sinn móran chomharradh gun robh riamh buaidh aig a’ Ghàidhlig air an dùthaich, ged a chaidh àiteachas Gàidhealach a stéidheachadh an siod ’s an seo, gu h-àraid ann am mór-roinn Entre Ríos, anns an ear-thuath, faisg air Uruguay. Chan eil glé fhada bho bha Gàidhlig air a cluinntinn air na estancias (tuathanais mhóra) de Phatagonia. Air uairean, ann an Leódhus, tachrar ri croitear Gàidhealach na dhà as urrainn còmhradh a dhèanamh anns an Spàinnis a dh’ionnsaich iad nuair a bha iad ri cìobaireachd anns a’ cheann mu deas de dh’Argentina. Gidheadh, cha robh na h-eilthirich Ghàidhealach riamh cho déidheil air an cànain ris na Cuimrich a stéidhich àiteachas ann am Patagonia fo stiùradh Comunn na Cànain Cuimrich <eng>(The Welsh Language Society)<gai> a dh’aon ghnothach, chum’s gum faodadh iad an cànain fhéin a bhruidhinn ann an saorsa agus an sìth. Is gann a b’ urrainn duinn


[TD 264]

smuaineachadh, eadhon nar n-aislingean as breisleachaile, gun stéidhicheadh, can, an Comunn Gàidhealach, àiteachas sònraichte airson Gàidhlig a chumail beò, ’s fiù ann an Alba fhéin. ged a tha móran de na Argentinich-Albannach glé mhór ás an cuid Beurla (ma tha Beurla aca fhathast, oir is feàrr leis na daoine òga a’ chànaain Spàinnteach), chan eil ùidh aig móran aca ann am fìor-chànain na Gàidhealtachd agus na h-Alba. Tha iad a’ dèanamh dheth gur Beurla an aon chànain Albannach, agus an aon chànain a bu chòir dhaibh bhith a’ teagasg do’n chloinn. Ach chan ann san Argentina a-mhàin a tha Albannaich a’ dèanamh tarcuis air a’ Ghàidhlig, agus le cothrom na Féinne bu chòir a ràdh gu bheil àireamh Albannach ann am Buenos Aires agus ann am Patagonia, a tha a’ fiachainn Gàidhlig ionnsachadh.

A dh’aindeoin na thubhairteadh mu dheidhinn dìth buaidh na Gàidhlig air an nàisean Argentineach, bha àireamh Ghàidheal ann a bha glé bhuadhmhor agus a dh’fhàg drùidheadh nach bu bheag anns a’ Cheann mu Dheas de dh’Ameireaga. Aon dhiubh—Iain A. Mac-Aoidh—b’e an ceud Ollamh de Fheallsanachd aig Oil-thaigh Naoimh Mharcuis ann an Lima, Peru. Eiseamplair mór anns an Eaglais Chléirich an Argentina b’e an t-Urramach Lachlan MacNéill, a rugadh ann am Barraidh (ged nach bu Chaitliceach e), agus a thòisich a obair mar mhisionaraidh ann am Banda Oriental (Uruguay) an 1866, agus a chaidh pòsadh ri coimhthional Naoimh Eòin, Florencia Varela (Glew, anns a’ Bheurla), àite ann am mór-roinn Buenos Aires, àireamh bhliadhnachan an déidh sin. Ann an Argentina, shearmonaich Maighstir Lachlan ann an trì cànainean: Beurla, Spàinnis agus Gàidhlig. ’Na leabhar <eng>A Hundred Years in Buenos Aires<gai> tha J. Monteith Drysdale a’ sgrìobhadh gun do thadhail “an Gàidheal ioma-chainnteach seo an ceann mu dheas de mhor-roinn Entre Ríos, far an robh grunnan de luchd-àiteachaidh Albannach, a’ chuid as mò dhiubh ’nan Gàidheal, d’an do shearmonachadh e air uairean ann an Gàidhlig”.

A rèir sean leth-bhreac de <eng>St. Andrew’s Scots Presbyterian Church Magazine<gai> (Buenos Aires), bhitheadh uiread Ghàidheal a’ gabhail còmhnaidh ann an Florencio Varela (faisg air baile Buenos Aires) anns an naoidheamh linn deug ’s gun cumadh Maighstir Lachlan seirbheisean Gàidhlig an sin. Mar seo, tha sinn a’ leughadh anns an irisleabhar air son an Iuchair, 1901:

“Glew agus Jeppener”

“Tha an treas Eaglais Chléireach anns an àiteachas fo iùl an Urr. Lachlain MhicNéill a bha roimhe ’na mhinistear de’n


[TD 265]

REPÚBLICA ARGENTINA
[Mapa]


[TD 266]

Eaglais Ghàidhealaich ann am Pàislig, ach a dh’imrich do dh’ Argentina ann an 1864. Nuair a leig an t-Urr. Mgr. Gebbie, ministear Naoimh Eòin, Glew, dheth a dhreuchd, chaidh Mgr. MacNéill phòsadh ris a’ choimhthional ’na àite, agus o’n àm sin, shaothraich e an sin agus anns na cearnan mun cuairt . . . Thadhail e estancias ann am (mòr-roinn) Corrientes agus Entre Ríos gach bliadhna, mar an ceudna.

“Gu beagan bhliadhnachan roimh seo, bha na ceàrnan mun cuairt Eaglais Naoimh Eoin luma-làn de dhaoine bho Alba. Chruinnich iad an sin an déidh do’n cheud àiteachas briseadh suas . . . Bha an coimhthional air lughdachadh . . . a thaobh aobhairean cor beò-shlàinte agus eile . . . Anns na ceud làithean chumadh Mgr. MacNeill, a tha ’na fhìor Ghàidheal, seirbheis Ghàidhlig. Shearmonaicheadh e ann an Spàinnis mar an ceudna, agus is iomchuidh dha dèanamh uaille gun do chuir e an ceill an soisgeul ann an trì cànainean”.

An t-iomradh deireannach mu sheirbheis Ghàidhlig ann an Argentina a b’urrainn duinn lorgadh, b’ann anns an irisleabhar <eng>Buenos Aires Scotch Church Magazine<gai> airson an Fhaoillich, 1890. Tha an t-iomradh mar a leanas:

“Aig an t-seirbheis Ghàidhlig a chaidh a cumail air an 12mh. latha de’n Fhaoilleach, anns an Eaglais, bha eadar 15 agus 20 daoine ann. Tha sinn an dòchas gun tèid aig an Urr. L. MacNèill na seirbheisean seo a chumail an dràsd ’s a rìs. Is dòcha gum bitheadh tuilleadh ga frithealadh nan robh fìos air a thoirt nas tràithe m’a dèidhinn”.

Bho’n dòigh a tha an naidheachd seo air a sgrìobhadh, chan eil e soilleir càit an do chumadh an t-seirbheis. Chaidh an sanas fhoillseachadh an déidh clàr nam baistidhean ann an Eaglais Naoimh Eòin, Glew, ach fo’n tiodal “Nòtaichean” (’se sin ri ràdh, Notaichean Coitcheann), an colbh a bhitheadh air a chumail airson naidheachdan Eaglais Buenos Aires. A réir coltais, tha na facail “an Eaglais” a’ ciallachadh Eaglais a’ Bhaile seach Eaglais Glew. Ma tha seo ceart, chumadh MacNéill seirbheisean Gàidhlig anns a’ phrìomh-bhaile mar an ceudna.

Mar chomharradh eile de làthaireachd na Gàidhlig ann am Buenos Aires, fhuair sinn leth-bhreac de Leabhar nan Salm a dh’ fhoillsich Mainzer ann an 1844, ann an leabharlann Eaglais Naoimh Aindreis, Buenos Aires, anns a’ bhliadhna 1971.


[TD 267]

[Dealbh]
Eaglais an Urr. Lachlain MhicNèill ann an Florencio Varela (Glew), mór-roinn Buenos Aires

Bu Lachlan MacNéill am ministear deireannach a bha aig Eaglais Naoimh Eòin, oir sgap na h-Albannaich, no chaill iad an cànain agus an nòsan dùthchasach agus ghabh iad ri dòighean agus dùthchasachd Argentinach. Thréig an coimhthional sean eaglais Florencio Varela.

A réir coltais, bu Sgitheanach d’an ainm MacDhòmhnuill, an duine deireannach anns a’ cheann mu dheas de dh’iomallan Buenos Aires aig an robh Gàidhlig mar chànain mhàthaireil. Chaochail an Dòmhnullach, ach tha a nigheanan a’ fuireach fhathast ann an Temperley (faisg air Florencio Varela/Glew) agus is urrainn daibh cuimhneachadh facal no dhà de’n t-sean chànain a dh’ ionnsaich iad bho ’n athair, ged a dhì-chuimhnich iad gu tur ciall nam facal. Tha an cuid Beurla glé bhrìste cuideachd, ged nach eil coltas gun robh i fileanta riamh. Mar iomadach Argentinach Albannach, is ann glé Spàinnteach a tha iad an dràsda. Cha bhi tuilleadh Dhòmhnullach ann an Temperley, oir chan eil na peathraichean pòsda, agus chan eil iad òg idir.

Nuair a sgrìobh Seumas Dodds nach maireann eachdraidh nan Albannach ann an Argentina agus an eaglaisean (<eng>Records of the Scottish Settlers in the River Plate and their Churches,<gai> Buenos Aires, 1897), dh’ iarr e air an Urr. Lachlan MacNéill fios a thoirt dha mu dhéidhinn na h-ùine a chuir e seachad anns a’ Bhanda Oriental (Uruguay an diugh).


[TD 268]

Fhreagair Mgr. Lachlan ann an litir a chaidh a foillseachadh air taobh duilleagan 340-346 de <eng>Records of the Scottish Settlers.<gai> Sgrìobh e ann an aon earrainn:

“Rè na bliadhnachan anns an do thadhail mi Entre Ríos, bha àireamh theaghlaichean a thuigeadh Gàidhlig. Gu tric shearmonaich mi anns a’ chànain mhàthaireil agus blitheadh dusan san éisdeachd. Tha iad air an sgapadh a nis, cuid do mhór-roinn Corrientes, agus cuid thairis air a’ chrìch sin bho nach till siubhalaiche air bith . . .”

Nuair a bha an t-Urr. Dotair J. W. Fleming ’na Mhinistear de dh’ Eaglais Albannaich Naoimh Aindreis, Buenos Aires (1883-1925), b’e ’àbhaist stoc de Bhìobuill Ghàidhlig, Bheurla agus Spàinnis a chumail airson neach sam bith a mhiannaicheadh leth-bhric. A réir coltais, aig a’ bhliadhna 1913 cha robh tuilleadh dhaoine ag iarraidh Bhìobull Gàidhlig, oir ann an irisleabar na h-eaglais airson na bliadhna sin, sgrìobh Dr. Fleming:

“Tha àireamh Bhìobull Gàidhlig agam agus tha coltas ann nach eil duine gan iarraidh. Bithidh ml glé thoilichte leth-bhreac dhiubh a chur an asgaidh a dh’ ionnsaigh neach sam bith a chuireadh luach air a’ Bhìobull Ghàidhlig agus a leughadh e”.

Faodaidh sinn fàth-sgrìobhadh a chur ris an naidheachd bhig bhrònaich seo. Dh’fhoillsich irisleabhar na h-Eaglais Albannaich airson Dùbhlachd, 1962, an sanas seo:

“Tiomnadh Nuadh Gaidhlig

“Fhuaireadh leth-bhreac glé bhrùite de’n Tiomnadh Nuadh ann an seòmar cùil na h-eaglais aig Sraid Perù. 352 (Eaglais baile Buenos Aires). Ghabh aon de na foirfich againn, Mgr. Dòrnhnull Mac-Dhòmhnuill e agus chuir e air falbh e gu bhith air a cheangal a rithist. Mar nach urrainn duinn lorg co leis a bheil e, tha sinn ag cur an t-sanais seo m’a dheidhinn anns an Irisleabhar. Am bheil cuid-eiginn ga thagradh? Tha an duilleag-ainme ag radh:

“TIOMNADH NUADH
Ar Tighearna agus ar Slànuighir
IOSA CRIOSD
(Ainm) J. Cameron, <eng>4th April, 1863”.<gai>

“Ma tha fhios aig cuid-eiginn de na leughadairean againn co J. Cameron’, gun abaireadh iad ruinn. Bithidh e taitneach tachairt ris an fhear-sheilbhe ma tha sin comasach”.


[TD 269]

Gun amharus cha do lorgadh an Camshronach riamh, oir tha an Tiomnadh Nuadh ath-cheangailte air sgeìlp ann an leabharlann Eaglais Albannach Naoimh Aindreis, Buenos Aires, fhathast. ’Se seo an t-iarmad tiamhaidh deireannach de Ghàidhealtachd Argentina air a shàbhaladh, taing do mheas an Dòmhnullaich air an t-sean chànain.

* * * *

Fhad’s a bha sinn ann am Buenos Aires cha do choinnich sinn ach triùir aig an robh Gàidhlig fhileanta, agus rugadh iad uile ann an Alba. B’iadsan Dr. Niall MacAoidh (fear-seòlaidh na Comhairle Breatunnaich ann am Buenos Aires) agus a Bhean, agus Fionnaghal Mhoireasdan, a tha ’na staf-bhanaltruim ann an taigh-eiridinn an Ath-leathann (Eilean Sgitheanach) a nis.

Ann an Argentina air fad cha d’fhuair sinn ach dà Argentinach Albannach a b’ urrainn beagan còmhraidh a dhèanamh anns a’ Ghàidhlig, agus aig a robh beagan comais a’ chanain a leughadh agus a sgrìobhadh. Is iadsan Alejandro (Alex) MacCoinnich a Rìo Gallegos, Patagonia, aig a’ cheann mu dheas de dh’Argentina, aon de na bailtean móra as iomallaiche de’n t-saoghal (Tha nighean Alex, Gem no Guillermina Eleonora Mackenzie, a tha 18 bliadhna dh’aois, ag ionnsachadh Gàidhlig mar an ceudna); agus Alasdair Lean (MacGhill’ Leathain) a La Lucila (Buenos Aires), ceannard an <eng>South American Piping Association<gai> agus fear-deasachaidh an aoin irisleabhair Bheurla/Ghàidhlig ann an Amerioga-mu-Dheas <eng>(The Blue Bonnet/La Boina Azul)<gai>.

Tha teaghlach Mhic Néill a’ fuireach ann an Entre Ríos fhathast. Thachair mi ri Lachlan MacNéill, ogha Argentinach bràthair an Urr. Lachlain a bha ’na thuathanach an sin nuair a bha Maighstir Lachlan ’na mhinistear. Chan eil facal Gàidhlig aig Senor Lachlan MacNeilll agus chan eil a chuid Beurla glé fhileanta nas mò.

Mar sin, is beag nach do bhàsaich a’ Ghàidhlig ann an Argentina agus tha a’ Bheurla a’ bàsachadh mar an ceudna anns an dùthaich ud. Is dòcha nach bi ach Spàinnis aig an sliochd. Gidheadh, tha Argentinach Spàinnteach aig a bheil sloinnidhean Gàidhealach, mar MhacNéill, MacFhearchar, MacDhòmhnuill agus Ròs. An ceann greiseig bithidh iadsan cho Argentinach ri Gonzalez, Garcia agus Guevara. Ach fanaidh na h-ainmean Gàidhlig mar chlachan-mìle air slighean farsaing nam Pampas, dùthaich nach faodar cuimhneachadh gun chianalas, mar a chuimhnich na ceud eilthirich Albannach an dùthaich fhéin.


[TD 270]

EOLAS AIMSIR (3)
le D. A. MACGILLEATHAIN, STAFAINN

Aontaichidh mòran ris a’ bheachd gur miosa <eng>Statistics<gai> na an tulabhreug. ’Si casaid cuid eile gun dearbhar tionnsgal sam bith le àireamhachd. Tha raon rannsachaidh na h-aimsir cho fìor fharsaing agus na riaghailtean cho do-chomharraichte agus gur leisg leat earsba ri beachd àraidh seach a chéile. Tha e coltach ri cuairt fhada troimh mhòinteach bhriste air oidhche dhorcha ’s gun ach biùg beag anns a’ lòchran. A dh’ aindeoin gach innleachd is uidheamachadh, ged a tha adhartas mór a’ tighinn leis gach bliadhna, tha caochlaideachd nan sian mar iarna ròpailte.

Tha cuislean is camaidhean ann an riaghailtean na h-aimsir ach chan eil a’ bhuille cunbhalach na an seòladh cothrom. Ach coma de na leisgeulan!

Tha greis o chuir luchd-àraich sheilean beachd air gun robh na cìrean-meala na bu tomadaiche aon bhliadhna ás na h-ochd. Bhiodh mil pailt an deidh samhradh tioram, grianach agus blàthan aig feabhas. Thachair seo ann an 1947, 1955 agus 1963, ach cha robh an samhradh 1971 cho fìor mhath ri càch. Bha samhradh 1951 agus 1967 na bu ghrianaiche na aon dhiubh sin, agus ma chuireas sinn 1959 (samhradh math eile) eatorra, feumaidh gu robh na seileanan trang dà bhliadhna ás na h-ochd.

Chuir mi fhìn beachd air gu robh gu tric ceangal eadar truimead uisge faisg air gach sia bliadhna deug (2x8), a’ dùblachadh cuairt na meala. Ach chan eil seo cunbhalach nas mò. B’e na trì geamhraidhean a b’fhuaire a bh’ ann o chionn faisg air ceithir fichead bliadhna air feadh Alba 1917, 1947 agus 1963 (an diofar: 30 agus 16 bliadhna). Chan eil sin fada mach agus cha robh geamhradh 1935 fad air deireadh. Tha cunntas nan samhraidhean as tiorma o chionn còrr is ceithir fichead bliadhna glé fhaisg air freagairt do’n bheairteachadh seo. An toiseach, an fheadhainn a bhiodh dùil ri bhith tioram: 1887, 1903, 1919,


[TD 271]

1935, 1951, 1967. Seo mar a thachair: 1887, 1902, 1919, 1935—1968, ’se sin a dhà ceart agus a dhà bliadhna mach, a cóig tursan. Gu mì-fhortanach, bha geamhradh 1967 cho fliuch, fiadhaich is gu robh móran eileanach a’ mùigheadh an casan a thoirt leotha gu fearann an àigh. Ach nach math nach tug. Bidh cuimhne fhada air cho tioram, grian-gheal ’s a bha an ath bhliadhna (1968).

Dh’ fheumadh e móran saothair agus ùine gu cladhach a-mach co-chòrdadh sam bith a dh’ fhaodadh a bhith eadar mìosan no ràithean àraidh thar nam bliadhnaichean ’s na linntean gu puing a dhearbhadh. Gun chul-taice <eng>computer<gai> bhiodh e cho mì-choltach ri fear le barra-roth a’ tòiseachadh air an drochaid ùr o Bhaile MhicPhàil gu Beàrnaraidh na Hearadh.

Tha cuisle eile ann nach eil idir cho nochdte no ’s dòcha cho cudromach. Cha mhotha chaidh a dearbhadh fhathast le bheag de chinnt. Tha ceangal eadar seòl na h-aimsir agus àireamh nan spotan a bhios ri’n cunntas air aghaidh na gréine. Tha am breacadh seo nas pailte gach 22-23 bliadhna, agus tha e toirt atharrachadh—beag mo mór—air na tha tighinn thugainn de neart na gréine. Tha diofar aithnichte eadar àirde gach cuairt de’n bhreacadh seo, mar is math a chì sinn nuair a tha na fir-chlise aig àird am mire.

Thug feallsanach Gearmailteach ùine mhór a’ cnuasach eachdraidh sìde air taobh siar na Roinn Eòrpa feadh suas ri 900 bliadhna. B’ainm dha Bruckner agus bha esan de’n bheachd gu robh an t-sìde ag atharrachadh an taobh a-stigh de chóig bliadhn’ deug thar fhichead. Fhreagair an dealachadh seo air geamhraidhean fuara: 1860; 1894; -95; 1929-30 agus 1964-65.

Bhiodh a’ chùis na b’fhasa nam biodh cuibhle na h-ochd a’ fuireach air ghleus mar seo:—8:16:24:32. Chan eil cùisean cho réidh sin. Fiach:—8:16-17:22-24;32-35. Cha bhi thu bharr trì bliadhna ceàrr co-dhiùbh, agus tha prìneachan saor neo-ar-thaing V.A.T. Mur a dean i Eige dheth, nì i Arasaig dheth.

Tha dà nì sònraichte aig am bheil buaidh air teas no fuachd nan samhraidhean againn. An toiseach, dé cho pailt no cho fada deas ’s a tha iomall na deighe faisg air <eng>Iceland,<gai> agus dé cho fuar ’s a tha an sruth a tha tighinn a-nuas ri cladach Labrador. Nuair tha oir na deighe fada mu dheas bidh e buailteach gum bi samhradh (no geamhradh) nas fuaire am Breatunn. ’Se dh’fhàg an samhradh a’ bhòn-uiridh cho fìor fhuar gun tainig móran de na beanntan-deighe na b’fhaide deas na b’àbhaist an deidh aiteamh an earraich sa’ Chuan Arctic. Dh’-


[TD 272]

fhuaraich iad taobh tuath na h-Atlantic gu ìre nach robh a’ ghaoth an Iar fhéin a’ toirt móran blàiths thugainn. Rud eile dheth, bha barrachd de làithean le gaoith a Tuath againn agus dh’fhàg sin an samhradh—gu h-àraidh an t-Ogmhios—na bu choltaiche ris an Dàmhar.

Aig toiseach na bliadhna 1970 bha còmhdach deighe na mara mu thuath na b’fhaisge oirnn na bha i o chionn ceud bliadhna. Tha luchd-eòlais ag ràdh gu bheil an clogad deighe a tha mu chridhe na h-àirde tuath a’ fàs nas truime agus gu bheil geamhraidhean fuara romhainn: ach, air taobh an fheabhais, bu chòir na samhraidhean a bhith nas grianaiche. Thainig greis cho blàth ’s a bha am Breatainn bho chionn cheudan bliadhna gu crìch goirid an deidh 1940. Anns na trì samhraidh 1933-35 bha am blàths thar a chéile anns na h-Eileanan aig 59.4o. Troimh na ceart mhìosan ann an 1970-72 bha a’ chunntas sìos gu 55.7o. Ach is còir a ràdh gu robh na tri geamhraidhean mu dheireadh fada na bu bhlàithe na chleachd.

Canar gum pàigh Nàdur a cuid fhiachan. Tha na stràcan farsaing, fada air iomairean tìm is aimsir, ach tillidh iad gu ceann na sgrìob. Gus an tomhais sinn an t-astar, an leud is an neart, cha chinnteach leinn cuin a thòisicheas an spealadair air an ath chuairt. Innsidh speuradairean dhuinn—gu na mionaid—cuin a bhios ball-dubh air gréin na gealaich ceudan bliadhna mun tachair iad, ach có dh’innseas le cinnt dé ghnè aimsir a bhios ann Oidhche Shamhna seo tighinn?

Latha math leibh agus gach oidhche socair.

[Sanas]


[TD 279]

An Sgeilp Leabhraichean

Aonghas Caimbeul, A’ Suathadh ri Iomadh Rubha
Gairm 1973 £1.80

Tha còrr agus deich bliadhna fichead ann o thuirt fear ás an Apainn, nuair a bha bhàrdachd aig Somhairle Mac Gill-eain is aig Deòrsa Caimbeul Hay ùr nodha, gur e seo am boillsgeadh gréine ma dheireadh a chìte air speur na Gàidhlig gu bràch. An déidh seo bhiodh latha nan Gàidheal seachad. Saoil dé theireadh an duine sin an diugh, na robh e beò?

Stoc a’ chànain a’ sìor chnàmh gun teagamh, ach an litreachas a’ sìor chraobhadh, chan ann a’ sìor thighinn fo bhlàth an ciaradh an anmoich a thachras a leithid sin idir. Chan agradh ach duine gun bhreithneachadh gu bheil gach leabhar ùr a tha tighinn o’n chlò dh’an an aon fheabhas, ach tha dha-na-trì air nochdadh o chionn ghoirid a mhaireas ’nan comharran-crìche fhads a bhios cuimhne oirnn mar shluagh.

Tha mise meas an leabhair a tha seo air fear dhiubh: ri linn sin, a’ cur Aonghuis Chaimbeil á Nis an Leódhus san aon sreath ri Mac-Mhaighstir Alasdair is ri Donnchadh Bàn mac an t-Saoir, is ri gach ùdar Gàidhealach eile dhan t-seòrsa aca sin a leag stéidhean ar litreachais.

Go ruige seo, cha do sgrìobh aona Ghàidheal Albannach eachdraidh a bheatha fhéin ’na chànan fhéin. Tha sin againn a-seo a nise (a thainig do Chomunn nan Leabhraichean Gàidhlig) agus is math a b’fhiach i fuireach rithe. Ga nach biodh ann ach na thainig air crannchar an duine, na chunnaig is na chuala is na shiubhail e, is mar a thachair an saoghal ris, bu mhór an beud nam b’e is gun deach sgeul a bheatha air chall.

Rugadh an Puilean, mar a theirear ris aig baile is bhuaidhe, anna Suaineabost Nis an 1903. Nuair a bha e ceithir bliadhna deug a dh’aois, thog an teaghlach air falbh a Bhearnaraidh na Hearadh, far a robh


[TD 280]

athair ’na mhiosionaraidh san Eaglais Shaoir. An déidh dha bhi trì bliadhna am Bearnaraidh, ri buachailleachd is eile, chaidh e go chosnadh a dh’Eilean Easaidh aig na Stiùbhartaich, meur do dh’fhine uasal á tir-mór aig a robh Gàidhlig. An 1924 ghabh e ’na sheòladair air na yachtaichean—<eng>“cuckoo sailor”<gai> mar a theireadh maraichean a’ chuain-mhóir ri a leithid—ach a bharrachd air còrsaichean Alba fhaicinn rainig esan an Fhraing is an Eadailte. Thainig an uairsin fiaradh neònach ’na shlighe (le leibideas, a réir agalladh fhéin) agus ghabh e san Arm Cheangailte. Bha aonta seachd bliadhna air; chuireadh a-null dha na h-Innsean e; bha e ann an cogadh an aghaidh nam Pathans. Fhuair e ma sgaoil an 1931, fo eòlas chóig bliadhna eile agus duais fichead not sa bhliadhna ’na lùib. A chionns go robh an t-airgead gann, dh’aontaich e ri sin a shìneadh a cóig eile rithist, ann an 1936. ’Se bun a bh’ann gu robh e air fear dhan cheud fheadhainn a thogadh dhan arm nuair a thòisich an Cogadh an 1939. Ach chan e sin innse na sgeòil. Ann am blàr St. Valery rinneadh prìosanach dheth; cuide ri iomadh fear eile chaidh iomain dha chois, latha an déidh latha, pàirt dhan astar is e ann an cràdh puinnseanachaidh o dhroch bhiadh, a-mach ás an Fhraing, troimh Bhelgium agus a-steach dhan Olaind. Theich e orra a sin; ghlacadh a rithist e; gos ma dheireadh thall gun dainig an t-slighe go ceann am Poland. Sin far a robh e gos a robh an cogadh go bhi seachad ach tha fàitheam a bharrachd ga chur ris an stòiridh an uairsin. Nuair a bha na Ruiseanaich a’ dlùthachadh air a’ chàmp aca, dh’fhalbhadh leotha rithist, air a’ Choiseachd Fhada, mar a th’aige fhéin oirre; agus abair coiseachd. Tha map aige sa leabhar is e sealltainn mar a ghabh iad; á Poland go ruige am Baltic; an iar is a deas seachad air Hildesheim, agus a sin an ear cho fada ri Magdeburg. ’Sann a sin a thainig na h-Amearaganaich orra. Eadar laigead a’ phrìosain agus tinneas agus allaban na slighe uabhasaich a bha sin: “Cha mhór gun robh spiol feòla air chnàmh oirnn. ’Se slochdan a bha an àite cruinne nam màsan agus cha robh air a’ chalpa ach craiceann slibiste air nach robh iosgaid ri lorg”. An déidh dha gach duilgheadas a dhol seachad, thill Aonghas Caimbeul a Leódhus agus sin far a bheil a dhachaigh an diugh. Phòs e air a’ bhliadhna 1933 is thog e fhéin is a bhean seachdnar a theaghlach.

Sin, ma thà, taisean na h-eachdraidh seo. Mar a thubhairt mi, dh’fhoghnadh na thachair dhan ùdar gos leabhar inntinneach ùiseil a chur ri chéile. Ach sann a tha mathas na h-obrach a tighinn á inntinn is á meanmhain an sgrìobhadair. ’Se bàrd a th’ann, do theaghlach


[TD 281]

anns a bheil bàrdachd a’ ruith, roimhe-san is ás a dheaghaidh: chuir e mach leabhar bàrdachd e fhéin o chionn dà bhliadhna. Tha bhreithneachadh geur, tha chuimhne làidir, chan e beachdan dhaoine eile a tha e cur an céill air puing sam bith a thogas e. Agus is aithne dha a’ Ghàidhlig. A dhuine chridhe, mara h-aithne dhà-san sin! Tha chainnt a tha e cleachadh air a stéidheadh air Gàidhlig Leódhuis, ach tha i air a cothlamadh is air a meudachadh. Tha Gàidhlig a’ Bhìobuill is leabhraichean eile san deilbh; a siod is a seo thig thu air Gàidhlig na Hearadh—‘Tha mi an dòchas’ tha e rádh, ‘nach bu mhisde mo Ghàidhlig riamh ionaltradh a bhi aice air dà thaobh a’ gharradh-crìche’, is gu dearbha chan eadh; cainnt àiteachan eile cuideachd, is dòcha; agus chan eil athadh sam bith air romh ghnàs Beurla ma shaoileas leis gu bheil e riatanach sin a chur a sàs. Tha seo uile gun teagamh a’ fàgail na Gàidhlig aige gu math toirteil, ach tha sgoinn na h-inntinn ga cumail siùbhlach; ’sann ainneamh a chuireas i mhaill as lugha ort.

Mar a dh’fhaodar a thuigsinn, tha an stòiridh cho annasach dhi fhéin gu bheil e an ìre mhath do-dhèanta dhut an leabhar a chur sios aon uair is gun tog thu e: cha b’e cadal na h-aonoidhche chaill mise air a sgàth idir agus mi nise air a leughadh trì uairean. Ach an rud as mutha thogas inntinn an leughadair, ’se seo: gu bheil fiosrachadh aige fad na h-ùine gu bheil e gluasad anna saoghal Gàidhealach co-dhiùbh sann an Leódhus a tha e no thall sna h-Innsibh, no an càmpa nan Gearmailteach. Tha sin fìor fiù is go ruige na naidheachdan beaga éibhinn a thachras riut air gach trotha. Their cuid gu bheil cus dhiubh ann. Faodaidh gu bheil, ach boinidh an fhealla-dhà seo do dh’inntinn an ùdair a cheart cho cinnteach is a bhoineas a’ mhisneachd a chum beothail aigne anns gach gàbhadh sa robh e; is chan eil a h-aon dhe na buadhan sin dad nas dlùithe dha nàdur na tha am breithneachadh cruaidh, neoeisimeileach a tha deàrrsadh tro’n t-seanchas aige o thùs go éis. A chùl air sin, se naidheachdan goirid (biodh iad éibhinn no tiamhaidh) air tachartas an t-saoghail cuid mhath dh’ar beulaithris bheò an diugh, is chan è Eachdraidh na Féinne, fiachail is gu robh sin ’na latha is ’na àite fhéin.

A réir a theiste, ’se am Puilean a chuir air bhonn a’ cheud fhear dhe na taighean iomraideach ris an canar na “Bothain”. Tha e ag innse mar a bha iad gun taigh-céilidh, ri linn is mar a dh’atharraich cleachdadh na dùthcha, is mar a chuir iad rompa bothan céilidh a thogail far am biodh cead is cothrom cluiche againn gun dragh do dhaoine eile . . . . . . ’na thaigh-céilidh do neach sam bith a thigeadh ann! Se sin a bh’ann cuid-


[TD 282]

eachd, an toiseach, ‘gus na rinn na mic stròdhail gràinealachd dheth’. Tha aithreachas gu leòr air an diugh dha thaobh, is chan eil e ga chleith, oir boinidh e dha bhi cheart cho cruaidh, agus tric nas cruaidhe, air fhéin na tha e air daoine eile. Gu dearbha, chan eil cuimhne agam gun dug mi an aire air feadh an leabhair gu 1éir do dh’aon suidheachadh sa bheil e gabhail a leithsgeul fhéin.

Tha e cruaidh air an eaglais. Chan ann le cròic feirg is aineolais nach biodh doirbh a chur an dàrna taobh, ach gu fosgarra duineil a’ daingneachadh gach cùis a tha e togail. Chan eil e idir dhan ghnè a bhios a’ diomoladh a’ chreideamh air a’ Ghàidhealtachd, no an Alba, is a’ cur an ìre gu bheil staid gach cinneach eile iomlan taghta. Fhaic na th’aige ri ràdh ma na h-Innsean. Tha e toirt iomadh slaic is roiseadh air an fhuar-chràbhadh a tha dol a réir a bheachd-san, an aghaidh spiorad an t-soisgeil. Cha doir seo oilbheum do dhuine sam bith nach eil dh’an fheadhain a dh’iarradh clos a chur air rèiteachadh nan ceistean cudromach sin fa chomhar an t-sluaigh. Ach tha na h-uimhir dh’an t-seòrsa ann, air gach taobh. Molamaid fosgarrachd an duine seo nach cleachd beul-brèagha; molamaid cuideachd e air sgàth is nach ann á sgairte-falaich a tha e losgadh nan urchraichean.

Tha naidheachd car smaoineachail aige air ministear “soisgeulach” aig àm a’ Chogaidh Mhóir a bha teagasg gu robh bàs sa’ chogadh, air sgàth Bhreatainn, ’na bharantas air dorus fosgailte gu Pàrras. Soisgeul na h-ìmpireachd. Ach ma choinneamh sin tha iomradh tairis aige air leithid Mhgr. Ruairidh MhicLeòid . . . . ‘Is fhada bhios cuimhne chùbhraidh air ann an Sgìre Nis’.

Uaireannan gheibh thu binn gun lethbhreith agus fealla-dhà aige còmhla air an snìomh ’na chéile. Ag innse man taigh-fhaire: ‘Nì ioghantach, nuair tha seann nòsan eile air an cur a thaobh, ’sann tha an deas-ghnàth tha seo a’ sìor mheudachadh . . . Tha seanfhocal air fhìreanachadh an seo, gum b’fhèarr dol ás an t-saoghal na dol ás fhasan, agus gu cinnteach tha an dol-ás air a ghlòireachadh an Leódhas gu mór seachad air an dol-ann’.

Tuigear nach gabh feabhas leithid seo do leabhar a chur an céill le cearb a shracadh as thall s a-bhos: feumar a leughadh san iomlan. ’Na dheaghaidh sin, mairidh rudan sònruichte cho beò, soilleir fa chomhair na h-inntinn is nach urrainn dha’n fhear a leugh gun a bhi bruidhinn orra . . . A’ Choiseachd Fhada á càmpa nan Gearmailteach: tha sin cho math is a chaidh riamh idir a sgrìobhadh an Gàidhlig. Seòladh Caolas na Hearadh; an turus a dh’fhalbh e fhéin is Dòmhnall


[TD 283]

Mór air oidhche ghailbheach Bliadhn’ Uire a dh’iarraidh an Dotair Ros do thé a bha faisg air àm a h-asaid san eilean bheag iomalach sin; an turus eile a bha Dòmhnall a’ bagairt air Dun-Arrain a’ leum leis an eathar, is mar a shàbhail iad! Bu toigh le Aonghus Caimbeul an seòl: ‘Bha an t-eathar fo a h-aodach is i sraonadh na mara dhòmhsa ’na cheòl, ’na bhàrdachd bhalbh agus ’na dhùbhlan. Aig fulang a giùlan, i snaidheadh troimh’n tonn, a cnagan beòil a’ sgoladh air taobh an fhasgaidh, steall geal ri tighinn ort bho ghualainn an fhuaraidh, borbhain-cròmain fo a h-aisnean, cainb is uidheam air chrithean . . . ’San Arm Cheangailte: e fhéin is na Pathans ag èaladh air a chéile san dubh dhorchadas; a’ chailleach mhór thomadach crom os cionn an teine, gun-oidhche do phoca-flùir oirre agus <eng>Warhorse Brand 140 lbs<gai> sgrìobht air a cùlabh; am balach a thainig ás an Fhraing air fòrladh ri linn a’ Chogaidh Mhóir: “Sann an déidh tighinn air tìr an Steòrnabhagh air an t-slighe dhachaidh . . . a chuala (e) gun deach an treas fear de bhràthraibh a chall. Leis nach leigeadh meud a bhròin agus a chlaoidh spioraid leis aghaidh a chur air an dachaidh, ’se tilleadh an oidhche sin air ais dha’n trainnse a rinn e”.

Ach chan eil mi ach a’ taomadh a’ chuain ri sìolachan. Bu chòir Suathadh ri Iomadh Rubha a bhi aig a chuile Gàidheal, Eireannach no Albannach, a leughas an cànan. Gheibh am fear a nì sin na dh’iarras e do dh’fhiosrachadh ma thaighean-dubha is ma bhainnsean, ma chor an t-sluaigh is a chleachdadh latha a dh’aom; gheibh e cuideachd dealbh air saoghal Gàidhealach an latha an diugh; is gheibh e dealbh air saoghal nas fairsinge na sin. Seo agaibh teisteannas aon duine, le sealladh slàn, le bhreithneachadh fhéin is ’na bhriathran fhéin, a’ cur an céill dhuinn na dh’fhoillsicheadh dha riamh. Cha robh riamh roimhe a leithid againn.

IAIN MACAONGHUIS


Alexander Solzhenitsyn, August 1914. Air eadar-th. le Michael Glenny. Lunnaìnn 1973

Nuair a tha sinn ro mhath air ar dòigh leis na tha an luchd-sgrìobhaidh againn fhìn a’ deanamh—agus tha greis bho nach robh a leithid a dh’aobhar toileachais againn ann an Gàidhlig ’s a th’againn na bliadhnachan seo—’se rud math a th’ann tionndadh gu dùthaich eile, no cànain eile. ’Se rud math tha sin co-dhiù, oir chan eil aobhar aig an


[TD 284]

fhear-sgrìobhaidh a bhi air a chuingealachadh ri a dhùthaich fhéin: tha mion-fhaireachdainn an fhir-ealain an diugh air leudachadh mar a tha an saoghal air fàs beag agus cruinn fo bhuaidh an itealain ’s an réidio agus fo bhuaidh ealdhain. Ach leudaichte ’s ga bheil e, agus fann ’s ga bheil cuid de na crìochan air fàs, tha feum aig an fhear-ealain fhathast air cànan, agus is dòcha dùthaich, ris a bheil e ceangailte, no co-dhiù far a lorg e bonn-stéidh.

’Se bhi leughadh an leabhair aig Solzhenitsyn a thug orm smaoineachadh air na rudan sin, oir tha an t-ùghdar ainmeil Ruiseanach seo air gréim làidir fhaighinn air ùidh luchd-leughaidh ann an iomadh dùthaich, ach cha bhi duine leth-uair a thìde ga leughadh mus fhairich e cho ceangailte ’s a tha e do’n Ruis, gu bheil deagh phàirt de’n chumhachd aige a’ tighinn á ùir na dùthcha sin. Tha e furasda dhuinn fhaicinn ged a tha luchd-riaghlaidh na Ruis ga chuingealachadh, nach eil e ag iarraidh air falbh. Mar a chunnaic sinn, thainig air falbh ás an Ruis mu dheireadh.

Tha an leabhar seo, <eng>August 1914<gai>, mar a’ chiad earrainn de sgeulachd fhada, as bith cuin a chì sinn a’ chrìoch aice. Ged a tha còrr is sia ceud duilleag ann, chan eil ach mu cheithir-la-deug a’ dol seachad bho thùs gu éis. Ach leis an dòigh a th’aige air sgeulachd innse, tha sinn gar toirt a dh’iomadach àite anns a’ cheithir-la-deug ud, agus am broinn iomadach inntinn, sean is òg, aotrom is domhainn, agus tha na tha sinn a’ togail ás na h-inntinnean sin gar toirt air ais ann an eachdraidh, agus gar sméideadh air adhart. Tha sinn a’ faicinn, chan e mhàin mar a chaill Ruisia a’ chiad bhatal anns a’ chogadh (Tannenberg), ach mar a dhubh an call sin cliù nan seann cheannardan agus cliù a’ chlas d’am buineadh iad. Agus aig an aon àm tha sinn a’ faicinn an t-saoghail ùir ga bhreith. Duine sam bith a leugh <eng>Cancer Ward<gai>, leis an ùghdar seo, bidh fhios aige gu robh rudan dorch anns a n t-saoghal ùr cuideachd. Chan e <eng>propaganda<gai> tha aig an ùghdar seo, ach gleac gu math cruaidh ris an fhìrinn a leughadh.

Coltach ri Cogadh is Sith, le Tolstoy, tha an leabhar seo a’ toirt sgrìob fhada, is tha e a’ cur thairis le luchd-compàirt de iomadach seòrsa. Tha pàirt de’n tuairisgeul anabarrach mionaideach, air dhòigh ’s gu saoil thu gun aithnicheadh tu na craobhan is na trainnsichean nam faiceadh tu iad. Agus mus bi an leabhar mu dheireadh anns an t-sreath againn, saoilidh sinn, is dòcha, gun do thachair sinn ri sluagh Ruisia


[TD 285]

air fad. ’Se sin, air dòigh, a tha Solzhenitsyn a’ fiachainn ri dheanamh: ri cràdh, is uaill, is teagamh, is buaireadh, is aoibhneas a dhaoine a ghlacadh anns an lìon as caraiche a chaidh a dheanamh fhathast leis a’ chinne-daonna—lìon fhaclan. Tha e ’na aobhar smuain agus ’na thogail inntinn is cridhe a leithid seo a dh’oidhirp a leantainn.

R. M.T.

[Sanas]
