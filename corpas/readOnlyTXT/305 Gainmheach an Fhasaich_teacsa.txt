[TD 1]

Gainmheach an Fhasaich


[TD 2]

Gu mo charaid, Daphne, aig Cillmarnuig


[TD 3]

GAINMHEACH
AN
FHASAICH

Mairi M. Nic Gill-Eathain

Club Leabhar Limited
INBHIRNIS


[TD 4]

© Màiri M. Nic Gill-Eathain 1971
SBN 902706 05 5

CLUB LEABHAR LTD, Inbhirnis

<eng>Cover desgined by Archie M. Fraser<gai>

Air a’ chlò-bhualadh
le <eng>Eccles, Printers,<gai>
Inbhirnis


[TD 5]

Dh’iarrainn a bhith dèanamh soilleir gu bheil na prìomh-phearsachan anns an sgeul a leanas air an tarraing o mhac-meanmna a mhàin, agus nach eil neach a tha beò, ann an àite sam bith, air a chiallachadh.

Màiri M. Nic Ghilleathain


[TD 6]

ROIMH RADH

Bu mhath le Club Leabhar fìor thaing a thoirt do Chomunn Leabhraichean Gàidhlig air son an tiodhlaic airgid a thug iad seachad chum foillseachadh an leabhair seo.

Tha an Club gu mór an comainn Mgr. Donnchadh Mac Guaire air son a shaothrach ann a bhith deasachadh an leabhair seo. Ma tha mearachdan air fhàgail ’s ann air a’ Chlub a thig an coire.

An cois gach ni bha an clò-bhuaileadair. Feumaidh an Club taing a thoirt dhasan cuideachd. Bu mhór a ghnìomhachas is a dhìcheall.


[TD 7]

CAIBIDEIL I

Bha an nighean òg agus an t-seann bhean ’nan seasamh ann an gàradh nam flùraichean. Bu bhòidheach an dealbh iad - an nighean òg le ’h-aghaidh ùrar, a sùilean deàrrsach, donn ’s a falt sleamhainn, dorcha; agus an t-seann bhean ann an aodach banntraich, a cuailean air fàs tana, geal ach a pearsa cho stàtail ’s a bha i riamh.

“Bu chòir dhuit pòsadh, a Shìne,” ars’ an t-seann bhean. “Feumaidh tu coimhead a mach air do shon fhéin a nis.”

Thàinig plathadh-gàire ann an sùilean Sìne, ach cha tubhairt i diog. Sheall an t-seann bhean gu gaolach oirre. Cha robh neach eile fo sgàil-bhrat na nèamhan coltach ri Sìne ’na beachd-se! Bha gràdh mór aice dhi, agus bha gràdh aice do ’n chinneadh o ’n tàinig i.

“Chan eil àite ’s an Tigh Mhór, mór ’s mar a tha e, do dhà bhan-mhaighstir,” ars’ an t-seann bhean gu glic. “Gu ma fada bhitheadh e uam-sa cur eadar thu fhéin ’s do mhuine, ach, a luaidh, nuair thig i dhachaidh feuch am bi thusa air d’ fhaicill roimpe. Chan eil eagal an Tighearna oirre. Tha i duilich a bhith suas rithe. Nuair a bha i fuireach thall ’s an Dun Bhuidhe chan fhanadh searbhanta na b’ fhaide na mìos aice.”

“’S dòcha nach e coire na Ban-tighearna a bha sin, uile gu léir.”

“Ubh! Mar a chuala mi o chionn fada ’s olc an comharradh air a’ chreig, na h-eòin a bhith falbh áiste! ’S ann dà-rìreamh a tha mi, Shìne. Bu chòir dhuit


[TD 8]

pòsadh. Chan eil seòl eile mach ás a’ chùis..” Thàing pong tagraidh a steach ’na guth, oir bha fhios aice gum faodadh i dhol tuilleadh is fada.

Ach cha robh coltas gun robh gruaim sam bith air aghaidh Sìne. Chuir i gairdean timcheall air an t-seann bhean.

“Tha fhios agam gur h-ann chum mo mhath a tha sibh a’ labhairt, a Bheathaig, ach chan eil ach aon fhear air an t-saoghal a phòsainn-sa, agus chan eil e deiseil air son sin fhathast.”

Chrath Beathag a ceann, gu teagmhach. “An e nach d’fhuair thu seachad air a’ ghòraiche sin fhathast? A bheil d’ fhaireachdainnean gun chaochladh orra as déidh chòig bliadhna.”

“Tha - agus bithidh.” fhreagair an nighean.

Chrath Beathag a ceann a rithist. “Bha Ruaraidh ’na ghille laghach gun teagamh, ach tha gu leòr eile ann a tha cheart cho math ris - ’s dòcha nas fheàrr. Am bi thu uair sam bith a’ smaointeachadh de ’n seòrsa duine a tha ann a nis? No chiod a tha e dèanamh thall an <eng>Africa<gai>? Cha chreid mi gu bheilear a’ cluinntinn móran mu dhéidhinn ’s an ám seo.”

“Uill, nach eil e ’ga ullachadh fhéin air son àite ghabhail ’s an t-saoghal?”

“A Shìne,” arsa Beathag, “Nuair a bha mise òg bha gnàth-fhacal am measg nan seann daoine agus cha do rinneadh breaugach riamh e. ’S e seo e. ‘Cha dèan sgleogaireachd ceilp ’s cha dèan feadaireachd buain mhòna’. Chan eil ceilp no buain mhòna ’gan cur air adhart ’s an t-saoghal anns a bheil sinne beò ’n diugh, ach mur eil tha rudan eile ann a tha cur feum air geiread eanchainn agus tapachd nan dòrn. Ach mur


[TD 9]

do mheall mo bharail mi chan e Ruaraidh Grannd am fear a nochdas aon de na subhailcean sin.”

“Ciod a tha sibh a’ ciallachadh?” dh’fheòraich Sìne, agus bha a guth rudeigin faobharach.

“’S dòcha gum bi fhios agad ciod a tha mi ciallachadh fhathast. Agus ged bu mhath leam thu phòsadh bheirinn comhairle ort. Na pòs neach aig nach bi suim do nithean spioradail.”

An sin dh’fhàg iad feasgar math aig a chéile agus dhealaich iad. Bha Sìne air a bhith air chéilidh air Beathaig anns an tigh bheag bhòidheach anns an robh i còmhnaidh leatha fhéin on a chaochail an duine aice. Chuir an t-seann bhean seachad a h-òige ’s cuid de ’n mheadhoin-latha aice ann an seirbhis athair Sìne, an Ridire Eanraig Mac Coinnich ann an Tigh Mór ’Bhail Uachdrach. Is i bha ’na ban-oid-ionnsachaidh * aig Sìne gus an deach i do ’n Ard-Sgoil, agus bha fìor mheas aig an nighean oirre. Ach, an nochd, bha Sìne faireachdainn car beag frionasach rithe. Am feadh ’s a bha i coiseachd dhachaidh bha i meòrachadh air briathran na seann mhnatha.

“Tha Beathag air fàs neo-thùrail,” ars’ ise rithe fhéin, “Cha mhór nach do bhrosnaich i gu feirg mi an nochd.”

Ràinig i dhachaidh ’s sheall i timcheall oirre air a’ ghàradh mhór air iomlaid ann an gathan òr-bhuidh an fheasgair shamhraidh. Bha an seann tigh mór, oirdheirc, ’na sheasamh gu taiceil eadar i ’s an t-adhar. Bha ’n dachaidh seo a’ ciallachadh móran do Shìne ’s glé dhlùth d’ a cridhe. Gus o chionn beagan mhìosan air ais bha i ag amharc air an àite mar a cuid fhéin gu


<eng>* governess<gai>


[TD 10]

neo-chonnsachail, oir cha robh de theaghlach aig a h-athair ach i, agus bha i air a bhith riaghladh chùisean anns an dachaidh on a thàinig i gu ìre. Bha dàimh iongantach eadar i fhéin ’s a h-athair. Cha tàinig dad riamh eatorra ach aon ni - an gràdh mi-shuidhichte (a réir beachd an Ridire) a thug i do Ruaraidh Grannd.

Bha Ruaraidh bliadhna no dhà na bu shine na Sìne. Bha e ’na ghille anabarrach cridheil, tarraingeach, ach cha robh móran sgoinn ann air dhòigh eile. Co dhiubh b’ e sin beachd dhaoine mu dhéidhinn. A bharrachd air a sin cha robh ann ach mac a’ bhàillidh a b’ àbhaist a bhith air oighreachd Bhail Uachdrach, ach a bha nis air fearann beag a ghabhail dha fhéin nuair a thòisich an t-suiridhe eadar i fhéin ’s Ruaraidh, ann am Peairt. Cha robh Sìne ach ochd-bliadhna deug ach thug i seachad a làmh ’s a gealladh an uair sin, agus a nis, eadhoin as déidh chóig bliadhna, cha robh muthadh air a gràdh. Bha Ruaraidh thall ann an <eng>Africa<gai> a Deas ag ionnsachadh obair fearainn air an tuathanas aig Daibhidh Mac Thòmais, mac uachdaran na h-Aird Uaine. Nan dèanadh e gu math anns an obair sin bhitheadh cead aige làmh Sìne iarraidh ann am pòsadh ’s gheibheadh iad beannachd a h-athar. Cha robh iomradh a’ tighinn uaithe ro thrice, agus nuair a thigeadh litir cha robh cus guth aige air ciod a bha e a’ dèanamh, agus bha sin a’ cur dragh air Sìne ’s ’ga goirteachadh, ged nach aidicheadh i e do dhuine chunnaic i riamh. Bha Ruaraidh cho driopail a’ dèanamh a rathaid ’s an t-saoghal ’s nach robh ùine aige air son sgrìobhadh litrichean. Mar sin bha i reusanachadh a mach ’s a’ gabhail a leisgeil dhi fhéin.

O chionn tri mìosan ghabh freasdal na h-ighinn


[TD 11]

camadh ris nach robh dùil aice fhéin no aig duine eile. Bha a h-athair thall ’s an Roinn Eòrpa agus an sin choinnich e ri Barabal Nic Neacail, banntrach Triath an Dun Bhuidhe. Cha chuala Sìne riamh ciamar a thachair e, ach ’s e ’n ath naidheachd a fhuair i gun robh a h-athair air am boireannach seo a phòsadh, agus gum bitheadh iad a’ tighinn dhachaidh do ’n Bhail Uachdrach anns an Og-Mhìos. ’S ann air an fheasgar ud fhéin a bha iad a’ tilleadh, agus bha a h-uile ni ullaichte air an son.

Am feadh ’s a bha i meorachadh air an atharrachad seo a ghabh àite cho sgiobalta chuala i fuaim carbaid air a’ ghrinneal a nuas chun an doruis mhóir. Bha a h-athair agus a’ Bhan tighearna ùr air tilleadh, agus ged a bha a faireachdainnean measgaichte, chaidh i mach ’nan còmhdail le ceum cabhagach.


CAIBIDEIL II

“Nach seall thu, Eanraig! Tha Sìne ’n seo ’gar coinneachadh,” ars’ a’ Bhan-tighearna ’s i tighinn air adhart le gàire cridheil agus a’ gabhail na h-ighinn ’na glacaibh.

Thionndaidh i an uair sin ris an Ridire Eanraig a rithist, mus d’ fhuair Sìne fàilte chuir air.

“Tha e math a bhith tighinn dhachaidh, a ghràidh,” thubhairt i, “Smaointich! Ar dachaidh fhéin. Bithidh sinn sona an seo, tha fhios agam.”

Sheall an Ridire le ioma-cheist air Sìne. Dh’fhàiltich an nighean e le gàire air a bilean ach cudthrom air a cridhe. Air dhòigh air choireigin bha an fhàilte bha i cur air gun bheatha - bha a freumh air seargadh.


[TD 12]

Thug a’ Bhan-tighearna sùil gheur timcheall air an Tigh Mhór.

“Nach ann an seo a tha ’n greadhnachas!” ars’ ise, “Ach tha a h-uile coltas gu bheil ath-leasachadh mór a dhìth air an tigh ’s air a’ ghàradh. Dhèanadh iad an gnothach le bhith na bu lugha, ach na bu choltaiche ri togalaichean ar latha fhìn. Chan eil daoine a’ dol a stigh air son na seòrsa thighean seo idir an diugh. Feumar atharrachadh a dhèanamh - chì sinn ciod a ghabhas dèanadh.”

Choimhead Sìne gu dìreach oirre. “Cha do shaoil sinne riamh gun robh feum air atharrachadh sam bith. ’S toigh le m’ athair cùisean sìmplidh anns an dachaidh ’s timcheall oirre.”

Thàinig an gàire deas a rithist. “O, ghràidh, tha ’n t-ám agaibh bhur beachdan atharrachadh! Tha eagal orm gu bheil sibh tuilleadh is sean-fhasanta buileach glan. Seallaibh fhéin! ’S ann a tha ’n tigh mór, farsanach seo coltach ri manachain! Feumar a chur air dòigh anns an nòs ùr. Chan aithnich sibh e mus bi mise ullamh dheth! Gheibh mi air a dhèanamh a réir gnàths nan tighean thall ’s an Roinn Eòrpa. Nach eil siud ceart, Eanraig?”

Cha robh an Ridire a’ faireachdainn comhfhurtail idir. Thug e cinnicneadh air fhéin. “Air mo shon fhìn dheth chan eil mi faicinn feum air móran caochlaidh a dhèanamh. Ach air a shon sin... Co dhiubh, bruidhnidh sinn mu dhéidhinn sin a rithist. Aon rud, tha mi an dòchas gum bi sinn toilichte còmhla an seo. Chan eil fhios agam car son nach bitheadh. A bheil tea agad deiseil dhuinn, a Shìne?”

Thionndaidh Sìne, “Tha... Thigibh a stigh.”


[TD 13]

Chaidh iad a stigh do ’n t-seomar mhór agus shuidh iad. Is e seòmar eireachdail a bh’ ann, le àrnais dharaich, brat-ùrlar tiugh, dearg, agus pilleanan air an còmhdach le sìoda molach. Agus aig an ám seo bha lainnir na gréine ag àrdachadh sgéimh na nithean sin.

Dh’éirich a’ Bhan-tighearna null chun na h-uinneige. “Chan eil an gàradh a’ coimhead math idir bho ’n t-sealladh seo,” ars’ ise. “’S ann is fheàrr atharrachadh chun an taoibh eile. Feumaidh mi an gàradair fhaicinn ’s a bheachd fhaotainn. Tha mi a’ faicinn móran de shaothair air thoiseach orm mus faigh mi cùisean an seo gu mo thoil. Eanraig, có leis am fearann is fhaisge?”

“Is e Pàdraig Mac Iomhair is ainm do ’n fhear d’ am buin an oighreachd is fhaisge dhuinn an seo,” fhreagair an Ridire. “Tha iad ag ràdh gur h-e Pàdraig am fear is beartaiche a tha ’s na crìochan seo. Chan eil fada o dh’eug athair. Tha bràthair athar thall an <eng>Africa<gai> ’s airgead gu leòr aige fhéin, agus ’s cinnteach gur h-ann aig Pàdraig a dh’fhàgar e mu dheireadh - chan eil an còrr oighre ann. ’S e gille gasda a th’ ann am Pàdraig - cha mhisde leamsa na le duine eile a bhith faotainn air adhart.”

“A bheil e pòsda?”

“Chan eil.”

Aig a’ mhionaid seo thàinig searbhanta stigh leis an tea ’s thàinig crìoch air a’ chòmhradh.

Nuair a bha ’n tea seachad a’ Bhan-tighearna mu dhéidhinn a dhol timcheall a dh’amharc nan seòmraichean, ach chuir an Ridire impidh oirre leigeadh leis gu madainn.

Aig an dinneir ghabh i a h-àite aig ceann a’ bhùird


[TD 14]

 - an t-àite a b’ àbhaist a bhith aig Sìne.

Cha robh an triùir aca ach sàmhach aig a’ bhiadh ud. Bha fear-an-tighe a’ faireachdainn glé mhi-chomhfhurtail, agus bha sin air a nochdadh ’na aodann. Bha e mothachail gun robh nàimhdeas air ceann a thogail ’s a’ sìor-fhàs eadar Sìne agus a muime. Bha e ’g aithneachadh mu thràth nach robh iad a’ dol a thighinn a réir a chéile, agus bha sin ’ga fhàgail neo-shuidhichte, feargach. Ciod an gnothach a bha aig Sìne a bhith gabhail oirre fhéin mi-thaitneas a nochdadh, eadhoin ’na dòigh, do ’n té a roghnaich eadan mar mhnaoi-phòsda? Air an làimh eile bha e a’ tuigsinn nach dèanadh a bhean rud sam bith air son deagh-ghean na h-ighinn a chosnadh. Smuaintich e gur dòcha nach e rud glic a rinn e anns a’ phòsadh seo; ’s e sin ma bha aimhreit a’ dol a dh’éirigh eadar Sìne ’s a’ bhan-tighearna. Ach shìob e air falbh an smuain o inntinn. Bha feadhainn eile de ’t-seòrsa a’ faighinn air adhart math gu leòr. Seall air a sheann charaidh, Maighstir Mac Thòmas anns an Aird Uaine! Seall air cho measail ’s a bha na h-ighneanan aige-san agus am muime air a chéile. Bhitheadh Sìne agus Barabal an aon ni, fhathast. An ceann beagan làithean bhitheadh gach cùis gu math. Nuair a dh’fhàsadh iad cleachte ri chéile. ’S mur bitheadh, cha robh aca ach dèanadh iad a’ chuid a b’ fheàrr dheth. Cho luath ’s a bha ’n dinneir seachad dh’éirich e ’s chaidh e mach dha ’n ghàradh, agus bha Sìne air a fàgail leatha fhéin còmhla ri a muime.

Thill an gàire ceaglach ri aodann mìn na ban-tighearna.

“Tha mi ’n dòchas nach eil thu ann am feirg rium,


[TD 15]

a ghràidh, a chionn gun do ghlac mi còir air an àite bha agad-sa thuige seo anns an dachaidh. Faodaidh sinn a bhith réidh gu leòr air a shon sin. Feumaidh tusa amharc orm mar do mhàthair o seo a mach.”

Sheall Sìne suas gu grad. “Tha mi duilich, ach chan urrainn dhomh sin a dhèanamh.”

Rinn am boireannach eile gàire mi-thlachdmhor. “Siuthad, siuthad, a ghaoil, na bi cho reasgach.”

Chum an nighean a sùilean air aodann a muime. “Tha mi duilich,” ars’ ise a rithist. “Chan eil mi ciallachadh a bhith reasgach idir, ach chan urrainn dhomh àite mo mhàthar a thoirt dhiubhse.”

Tharraing a’ bhan-tighearna gnùig oirre. “Tha mise nis air ceann na dachaidh seo, agus bithidh dùil agam ri urram agus modh bhuat-sa. Is e sin mo dhlighe.”

“’S e - tha fhios agam. Gheibh sibh sin, tha mi ’n dòchas - urram agus modh. Ach àite mo mhàthar - chan fhaigh, a chaoidh.”

Dh’éirich guth greadach na ban-tighearna gu sgalanta. “A Shìne, ’s gu math tràth a tha thu cur an céill do chrosdachd! Tha thu tuilleadh is ladarna! Ach tha thu beag-nàrach, a’ bruidhinn air an dòigh sin ri neach nas sine na thu fhéin. Cha chuir mise suas le do chuid amaideachd! Cha chuir! Cuimhnich sin! Thubhairt d’ athair rium gum bitheadh duilgheadas agam ann a bhith deileagadh riut, ach cha robh dùil agam ri leithid seo de àramach bho luideig dhe do sheòrsa-sa. Agus cho luath seo! Mus do thàr mi mo chasan a thoirt a stigh air an àird-bhuinn. Chan fhuiling mi e! A bheil thu tuigsinn?”

Dh’éirich an fhuil àrdanach ann an aodann na


[TD 16]

h-ighinn. ’S ann mar seo a bha chùis, an ann? Bha a h-athair air a bhith bruidhinn oirre gu tàrcuiseach ris a’ bhoireannach seo. Smuain shearbh, da-rìreamh. Cha robh fhios aice (ciamar a bhitheadh) nach robh aig a muime ach an t-uile bhreug.

Thàinig sgriach an ban-tighearna a rithist, agus bha ruthadh grannda ’na gruaidh. “A bheil thu tuigsinn an rud a tha mi ’g ràdh riut? Chan fhuiling mi do chuid peasanachd! A bheil thu tuigsinn?”

“Tha, gu dearbh - tha sibh ’ga dhèanamh gu math soilleir dhomh,” fhreagair Sìne.

Ged a bha a smuaintean cho triomh-chéile ris a’ chuairt shlugain shìos aig an t-Sloc Ghorm chum i guth ìosal, ciùin, agus shuidh i gu socair a’ cumail sùil air giùlan goileamach a muime. Cha robh i faireachadh fuath air a siubhal dhi idir, ach bha mothachadh di-measach aice a thaobh na coirbteachd bha ’m boireannach eile a’ nochdadh. Cha do labhair duine riamh rithe air an dòigh seo, agus cha mhotha na sin a choinnich i riamh ri leithid de chàileachd aingidh air fhoillseachadh ann an neach sam bith - gu sònraichte ann am bean. Dh’éirich ’s chaidh i suas an staidhir d’ a seòmar féin, a’ fàgail a muime a shluigeadh a feirge mar a b’ fheàrr a dh’fhaodadh i.


CAIBIDEIL III

“Ciod an t-aobhar nach eile Sìne a’ pòsadh?” dh’fheòraich a’ bhan-tighearna, aig bòrd a’ bhracaist, beagan sheachdainnean as déidh dhi tighinn do ’n Bhail-Uachdrach. Anns an ùine sin bha an gamhlas a dhùisg eadar i fhéin ’s Sìne air a leithid de dh’àirde a


[TD 17]

ruighinn ’s gun dèanadh a’ bhan-tighearna rud sam bith air son an nighean fhògradh a mach ás an dachaidh.

“Tha ùine gu leòr aice, a Bharabal,” fhreagair an Ridire, ag amharc suas. “Chan eil i ach òg, fhathast.”

“Dé ’n aois a thubhairt thu bha i?”

“Tha i corr is trì bliadhan fichead, ach ged a bhitheadh - ciod e dha sin?”

“Tha ’n làn ám aice coimhead a mach air a son fhéin. A bheil fear an tòir oirre?”

Ghluais an Ridire gu mi-chomhfhurtail anns a’ chathair, ’s chuir e sìos an neapaig a bha ’na làimh.

“Chan eil mise gabhail gnothach ris na cùisean sin, a Bharabal, ach faodaidh mi innse dhuit gur h-e coire Sìne fhéin a tha ann nach do phòs i roimhe seo. ’S fhada o bha sùil aig Pàdraig Mac Iomhair oirre, ach chan eil i ’g iarraidh guth a chluinntinn air.”

Rinn a’ bhean-uasal srannatraich sgeigeil. “Cha bhi mise fada a’ cur sin air doigh! Fàg thusa a’ chùis ’na mo làmhan-sa, agus théid mise ’n urras dhuit gum bi gealladh-pòsaidh eatorra mus ruith ùine fhada.”

Dh’éirich an duine. Cha robh an còmhradh a’ còrdadh ris, ach ’s e duine sìobhalta a bha ann ’s cha robh dhìth air tòiseachadh ri argamaid. Bha e nis a’ tuigsinn cha ladarna ’s a bha ’n té phós e, ach dh’fheumadh e a’ chuid a b’ fheàrr a dhèanamh de ’n droch bhargan.

“Na gabh turus rithe,” ars’ esan. “Tha Sìne air a gealladh a thoirt seachad mu thràth - ’s e sin a tha i fhéin ag ràdh, co-dhiubh.”

“Có e?” dh’fhoighneachd a bhean gu goirid.

“Tha Ruaraidh Grannd, mac a’ bhàillidh a b’ àbhaist a bhith agam.”


[TD 18]

“Mac a’ bhàillidh - a bheil thu ciallachadh innse dhomh-sa gun do dh’éisd Sine, té aig a bheil an inbhe a th’ aice, ri bleidireachd a leithid sin de dhuine?”

“Dh’innse mi dhuit, a Bharabal. Tha i ’ga meas fhéin fo ghealladh dha agus cha seall i air duine eile.”

“An òinseach! Cha bhi mise fada a’ toirt caochladh air a sin. Leig thusa eadar mise ’s i.”

Thionndaidh an duin’ uasal. “A Bharabal, chan eil mi faicinn ciod an gnothach a tha agad-sa ri Sìne. Dé ’n t-eadar-dhealachadh a nì e dhuitsa co dhiubh a bhitheas i pòsda no air a’ chaochladh?”

Mus d’ fhuair a’ bhan-tighearna freagairt chualas gnogadh aig an dorus agus thàinig té dhe na searbhantan a stigh. “Tha Maighstir Mac Iomhair ag iarraidh bhur faicinn,” ars’ ise.

Thog a’ bhan-tighearna a ceann gu grad ’s sheall i air an fhear a thàinig a stigh. ’S e duine beag, dorcha gun choltas móralachd air bith a bha ann am Pàdraig, gidheadh bha ionracas, duinealas is caomhalach ’na ghiùlan, agus bhe e fo dheagh ainm aig gach neach a bha eòlach air.

Ghabh e null le làimh sìnte mach. “Bhur beatha do ’n Bhail Uachdrach, a’ bhan-tighearna Nic Coinnich,” ars’ esan gu ceanalta, “Tha mi duilich nach d’ fhuair mi nall ’gar fàilteachadh roimhe seo ach bha nighean ’gam bhacadh. Ciamar a tha sibh?”

Shìn a làmh dha ’s thubhairt i rudeigin, aig an aon ám a’ gabhail beachd air. ’S e seo am fear a bu bheartaiche bha anns an àite, an e? Cha robh cus de chotlas air! Duin’ uasal an e? Ach dhèanadh e ’n gnothach! Nan rachadh gnothaichean mar bu mhath leatha bheireadh e leis Sìne ás an rathad oirre. Ach


[TD 19]

dh’fheumadh i bhith faiceallach. Thionndaidh i ri Pàdraig le fiamh-gàire. “Tha mi toilichte da-rìreamh bhur faicinn,” ars’ ise. Stiùir i a corrag air cathair agus shuidh an duine òg.

“Am bi sibh idir a’ faireachdainn na h-ùine fada anns an àite shàmach seo?” dh’fheòraich i, “Ciod an cur-seachad ùine a tha agaibh?”

“O, chan eil sinne uair sam bith a’ faireachdainn na h-ùine fada,” fhreagair e. “’S iomadh ni a gheibh sinn ri dhèanamh. Nuair a cheadaicheas ar n-obair bithidh sinn a’ dol a mach anns na bàtaichean againn, bithidh sinn ag iasgach ’s a’ sealgaireachd. ’S bithidh sinn a’ dol cuairt leis na h-eich, ’gam marcachd. Agus tha Sìne cho math air na rudan sin ri duine againn. Am faca sibh fhathast i air muin an eich dhuinn aice fhéin?” Bha Sìne air tighinn a stigh am feadh ’s a bha e labhairt.

Shuidhich a’ bhean uasal a sùilean air an nighinn ’s an sin sheall i air Pàdraig. “Chan fhaca; ’s cinnteach gur h-e sealladh is fhiach fhaicinn a th’ ann,” ars’ ise gu foilleil. “Nach bochd an gnothach gu bheil na càraichean ’s na h-uidheaman eile air cuir ás dha na h-eich! Is gann gum faic duine each an àite sam bith an diugh agus gu cinnteach ’s e aobhar mulaid a tha ’n sin.

Bha a cainnt cho meallta rithe fhéin. Cha robh tlacd aice-se anns na h-eich, ach dh’fheumadh i i fhéin a mholadh do Phàdraig, ’s faodainn a stigh air.

Bha tuilleadh còmhraidh eadar iad fhéin ’s an duine òg, agus an sin dh’fhalbh e. Sheas a’ bhan-tighearna aig an uinneig a’ coimhead as a dhéidh, agus an sin thionndaidh i ri a fear-pòsda, ’s thòsich i air an stéidh-


[TD 20]

seanachais a bha aice mus tàinig e stigh.

“Ciod a tha ceàrr air an fhear ud nach fhaodadh Sìne a phòsadh?. Shaoilidh mi gum freagradh e glé mhath oirre.”

“Mar a thubhairt mi riut mu thràth, a Bharabal, chan eil mi gabhail turus ris na rudan sin. Tha Sìne aig aois ’s bu chòir gum bitheadh fhios aice ciod is corr dhi a dhèanadh. Co dhiubh dèanadh iad an rud a thogras iad.” fhreagair e gu sgìtheil.

Nuair a thàinig uair na dinnearach bha Sìne na b’ fhaide na b’ àbhaist dhi gun tighinn a stigh do ’n t-seòmar-bìdh. Ghrad thòisich e muime oirre.

“A Shìne, tha rug agam ri ràdh riut. Chan eil e freagarrach gum bitheadh tu cho fada seo gun tighinn gu d’ bhiadh. Chan eil e buannachdail do raighailt-stiùridh an tighe a bhith cumail biadh air ais air son neach sam bith. O seo a mach bithidh tu aig a’ bhòrd aig an uair a shuidhicheas mise. Thug mi ’n aire gun robh thu glé mhàirnealach anns a’ mhadainn mar an ceudna. Is e leth-uair as déidh a h-ochd uair a’ bhracaist a h-uile madainn as déidh seo. Cuimhnich air a sin!”

Dh’fhosgail Sine a sùilean farsainn “’S àbhaist dhuinne a dhol a mach leis a’ gheòlaidh air a’ chaolas air son greis a h-uile madainn ro ám na bracaist. Bha dùil agam gun robh fhios agaibh. Air uairibh bithidh sinn nas fhaide na bhitheas dùil againn - ’s dòcha nach bi sinn air ais aig leth-uair as déidh ochd.”

Rinn a’ bhan-tighearna faite-gàire. “Tha sin uile gus a bhith air a chur an dara taobh. Gheall d’ athair dhomhsa nach rachadh e do ’n gheòlaidh tuilleadh.”

Thionndaidh Sìne ri h-athair. “A bheil siud fìor?”


[TD 21]

“Tha. Tha do mh... mhàthair ag ràdh gu bheil i eagalach mu na bàtaichean beaga againn, agus tha i iomagaineach gun éirich tubaist dhuinn ’nam measg.”

“Na abraibh mo mhàthair rithe,” arsa Sìne gu lasanta.

Dh’fhosgail a muime a beul mar gum bitheadh i dol a bhruidhinn ach chuir an Ridire bacadh oirre.

“An ainm an Aigh ruibh, fanaibh sàmhach taobh air thaobh,” ars’ esan, agus chaidh an dinnear air adhart gun an tuilleadh seanachais a bhith eatorra.

Nuair a bha am biadh seachad dh’éirich an Ridire a mach án an t-seòmar ag ràdh gun robh aige ris an gàradair fhaicinn. Bha a’ bhean uasal agus Sìne leotha fhéin.

Thòisich a’ bhan-tighearna air bruidhinn a rithist.

“A Shìne, tha thu tuigsinn - nach eil? - gu bheil a h-uile ùghdarras agamsa anns an dachaidh seo? Thug d’ athair sin dhomh, gu nàdurra. Agus tha ùghdarras agam thairis ortsa. Mar sin chan fhaod thu bhith ’gad thogail fhéin suas ’nam aghaidh. Chan fhaigh thu leat mar tha ’n dùil, idir. Cha ghabh d’ athair do thaobh - na bi de ’n bheachd gun gabh. Ma thogras mise do ghlasadh suas ’na d’ sheòmar cha tig e ’s an eadraiginn. Mar sin feumaidh tu bhith umhail dhomhsa no...”

“Seadh? Tha mi ’gar tuigsinn nas fheàrr a nis. Tha a’ chùis soilleir gu leòr dhomh. Tha sibh ag iarraidh cur eadar mi fhéin ’s m’ athair, agus mo chur a mach ás an dachaidh - nach e siud e?

“Ma thogras tu a chur mar sin. Ach cha bu chòir gum bitheadh e duilich dhuit dachaidh eile


[TD 22]

fhaotainn. Tha mi cluinntinn gu bheil sùil aig Maighstir Mac Iomhair ort. Ciod a tha ’gad bhacadh...?”

Stad Sìne i gu h-ealamh. “Am bi sibh cho math ’s gun fan sibh sàmhach.”

Dh’fhalbh i mach ás an t-seòmar agus am feadh a bha i mach an dorus chual’ i gàire grannda na ban-tighearna.


CAIBIDEIL IV

’S e am feasgar a bh’ ann, agus bha Sìne a’ coiseachd sìos gu tigh Beathaig. Bha a cridhe trom agus a smuaintean luaineach, neo-shuidhichte. Air son a’ cheud uair bha i faotainn a mach gun tigeadh neòil dhuaichnidh a chur sgàil air a’ mhadainn a b’ àillidh geallaidh; gun tigeadh tràgadh as déidh muir-làn; gun tigeadh fuachd is gruaim geamhraidh as déidh àilleachd an earraich ’s an t-samhraidh, agus sin ann am mionaid na h-uair a thaobh suidhichidhean na beatha seo.

Gu ruige seo bha a beatha air a bhith toilichte, gun uallach, gun sprochd. Bha gràdh is companas air a bhith eadar i fhéin ’s a h-athair ’s iad a’ roinn ’s a’ cò-phairteachadh gach ni ri chéile. Ach a nis bha ’m millteir air tighinn a steach do ’n dachaidh. Mar sgriosadair, bha an té innleachdach air cur ás do ’n t-sìth ’s air mi-chòrdadh is buaireas a thoirt am follais.

Cho fada ’s a chitheadh i bha ’n t-ám ri teachd neo-theàruinnte. Bha aon ni cinnteach, co dhiubh. Cha b’ urrainn dhi fuireach ’s a’ Bhail’ Uachdrach na b’ fhaide. Ciod a dhèanadh i? Cha b’ urrainn dhi smaointeachadh ach air aon chùrsa - rachadh i null do dh’Africa far an robh Ruaraidh, agus phòsadh iad an sin.


[TD 23]

Chaidh i steach air a’ gheata gu h-athaiseach, gun a bhith faicinn breàghachd nan ròs, cuid dhiubh a’ fàs ann am presan air feadh a’ ghàraidh ’s cuid eile a’ dìreadh ri balla ’n tighe.

Bha Beathag mar bu ghnàth ’na shuidhe a’ fighe nuair a chaidh i stigh. Dh’éirich i gu luath.

“A Shìne, a ghràidh, tha mi toilichte d’ fhaicinn. Trobhad ’s suidh a nuas an seo.”

Ged nach robh am feasgar fuar bha teine mór guail a’ gaoirich suas an t-simileir. Mhothaich Sìne gun robh ’n t-seann bhean a’ coimhead sgìth, caithte, agus bha beannag thiugh mu ghuaillean - ni nach b’ àbhaist dhi a chleachdadh.

“A bheil sibh a’ faireachdainn an fhuachd, a Bheathag?” dh’fheòraich an nighean.

Ghnog an t-seann bhean a ceann. “O chionn beagan làithean tha fuachd neo-àbhaisteach ’gam thadhal maille ri sgìths nach bu ghnàth bhith cur dragh orm. Ach ’s e th’ anns na rudan sin ach nithean a tha cur ’nam chuimhne gur h-e tha annam tuilleadh meas abaich. ’S iomadh rud a tha ’n cois na h-aoise, ’s feumaidh sinn striochdadh dhaibh gu léir. Cha bhi mise ’n seo an còmhnaidh idir, a luaidh?”

Ghabh Sìne seòrsa de chlisgeadh. “O, na canaibh sin! Chan fhaod sibhse falbh uainn! Ciamar a thig sinn ás bhur n-aonais?”

“Thig an saoghal ás aonais a h-uile duine againn, eudail. Ach coma leinn a bhith bruidhinn mu m’ dhéidhinn-sa! Tha móran nithean againn ri labhairt orra. Ciamar a tha dol dhuit fhéin on a chunnaic mi thu? Ciamar a tha cùisean ’s an Tigh Mhór?”

Bha na seann sùilean réidh a’ taomadh a mach a’


[TD 24]

ghràidh a bha ’na cridhe do ’n nighinn òig a bha ri taobh.

Lìon sùilean Sìne le deòir. “Chan eil sinn a’ faighinn air adhart idir, idir. Tha ise air sìol na h-easonachd a chur gu dìcheallach, agus tha a bhuil. Chan eil an caidreamh eadar mi fhìn ’s m’ athair a chleachd a bhith ann. Chan eil an dachaidh mar a bha i agus chan urrainn dhomhsa fuireach innte nas fhaide - chan eil ise air mo shon co-dhiubh. Tha mi air m’ inntinn a dhèanamh suas; tha mi falbh a null do dh’Africa far a bheil Ruaraidh. Is ann a dh’fhàgail slàn agaibh a thàinig mi.”

Chuir an t-seann bhean sìos an stocain a bha i figheadh.

“A Shìne, am feum thu a leithid sin de cheum a ghabhail? Mar pòs thu an gille beusach aig a bheil gràdh dhuit (cha leig thu leas do chean a chrathadh) nach fheuch thu ri obair fhreagarrach fhaotainn anns an rioghachd seo fhéin, gun a dhol a dh’Africa. Na dèan idir e a ghaoil. Car son a rachadh tu dh’Africa, co dhuibh?”

Tharraing Sine i fhéin suas gu h-àrdanach.

“Tha Ruaraidh ann an <eng>Africa<gai>. Bha sinn a’ dol a’ phòsadh co dhiubh. Bithidh sinn a’ pòsadh nuair a ruigeas mi.”

Sheall an t-seann bhean gu muladach oirre.

‘A Shìne, tha thu togail do thigh air a’ ghainmhich. Tuitidh e agus is mór a bhitheas a thuiteam.”

Bha leithid de shòluimteachd ann an guth Beathaig ’s nach b’ urrainn an nighean freagradh a thoirt seachad. Bhris na deòir gu frasach a sùilean agus ghuil i gu goirt. Fad na seachdainnean a chaidh seachad bha am bròn


[TD 25]

agus an t-ainneart a’ càrnadh suas air a leithid de dhòigh ’s gun robh a cridhe an impis sgàineadh.

Chuir an t-seann bhean a gàirdean timcheall oirre.

“Siuthad, a luaidh, faigh thusa an cudthrom sin bharr do chridhe ’s do bhroillich.”

An ceann greise dh’ fhàs Sìne na bu chiùine agus thubhairt i.

“’S ann a bha mise toilichte ’n toiseach nuair a chuala mi gun robh m’ athair a’ dol a’ phòsadh. Bha mi ’n dùil gun dèanadh a bhean gnìomh màthar rium mar a tha am muime a’ dèanamh do nigheanan Mhgr. Mhic Thòmais ann an Aird Uaine. Tha fhios agaibh fhéin an dàimh neo-sgaraichte a tha eadar an teaghlach sin, agus cha tàinig fuarachd air on a phòs Mgr. Mac Thòmais an dara h-uair; ’s ann a tha e air a dhaingneachadh nas moth’ na bha e riamh.”

“Tha, gun teagamh, ach ’s e th’ anns a’ mhnaoi aig Mgr. Mac Thòmais ach bean a tha cur an Tighearna roimpe anns gach ceum. Chan ionnan sin agus an té a thàinig do ’n Bhail Uachdrach. Gnothach bochd.”

Dh’aom Sìne a ceann. “Bheathag,” ars’ ise “Feuch gum bi sibh ag ùrnuigh air mo shon nuair a dh’fhalbhas mi.”

“A ghràidh nan nighean,” fhreagair an t-seann bhoireannach, “Tha mise ’g ùrnuigh air do shon o bha thu glé òg. Tha mi fhathast a’ guidhe gum bi thu air àireamh oighreachan a’ Gheallaidh, agus nach bi thu air do thoirt a thaobh le faileasan an t-saoghail seo. ’S cha sguir mi dh’ùrnuigh gus am fàg mi fhìn an talamh. Tha mi gealltainn sin dhuit.”

“Tapaidh leibh,” ars’ an nighean gu critheanach ’s i ’g éirigh ’na seasamh. “B’ fheàrrda mi bhur


[TD 26]

faicinn.. Ach tha ’n t-ám agam falbh. Beannachd leibh.”

“Beannachd leat, a ghaoil. ’S dòcha nach fhaic sinn a chéile an taobh seo de ’n bhàs; ’s dòcha gum faic. Ach, gu b’ e ciod a thachras nach uallaich thusa thu fhéin chum ’s gun coinnich sinn air an taobh thall nuair a theicheas na sgàilean. Creid mise, Shìne, ’s e an t-uallachadh sin an aon ni is fhiach an t-saothair.


CAIBIDEIL V

Bu bhòidheach an sealladh dol-fodha na gréine nuair a bha Sìne gabhail an rathaid dhachaidh. Ach ged a bha sìth is tosdachd air aghaidh nàduir cha robh a h-aon dhiubh ann an cridhe na h-ighinn. ’S ann a bha cudthrom eagalach, neo-ainmichte ’ga bhruthadh ris an làr.

A bharrachd air a h-uile ni eile bha briathran Beathaig a’ tighinn a stigh oirre. Bha móran còmhraidh eatorra timcheall air a’ chupa tea a ghabh iad còmhla nach do chuir mi ’n céill anns a’ chaibideil mu dheireadh idir, agus bha na nithean sin a’ tighinn a stigh an inntinn Sìne ’s ’ga chur air bhior. Bha e coltach gun robh an t-seann bhean a’ buadhachadh anns a’ bheachd gur e creutair gun fheum a bha ann an Ruaraidh Grannd; duine nach robh airidh air a’ ghràdh a bha aice-se dha agus nach toireadh sonas dhi gu bràth. Chrath Sìne i fhéin gu feargach. Bha Beathag air fàs cho aosda - cha robh i cho breithneachail ’s a chleachd i bhith. Chan ann tric a bhitheadh Beathag ceàrr ’na beachd air daoine, smaontich i ’n uair sin. Thug i crathadh beag, mi-fhoighidneach oirre fhéin a rithist.


[TD 27]

Seadh, bha sin ceart gu leòr roimhe seo, ach bha ceòthar na h-aoise air a h-inntinn a dhorchnachadh a nis, ’s cha robh i cho ciallach ’s a bha i. Cha robh math dhise, co dhiubh, a creideas ann an Ruaraidh a chall. Nach robh e ’g iarraidh a pòsadh a chionn fada? Nach robh i dol a mach d’ a ionnsaigh air an ath sheachdain? Air an dòigh sin dh’fheuch i ris an gnothach a réiteach a mach, ach fhathast dh’fhuirich an luchd dorcha a bha ’na laighe air a spiorad. Mar roimh-fhiosrachadh air bròn ri teachd.

Cha do mhothaich i do ’n choisiche a bha tighinn ’na còmhdail gus an robh e air a beulaibh. “A Phàdraig!”

“Nach ann a tha ’m feasgar brèagha,” arsa Pàdraig. “Agus nach mise bha fortanach gun do choinnich mi riut. Thubhairt iad rium ’s an Tigh mhór nach robh thu aig an tigh - cha robh fhios aca càit an robh thu - ’s ged a ghabh mi ceum a nuas an rathad seo cha robh dùil agam gun tachramaid.”

Cha robh Sìne toilichte fhaicinn, ach dh’fhàilitich i e, a’ dèanamh oidhirp air a guth a chumail socair. Thionndaidh Pàdraig air ais còmhla rithe ’s dh’fheuch e ri breith air ghàirdean oirre, ach chrath i dhith a làmh.

“O, Shìne ciod a tha ceàrr ort?” dh’fheòraich e le cronachadh ’na ghuth, “Chaidh mise suas do ’n Tigh mhór an nochd le aon smuain ’nam inntinn - d’ iarraidhsa ri d’ phòsadh. Tha aonta d’ athar ’s do mhàthar - do mhuime - agam. Ciod a nis a tha thu fhéin ag ràdh?”

Cha robh freagradh ann. Bhruidhinn an duine òg a rithist: “Ciod a tha thu dol a ràdh rium, a Shìne, a


[TD 28]

luaidh?” “Am pòs thu mi?”

Sheas Sìne ’s chuir i ceart aghaidh air. “Cha phòs, a Phàdraig.”

Sheall e gu tiamhaidh oirre. “Ciod a tha agad ’nam aghaidh?”

“Chan eil dad agam ’nad aghaidh, ach tha thu diochuimhneachadh gu bheil mise fo ghealladh-pòsaidh mu thràth.”

“Ud! A bheil thu ciallachadh a ràdh rium gu bheil thu fhathast a’ smaointeachadh air Ruaraidh Grannd? Na bi cho gòrach, a Shìne. Tha mi creidsinn gur fhada o phòs Ruaraidh. Boireannach dubh ’s dòcha. No ma dh’fhaoidte, té no dhà dhiubh!

“A Phàdraig, tha thu diochuimhneachadh có ris a tha thu labhairt.”

“Tog de ’n amaideas sin a Shìne. Cha robh mise ach ri dibhearsain. Ach cha do dh’fhàg sin mi smaoineachadh gum bi móran agadsa air son Ruaraidh. Gabh mo leisgeil, a Shìne, ma tha mo chainnt ’gad ghoirteachadh, ach ’s toigh leam a bhith onorach. A nis that fhios agam nach eil thu toilichte còmhla ri do mhuime. Nach pòs thu mi - nì mise deagh dhachaidh dhuit, agus bithidh mi cho math dhuit ’s a tha ’n comas duine a bhith. Cha dèan Ruaraidh dachaidh dhuit fhad ’s a bhitheas tu beò. ’S dòcha gun cuimhnich thu air mo bhriathran latha ’s fhaide air falbh no ’n nochd.”

Bha smachdalachd anns a’ ghluasad a rinn Sìne. “A Phàdraig, tuig thusa seo air son a’ cheud uair agus an uair mu dheireadh. Tha mise ’gam mheas fhìn fo bhòidean - bòidean nach gabh bristeadh. Tha mi dol a mach a dh’ionnsaigh Ruaraidh a dh’Africa air an ath sheachdain, agus pòsaidh sinn an sin. Ciod a tha thu


[TD 29]

’g ràdh a nis?”

Dh’fhosgail Pàdraig a shùilean gu farsainn. “A Shìne! A Shìne! Chan eil mi creidsinn gun gabh thu a leithid sin de cheum mi-chiallach. B’ àbhaist dhuitsa bhith glic, còmhnard ’s a’ cheann. Ciod a tha air tighinn ort? Tha e duilich dhomh a chreidsinn…”

Ghearr i ’n còmhnard goirid. “Tha sin ag innse nach aithne dhuit fhathast mi, a Phàdraig, ged a rugadh ’s a thogadh sinn faisg air a chéile. Tha sibh uile an aghaidh Ruaridh - thu fhéin, m’ athair, Beathag - a h-uile duine agaibh. Ciod a rinn e oirbh gu bheil sibh cho searbh ’na aghaidh?”

“Cha do rinn e dad ormsa, ach tha làn-fhios agam nach eil e mar a tha thusa smaointeachadh a tha e. Dh’iarrain-sa gach mi-shuaimhneas is briseadh-dùil a chaomhnadh dhuit nam b’ urrainn dhomh, ach ma tha thu ciallachadh...”

A rithist chuir i bacadh air. “Tha mi falbh sìos do Lunnainn anns a’ mhadainn am màireach ’s bithidh mi seòladh air an ath sheachdain. Seo a nis! A bheil sin a’ dearbhadh dhuit gu bheil mi ’ga chiallachadh? Oidhche mhath leat.”

Bhris i air falbh uaithe ’s choisich i air adhart. Sheas Pàdraig far an robh e mar neach a bha air gairsinn a ghabhail. Rinn e air son glaodhaich as a déidh, ach smaointich e gu robh e cho math dha fuireach sàmhach ’s a dhol dhachaidh. Cha robh an corr ri ràdh tuilleadh, co dhiubh.

Ràinig Sìne an tigh. Bha a h-athair ’s a muime anns an t-seòmar-suidhe nuair a chaidh i stigh. Bha rudhadh mór ’na gruaidh agus mhothaich a muime dha sin anns a’ mhionaid. Las a h-aodann nuas leis a’


[TD 30]

ghàire mheallta aice fhéin, agus dh’fhoighneachd i:

“An do choinnich Pàdraig thu?”

“Choinnich.”

“Ahà! Ahà! ’S cinnteach gum faod sinn meal-an-naidheachd a ràdh riut a nis ma tà - tha fhios againn de ’n gnothach a bha aige riut.”

Sheas Sìne gu h-àrdanach ’s sheall i air a’ bhean-uasal ’s an dà shùil.

“Chan fhaod - car son a chanadh sibh meal-an-naidheachd rium? Tha mise falbh sìos do Lunnainn anns a’ mhadainn agus bithidh mi dol a null do dh’Africa air an ath sheachdain. Agus tha mi ’n dòchas gu bheil sibhse riaraichte le bhur n-obair.”

Thionndaidh i ’n uair sin ri h-athair. “Cha robh e ’na an-fhios dhuibhse gun robh gealladh-pòsaidh eadar mi fhìn is Ruaraidh Grannd. Is ann chum ’s gum pòs sinn gun dàil a tha mi falbh. Mur a còrd sin riubh chan eil agaibh ach a’ choire chur air a’ bhoireannach a thug sibh dachaidh - is ise a thug a’ chùis mun cuairt cha cabhagach seo.” Leis na faclan cuimseach sin thionndaidh i air a sàil ’s ruith i suas an staidhir d’ a seòmar.

Thilg i i fhéin air an leabaidh a’ meòrachadh air gnothaichean. Bha an cnuasachadh sin neo-thaitneach. Air an latha màireach bha i dol a dh’fhàgail na dachaidh ’s a’ dol a dh’ionnsaigh - ciod? Beagan làithean ann an Lunnainn agus an uair sin...? Bhuail grad-eagal i ach chrath i dhith e. Dh’fheumadh i dhol a dh’àiteigin! Aite sam bith fhad ’s a gheibheadh i cuidhte ’s a muime! Ach càite? B’ e sin a’ cheist! Ged a bha deagh fhoghlum aice cha robh i air a h-ionnsachadh air son dreuchd shònraichte sam


[TD 31]

bith. Air son mionaid smaointich i gur dòcha gun robh i ceàrr nach tug i do Phàdraig an gealladh a bha e ’g iarraidh - ged nach robh e flathail ’na chruth bha e beusach, onarach, ’s bha i eòlach air a bha iad ’nam pàisdean. Ach ’s ann air son mionaid a mhàin a fhuair an smuain sin àite; chuir i uaipe i mar ni nach robh airidh air tàmhachd fhaiginn ’na h-inntinn. Ged a phòsadh i Pàdraig ’s a cridhe suidhichte air fear eile ciod a bhitheadh ’s a’ phòsadh sin ach aonachd mhi-naomh? Thàinig Ruaraidh e steach oirre mar a chunnaic i mu dheireadh e, a làmh togte ann am fàilte chridheil. Ruaraidh! Ciamar, air son aon tiota, a b’ urrainn dhi bhith teagmhach mu thimcheall? Bhitheadh a h-uile ni ceart nuair a chitheadh i e! agus chaidil i, gidheadh bha a’ chluasag fliuch le deòir.

Thàinig tomhas de shìth d’ a h-anam luasganach, agus a cadal troimh-chéile le aislingean buaireasach.


CAIBIDEIL VI

Anns an trèan, a bha le iomadh beuc is burral, a’ siubhal gu dian air an t-slighe sìos gu deas, bha Sìne ’na suidhe a’ coimhead a mach air aghaidh ’na dùthcha troimh an robh iad a’ dol cho cabhagach.

Dh’fhalbh i á Mallaig tràth anns a’ mhadainn, agus bha stùcan cas-chorrach ’s beanntan binneanach na Gàidhealtachd air am fàgail as an déidh a chionn fada. Dh’fhàg Sìne slàn aig na monaidhean fraochail air an robh na féidh chabrach ag ionaltradh. Thug i an t-sùil mu dheireadh air na caochain a bha air taisdeal luaineach a nuas le cliathaich an aonaich àird. Bha a beannachd aig na cladaichean stacach ris am bitheadh


[TD 32]

an cuan gailbheach a’ gleac gun lasachadh, gidheadh air nach toireadh e buaidh. Air a’ mhadainn ud bha duilleag ur air a’ tionndadh ’na h-eachdraidh. Ciod an sgrìobhadh a bhitheadh air an duilleig sin, fa dheòidh?

Bha an trèan a nis a’ ruith troimh raointean farsainn, còmhnard siorrachd Air, agus ann am beagan uairean bhitheadh iad a’ dol thairis air a’ chrìch Shasannaich. Bha i dol do sgoil ann an Sasainn agus is iomadh uair, o ’n uair sin, a chuir i seachad saor-làithean ann. Bha a ban-charaid Siùsan Nic Thòmhais ás an Aird Uaine ann an Lunnainn, agus is ann còmhla rith’-se bha Sine dol a dh’fhuireach gus am bitheadh i seòladh a dh’Africa.

Aig leth-uair an déidh a h-ochd an ath mhadainn ruith an steud-each iarainn cumhachdach a stighe do ’n stéisean mhór Bhictoria. Bha Sìne deiseil leis na bagaichean. Sheall i mach air a’ mhór-shluagh a bha timcheall, ach ma tha Siusan ’nam measg cha robh i ri faicinn. Thàinig i mach ás an trèan ’s i dol a choimhead a mach air son carbad-tuarasdail a bheireadh i a dh’ionnsaigh a ceann uidhe.

Gu h-obann chuala i glaodh air a cùlaibh ’s nuair a sheall i ’n taobh a thàinig am fuaim chunnaic i Siùsan a’ dèanamh a rathaid troimh ’n t-sluagh a bha domhlachadh a’ chlàr-aghaidh. Nuair a choinnich ’s a dh’fhàiltich iad a chéile dh’fhairich Sìne mar gum bitheadh roinn mhór d’ a draghan air tuiteam air falbh uaipe. Ann an ùine ghoirid bha i fhéin ’s Siùsan ’s na goireasan-turuis air an tasgadh anns a’ char (aig Siùsan) agus cha b’ fhada gus an robh iad ’nan dean troimh na sràidean a dh’ionnsaigh an tighe.

Nam bitheadh ban-charaid sam bith eile còmhla


[TD 33]

ri Sìne cha robh e air a bhith cho furasda dhi còmhradh a dhèanamh. Ach cha b’ ann mar sin a bha a’ chùis a thaobh Siùsan. Mus do dh’fhàg iad an stéisean ro fhada as an déidh thòisich Sìne air an sgeul innse. Dh’éisd an té eile gu furachail, trucanta.

Cha b’ fhada gus an do ràinig iad an tigh aig Siùsan, agus nuair a stad an càr thàinig leth-sheann bhoireannach a mach ’nan coinneamh. Bha a h-aodann tlachdmhor, a falt air a chuir suas gu snog, ’s currachd beag, geal, seann-fhasanta ’ga chòmhdach.

B’ i seo Marsaili, a bha cumail an tigh do Shiùsan on a thàinig i do ’n bhaile o chionn dà bhliadhna. Bha i math air obair-tighe, agus glan, onarach. Bha Siùsan ag innse do Shìne nach d’ fhuair duine riamh a mach de ’n aois a bha i; nan ceasnaicheadh neach i mu h-aois chan fhaigheadh a chuid a b’ fheàrr dheth! Aon uair thubhairt i ri cuideigin a bha cho ladarna ’s gun do chuir e cheist rithe: “Tha mi cho sean ri ’m lùdaig, agus bliadhna nas sine na m’ fhiaclan!”

Thug Sìne ’n aire gun robh am facal “Aird-Uaine” os cionn an doruis-aghaidh, agus lìon a sùilean le deòir. Dh’fhosgail am for-dhorus a bha treòrachadh a dh’ionnsaigh an t-seomar-suidhe, ’s chaidh iad a steach. “Do bheatha do ’n ’Aird-Uaine’ a Shìne,” thubhairt a ban-charaid, “Cha b’ urrainn dhomh gun ainm na seann dachaidh a thoirt air an dachaidh uìr. Saoilidh mi gu bheil e ’gam thoirt nas fhaisge air an dùthaich againn fhìn.”

Stad i gu h-ealamh, agus bha sàmhachair eatorra air son tiota. Thàinig cat mór Persianach a stigh, ’ga shuathach fhéin ri casan Siùsan ’s an uair sin thionndaidh e ri Sìne. Sheall Sìne gu teaghmach air a’


[TD 34]

bheathach. Rinn an nighean eile gàire cridheil. “Feumaidh tu fhéin ’s a’ Bhìdeag eòlas a chur air a chéile,” ars’ ise.

“A’ Bhìdeag! Dé thug ort an t’ainm sin a thoirt oirre? Gu dearbh chan e cho beag ’s a tha i!”

Rinn Siùsan gàire a rithist. “Tha fhios agam! Chan eil i beag an diugh, ach ’s ann glé bheag a bha i nuair a thàinig i ’n seo. ’S e ainmhidh-seacharain a bha innte nuair a fhuair mise i - cha robh i ach ’na piseig. Bha truas agam rithe nuair a fhuair mi aig an dorus air madainn gheamhraidh i ’s thug mi druthag bhainne blàth dhi. Cha do dh’fhalbh a’ Bhìdeag tuilleadh! Mar a chanadh Beathag “Tarraing am bleidire ’s fanaidh e oidhche”! Nach ann mar siud a tha, Bhìdeig?”

Leum an cat suas ’na h-uchd, a’ crònan ’s a’ dùrdan. Bha biadh beiseil aig Marsail agus deagh theine air, oir bha madainn car beag fuar.

Sheall Sìne timcheall an t-seomair. Bha e air uidheamachadh gu h-eireachdail. Thall fo ’n uinneig bha dasc mór agus beairt-sgrìobhaidh * is paipearan air. Is e ban-ughdar a bha ann an Siùsan, agus bha i faighinn barrachd comais air an dreuchd sin a ghnìomhachadh ann an Lunnainn na gheibheadh i anns a’ Ghàidhealtachd. B’ e sin an t-aobhar gun do thuinich i anns a’ bhaile mhór Shasannach.

Cha robh Maighstir Mac Thòmais glé riaraichte nuair a dh’inns’ Siùsan dha fhéin ’s d’ a muime an obair a roghnaich i agus cha bu mhotha na sin a bha iad ag iarraidh gum fàgadh i ’n dachaidh. Ach bha earbsa aca innte, oir bha fhios aca gum bitheadh i glic,


* <eng>typewriter<gai>


[TD 35]

faiceallach ge b’ e càite ’n rachadh i agus mar sin leig iad a cead leatha. Is e h-athair a ghabh an tigh dhi ann an Lunnainn, agus a chosg air an àrnais a bha ’na bhroinn. Faodar a chuir an cuimhne an leughadair gur h-e Daibhidh, bràthair Siùsan leis an robh an tuathanas air an robh Ruaraidh Grannd thall ann an <eng>Africa<gai> a deas. Cha robh Daibhidh aig an tigh on a dh’fhalbh e ’n toiseach, ach bha Siùsan am beachd a dhol a mach ’ga fhaicinn air an ath shamhradh.


CAIBIDEIL VII

An ath mhadainn nuair a dhùisg Sìne bha i mionaid no dhà ag amharc timcheall oirre mus do thig i càit an robh i. Cha robh fuaim nan sràidean cho fìor dhona anns an t-seòmar ’s an robh i ’s a bha e aig aghaidh an tighe, ’s mar sin cha do chuireadh dragh sam bith air a cadal. Ach bha i fhéin ’s Siùsan air an cois gle anmoch, mar a bhitheas càirdean nach fhaca a chéile o chionn fada, agus nuair a chaidh i do ’n leabaidh chaidil i gu trom.

Sheall i air a’ chleoc a bha ri taobh na leapa. Faisg air ochd uairean! Leam i mach ás an leabaidh, agus tharraing i air ais na cùirteinean. Bha ceò glasneulach os cionn a’ bhaile, agus gu cinnteach cha robh na toglaichean àrda air gach taobh a’ coimhead tarraingeach. Ach a dh’aindeoin sin bha i faireachdainn móran na bu toilichte ’s na bu shaoirsneile air a’ mhadainn seo na dh’fhairich i o chionn fada. Bha i faireachadh, cha robh fhios aice ciamar, gun robh gealladh ùr aig an latha seo dhi, agus chaidh i sìos an staidhir le ceum sunndach.


[TD 36]

Bha am bracaist deiseil agus Siùsan ’na suidhe aig an dasc anns an t-seòmar-suidhe nuair a chaidh i stigh. ’Na suidhe air mullach an dasc le aon spòg air cridheil. Rinn Sìne gàire aotrom. “Tha mi faicinn a’ bheairt-sgriobhaidh bha a’ Bhideag a’ dùrdan gu gu bheil thu ’g ionnsachadh na Bideig ris an obair a tha agad fhéin!” ars’ ise.

“Tha,” fhregair a ban-charaid, “Tha Bhideag air a deagh stiùireadh agam air an t-slighe air an còir dhi imeachd!”

“An do chaidil thu gu math?” dh’fheòraich Siùsan nuair a shuidh iad aig a’ bhòrd. “Ach saoilidh mi nach leig mi leas sin fhaighneachd - tha thu coimhead nas fheàrr na bha thu ’n raoir ’s fad’ an latha ’n dé.”

“Tha mi faireachdainn torr nas fhearr,” fhreagair Sìne. “Tha thusa air feum a dhèanamh dhomh mu thràth - tha do chuideachd a’ dèanamh ùrachadh dhomh.”

“Tha mise toilichte thu bhith còmhla rium,” fhreagair an nighean eile gu simplidh.

“’S cinnteach gu bheil prógram làn agad fhad ’s a bhitheas tu anns a’ bhaile,” arsa Siùsan an ceann greis. “Bha dòchas agam-sa gun rachamaid a mach a dh’amharc nan seallaidhean air taobh a muigh Lunnainn feasgar. Tha móran de nithean ann a bu mhath leam a shealltainn dhuit.”

“Uill, ’s e cheud ni a dh’fheumas mise dhèanamh m’ aghaidh a chur air bùth-aodaichean. Chan eil mi ’g iarraidh a bhith mar bodach-rocais a’ ruighinn <eng>Africa<gai>!”

“Ceart! Théid mi fhìn còmhla riut ’s chì sinn ciod a gheibh sinn dhuit.”

Nuair a bha am biadh seachad ’s a thug Siùsan


[TD 37]

òrdugh do Mharsail mu ’n dinneir dh’fhalbh iad le chéile timcheall nam bùthan, far an do cheannaich Sìne aodach ùr is iomadh ni feumail eile air son an turuis. Na nithean sin air an cuir air dòigh, thionnaidh Siùsan an car, ’s stiùir i e mach a dh’ionnsaigh na dùthcha.

Ghluais iad gu cabhagach, ach gu faiceallach, troimh an rathaid a bha nis air fàs aith-leathann, gus an do ràinig iad frith-bhaile beag, bòidheach le tighean sgiobalta, eaglais, agus tigh-òsda seann-fhasanta. Cha mhór nach robh mac-meanma Sìne a’ faicinn carbad-réidh - le ceithir eich air cabhsair na h-iadhlann a bha timcheall air. Carbad loma-làn de luchd-turuis is gille-stabuill ’na dheann a’ frithealadh mun cuairt ’s ag éigheach àird a chlaiginn aig an aon ám!

“Théid sinn astar beag air adhart fhathast,” arsa Siùsan, “Agus an sin leigidh sinn ar n-anail. Bithidh mise tric a’ tighinn a mach an seo nuair a bhitheas mi sgìth ’s a’ cur feum air ùrachadh ’s air analachadh an spioraid.”

Stad iad aig geata iarainn, fosgailte, ’s ghabh iad suas frith-rathad farsainn le craobhan air gach taobh dheth. “’S e àite-bìdhe tha anns an àite seo an diugh,” dh’fhoillsich Siùsan, “ach anns an t-seann aimsir tha e coltach gur h-e <eng>Manor House<gai> a bh’ ann, agus tha sgeul ri innse mu dhéidhinn. Innsidh mi dhuit i nuair a gheibh sinn a stigh.” Tharraing iad dlùth do ’n tigh ’s chaidh iad a stigh.

Bha na glainneachan anns na h-uinneagan air an gearradh ’nan cearnagan mar dhaoimean, agus le lainnir na gréine orra shaoil le Sìne nach fhaca i dad riamh ’na beatha a bu bhòidche. Dh’inns’ Siùsan dhi gun deach an tigh a thogail anns an t-seathamh linn deug.


[TD 38]

’S e seòmar fada, ìosal d’ an deach iad, le taobhain dharaich tarsainn a’ mhullaich aige. Bha àite-teine mór, farsainn ann, agus a rithist fhuair mac-meanmna Sìne ionaltradh. Teine mór air a dhèanamh air sgonnan de fhiodh; damh slàn, fallainn ’ga ròsdadh air; feasd is fleadh is cridhealas; cuirm do ’n oighre air dha teachd gu fearachas; ceathairne de dhaoin’-uaisle le peitean, osain is dagaichean; ’s dòcha aimhreit ag éirigh eatorra; clàimhnean a’ gliongraich ’s còmhrag-dithis air a’ bhonn...

Thug Siùsan air ais a dh’ionnsaigh an latha ’n diugh i le trosd!

“Leigidh sinn ar n-anail an seo ’s gabhaidh sinn cupa tea,” ars’ ise, a’ rusgadh dhith a còta ’s a meatagan. Rinn Sìne mar an ceudna. Shuidh iad aig bòrd thall anns an uinneig ’s cha b’ fhada gus an robh iad air an deagh dhòigh le tea is bonnaich nach robh ach air tighinn blàth ás an àmhainn. Bha an seòmar lethach làn de luchd-turuis eile, agus bha toirm còmhraidh is gliong chupanan air gach taobh.

“A nis gu m’ sgeul,” arsa Siùsan, a’ cur a h-uilinn air a’ bhòrd gu suaimhneach. “’S ann aig an Iarla <eng>Trevannion<gai> a bha ’n tigh seo mu dheireadh. Bha e air a mheadhoin-latha ruigheachd mus do phòs e, agus bha an té phòs e móran bhliadhnaichean na b’ òige na e fhéin. Bha i air leth breàgha, agus bha e ri ràdh nach robh gràdh sam bith aice do ’n Iarla ged a bhuair an t-airgead ’s an inbhe aige-san i air a leithid de dhòigh ’s gun do phòs i e. ’S e duine uasal, ach duine bochd a bha ’na h-athair, agus bha cuid a’ cumail a mach gur h-ann chum ’s gum pàigheadh an t-Iarla na fiachan a bha air, a phòs an nighean e. Chan eil fhios. Ach co


[TD 39]

dhiubh, cha robh i toilichte riamh aige.

“Aon oidhche agus cuirm mhór anns a’ Mhanor <eng>House<gai> chuireadh litir ann an làimh an Iarla. (Cha robh sgeul air a’ bhean-uasail - bha i air a dhol do a seòmar féin ag ràdh nach robh i gu math.) Anns an litir bha e air fhoillseachadh gun robh a’ bhean a’ dol a theicheadh an oidhche sin -aig an dearbh mhionaid sin - le gille òg a bha còmhnaidh anns an nàbachd. Air ball an déidh an litir a leughadh ruidh an t-Iarla gu dian a mach a dh’ionnsaigh an àite chaidh ainmeachadh dha far am faigheadh e a charaid. Agus fhuair e iad. Bha a’ bhean dìreach a’ dol a steach do charbad dà-eich a bha air a tharraing suas an àiteigin aig a’ chùl. Anns a’ mhionaid dh’éigh e dùlan ris an duine òg, agus cha b’ fhada gus an robh iad an sàs ann an còmhraig-dithis. ’S e an t-Iarla a bu mhiosa thàinig dheth. Thuit e...agus cha do dh’éirich e tuilleadh.”

Bha Sìne ’g éisdeachd mar gum bitheadh seun oirre. “O,” ars’ ise “Nach robh sin uamhasach! Nach robh e cianail! Agus ciod a dh’éirich do ’n dithis eile?”

“Chan eil beul-aithris cinnteach air a’ phuing sin,” fhreagair Siùsan, “Chanadh feadhainn gun deach iad a null gu tìrean céin, ’s theireadh cuid eile gun deach a’ bhean-uasal ás a ciall. Bha e ri ràdh gun robh na spioradan aca a’ tadhail an àite fada as déidh sin - gun robh iad ann a chunnaic an còmhrag ud air a ghnìomhachadh air oidhcheannan soilleir gealaich thall aig a’ chùl. Ach chan eil an sin ach beul-aithris.”

“Coma co dhiubh, ’s e eachdraidh dhrùiteach a th’ ann,” ars’ Sìne ’s i dol fo smuaintean. “Agus nach eil e iongantach, nuair a thàinig mi stigh do ’n t-seòmar seo


[TD 40]

thàinig na dearbh rudan sin ’nam smuain - cuirm, aimhreit, ’s dòcha còmhrag-dithis? Ciamar a mhìnicheas tu sin?”

“Taibhsearachd, gun teagamh,” fhreagair Siùsan, le gàire, “Ach a Shìne, tha sinn air ar suim a chall! Bithidh Marsail a’ feitheamh oirnn leis an dinneir. Thugamaid dhachaidh!”

Ged a chòrd an latha gu math rithe, bha Sìne toilichte nuair a bha e seachad ’s a bha i ’na shuidhe gu comhfhurtail anns an tigh aig Siùsan a rithist.

An oidhche sin bha iad air an cois anmoch, mar an oidhche roimhe, a’ bruidhinn air seann nithean, ’s air na làithean nuair a bha iad a’ dol do ’n sgoil còmhla. Bha sìth air spiorad Sìne; ’s ann a bha i a’ faireachdainn mar gum bitheadh i air cala foistinneach a thoirt a mach as déidh stoirme. Ach, aig an aon ám, bha seòrsa de roimh-fhiosrachadh ag innse dhi nach robh ann ach sàmhchair dhiombuan mus tigeadh an ath bhàrcadh air tuinn ’na beatha.


CAIBIDEIL VIII

Ged a bha am feasgar teth bha neòil ghruamach crochte gu doicheallach air aghaidh nan speur. Gulmachd throm, mar mhanadh air olc, a’ gur thairis air an talamh. Diamheareachd neo-ainmichte; duatharachd air nach gabhadh cainnt cur; dorchadas aimsireil agus spioradail; ’s e sin na faireachdainnean a bha tighinn a stigh air Sìne ’s i ’na suidhe anns an trèan, as déidh tighinn air tìr ann an <eng>Africa<gai> a’ mhadainn ud. Bha a’ bheldt farsainn air gach taobh uaine, breàgha gun teagamh, ach coimheach agus aonaranach ’na sùilean-se.


[TD 41]

Teannaichte, tachdte anns an teas uamhasach, bha i mothachail air a h-anmhuinneachd fhéin. Dh’fhalbh a’ mhisneach ’s an dànachd a bha ’na cridhe a’ fàgail Shasainn uaipe nuair a ràinig i ’m baile-puirt Africanach ’s a chunnaic i nach robh Ruaraidh ’ga coinneachadh mar a gheall e. Cha robh neach ann a chuireadh fàilte oirre nuair a thàinig i bharr a’ bhàta-smuid, agus dh’fhairich i sin glé mhór. Ach an sin chuimhnich i gun tubhairt Ruaraidh rithe ann an litir i ghabhail an trèan a dh’ionnsaigh <eng>Koen-ritz<gai>, am baile-mór a b’ fhaisge air an àite ’s an robh e fuireach. (Chan e sin ainm a’ bhaile idir ach dé ’n deifir!) Agus gun coinnicheadh e ’n sin i mur bitheadh e aig a’ bhàta. Bha àite-fuireach air a shònrachadh dhi maille ri Ban Uibhisteach (a’ bhean aig an fhear-coimhead-thairis air an tuathanas aig Daibhidh Mac Thómais). Bhitheadh i ceart gu leòr nuair a ruigeadh i <eng>Koen-ritz<gai>, smuainich i. Bhiteadh Ruaraidh an sin, cinnteach. Tha fhios gun robh e trang an diugh, agus nach d’ fhuair e sìos a choinneachadh a’ bhàta. Bhitheadh móran ri dhèanamh ’s a’ mhadainn; cha bhitheadh e furasda dha faighinn air falbh. Mar sin fhuair i i fhéin, mar a b’ àbhaist, a’ gabhail leisgeul an fhir a thàinig i mach an seo a phòsadh.

Bha fhios aice gum bitheadh aice ri siubhal mu chóig mìle deug a steach do leth-a-stigh na dùthcha as déidh dhi <eng>Koen-ritz<gai> a ruighinn. Bha ’n trèan a nis a’ sìor-theannadh faisg air a’ bhaile agus ged a bha ’n t-àite troimh ’n robh iad a’ dol, còmhnard, chitheadh i, air astar fad uaipe, na beanntan àrda mar gum bitheadh iad mar fhreiceadan a’ faire thairis air an tìr.

Bhuail seòrsa de ghiorag i, ach shabaidich i ’na


[TD 42]

aghaidh. Bhitheadh gach ni gu math gun dàil. Cha b’ fhada gus am faiceadh i Ruaraidh; cha b’ fhada gus an cluinneadh i a ghàire cridheil ’ga cur air a dòigh agus a’ cur gach trioblaid air diochuimhne!

Smuainich i air Tigh mór Bhail Uachdrach; air a h-athair ’s air a muime. Saoil ciod an sgeul a dh’innseadh a’ Bhan-tighearna mu déidhinn-sa do na càirdean a thàinig a nall a choimhead oirre a chionn ghoirid? (Bha Beathag air sgrìobhadh thuice mus do dh’fhàg i Sasainn ’s air innse dhi gun robh dùil ’s an Tigh-mhór ri feadhainn a nall ás an Roinn Eòrpa - feadhainn a bhuineadh do ’n bhean uasal). Ach nach bu choma! ’S cinnteach gur h-e sgeula dìobhalach dhise a rachadh inneadh, co-dhiubh.

Ge b’ e ciod a thachradh cha tilleadh i tuilleadh do ’n Tigh mhór. Bha i air ceum do-aisig a ghabhail, agus cha bhitheadh tilleadh ann o ’n t-slighe a roghnaich i, bitheadh an t-slighe sin còmhnard no garbh. Air dhòigh àraidh bha mothachadh aice gun do rinn i an ni a bha ceart; gum foillsicheadh ùine sin fhathast; agus an dràsda ’s a rithist thigeadh briathran Beathaig a steach oirre... “Bha mi riamh ag ùrnuigh air do shon... Cha tig crìoch air m’ eadar-ghuidhe gus am fàg mi ’n talamh.” ’Na suidhe an siud anns an trèan anns an tìr choimhich ud, chrom an nighean a ceann, dhùin i a sùilean agus dh’earb i i fhéin ris a’ Chumhachd is àirde a th’ ann. Ged a bha i air thuar a bhith air a cuartachadh le gainmhich an fhàsaich ann an dòigh no dhà bha cinnt aice gun robh Neach ann a dhèanadh faire thairis oirre. Cha b’ ann gu diomhain a shaoithrich Beathag nuair a stèidhich i anns an inntinn òg ud subhailcean spoiradail agus sìobhalta.


[TD 43]

Sheall i air an uaireadair ’s a rithist a mach air an uinneig. Bha soluis a’ bhaile-mhóir a’ teannadh faisg. Thàinig fàilte na toit’ d’ a h-ionnsaigh. Ann an beagan mhionaidean a nis chitheadh i Ruaraidh aon uair eile; bheireadh e air làimh oirre; chuireadh e fàilte oirre ’s bhitheadh an sgaradh fada, falamh a bha eatorra air tighinn gu crìch.

Ruith an trèan a stigh do ’n stéisean. Bha sùilean Sìne gu dùrachdach air a’ ghràisg de dh’aghaidhean coimheach a bha muigh, cuid dhiubh geal agus cuid eile dubh. Ach cha robh Ruaraidh ri fhaicinn. An ath mhionaid chunnaic i e a’ smèideadh dhi ’s an uair sin a’ dèanamh dìreach oirre. Ach stad! Chan e bh’ ann idir. Bha ’n duine seo na b’ àirde na Ruaraidh. Ciod a bha ceàrr? Dh’fhairich i mar gum bitheadh làmh reòdhta a greimeachadh air a cridhe. Cha robh i cluinntinn na gliongarsaich a bha mun cuairt dhi. Bha ceò bàn ’na chuairteagan mu choinneamh a sùilean.

Ràinig an duine òg a cliathaich le dà cheum, ’s rug e gu daingean, cridheil air làimh oirre. “Tha mi toilichte gun do ràinig thu sàbhailte,” ars’ esan, “Ach chan eil thu coimhead gu math. ’S fheàrr dhuinn faotainn air falbh ás an seo cho luath ’s a ghabhas dèanamh.”

Rinn an duine òg gàire. “Ma tha, dh’aithnich mise thusa cho luath ’s a thàinig thu bharr na trèan. ’S mise Daibhidh Mac Thómais ás an Aird Uaine.”

Sheall i suas a rithist air a’ strìth ri a guth a chumail ciùin.

“O! Gabh mo leisgeul air son a bhith cho luideach - bu chòir dhomh’ bhith air d’ aithneachadh. Dh’fhaodadh fhios a bhith agam... Tha mi toilichte


[TD 44]

d’ fhaicinn... Ach càit bheil Ruaraidh?... Gheall e mo choinneachadh aig a’ bhàta, ach thubhairt e nan tachradh nach bitheadh e ’n sin gu coinnicheadh e aig an trèan an seo mi. Ciod a tha ceàrr? Inns’ dhomh!” Bha an iomagain a bha ’na h-aodann truagh ri fhaicinn.

Rug Daibhidh gu daingean air ghàirdean oirre. “Eisd, a Shìne,” ars’ esan. “Tha fhios gu bheil thu sgìth ’s tha mi creidsinn gu bheil an t-acras ort. Théid sinn a null do thigh-bìdhe an stéisean - chan eil e ach tarsainn an rathaid. Tha seòmar air òrdachadh dhuitse air son na h-oidhche tha mise fuireach còmhla ri feadhainn is aithne dhomh anns a’ bhaile. ’S e cheud ni dhuitse biadh a ghabhail agus an uair sin gabhail mu thàmh. Bruidhnidh sinn mu nithean eile anns a’ mhadainn.”

Dh’aithnich i nach robh reuson a bhith ’g argumaid. “Aon fhacal, ma tha,” ars’ ise gu critheannach, “An do dh’éirich dad do Ruaraidh, no a bheil e tinn?”

Thàinig ni-eigin de chruas ’s do theannachadh air aodann Dhaibhidh.

“Cha do dh’éirich. Chan eil. A nis, a Shìne, thugainn.”


CAIBIDEIL IX

Chaidil Sìne gu trom an oidhch’ ud, ged a bha dùil aice, nuair a chaidh i laighe nach fhaigheadh i norradh. Bha i cho claoidhte ’na colainn ’s ’na h-inntinn, agus thuit e seachad ann an suain mar a nì pàisde beag as déidh iomairt an latha.

Nuair a dhùisg i bha na neòil dhorcha air teicheadh bharr aghaidh nan speur agus a’ ghrian a’ deàrrsadh gu


[TD 45]

boillsgeach. Bha teas mór ann fhathast. Shìos gu h-ìosal bha ’n t-sràid air ghluasad le daoine. Cha robh fìor mhóran de dh’eadar-dhealachadh eadar am baile Africanach agus bailtean-móra Bhreatann, smuaintich Sìne, ag amharc a mach. Bha an aon chollaid, an aon driop anns na sràidean. Bha an aon seòrsa bathair, gu ìre bhig, ’ga reic anns na bùthan. Ach a mhàin gun robh i faicinn àitean-margaidh a muigh anns na rathaidean-móra ’s iad air an gearrd o ’n ghréin theinnteich le bratan-dubhair.

Dh’éirich i ’s chuir i uimpe a h-aodach. Bha Daibhidh a’ dol a ghabhail a bhracaist còmhla rithe aig naoi uairean. Cha b’ urrainn dhi gun a bhith cuimhneachadh air cho coibhneil ’s a bha e rithe an raoir, agus an ro-chùram a nochd e a thaobh a slàinte ’s a soirbheas. Bha fadachd oirre gus am faiceadh i e chum ’s gun innseadh e dhi ciod e bu chor do Ruaraidh.

Choisich i sìos an trannsa do ’n t-seòmar-bìdhe, agus shuidh i (mar a bhitheadh i dèanamh an còmhnaidh ann an àite de ’n t-seòrsa) aig bòrd cho faisg air an uinneig ’s a ghabhadh dèanamh. Cha robh i ach air suidhe nuair a thàinig Daibhidh a stigh. Anns a’ mhionaid thug i fainear cho uasal ’s a bha ghiùlan, agus cho glan ’s a bha e coimhead. Bha fionnarachd is ùrachd timcheall air, eadhoìn anns an teas anabarrach ud.

“Madainn mhath dhuit,” ars’ esan le fiamh-gàire, “Tha mi ’n dòchas nach do chum mi feitheamh thu?”

“Cha do chum,” fhreagair i, “Chan eil mi ach air tighinn a stigh.”

“An d’ fhuair thu deagh fhois an raoir? Bha thu cur feum air.”


[TD 46]

“Fhuair; agus tha mi nis deiseil air son... ni sam bith.” Leis na facail sin sheall i gu h-eagallach air, ach cha robh ’n coltas a bh’ air aodann ag innse rud sam bith dhi.

Bha iad ’nan suidhe mu choinneamh a chéile. Sheall i gu geur a rithist air, a’ feitheamh feuch cuin a bheireadh e tarraing air a’ chuspair a bha cho dlùth air a cridhe gidheadh nach leigeadh an t-eagal leatha fhéin tighinn thairis air.

Bha a’ choltas air Daibhidh gum bu duine e a dh’fhuilgeadh móran gun ghearan; duine a bhuanaicheadh air adhart chun na crìche ann an rud a chuireadh e roimhe. Dh’aithnicheadh neach gu luath gur h-e gleachdadair a bh’ ann, oir bha na comharran sin air gu soilleir.

Bhruidhinn iad mu nithean cumanta air son greis; mu na seann làithean anns a’ Ghàidhealtachd; mu na seann daoine a b’ aithne dhaibh le chéile - cuid dhiubh air a dhol do ’n dachaidh bhuain o chionn ùine. Dh’inns’ i dha gun do chaith i ’n t-seachdain ann an Lunnainn còmhla ri a piuthar, Siùsan, ’s gun robh dùil aicese tighinn a mach a choimhead air ’s an ath bhliadhna.

Ach mu dheireadh, cha b’ urrainn Sìne an gnothach a ghiùlan na b’ fhaide. “An innis thu dhomh mu dhéidhinn Ruaraidh a nis, mas e do thoil e?”

Chuir Daibhidh an dara taobh an truinnsear ’s phaisg e suas an neapaig-bùird a bha ’na làimh mas do fhregair e.

“A Shìne,” ars’ esan mu dheireadh, “Chan urrainn dhomh-sa ach aon chomhairle a thoirt ort, tha mi duilich. ’S e sin seo - ’s fheàrr dhuit tilleadh air áis do


[TD 47]

dh’Alba agus Ruaraidh a dhiochuimhneachadh.”

Chaidh na facail troimpe mar shaighead cràiteach.

“Car son? Ciod... Ciod a tha thu... ciallachadh?”

Cha do fhreagair Daibhidh idir.

“Ciod a tha thu ciallachadh? Innis dhomh!”

“A bheil Ruaraidh air atharrachadh air dhòigh sam bith on a chunnaic mise e?”

“Tha.”

“’S e fhéin a dh’iarr orm tighinn a mach an seo d’ a ionnsaigh ’s gum posamaid, ma tha! Bheil thu ’n dùil nach robh e idir a’ ciallachadh sin?”

Shìn Daibhidh a null a làmh agus dh’fhàisg e a gàirdein gu co-fhaireachail. “Tha mi duilich,” ars’ esan a rithist. “Ach chan eil e ceart a bhith cumail na fìrinn’ bhuat nas fhaide - feumaidh tu an gnothach fhaighinn a mach uaireigin. A Shìne, bha Ruaraidh air and dall-daoraich - agus na bu mhiosa - nuair a sgrìobh e ’n litir sin thugad. Tha e air an daoraich air an t-seachdain seo, agus chan eil guth aige gu bheil thu beò. Thàinig mise ’n seo ’nad choinneamh ’na àite, ach mar a thubhairt mi, ’s e rud is fheàrr is urrainn mi dhèanamh riut iarraidh ort tilleadh dhachaidh...”

Gheàrr i stigh gu h-ealamh. “Chan urrainn dhomh sin a dhèanamh. Chan urrainn dhomh a dhol air áis... Tha aobharan air... Chan urrainn...” Bhris i sìos, agus bha fuaim a guth mar ghlaodh leanaibh a bhitheadh air a dhol air chall ’s a’ cheò no ’s an dorchadas.

Thog i ceann a rithist. “Co dhiubh... Taing dhuitse air son tighinn ’nam choinneamh, agus tha mi fada ’nad chomain air son do choibhneis. Ach tha mi


[TD 48]

’g iarraidh Ruaraidh fhaicinn - feumaidh mi dhol d’ a ionnsaigh.”

“Bhitheadh e móran na b’ fheàrr dhuit gun fhaicinn idir, a Shìne; tha mise ’g innse sin dhuit gu h-onorach.”

Sheall i gu dìreach air. “Gidheadh, tha mi dol far a bheil e - am bi thu cho math ’s gun toir thu ann mi.”

Bha a rùn suidhichte, agus cha b’ urrainn dha gun urram a thoirt dhi ged a bha e de ’n bheachd gun robh i iomrallach anns an ni a bha i sònrachadh a dhèanamh.

Dh’éirich e ’na sheasamh. “Ceart! Tha an càr agamsa an seo. Falbhaidh sinn an ceann leth-uair. Tha an tuineachadh againn cóig mìle deug a dh’astar ás an seo, agus tha cuid de ’n rathad gu math dona ann am badan. Bheir sinn barrachd ùine mar sin, agus dh’fhaodhte gum bi an turus mi-chomhfhurtail air do shonsa. Ach chan e sin a tha cur uallach orm idir. Feumaidh tusa do mhisneach uile a Shìne - a thaobh Ruaraidh, tha mi ciallachadh. Tha nithean eile ann nach do dh’innis mi dhuit idir - nach duraiginn innse dhuit. Ach chì thu air do shon fhéin ’s chan urrainn dhuit a ràdh nach tug mise rabhadh dhuit.”

Gàidhealtachd bha Sìne a’ faireachdainn mar a b’ fhaide bha iad a’ dol sìos do leth-a-stigh na dùthcha gun robh an teas a’ fàs na bu deine, agus sin, eadhoin ged a bha i anns a’ chàr. Dhùin i sùilean, oir bha i de ’n bheachd nach seasadh iad ris an dealradh ro shoilleir móran na b’ fhaide.

Cha robh cus bruidhneadh eadar i fhéin ’s Daibhidh, oir bha esan a’ cumail a shùilean, ’s a’ toirt aire gu léir, air a’ chuibhill ’s air an rathad. Bha a


[TD 49]

làmhan a’ coimhead làidir; cho comasach, smaontich i. Cha b’ urrainn dhi gun a h-earbsa a chur ann, agus bha a’ mhuinghinn sin air a nochdadh ’na guth nuair a thubhairt i,


CAIBIDEIL X

Cho fad ’s a bhitheadh i beò cha diochumhneachadh Sìne an turus ud anns a’ chàr aig Daibhidh Mac Thómais. Cha b’ e, uile gu léir, gun robh ’n t-astar mi-chomhfhurtail, ach bha, mar an ceudna, a h-inntinn cho troimhe-chéile. Ciod idir a bu chiall do na briathran dorcha a ghnàthaich Daibhidh mu dhéidhinn Ruaraidh? Ciod a bha feitheamh oirre nuair a ruigeadh i a ceann-uidhe?

Bha an latha teth agus na speuran lasrach, gun neul orra. Nuair a bha iad greiseag bheag ’a siubhal dh’fhàs an rathad tarsainn a’ bheldt na gu ghairbhe, agus bha bruthaichean a’ coinneachadh riutha. ’S e <eng>Land Rover<gai> a bh’ anns a’ chàr seo aig Daibhidh, agus bha feum air an sin.

Air a cleachdadh air sìde fhionnar, ghaothar na

“B’ fheàrr leam gum b’ urrainn dhomh càr a làimhseachadh cho math riutsa.”

Thionndaidh Daibhidh le fiamh-gàire. “Bha dùil agam gun robh thu ’nad chadal!”

“Cha robh - ach cha mhór nach robh! Tha an teas ’gam dhèanamh trom-cheannach, ach ’s cinnteach gum fàs mi cleachdte ris.”

“An do dh’ionnsaich thu fhéin càr a stiùireadh, idir?”

“Cha do dh’ionnsaich - fhathast, co dhiubh.”


[TD 50]

“Ge tà ’s math is aithne dhuit each a mharcachd, mur eil mo chuimhne ’gam mhealladh, eh?”

Ghnog i a ceann. “’S aithne. Bhitheamaid glé thric a’ gabhail cuairt leis na h-eich anns a’ Bhail’ Uachdrach, mi fhìn ’s m’ athair, riamh on a bha mi ’nam phàisde.”

“Uill, ’s dòcha gun tig sin a stigh feumail dhuit an seo - ma dh’fhanas tu.”

“Fanaidh mi. Tha a h-uile dùil agam fuireach.”

“’Nam bheachd-sa - thoir maitheanas dhomh ma tha mi tuilleadh is ladarna - cha robh còir sam bith aig d’ athair do leigeadh air falbh o ’n dachaidh.”

“Cha b’ urrainn dha mo chumail air áis,” fhreagair i gu luath.

“An do phòs Pàdraig Mac Iomhair? Saoilidh mi gun cuala mi gun robh e dol a phòsadh, na co dhiubh gun robh sùil aige air té-eigin?”

“Cha do phòs,” fhregair Sìne, an fhuil ag éirigh ’na h-aodann, oir bha Daibhidh ag amharc oirre, mar gum bitheadh e dol a ràdh rudeigin eile, ach dh’atharraich e inntinn. Thug e uile aire do ’n rathad a rithist. “Bithidh sin a gar ceann-uidhe an ceart-uair,” ars’ esan mu dheireadh.

Cha robh fhios aig Sìne co dhiubh bha i toilichte no duilich. Ciod a bhitheadh roimpe nuair a ruigeadh i? B’ e sin a’ cheist chudthromach. Chaidh gaoir fhuar troimpe a dh’aindeoin teas an latha.

An ceann beagan ùine stad an càr ’s shuidh Daibhidh air son mionaid ’s e sìneadh a mach a chasan, mus do dh’fhosgail e an dorus dhi.

Chunnaic i tigh snog, sgiobalta, le grunnan de dhaoine dubha air a bheulaibh, agus coltas gun robh


[TD 51]

iad a’ deasbad, no rudeigin! An sin chuala i guth boireannaich, air a thogail suas, mar gum bitheadh i ’gan càineadh.

Sguir an deasbad - agus an càineadh - gu h-aithghearr, agus thàinig am boireannach an coinneamh Sìne agus Daibhidh.

Bha i ard, tana, le sùilean geur; stiallan de ’n ghlas ’na falt donn agus e air a tharraing gu teann mu chùl a cinn. Nuair a shealladh tu ’n toiseach oirre shaoileadh tu gur e boireannach dùr, fad’-air-falbh a bh’ innte, ach air an dara sùil a bheireadh tu oirre chitheadh tu rudeigin sònraichte ’na h-aodann a bha cur an aghaidh a leithid sin de bheachd. B’ e ’n fhìrinn mu timcheall gun robh i cho onarach ris na glasan, agus cho dìreach ri saighead ’na deiligeadh ris gach neach. Bha cridhe coibhneil ’na cliabh; cridhe trocaireach, truacanta. Ach, bha i, air uairean, car goirid anns an nàdur, agus chan eil an teagamh is lugha nach bitheadh i a’ faighinn deagh aobhar air a bhith mar sin! B’ i seo a’ Bhan-Uibhisteach maile ris an robh Sìne gus a bhith fuireach, agus b’ e an duine aice (mar a dh’innseadh mu thràth) a bha ’na fhear amharc-thairis air an tuathanas aig Daibhidh.

Aig an ám seo thàinig i air adhart an coinneamh Sìne agus Dhaibhidh.

“Tha sibh air tighinn,” ars’ ise. Rug i air làimh air Sìne.

“Do bheatha do ’n àite uabhasach seo - chan fhada gus am bi thu ’g òrdachadh nach tàinig thu riamh ann.”

Thionndaidh i air a sàil, mionaid, ag ràdh rudeigin ri fear de na daoine dubha.


[TD 52]

‘O, Mhàiri Anna, chan eil fhios agam,” arsa Daibhidh, “Chuir Sìne roimpe gun tigeadh i, agus chan eil math dhuinn a misneach a thoirt bhuaipe! Co dhuibh cho luath seo!”

Rinn Màiri Anna seòrsa de ghnosad. “Bheirear bhuaipe luath gu leòr i,” fhreagair i gu dorcha.

Thàinig fear de na daoine dubha a nall mar gum bitheadh e ’g iarraidh bruidhinn rithe. Thionndaidh i ri Daibhidh. “Dèan fhéin gnothach ris an duine ud, no iarr air a theanga a chumail, an ainm an Aigh,” ars’ ise gu frionasach ’s i coiseachd air falbh, ag iarraidh air Sìne a leantainn.

“Na daoine ud - chan eil am beul a’ dùnadh, a latha no dh’oidhche; an corr cha dèan iad! ’S e ’m beul fhéin a’ chuid is fheàrr dhiubh!”

“An e siud na ‘<eng>Kaffirs<gai>’ air an cuala mi iomradh cho tric.”

“’S iad - clannaibh na mallachd!” fhreagair Mairi Anna, “Agus gu fìrinneach ’s mise tha seachd sgìth dhiubh! Bheir thu dhaibh rud ri dhèanamh; geallaidh iad a dhèanamh le iomadh modh, ach nuair a théid thu rithist an rathad a bha iad bithidh iad gun an rud a dhèanamh. Feumaidh tu fhéin a dhèanamh air a’ cheann mu dheireadh. ’S fhada on a bha mi air gabhail dhaibh leis a’ bhata as ceann sreath nam b’ urrainn dhomh! Ach tha foighdinn mór aig Daibhidh dhaibh ’s nì iad obair dha nuair nach dèan iad car cruthaichte do dhuin’ eile.”

Sheall Sìne timcheall oirre. “An ann le Daibhidh a tha am fearann seo uile gu léir?”

“’S ann, gu dearbh, fhad ’s a chì do shùil air gach taobh. ’S e duine math da-rìreamh a bha ann an Daibhidh


[TD 53]

- chan eil móran de sheòrsa ann.”

Chaidh iad a stigh, fhuair Màiri Anna àite-suidhe comhfhurtail do Shìne, agus an sin chaidh i sìos do ’n chitsin a thogal na dinnearach.

Ann an ùine ghoirid thàinig Daibhidh a stigh, agus an duine aig Màiri Anna, Iain Mór Dòmhnallach, còmhla ris. Is ann á Leòdhas a bha Iain còir, agus bha ’n coibhneas ’s an cridhealas a bu dual dha anns a’ chrathadh-làimhe a thug e do Shìne.

Shuidh iad aig a’ bhòrd agus bu tric a lìon sùilean Sìne le deòir ag éisdeachd riutha a’ bruidhinn ann an cainnt uasal, bhinn nan eileannan gaolach an iar. Agus ged a bha i ann an tìr choimhich, ’s iomadh uallach air a cridhe, cha b’ urrainn dhi gun a bhith faireachdainn dachaidheil, ’s eadhoin thigeadh gàire fann, gu bilean nuair a chluinneadh i na h-ionnsaighean smiorail a bha Màiri Anna, an dràsda ’s a rithist a’ toirt air na fir leis an teangaidh!

Chum iad an còmhradh a’ dol cha mhór gus an robh am feasgar ann. An sin dh’éirich Daibhidh. “Tha an t-ám agam-sa falbh,” ars’ esan. “Tha mi air mo shuim a chall gu buileach! Chì mi anns a’ mhadainn thu, a Shìne. An uair sin chì thu am fearann - agus ni sam bith eile tha dhìth ort fhaicinn.”

Lean Iain a mach e ’s iad a’ bruidhinn mu chùisean na spréidhe agus an tuathanais.

Thuit dorchadas na h-oidhche air an tìr. Bha na reultan boillsgeach ag amharc a nuas gu séimh. O astar fad’ air falbh chluinnte langanaich nan ainmhidean fiadhaich. Bha an latha air soilleireachadh a rithist mus do dhùin sùilean Sìne. Nuair a fhuair i i fhéin ’na h-aonar ’na seòmar thill am bruaillean trioblaideach ri


[TD 54]

h-inntinn. Ciod mu dhéidhinn Ruaraidh? Ciod a bheireadh an latha màireach am follais?


CAIBIDEIL XI

Is iomadh uair a thuirteadh gur h-e dùthaich mhìorbhuileach, dùthaich anns a bheil móran de nithean iongantach, a th’ ann an <eng>Africa<gai>. Tha e coltach nach e tuaraisgeul a tha an sin idir. No co dhiubh ’s e bha Sìne ag ràdh rithe fhéin mus robh i fada anns an àite. Chuimhnich i mar a chual’ i seann duine mhuinntir Eireann ag ràdh uaireigin. “Tha ’n tìr ud cho làn de dh’iongantas ’s nach leig duine leas ìongnadh a ghabhail do ni sam bith a chì e ann!”

’S dòcha gu bheil cuid ann a their, ’s math dh’fhaoidhte nach ann gun aobhar, gur h-e tìr a tha làn de nithean mi-fhreagarrach, eu-coltach, neo-chumte ro òrdugh is riaghailt modhalachd is suaicheantas dhùthchannan eile, a tha innte mar an ceudna. Bothagan air an togail air poll is criath ’s air an tughadh le slatan-cuilce! Bothagan ’s tighean móra air an togail air iarann-preseach * ’s air cuilc! Boireannaich uasal, ionnsaichte, a’ fuireach anns na tighean sin ’s ’gan toirt fhéin ás cho foghainteach ris na fir! Innealan-ciùil ’s dealbhannan prìseil air am faotainn ann an ionadan nach bitheadh sùil aig neach riutha! Soithichean airgid ’s nithean luachmhor eile air an cuir an òrdugh ’s dòcha air seann bhocsaichean! Daoine dubha frithealadh mun cuairt ’s a’ ruith thall ’s a bhos. Eireachdas-nàduir nach urrainn dealbhadair fo ’n ghréin a chur sìos gu cothromach air canabhas. Sin cuid de


<eng>* corrugated-iron<gai>


[TD 55]

na nithean a chunnaic Sìne agus a rinn drughadh mór oirre anns na ceud làithean ud.

Is ann air a dhèanamh de iarran-preasach ’s de chuilc a bha ’n tigh aig Iain Mór Dòmhnallach. Bha na h-ùrlair air an dèanamh de leann-tàth *, ’s iad air an còmhdach le bratan-ùrlair dhaithte.

Bha a h-uile seòmar is eile anns an tigh cho grinn, dachaidheil ’s ghabhadh iad dèanamh. Foghnaidh dhuinn sealltainn an dràsda air a’ phrìomh-sheòmar, no (mar a chanas iad ’s a’ Bheurla chruaidh Shasannaich!) an <eng>‘living-room’.<gai>

’S e Iain fhéin a rinn an dreasair agus a chuir dreach-dhath an daraich air. Ma bha gaoid no sgàineadh ann, gu cinnteach cha robh sin faicsinneach do ’n t-sùil. Bha cuach mhór loma-làn fhlùraichean measgte le feur Africanach air bord beag thall fo ’n uinneig mhóir a bhitheadh daonnan leth-fhosgailte. Ann an oisean eile bha dealbh ann an céis airgid, cuach le measan, agus bascaid-fhuaighail, air am bitheadh Màiri Anna gu tric a’ toirt làimh. Bha céis-leabhraichean mór ’s an t-seòmar, ’s an leth iosal dheth air fhalach le brat uaine, oir ’s e preasa-bìdh a bha ’s a chuid sin dheth. Bha cùirteannan uaine ris na h-uinneagan, agus measgachadh de uaine ’s donn anns a’ bhrat-ùrlair.

Is iomadh ni a dh’ionnsaich Màiri Anna ’s Iain, (agus gu leòr a bharrachd orra) ré an cuairt ann an <eng>Africa<gai>. Nuair a chaidh an tigh aca a thogail an toiseach bhitheadh seangain is radain gu tric a’ cur dragh orra, ach fhuair iad seòl air cur ás dhaibh. Dh’ionnsaich iad mar a dèanadh iad an àrnais féin ’s an déidh a dhèanamh, dreach-dhath freagarrach a chuir air. (Chan


<eng>* cement<gai>


[TD 56]

eil seo uaireanan cho furasda ’s a shaoileas daoine). Bhitheadh Màiri Anna gu tric a’ dèanamh ìm, a’ cladhach a’ ghàraidh nuair nach bitheadh Iain aig an tigh, agus a’ dèanamh iomadh ni eile nach leigear a leas ainmeachadh. Bha cearcan agus eòin eile aice ’gan toirt air adhart mar an ceudna.

Cha robh nàbaidhean ro fhaisg orra, ach ruigeadh iad leis a’ chàr air a dhol a choimhead air Breatannaich eile a bha air tuineachadh anns an roinn seo de dh’Africa. Bha an Ridire Seòras Fortescue, aig an robh gnothach ris na méinnean-airgid ann an <eng>Koen-ritz<gai>, a’ fuireach mu dheich mile bhuapa. Is e Sasannach a bh’ anns an Ridire Seòras, duine fearail, geur-chuiseach, le spiorad nan seann saighdearan-tochlaidh * a choisinn ainm dhaibh fhéin le còir, agus a dh’fhàg an t-iomradh beò sin air clàr-sgrìobhaidh an t-saoghail.

Bha aon leth-dusan <eng>Kaffir<gai> ag obair an fhearann aig Daibhidh, agus fear no dhà eile fo riaghladh Iain Mhóir. Agus bha searbhanta aig Màiri Anna d’ a b’ ainm Rosa. “Brònag,” theireadh Màiri Anna, “Chan eil i ro bhòidheach - ach nì i ’n gnothach. Cha téid a’ bhreàghachd seach an craiceann!” Ach ge b’ e ciamar a bha a coltas o ’n leth-a-muigh bha i dìcheallach, onorach. Agus ged a bhitheadh Màiri Anna a’ losgadh oirre air uaireanan leis an teagaidh bha ceangal daingean eatorra ’na dhéidh sin. Bha i air an aon dòigh a thaobh nan <eng>Kaffirs<gai> - ged a bhitheadh i fhéin a’ trod riutha ’s ’gan càineadh, bha i coibhneil riutha ’s chan fhuilingeadh i do neach air an talamh foirneart a dhèanamh orra.

Bha Iain is Màiri Anna toilichte gu leòr anns an tìr choimhich d’ an tàinig iad nuair a phòs iad, cóig-


<eng>* pioneers<gai>


[TD 57]

bliadhna-fichead air ais. Mar a tha ainm a’ leigeadh ris dhuinn ’s e duine mór a bha ann an Iain; mór ann am pearsa, ann an cridhe ’s an nàdur. Saothrachail ’na obair, foighidneach ann an duilgheadas, bu mhac e air son am faodadh Albainn a bhith moiteil. Nach toir sinn sùil air ’s e tighinn dhachaidh o obair! Bha dà òirlich a bharrachd air na sia troighean ann, le gualainnean leathann, ’s gàirdeanan garbh, féitheach. Bha aodann, a bha air fàs donn leis a’ ghréin, a’ dealradh le ionracas is gean math. Am feasgar seo tha e air éideadh ann an léine ruadh, na putain aig an amhaich air falbh aiste, ach pìos de bharral bròige air a chuir troimh na tuill ’gan tarraing ri chéile! Bha seann ad ag aomadh gu cùl a chinn, mu thimcheall an tubhairt Màiri Anna “Nach robh ceàrd ann am Breatann a bheireadh taing dha air a son!” Ach ge b’ e air bith de ’n t-aodach a dh’fhaodadh a bhith uime, cha robh sin a’ falach na h-uaisleachd nàdurra a bha anns an duine.

Bha litrichean aig Iain nuair a thàinig e dhachaidh oir bha e air tadhal ann an oifis a’ phuist air an rathad. Fhuair Sìne dà litir, agus dh’aithnich i làmh-sgrìoghaidh a h-athar air té dhiubh. ’S ann o Bheathaig a bha ’n té eile. Chaidh i steach do a seòmar fhéin ’ga leughadh.

Cha robh móran ann an litir a h-athar, ach, a’ leughadh eadar na sreathan dh’aithnich i gun robh e ’ga h-ionndrainn. Bha iad gu math, bha e ’g ràdh, ’s bha dòchas aige gun robh ise mar an ceudna. Bha Pàdraig MacIomhair air fios fhaotainn o bràthar-athar a dhol a null a dh’Africa o chionn beagan mhìosan, agus thaghladh e dh’amharc oirre. Bha na càirdean a bha bhos a’ coimhead air a’ Bhan-tighearna a nis air tilleadh a null do ’n Roinn Eòrpa. ’S e sin a’ chuid


[TD 58]

bu mhotha bha ’s an litir. Bha litir Beathaig na b’ fhaide, ach bha nithean innte cho naomh ’s cho sòluimte ’s nach buin e dhomh-sa a dhol ’gan seirm do ’n t-saoghal. Ged a chuir an litir sin cianalas air Sìne thug i toileachadh dhi mar an ceudna, oir bha Beathag a’ faireachdainn na b’ fheàrr nuair a sgrìobh i na bha i nuair a dh’fhàg an nighean an dachaidh.

Nuair a leugh i na litrichean shuidh i greis leatha fhéin ’s an t-seòmar. Ged a bha i nis grunn sheachdainnean ann an <eng>Africa<gai> chan fhaca i Ruaraidh fhathast. Ged a gheall Daibhidh gun toireadh e d’ a ionnsaigh i cha tàinig sin gu teachd. Thug e timcheall an fhearainn i ’s a choimhead na spréidhe; eich, crodh, caoraich, mucan ’s a leithid sin. Thug e choimhead air na Breatannaich eile a bha anns an àite i, ach nuair a bheireadh i guth air a’ ghnothach a bu dlùithe do cridhe, dh’atharraicheadh e cuspair an t-seanachais.

Cha robh fhios aig Sìne bhochd ciod a shaoileadh i do ’n dìomhaireachd a bha siud, ach cha robh ni ann a’ b’ urrainn dhi a dhèanamh, ach a h-earbsa chur anns an Tì as àirde, agus feuchainn ri bhith foighidneach.


CAIBIDEIL XII

“Càit a bheil mi? Càite...? Leigibh leam... Leigibh leam cadal... Leigibh leam, tha mi ’g ràdh ruibh!”

Gu tromasach, ach gu fiadhaich thilg Ruaraidh Grannd na facail sin ann an aodann Dhaibhidh. Bha Ruaraidh ’na shìneadh air leabaidh a bha gu math troimhe-chéile, agus am fear eile ’na sheasamh os a chionn a’ feuchainn ri dhùsgadh.


[TD 59]

Bu dheireadh, a réir a gheallaidh, bha Daibhidh air Sìne a thoirt a dh’ionnsaigh Ruaraidh, agus ’s e seo an sealladh air an do laigh a sùil nuair a chaidh i stigh do ’n bhothaig bhig iarainn far an robh e fuireach leis fhéin.

“Leigibh leam, tha mi ’g ràdh. Fàgaibh mi! Falbhaidh!” Dh’fhosgail e shùilean, a’ spleucadh air Daibhidh ’s air Sìne ach gun e idir ’gan aithneachadh. Bha a chruth a’ coimhead cho borb ’s na sùilean aige cho neònach - chan fhaca Sìne duine riamh anns an t-suidheachadh ud. Dh’fhairich i mar gum bitheadh i ’g iarraidh a mach. Mar neach ann am bruadar fhuair i ’n dorus ’s chaidh i mach. An dorus, an tubhairt mi? Cha robh dorus ann - ach cùirtean piollach.

Sheas i mionaid an tacsa ris a’ bhalla a muigh. An ceann tiota thàinig Daibhidh a mach as a déidh. Cha do labhair a h-aon aca, ach mu dheireadh bhris Daibhidh an t-sàmhchair. Bha coltas suidhichte, gramail air, mar neach aig an robh gnothach mi-thaitneach ri dhèanamh, agus a bha ’g iarraidh fhaighinn seachad.

“Tha mi duilich, a Shìne; nas duilghe na ghabhas cur ann an cainnt. Tha fhios agam gun robh an sealladh ud oillteil leat. Ach tha thu faicinn a nis, nach eil? - car son a bha mise ’g iarraidh ort tilleadh dhachaidh? Bheil thu tuigsinn a nis car son a bha mi ’n aghaidh dhuit Ruaraidh fhaicinn? Bha mi air an sealladh ud a chaomhnadh dhuit nam b’ urrainn dhomh. Cha robh mi air son gum faiceadh tu idir e, ach chuir thu fhéin romhad tighinn.”

Cha robh e furasda do ’n nighinn a guth fhaotainn, ach mu dheireadh dh’fheòraich i; “Ciod a tha ceàrr air, a Dhaibhidh?”


[TD 60]

“Tha cho math an fhìrinn innse dhuit o thoiseach gu deireadh. Cha do thàr e tighinn a mach do ’n tìr seo nuair a thòisich e air an daoraich. Bha sin dona gu leòr, ach bha eadhoin na bu mhiosa ri teachd. O chionn tri bliadhna thòisich e air opium a ghabhail. Tha fhios, eadhoin anns a’ Ghàidhealtachd gu bheil sibh a’ cluinntinn mu na nithean gràineil sin a tha daoine gabhail cho bitheanta an diugh - nithean a tha marbhadh dhaoine ’s a’ toirt bhuapa an reusoin air a cheann mu dheireadh.”

Dh’fhàs Sìne cho geal ris a’ chanach. “Tha fhios agam,” ars’ ise, agus cha robh ’na guth ach cagar ìosal. Bha i faireachdainn cho lag.

“Ach a bheil àite-fuirich idir aige ach a’ bhothag ud?” dh’fheòraich i an uair sin.

“Chan eil.” Stad e mionaid. “B’ fheudar a’ bhothag ud a thogail dha. Rinn sinne na b’ urrainn dhuin chum a chuideachadh, ach dh’fhairtlich e oirnn. Chan fhanadh e còmhla riumsa ’s chan fhanadh e còmhla ri Iain - roghnaich e dhol a dh’fhuireach an siud. Nuair a thàinig e ’n toiseach dhèanadh e obair nuair a thogradh e fhéin, ach a nis tha e cur seachad a’ chuid as motha de shaoghal - mar a chunnaic thu.”

Sheall i suas gu durachdach. “O, Dhaibhidh, ciod a ghabhas dèanamh a chum a’ chùis a leasachadh? Ciod a nis sinn air son a shàbhaladh?”

Bha aodann Dhaibhidh sòluimte. “Chan urrainn dhuinne ni sam bith a dhèanamh; tha sinn soilleir gu leòr. ’S e cumhachd an Tighearna ’na aonar a thogas e o ’n chlàbar uamasach anns a bheil e air tuiteam.”

Gu h-obann dh’fhoighneachd Sìne, “A Dhaibhidh, am bi thu uair sam bith ag ùrnuigh?”


[TD 61]

“Bithidh, gu dearbh,” fhreagair an duin’ òg. “Is iomadh uair is e sin an aon chomhfhurtachd a tha agam. Mar a tha fhios agad dh’fhàgadh an teaghlach againne gun mhàthair glé thràth. Ach dheònaich Freasdal dhuinn té ’na h-àite - mo mhuime ghaolach. Is ise stéidhich teagasgan an t-Slànuighear ’nar n-inntinean ’s cha do dhiochuimhnich mise riamh an treòrachadh spioradail a thug i dhomh. Soirbheachadh sam bith a tha agam an diugh ’s ann air sgàth a comhairlean glic a tha e agam, ’s ann gu fìrinneach, Dia ’ga beannachadh.” Bha sùilean Dhaibhidh làn, agus lìon sùilean Sìne, iad fhéin, le co-fhaireachdainn.

“Thoir mathanas dhomh, a Shìne. Chan ann tric a leigeas mi ris na nithean dìomhair seo idir, ach tha mi creidsinn gu bheil trian de ’n chianalas orm an diugh. Nuair a bhitheas cùisean duilich, ’s a bhitheas nithean uamhasach a’ togail an cinn (mar an rud a chunnaic sinn an ceart uair) bheirinn rùn sam bith air aon sealladh de na seann daoine aig an tigh fhaicinn ’s aon oiteag de ghaoth fhallain Ard Uaine fhaireachadh air m’ aodann.”

Bha Sìne sàmhach car greise agus an sin thubhairt i. “Tha cho math dhuinn falbh. Chan eil e chum feum a bhith ’nar seasamh an seo. An seall thu nall air Ruaraidh an nochd fhathast?”

“Seallaidh,” fhreagair e ’s e gluasad air falbh còmhla rithe.

Am feadh ’s a bha iad a’ gabhail an rathaid air ais gu tigh Iain Mhóir fhuair Sìne i fhéin ag innse do Dhaibhidh mar a bha nithean anns a’ Bhail’ Uachdrach eadar i fhéin ’s a muime; nach robh iad a’ faighinn air adhart ’s gum b’e sin am prìomh-aobhar gun do dh’fhàg


[TD 62]

i ’n dachaidh cho luath. “Ach,” chrìochnaich i, “Ged nach do dh’obraich gnothaichean a mach mar a bha mi ’n dùil tha mi fhathast de ’n bheachd gun robh mi ceart ann a bhith tighinn an seo.”

“Gabhaidh sin creidsinn, gun teagamh,” fhreagair Daibhidh, “Gabhaidh e creidsinn... ged a bha mise ’g iarraidh ort tilleadh dhachaidh. Thàinig thu air son aobhar air choireigin, a Shìne. Chan eil ni sam bith a’ tachairt air thuaimse.”


Bha an oidhche air tighinn. Anns a’ bhothaig bhig aig Ruaraidh Grannd bha Daibhidh ’na shuidhe a’ reusonachadh ri chompanach.

“Siuthad, a Ruaraidh,” ars’ esan gu foighidneach, “Tha mi faicinn nach eil thu idir math an nochd, ’s chan fhaod thu fuireach an seo leat fhéin. Nigh d’ aodann ’s thugainn a null còmhla riumsa.”

“Car son nach fhàg thu mi? Ciod an gnothach a tha agadsa rium?”

Bha na briathran crosda, agus gu dearbh, bha choltas uile gu léir ana-cnearsda. Geal-ghnùiseach, dearg-shuileach, salach, le fhalt gun chìreadh ’s leth-òirleach de fheusaig air, bu truagh, dìblidh an sealladh.

Càit nis an robh an grinneas, an suairceas, a choisinn cridhe Sìne Nic Coinnich o chionn beagan bhliadhnaichean air ais?

“Tha mi ’g ràdh, ciod an gnothach a tha agadsa rium?” ars’ esan a rithist, gu h-iargalta.

“Innsidh mi sin dhuit anns a’ mhadainn,” fhreagair Daibhidh ’s e bruidhinn gu ciùin. “An dràsda cuir boiseag air d’ aodann - ’s fheàrrde thu e - ’s an uair


[TD 63]

sin théid sinn dhachaidh. Dh’iarr mi air a’ bhean-tighe biadh a bhith deiseil aice, ’s bithidh i ’gar feitheamh.”

“Car son a dh’fhalbhainn-sa mach ás an seo? Inns’ sin dhomh! Car son? Seo agad m’ àite fhéin ’s cha chuir duine ás mi.”

Thug Daibhidh sùil timcheall na bothaig; sùil anns an robh truas le dimeas measgte. Bha an t-àite cho truagh, cho salach.

Rinn am fear eile gàire goirid gun aoibhneas innte. “Seadh! Tha fhios agam ciod a tha thu smaointeachadh! Gu bheil an t-àite coltach rium fhin, eh? Fàil-mhuc, eh? Chan eil sin gu deifir - chan fhalbh mi còmhla riut-sa. Gabh a mach a seo, no tilgidh mi mach thu.”

Rug Daibhidh gu teann air ghualainn air agus thug e deagh chrathadh air. “A Ruaraidh,” ars’ esan, “Sguir de d’ amaideachd anns a’ mhionaid. Siubhad! Nigh d’ aodann ’s gum bitheamaid a’ falbh. Tha fhios agad glé mhath gu bheil thu cur feum air coimhead as do dhéidh an nochd. Greas ort, a nis.”

Thug Ruaraidh sùil ann an aodann a’ chompanaich ’s dh’fhalbh e chrosdachd ’s a’ mhaoigheadh ann an tiota. Chaidh plosgadh critheanach troimh chollainn, agus an sin dh’éirich e gun aon fhacal agus nigh e aodann. Chaidh iad a mach ás a’ bhothaig le chéile.


CAIBIDEIL XIII

Bha Sìne agus Màiri Anna ’nan seasamh ann am bùth bheag anns an robh a h-uile seòrsa bathair ’ga reic. Bha am bodach Sasannach leis an robh a’ bhùth a’


[TD 64]

frithealadh do Mhàiri Anna, ach aig a’ mhomaint seo bha e shìos anns a’ chùl ag iarraidh rudeigin.

“Tha a’ bhùth bheag seo glé fheumail, gu dearbh,” arsa Sìne.

“Tha i sin, gun teagamh,” fhreagair Màiri Anna, “Ach chan eil i cho math ’s a bha i nuair a thàinig mise seo an toiseach.”

“O,” arsa Sine, gu neo-chiontach, “An robh i ann an uair sin?”

“Bha!” Ghlac an té eile i gu grad. “Car son nach bitheadh? ’S ann a tha thu bruidhinn mar gum b’ ann a mach ás an àirc aig <eng>Noah<gai> a thàinig mise. Chan eil cho fìor fhada sin bhuaithe... Bha mi gu math na b’ òige gun teagamh. B’ e sin na làithean! Tha cuimhn’ agam gun robh ìongnadh mór aca dhiom an seo.”

“Tha mi creidsinn gun robh,” fhreagair an nighean. Thug Màiri Anna sùil gheur oirre, mar gum bitheadh amharas aice gun robh na briathran a’ ciallachadh barrachd ’s a bha air an uachdar, ach cha tubhairt i guth. Thog i sgeilead a bha air a’ chlàr-malairt, ’ga thionndaidh mun cuairt ’na làimh, ’s a’ dèanamh mìon-rannsachadh air a’ mhàs aice le sùilean biorach.

“Cha chreid mi nach toir mi leam an sgeilead seo - tha sinn a’ cur feum air aon dhiubh.” Thàinig am bodach air ais, phàigh Màiri Anna an sgeilead agus an sin phaisg e suas na nithean a cheannaich iad.

“A bheil sibh cinnteach gu bheil a h-uile dad agaibh?” dh’fhaighneachd Sìne.

“Tha mi smaointeachadh gu bheil. Ach stad ort! Dhiochuimhnich mi tombaca Iain.” Fhuair i an sporan a rithist. “Cha leig mi leas a dhol dhachaidh mur bi


[TD 65]

an tombaca agam!... ’S gu dearbh chan eil agam mu dhéidhinn a bhith cosg airgid air. Smaointich fhéin!” Thog i dà unnsa tombaca. “Fiach dusan tasdan a’ dol a dh’fhalbh leis na gaothan. Ach cha bhi ’n duine againne toilichte mur bi pìob ’na phluic ’ga ceòthadh.”

Air an rathad dhachaidh dh’fhaighneachd Màiri Anna: “Am faca tu Ruaraidh fhathast?”

Thàinig sgàile air aodann Sìne. “Chunnaic mi sealladh dheth, ach cha robh mi bruidhinn ris.”

“’S dòcha nach robh e ann an suidheachadh freagarrach air son gum bruidhneadh e riut.”

“Tha sibh ceart - cha robh.”

“A Shìne,” ars’ a’ bhean gu dùrachdach, “Chan eil gnothach agamsa riut, ach bu mhath leam a h-uile soirbheachadh a bhith agad. Cha toirinn droch comhairle ortsa na air neach eile. Cuir Ruaraidh gu tur a mach ás do bheatha no millidh e i, ’s bheir e thusa nuas cho ìosal ris fhéin.”

“Tha mise air gach smuain mu dhéidhinn Ruaraidh a chuir air chùl - ’s e sin a thaobh gum pòsamaid - chan eil e ’gam iarraidh co dhiubh nam bitheadh ’s dòcha...”

“Co dhiubh tha gus nach eil.” fhreagair an t-eile, ’na dòigh ealamh. “Na bitheadh turus agadsa ris. Tha e air e fhéin a leigeadh seachad gu h-iomlan.”

“A bheil dad de fhios agaibh ciamar a thòisich e air na truaighean ud an toiseach? Cha do dh’inns’ Daibhidh móran dhomh, idir. Cha do rinn e dhomh ach iomall na sgeul mar gum b’ eadh.”

“Tha beag an nasgaidh aig Daibhidh dheth; tha mise ’g innse sin dhuit. Dhèanadh e beagan air choir-


[TD 66]

eigin nuair a thàinig e mach an seo an toiseach. Ach fhuair e eòlas air trusdar de dhuine, d’ an ainm <eng>Van Krane<gai> aig a bheil seòrsa de thigh-seinnse shìos ann an Durban. Chan e tigh-seinnse tha ann, uile gu léir, cuideachd, ach gàradh-opium. ’S e ’n t-àite sin a thug an leagadh aig Ruaraidh mun cuairt - thòisich e air a dhol ann còmhla ri na mèinneadairean ’s gach seòrsa bhitheadh a’ gabhail an rathaid. Air son ùine cha robhar a’ cluinntinn guth idir air, ach chuala Daibhidh gum facas e ann an <eng>Durban<gai> a’ fuireach ann an camp còmhla ri gràisg de dhaoine dubha ’s eile. Gun dàil dh’fhalbh Daibhidh air a thòir. Thug e greis ’ga lorg ach fhuair e mu dheireadh e - anns a’ ghàradh ghrannda aig <eng>Van Krane<gai>. Thug e air ais an seo e ’s rinn e dhìcheall ris, ach ’s ann nas seacharanaiche a tha e fàs. Bithidh e falbh an drasda ’s a rithist ’s a’ tilleadh ’na dhìol-déirce - tha <eng>Van Krane<gai> gu tric ri fhaicinn anns a’ bhaile-mhor is fhaisge dhuinn - <eng>Koen-ritz<gai> - a’ malairt <eng>opium<gai> an sin. Chan fhaca mise riamh an trusdar ’s na leigeadh Ni math gum faic. Tha ’n luchd-lagh air a thòir o chionn fada ach tha e cho meallta ’s cho cliceach ’s nach do ghlacadh riamh e.”

“’S e gnothach uamhasach a th’ ann,” ars’ Sìne le clisgeadh.

“Gu fìrinneach ’s e. Ach nach neònach nach do mhothaich thu fhéin gun robh rudeigin ceàrr mus do dh’fhàg thu Alba. An robh e sgrìobhadh thugad?”

“Air uairean, ach cha robh glé thric. Chuimhnich i gun robh i aon turus bliadhna gun litir fhaighinn bhuaithe. Chaidh a h-inntinn air ais. Chuimhnich i air briathran Beathaig ’s air an rabhadh a bh’ annta. Chuimhnich i air mar a bha i fhéin a’ gabhail leisgeul


[TD 67]

Ruaraidh. Nach i bha dall. Ach bha a sùilean air am fosgladh a nis.

“A Mhàiri Anna,” arsa Sìne, “Mar a thubhairt mi riubh tha mise air gach smuain a thaobh Ruaraidh a phòsadh a leigeadh seachad. Ach ma ’s urrainn dhomh ni sam bith a dhèanamh air son a chuideachadh no a ghairm air ais o ’n doimhneachd anns a bheil e, gu cinnteach nì mi e.”

“Chan eil fhios agam ciod as urrainn neach sam bith a dhèanamh ris tuilleadh... nuair a dh’fhairtlich e air Daibhidh fhéin! A nis, sin agad duine! Daibhidh - sin agad aon fhear nach fhaigh thu ag aomadh gu slighe na h-eucorach. Sin agad fear nach toireadh briseadh-dùil do thé sam bith. Air son Ruaraidh cha b’ urrainn dhuit earbsa a chuir riamh ann. Ghealladh e dhuit a’ ghealach ’s na reultan ach ’s e sin fhéin cho fada ’s a rachadh e.”

Leis na facail sin sheall i air a fiaradh air Sìne, ach cha tug an nighean freagradh seachad. Bha cùisean Ruaraidh ’nan laighe trom air a spiorad. Bha e ’na thinneas dhi a bhith smaointeachadh air an truaillidheachd anns an do thuit e. Ach có aige bha fhios. Cho fada ’s a bha beatha ann bha dòchas ann mar an ceudna.

Nuair a nochd iad ris an tigh bha Daibhidh is Iain is dhà no trì de na <eng>Kaffirs<gai> ag obair timcheall air <eng>tractor.<gai> Bha sracadh mór air glùin na briogais aig Iain. Thug e prìne-banaltrum sgairteil a mach ás a phòca, agus thòisich e air oidhirpeachadh air an toll a ghròbadh ri chéile leis.

“O! Chuideachd an t-saoghail,” arsa Mairi Anna. “Nach seall sibh an duine! Cuir bhuat am prìne sin,


[TD 68]

agus thig dìreach a stigh ann an seo gus an càirich mise do bhriogais.

Sheall Iain suas, a làmhan ’s a’ phrìne. “Chan eil ùine agam... tha sin a’ falbh...”

“Sealbh ’gar beannachadh - càite?”

“Tha sinn a’ falbh do ’n bhaile ’s a’ chàr... Bhris mise rud ’s an <eng>tractor<gai>...”

“’S mi dh’earbadh asad,” gheàrr Mairi Anna stigh gu crosda.

“....Agus feumaidh sinn rud ùr a lorg a théid ’na àite. An d’ fhuair thu ’n tombaca?”

Nuair a chaidh an tombaca a shìneadh seachad leum na fir a stigh do ’n chàr; Iain le aon làmh a’ dinneadh a’ phrìne ann an glùin a bhriogais, agus Daibhidh gu beag-nàrach a briobadh a shùil ris na boireannaich.

Rinn an car casad ceòthach no dhà ’s an sin dh’fhalbh e ’na dheann a’ fàgail sguain de dhusd mìn ’na dhéidh. Sheall Màiri Anna sìos an rathad as a dhéidh. “Siud agad na fir!” arsa ise le plosg, mar neach a bha feuchainn ri bhith strìochte ri rud nach gabhadh leasachadh. “Tha Iain againne ceartacoma ciamar a dh’fhalbhas e o ’n tigh, ’s tha mi ’n còmhnaidh ris air a shon sin. Mur bi a falbh le briogais ’s tuthag oirre feumaidh toll a bhith air a sheacaid!”

Rinn Sine gàire. “Tha e ’g obair cruaidh, cruaidh, ’s chan eil ùine aige air son a bhith cumail suas grinneas is modhannan nam bailtean móra an seo.”

“Uill... ’s dòcha gu bheil sin ceart. Cha mhór nach coma do dhuine ciamar a bhitheas e air éideadh an seo fhad ’s a bhitheas a chnàmhan air am falach. Nach eil e neònach cho beag ’s a shaoileas sinn de na


[TD 69]

rudan sin anns an àite seo? - tha nithean ann a ghlasadh ar ciabhag ann an Alba nach cuir móran de chùram oirnn an seo. Ach, nach coma! Thig a stigh ’s gun dèanamaid balgam tea. Chan eil fhios cuin a thilleas iadsan.”


CAIBIDEIL XIV

An ath mhadainn bha Sìne stigh leatha fhéin nuair a thàinig aon dhe na <eng>‘Kaffirs’<gai> a dh’innse dhi gu robh cuideigin a muigh ag iarraidh a faicinn. Ais son mionaid ghabh i clisgeadh, agus b’ fheàrr leatha nach leigeadh i leas an gairm a fhreagairt. An e seo an coinneadh ris an robh i feitheamh, ’s mu thimcheall an robh i bruadar o chionn chóig bliadhna? Bha i miannachadh gu robh cothrom teichidh aice, ach mu dheireadh le oidhirp làidir cheannsaich i i fhéin agus chaidh i mach.

A’ tionndadh oisean an tighe thàinig i air, gu h-obann, ’na sheasamh leis fhéin. Dh’fhairich i taingeil nach robh duine eile gu bhith ’na shùil-fhianaisean air a chòmhdhail ud - nam bitheadh làthaireachd neach eile ann cha robh i smaointeachadh gum bitheadh i comasach air a ghiùlan.

Bha i air chrith nuair a chaidh i air adhart ’na choinneamh. Thug e ceum na dhà air adhart, agus shìn e làmh dhi. Mhothaich i gun robh esan air chrith mar an ceudna.

Thòisich i air rannsachadh a h-inntinn air son faclan freagarrach leis am fàilticheadh i e, ach chan fhaigheadh i aon. An e, gu fìrinneach, Ruaraidh a bha ’n seo mu coinneamh? Ruaraidh, nach fhaca i o chionn chóig bliadhna! Agus, an déidh gach bruadar a bha aice mu


[TD 70]

’n toileachadh a bha iad a’ dol a shealbhadh còmhla, an e seo an seòrsa coinneachadh a bha aca?

An diugh bha aodach math air, agus bha e glan, sgiobalta, ach bha a cholainn ’s aodann mar gum bitheadh iad air an spilleadh le tinneas trom air choireigin. Ach cha robh e idir a’ coimhead (mar is tric tha sheòrsa) neo-fhinealta no cruadhaichte leis a’ chleachdadh olc d’ an robh e air a thoirt thairis. Na sùilean truacanta, ’s ann a bha e ’g amharc mar neach a bha air móran fhulang, agus a dh’fheumadh a dhol troimh fhulangasan fhathast.

’S e sin an smuain a bha air thoiseach air gach smuain eile, nuair a rug i air làimh air.

“O, Ruaraidh,” ars’ ise gu bàidheil, “Chan eil thu coimhead gu math idir!”

Cha do sheall e dìreach oirre. Cha mhotha na sin a fhreagair e na briathran a thubhairt i ris. An àite sin thubhairt e:

“’S ann agad tha ’n deagh nàdur nuair a bruidhneadh tu rium as déidh mar a dhéilig mi riut.”

Ged nach robh e coimhead nàrach no ciontach bha ni-eigin ’na ghiùlan a bha tagradh air son iochd; tròcair; tuigse. Sheall e oirre aon uair ’s an sin sheall e air falbh gu h-ealamh. Chaidh saighead troimpe. Na sùilean ud! Dé cho math ’s a bha cuimhne aice oirre! Ach cha do sheall iad riamh oirre anns an dòigh ud.

“Car son nach bruidhninn riut?” ars’ ise gu sèimh.

Chaidh phlosg troimhe. “Tha fhios agad fhéin air an sin. A Shìne, an toir thu mathanas dhomh?”

“Thug mi mathanas dhuit mu thràth, a Ruaraidh,” fhreagair i, “Agus an rud a chaidh seachad bitheadh e seachad ’s na bitheamaid a cosg seanachais air.”


[TD 71]

“Bha thu riamh uasal, coibhneil,” ars’ esan, “Ach car son a dh’fhuirich thu ann an <eng>Africa<gai> nuair a fhuair thu mach... mar a bha cùisean? Car son nach deach thu air ais dhachaidh? Bha Daibhidh ag innse dhomh gun robh thu ’g iarraidh m’ fhaicinn. Car son?

Car son? Tha fhios agad a nis air mo shuidheachadh. Car son nach leig thu leam a dhol... do ’n droch àite ’nam dhòigh fhìn?”

Chaidh na faclan fiadhaich ’s an coltas cràidhte a bha air aghaidh a dh’ionnsaigh a cridhe. Ghlac i a ghàirdean.

“A Ruaraidh, na bi bruidhinn mar sin! A bheil thu smaointeachadh gun do dhiochuimhnich mise thu cho luath ’s nach bithinn ag iarraidh d’ fhaicinn?”

“A bheil dùil agad fuireach ann an <eng>Africa<gai>?”

“Tha. Gheibh mi rudeigin ri dhèanamh. Chan eil mise ionnsaichte air son dreuchd sam bith, ach gheibh mi rudeigin. Chan eagal dhomh!”

“Thusa! Aon nighean an Ridire Eanraig Mac Coinnich a’ dol a shireadh beò-shlaint mar gum bitheadh té chumanta! A bheil fhios agad ciod a tha thu ’g ràdh, a Shìne?”

“Tha, glé mhath,” fhreagair i gu neo-ghluasadach, “Tha airgead agam; chan e taobh sin dha ’n chùis a tha ’g iarraidh orm ni air choireigin a dhèanamh idir. Ach chan eil mi air son a bhith ’nam chreutair gun fheum anns an t-saoghal.”

“Tha thu cur ìongnadh orm.”

“Car son? A bheil e cho iongantach gum bithinn a’ feuchainn ris a’ chuid is fheàrr a dhèanamh de chuisean? Tha aobharan sònraichte agam nach urrainn dhomh tilleadh dhachaidh. ’S e, mar sin, fuireach an


[TD 72]

seo an ni dhomh. ’S chan eil mi dol a dh’fhuireach ann ’nam thàmh ma ghabhas e dèanamh.”

Thuit sàmhchair eatorra car greise. An sin bhruidhinn e:

“A Shìne, chan eil mi de ’n bheachd gum bi mi fada ’s an t-saoghal seo; tha mi ’n dòchas nach bi. Ach tha mi toilichte gum faca mi thu ’s gun tug thu mathanas dhomh. Bhithinn uaireannan a’ smaointeachadh gun sgrìobhainn thugad ’s gun dèanainn aideachadh dhuit air gnothaichean, ’s e sin mus tàinig thu ’n seo, ach cha d’ fhuair mi riamh de mhisneach na dhèanadh e. Co dhiubh, tha mi ’n dòchas nach bi mi fada tuilleadh a’ fàsachadh na talmhainn.”

Sheall i air gu dùrachdach. “Chan eil còir agad a bhith bruidhinn mar sin; nam b’ e rud e ’s gum feumadh tu an saoghal seo fhàgail ciod an dòchas a tha agad air son an ath fhir?”

Rinn e gluasad neo-fhoistinneach. “Chan eil dòchas sam bith agam - tha mi air a dhol ro fhada a nis air son gun dèan tròcair greim orm.”

“Feumaidh nach eil agad ach sealladh beag air tròcair an Uile-chumhachdaich. ’S e tha sgrìobhte ’s an Fhìrinn “An tì thig am ionnsaigh-sa cha tilg mi air chor sam bith a mach e.”

Gu h-ealamh dh’atharraich a dhòigh. Rinn e gàire gun aoibhneas, neo-chùramach, coma co dhiubh.

“Cha b’ àbhaist dhuitse bhith cho trom, suidhichte sin idir. Ni bi gòrach a Shìne! Tha e mi-nàdurra do nighean òg a bhith sparradh na Fìrinn ann an aodann duine. Fàg an obair sin aig na ministearan! Chan eil ’s a’ bheath seo ach sgàile co dhiubh; tha e cho math do dhuine a h-uile toileachas-inntinn is urrainn


[TD 73]

dha fhaighinn innte. Chan eil ann ach ni gun stàth a bhith tuilleadh is stòlda ’s an t-saoghal seo. Tha ar beatha ro ghoirid air son sin! Tha Daibhidh a’ smaointeachadh mar a tha thu fhéin, ach bithidh mise ’g ràdh nach fhiach e ’n t-saothair.”

Bha mulad ann an gnùis Sìne nuair a thionndaidh i ris.

“Is fhiach do dhuine bhith beusach, dìreach, dleasdanach ann am fianuis Dhé ’s dhaoine.”

“Ciod a tha air tighinn ort, a Shìne? Nuair a b’ aithne dhomh-sa thu bha thu ’nad nighinn chridheil, shunndaich, aighearaich - cha robh iomradh agad air na nithean cudthromach sin.”

“Tha thu ceart! Bha mi ’nam nighinn... Ach dh’fhàs mi suas o ’n uair sin... ’S e tha annam an diugh ach boireannach ’s tha mo shùilean air am fosgladh do iomadh ni. Chan eil faoin-bhreàghas an t-saoghail comasach air mo mhealladh nas fhaide.”

Thàinig an gàire mi-chùramach a rithist: “Chan eil an sin ach rud a tha thu smaointeachadh! Ach on a tha thu cho beusach, thu fhéin agus Daibhidh, ’s cinnteach nach bi ùine agaibh tuilleadh air mo shonsa. Tha mise tuilleadh is dìblidh air bhur son, ’s cinnteach.”

Thionndaidh e air a shàil is rinn e air son falbh.

“A bheil thu falbh?” dh’feòraich i, sùilean a’ taomadh thairis, ’s crith ’na guth.

“Tha.” Bha a dhòigh air atharrachadh a rithist. Bha a ghuth borb.

“Tha mi dol air ais do ’n bhothaig agam fhìn; a’ dol air ais ’gam aonagraich ’s an làthaich - nach ann mar sin a tha ’n Fhìrinn air a bheil thu bruidhinn, ’ga chur? Car son nach rachadh, co dhiubh? Bheil thu


[TD 74]

’n dùil gu bheil duine air uachdar an t-saoghail aig a bheil suim ciod a nì mi, no càit an téid mi?”

Thug i ceum air adhart ’s ghlac i a ghàirdean.

“Tha; tha suim agam-sa ciod a thachras dhuit ’s tha suim aig Daibhidh dhiot ’s tha cùram air mu d’ dhéidhinn. Nam bitheadh fhios agad an dragh a tha e dèanamh dhomhsa a bhith ’gad fhaicinn mar a tha thu ’s fhios agam gu bheil thu fulang. O, Ruaraidh, ach sabadich thu ’n aghaidh an uilc! Nach feuch thu! Nach feuch thu!”

Bhris a guth agus shil a deòir gu frasach. Ann an tiota bha e air ais air a beulaibh. Chuir e a dhà làimh air guallibh.

“A Shìne,” ars’ esan, “Bha dùil agam nach robh thu ach a’ teagasg rium a chum leigeadh fhaicinn dhomh cho math ’s a tha thu fhéin - ’s Daibhidh. Ach a nis tha fhios agam gur ann da-rìreamh a tha thu; gu bheil thu ’ga chiallachadh, agus tha mi toirt taing dhuit air son do chùram dhiom, ni nach do thoill mi uat.”

“Agus am feuch thu... Am feuch thu?”

Sheall e oirre air son ùine mar gum bitheadh e cothromachadh rudeigin ’na h-inntinn.

“Feuchaidh mi... air do shon sa.” fhreagair e agus an ath mhionaid bha e air falbh cho sgiobalta ’s gu robh e air a dhol ás an t-sealladh mus do mhothaich i gun robh i air a fàgail ’na h-aonar.


CAIBIDEIL XV

Ach amharc air ais na mìosan a chaidh seachad as déidh dhi coinneachadh ri Ruaraidh ’s ann a bha Sìne faireachdainn mar gum b’ e dealbh-chluichd no


[TD 75]

bruadar a bha annta. Is e ám, mar gum b’ eadh, eadar dhà-thurus a bh’ ann; mar gum bitheadh i gabhail fois ann an àite lethach-slighe o a ceann uidhe.

Bha bliadhna nis air a dhol thairis on a thàinig i do dh’Africa. Na mìosan a’ dol seachad gu ciùin, séimh. Obair an tuathanais a’ dol air adhart gu réidh. Fhuair i fhéin àite maille ris an Ridire Seòras Fortescue, mar bhan-oid-ionnsachadh do ’n chloinn aige. Ach roghnaich i fuireach a’ còmhnaidh maille ri Iain ’s ri Màiri Anna, oir ged nach robh a’ mhórlachd ris an robh ise cleachte, anns an dachaidh sin, gidheadh, bha i toilichte innte. Agus as déidh a’ bhruaillean ’s an troimh-chéile troimh ’n tàinig i mu thràth, b’ e sin a h-uile ni.

Bha aon ni a’ toirt toileachadh mór dhi, agus b’ e sin gun robh Ruaraidh a’ strìth le uile neart ri cur an aghaidh nan droch cleachdaidhean a bha aige roimhe seo. Cha robh guth aige nis air falbh do ’n bhaile ’s fuireach air falbh fad sheachdainnean. Bha fhios aice nach b’ urrainn gun robh ’n t-sabaid furasda, agus bha i mothachadh gun robh iomart eagalach a’ dol air adhart ’na chom. Ach bha cogadh air éigheadh eadar e fhéin ’s na h-uamhasan a bha ’n tòir air, agus bha i fhéin ’s Daibhidh ’ga mhisneachadh ’s ga chuideachadh mar a b’ fheàrr a dh’fhaodadh iad. Bha iad, mar gum bitheadh iad a’ sabaid, òirleach air òirleach maille ris, ’s cha chuireadh iad cùl ris gu bràth. Is fortanach, da-rìreamh, an neach aig a bheil càirdean de ’n t-seòrsa sin air a chùl.

Bha Ruaraidh a nis air a’ bhothag bheag iarainn fhàgail ’s air tilleadh a dh’fhuireach còmhla ri Daibhidh.

Air dhòigh eile bha aignidhean Sìne cho troimhe-


[TD 76]

chéile, measgte, ’s nach b’ urrainn dhi mion-rannsachadh a dhèanamh oirre. Mar a thubhairt i fhéin ri Màiri Anna bha i air gach smuain thaobh Ruaraidh a phòsadh a chuir air chùl gu buileach. ’S e dàimh spioradail a bha eatorra a nis.

Bha i mothachail air gun robh atharrachadh air tighinn air a’ chompanas shaor, fhuranta a bha eadar i fhéin ’s Daibhidh an toiseach. Ar leatha gun robh e feuchainn ri a cuideachd a sheachnadh agus, na greisean a bhitheadh iad a’ labhairt. Cha bhitheadh Daibhidh ri àbhachdas rithese mar a bhitheadh e ri Màiri Anna ’s ri Iain, agus bha sin ’ga goirteachadh. Ciod a bha aige ’na h-aghaidh.

Aon fheasgar ’s i air an rathad dhachaidh chunnaic i eàladair de dhuine beag, neònach a’ snàigeadh gu cùileach timcheall air a’ bhothaig fhalamh air Ruaraidh. Cha robh ad no currachd air. Bha aodann lachdann; falt slìogach, dubh air; a làmhan tana, crom mar spuirean. Chuimhnich e fitheach dhi, a’ coimhead air son blionach. Chaidh ball-chrith troimpe, ach chum i a sùil air, dh’fheuch càit an rachach e. Nuair a mhothaich e dhi ’ga choimhead shèab e air falbh gu fàilidh.

Dh’fhairich i cudthrom a’ tuiteam oirre. Sheall i timcheall gu h-eagalach, mar gun robh dùil aice gum faiceadh i ’n droch aon fhéin ’s a chuid ainglean. Gun robh an duine oillteil ud ’na roimh-ruithfhear air olc àraidh bha dearbh fhios aice. Dh’fhairich i aisbhualadh ’na cridhe ’n aghaidh na tìr seo; ciod iad na h-uamhasan a bha falaichte anns na preasan anns an fhàsach? Bha i air a cuartachadh le dìomhaireachd dhomhain, mhi-fhallain. Le a féithean uile a’ plosgartach chaidh i


[TD 77]

stigh do ’n tigh.

Dh’inns’ i do Mhàiri Anna mu ’n t-seàpaire chunnaic i aig a’ bhothaig. Feumar aideachadh nach do chuir Màiri Anna cus diu ann.

“Thoireadh e chasan leis!” ars’ ise, “Gabhadh e air falbh! Tha gu leòr dhe sheòrsa an seo ’s tuilleadh ’s a chòir.”

Bha Sine a’ coiseachd gu neo-fhoisteannach air feadh an ùrlair le grad-thulgadh ’na ceum. “O, Mhàiri Anna, chan eil sibh a’ tuigsinn cho neònach ’s a bha e. Cho mi-nàdurra...”

“Tha chuid is motha dhe na timcheall an seo mi-nàdurra!” fhreagair a’ bhean gu neo-thruacanta. Thionndaidh i gu h-ealamh.

“A Shìne sguir dhe d’ ghearradh shùrdagan ort! ’S ann a tha thu coltach ri sagart Turcach. Nach eil mi coma có bh’ ann!”

“Ge tà bha e cho....”

“Tha fhios agam! Bha e cho ana-cneasda, an robh? Nuair a bhitheas tusa cho eòlach air an t-seòrsa dhaoine sin ’s a tha mise, gabhaidh tu le d’ bhrochan iad! Seo, tha do bhiadh deiseil ’s thig chun a’ bhùird. Coma leat dhe ’n àrmunn a chunnaic thu. Chan eil an corr aca ri dhèanamh ach falbh a’ màgail an siud ’s an seo.”

Dh’aithnich Sìne nach robh feum dhi an corr a ràdh ’s shuidh i aig a’ bhòrd. Bha e soilleir nach robh Màiri Anna air a dòigh co dhiubh.

“Ciod as aobhar gu bheil sibh ’nar n-aonar an diugh?” dh’fheòraich i, “Càit a bheil Rósa?”

“Tha mi coma ged a bhitheadh i anns an t-sitig!” spreadh Màiri Anna gun danarra, “Chaidh mi fhéin ’s


[TD 78]

i fhéin a mach air a chéile gu dubh ’s thug i ’n tigh oirre. Cha bhi i fada gun tilleadh.”

Thàinig fiamh-gàire air aodann Sìne. Bha crosdachd Màiri Anna a’ còrdadh rithe, oir bha e air dhòigh àraidh ’ga h-ùrachadh ’s ’ga neartachadh. Bha fallainneachd is seasmhachd timcheall eadhoin air an trogbhail a bha i dèanamh, agus bha an nighean taingeil air son sin....

Nuair a chaidil i fa dheòidh thàinig bruadar d’ a h-ionnsaigh á cuan na diochuimhn! Chunnaic i Ruaraidh a’ marcachd le cruinn-leum ann an gleann dorcha, gruamach, creagach. Fada air thoiseach, timcheall fiaradh a bha ’s ’a ghleann, bha cas-shruth beucach a’ stialladh troimh na creagan biorach. Cha robh e faicinn an t-sruth idir agus bha e brosnachadh ’s a’ stuigeadh an eich chum an tuilleadh cabhaig a dhèanamh. Chunnaic i an uair sin Daibhidh a’ tighinn am fradharc ’s ag éigheach rabhadh do ’n fhear a bha air thoiseach, ach cha robh e ’ga chluinntinn.

Bha gach féith a bha ’na corp teann, tarraingte. Bha i, cha mhór, tachte, ach bha i freumhte anns a’ bhad ’s cha b’ urrainn dhi gluasad ás. Cha b’ urrainn dhi glaodh a dhèanamh ri Ruaraidh; bha fuaim crodhain an eich ’ga bódhradh. Bha Daibhidh a’ teannadh na b’ fhaisge, ’s theireadh i nach ann a’ coiseachd no ruith a bha e ach a’ seòladh thairis air an talamh. Mu dheireadh chual’ i e dèanamh aon ghlaodh àrd agus bhris an cumhachd a bha ’ga cumail falbh, neo-ghluasdach. Ruith ise air adhart, a’ glaodhaich mar an ceudna. Chuala Ruaraidh iad, agus le spàirn chruaidh thug e air ais an t-each dìreach nuair a bha e fhéin ’s am beathach gus a bhith ’n coinneamh an cinn a mach


[TD 79]

air an t-sruth mharbhteach.

Bha an glaodh a bha ’na cluasan air a mheasgachadh ri cliongraich a’ chleoc ri taobh na leapa. Le fallus fuar a’ taomadh troimh a bathais, am faochadh ’na cridhe, shìn i mach a làmh ’s chuir i dheth a’ chaismeachd ud a bha ’ga dùsgadh a h-uile madainn. B’ aobhar thaingealachd gun robh mhadainn air tighinn, ’s bruadaran duatharach an anmoich air an ruagadh mar a sgaoilear an ceò bharr binnein a’ chreachain.

Am feadh ’s a bha i dèanamh deiseil bha i meòrachadh air an aisling. Bha olc an tòir air Ruaraidh! Olc air choireigin! ’S dòcha co-cheangailt’ ris an duine annasach a chunnaic i aig a’ bhothaig feasgar an dé. Ach air mhodh àraidh bha a h-inntinn aig fois. Ge b’ e ciod a bha ann cha toireadh e buaidh tilleadh.


CAIBIDEIL XVI

“A Phàdraig!”

Bha Sìne air an rathad dhachaidh o ’n bhùth bheag ’s a dà làimh luchdaichte le bagaichean.

“A Shìne, an tu fhéin a th’ ann?” arsa Pàdraig Mac Iomhair, a’ crathadh a làimhe gu cridheil.

“Mi fhìn, gun neach ach mi!” fhreagair Sìne le gàire, “Agus tha mi toilichte d’ fhaicinn.”

“Ciod a tha thu dèanamh an seo?” dh’fheòraich e a’ toirt nam bagaichean ás a làmhan ’s’ gan giùlan e fhéin.

Rinn i gàire eile. “Nach eil thu faicinn! Tha mi air a bhith air thòir goireasan na seachain anns a’ bhùth. Cuin a thàinig thu?”

“Thàinig mi o chionn dà sheachdain. ’S fhada o


[TD 80]

bha dùil agam tighinn ach cha bha cùisean caran riaslach aig an tigh ’s cha d’ fhuair mi. An do dh’innis d’ athair dhuit?”

“Dh’inns’ e dhomh. ’S ciamar a dh’fhàg thu a h-uile duine?”

“Tha iad air an dòigh, a Shìne. Tha d’ athair gu math, ach tha e ’gad ionndrainn gu mór, agus tha a’ Bhan-tighearna mar a dh’fhàg thu i. Agus thu fhéin - ciamar a tha dol dhuit?”

Choisich iad sìos an rathad còmhla, ’s Pàdraig a’ giùlan nam bagaichean. Dh’inns’ Sìne an fhìrinn nuair a thubhairt i gun robh i toilichte fhaicinn. Ged a bha deagh chuimhne aca le chéile air a ni a ghabh àite eatorra mus do dh’fhàg Sìne an dachaidh cha robh sin ag aobharachadh diùdachd sam bith aig an ám seo; agus tha fhios againn gu léir ciod an gàirdeachas a nì sinn nuair a choinnicheas sinn ri seann eòlaich ann an tìr choimhich. Thòisich iad air còmhradh gu trang - agus gu càirdeil - agus cha b’ fhada gus an do ràinig iad tigh Iain Mhóir.

Sheas Sìne. “’S ann an seo a tha mise fuireach,” ars’ ise. “Thugainn, a Phàdraig. Feumaidh tu tighinn a stigh ’s coinneachadh ri Màiri Anna - chan eil Iain aig an tigh.”

Sheall Pàdraig sìos air a chuid aodaich. “Cha téid mi stigh idir a Shìne - seall mo choltas! Chan mi air m’ éideadh air son cuideachd bhoireannach. Bha dùil agam tadhal a choimhead ort gun teagamh, ach cha b’ ann an diugh.”

“Chan eil sin gu deifir. Feumaidh tu tighinn stigh. Bithidh Màiri Anna toilichte d’ fhaicinn...”

Mus d’ fhuair i na faclan a chrìochnachadh nochd


[TD 81]

Màiri Anna fhéin a mach o chùl an tighe far an robh i air a bhith biadhadh nan cearcan.

A nis, ann an cùrsa na h-eachdraidh seo, chaidh innse gur h-e duine beag, dorcha ’s a’ chraiceann, a bha am Pàdraig, agus shaoil le Màiri Anna (a’ cheud sùil a thug i air) gur h-e aon de na <eng>‘Kaffirs’<gai> a bh’ ann!

“A Shìne,” ghlaodh i, “Càit an tàinig thu tarsainn air an tàcharan duine sin? Thoirt bhuaithe na bagaichean gu h-ealamh ’s cuir air falbh e mus goid e dad - mar do ghoid e rud mu thràth. Tha fhios agad glé mhath nach urrainn dhuit móran earbsa ris na daoine sin. Tha mi ’n dòchas gu bheil greim agad air do sporan.”

Bha Sìne gun chomas labhairt leis a’ ghàireachdainn, ach bha Pàdraig ’na cheò. Sheall e o thé gu té ’s leig e ás na bagaichean gun aon fhacal.

Thòisich Màiri Anna a rithist. “Nach tu bha ás do chiall a dhol a thoirt dha nam bagaichean - tha mi ’n dòchas nach do ghoid e dad.”

“O, Mhàiri Anna,” arsa Sìne a’ suathadh a sùilean, “Tha sibh a’ dèanamh mearachd mhór. ’S e tha seo ach Maighstir Mac Iomhair a chuala sibh mi fhìn ’s Daibhidh a’ bruidhinn mu dhéidhinn o chionn fada. Tha e muigh an seo air son beagan ùine còmhla ri bràthair-athar; thachair e ormsa a’ tighinn dhachaidh ’s choisich e nuas còmhla rium.”

Air son a’ cheud uair riamh na beatha bha Màiri Anna gun chainnt. Sheas i, ’s ged is nàr ri innse i, a beul fosgailte!

Ach cha robh gruaim air aghaidh Phàdraig. Le shùilean onorach a’ gliosgardaich, shìn e làmh do


[TD 82]

Mhàiri Anna a’ cur fàilte chridheil oirre.

“Tha mi toilichte coinneachadh ruibh,” thubhairt e gu neo-chealgach, “Bha Sìne ag innse dhomh mu déidhinn fhéin agus bhur fear-pòsda. Creidibh mise, tha ’n t-seann duthaich moiteil air son bhur seòrsa, agus tha aobhar aice.”

“Tha mi air mo nàrachadh... Tha mi ’n dòchas gun toir sibh mathanas dhomh... Bha ghrian làidir seo ’gam dhalladh... Ach co dhiubh, thigibh a stigh, agus bhur beatha do ’n dùthaich allmhara seo. Chan eil fhios agamsa ciod, ach an cruaidh-fhortan, a chuireadh duine sam bith do ’n àite seo.”

Thàinig faite-gàire air Pàdraig. “Chan eil an t-àite cho dona sin, buileach, a bheil?”

Sheall Màiri Anna gu dorcha air. “Nach eil? ’S dòcha gum bi fhios agad air a sin mus bi thu fada ann.”

“Ma tha, tha h-uile coltas gu bheil sibh féin a’ dèanamh glé mhath ’s an dùthaich seo.”

“’S fhada on a thug i mo shuim asam,” fhreagair i, “Ach chan eil cothrom air tuilleadh.”

Shocraich Pàdraig e fhéin gu comhfhurtail anns a’ chathair mhóir.

“Uill,” thubhairt e, “’S e am beachd a tha mise gabhail air <eng>Africa<gai> gur h-e dùthaich mhath a tha innte; dùthaich bheartach; dùthaich anns a bheil tarraing dhìomhair, neo-àbhaisteach - air mo shon-sa dheth tha mi duilich nach eil agam ach uìne ghoirid an seo.”

“Tha e cho math dhuit,” arsa Màiri Anna, a’ cur a’ chlobha sìos le gliong, a’ daingneachadh a briathran, “Chan eil mi ag àicheadh nach eil seòrsa de dhrùigheachd anns an àite gun teagamh. Ach dé ’n t-ìongnadh


[TD 83]

- àite truagh, dorcha! Tuis ’ga losgadh an siud ’s an seo. Buidseachd is geasdaireachd is fiosaichean, ’s a h-uile rud ach rud ceart.”

“Gabhaidh mo leisgeul air son a bhith nochdadh m’ aineolas ach bha dùil agam gun robh na nithean sin air an stampadh a mach o chionn fada. Anns na bailtean móra an seo saoilidh mi gu bheil gnothaichean gu math sìobhalta, riaghailteach. ’S ann, air dòigh, a bha a duilich dhomh chreidsinn nach e na bailtean móra againn fhìn a bh’ ann leis cho cothromach ’s a bha gach ni.”

Chrath Màiri Anna ceann. “Ge tà, bhalaich, ’s e tha ’n seo ach An Aird an Ear, agus bithidh an Aird an Ear duatharach, dìomhair gu deireadh tìm, ge b’ e ciod iad na cleachdaidhean ùr a thig innte.”

“Gidheadh, chòrdadh e rium fuireach an seo,” arsa Pàdraig, gu rag-bharalach.

“Chan eil fhios agad ciod a tha thu ’g ràdh,” fhreagair i, a’ réiteach àite air a’ bhòrd do ’n lòsaid tea a bha Sìne a’ toirt a stigh. Lìon i cupa do Phàdraig ’s shìn i dha e. “Ciod as aithne dhuibh aig an tigh mu ’n àite seo, co dhiubh, ach rudan a bha sibh a’ leughadh? Ciod is aithne dhuibh mu na stoirmean-gainmhich; mu na tuiltean; mu na teinntean millteach air a’ bheldt - nithean a bheir léir-sgrios ’nan cois ann an aon oidhche. Ciod as aithne dhuibh mu ’n teas uamhasach, mu ’n tart nuair a bhitheas gainmheach an fhàsaich a’ losgadh amhaich duine?”

“A Mhàiri Anna,” arsa Sìne, “Cha chuala mi riamh sibh cho fileanta ann a bhith cur sìos air <eng>Africa<gai>. Ciod an t-aobhar a tha agaibh air?”

Bha i sàmhach mionaid. “Innsidh mi sin, ma


[TD 84]

tha,” ars’ ise.

“Tha Maighstir Mac Iomhair ag ràdh nach eil dùil aige bhith fada ’s an dùthaich seo, agus ’nan gabhadh tusa mo comhairle-sa bhitheadh tu falbh air ais do dh’Alba còmhla ris. Chan àite seo dhuit, idir. Na bi de ’n bheachd nach eil mise faicinn sin.”

“Ciamar a tha sibh a’ dèanamh sin a mach?” dh’fheòraich Pàdraig.

“Chan e ’n aon nighean a tha innte ’s a bha innte nuair a thàinig i mach an seo an toiseach. Tha na ròsan a bha air a gruaidh air seargadh ’s chan eil a ceum cho beòthail ’s a chleachd e bhith. Saoilidh mi gu bheil i sgìth fad an t-siubhail; gu bheil i mar neach ann am prìosan...”

“Seadh, a nis? A bheil siud ceart, a Shìne?” dh’fhaighneachd Pàdraig.

Dh’éirich Sìne le gluasad cabhagach. “Tha,” fhreagair i, “Ach a dh’aindeoin sin, tha mise dol a dh’fhuireach.”


CAIBIDEIL XVII

Ged nach robh Pàdraig (mar a thubhairt e fhéin) air a sgeadachadh ann an éideadh freagarrach bhuadhaich na boireannaich air chum fuireach gus an tàinig Iain dhachaidh, agus ghabh e dhinneir còmhla riutha.

Bha e dìreach ’na sheasamh a’ dol a dh’fhalbh nuair a dhorchaidh an t-adhar gu h-obann, agus ghrad fhosgail an dorus le neart na h-oiteig ghaoithe a spreadh a mach ás na speuran dumhail. Cha mhór nach do lion an tigh le ceò de dhusd mìn a thàing troimh ’n dorus ’s troimh ’n uinneig.


[TD 85]

“Dé air an t-saoghal...?” arsa Pàdraig, le ìongnadh.

“Stoirm-ghainmhich,” ars’ Iain gu h-ealamh, ’s e ’g éirigh e dhùnadh an doruis agus na h-uinneig! “Chan urrainn sinn dorus no uinneag fhàgail fosgailte gus an téid seo seachad. Bithidh sinn faisg air a bhith air ar bruich leis a’ bhruthainn, ach ’s e sin is fheàrr na bhith air ar tachdadh leis a’ ghainmhich.

Bha na nèamhan a’ sìor-fhàs dorcha, ’s chan fhaiceadh iad, ach gann, aghaidhean a chéile. Chuir Màiri Anna air an solus. “Tha mi ’n dòchas nach mair e fada,” ars’ ise gu h-iomagaineach.

Cha do thàr i na faclan a ràdh nuair a chualas ceum cabhagach ’s thàinig Ruaraidh a stigh ’na ruith. Bha anail a’ tighinn ’na plosgan móra. Sheall e air Iain, gun e leigeadh air gum faca e càch. “Tha an roinn an iar dhe ’n fhearann ’na theine! Feumar an spréidh a thoirt a nuas anns a’ mhionaid! Thugainn! Feumar innse do Dhaibhidh! Chan eil mionaid ri chall againn.” Tharraing e anail ’s thionndaidh e dh’ionnsaigh an dorus a’ casadaich.

Rinn Iain is Pàdraig air an dorus gu luath. Rug Iain air ghàirdean air Ruaraidh. “Nì sinn fhìn an gnothach; chan eil thusa idir a’ tighinn còmhla ruinn; chan eil thu gu math. Fuirich far a bheil thu an dràsda.”

“Tha mi dol còmhla ruibh - cha chùm duine air ais mi.” Leis na briathran sin dh’fhalbh e air thoiseach gu luath a’ sìor-chasadaich.

Aig an dorus sheall Iain air ais air na boireannaich. “Fanaibhse stigh gus an till sinn. Na rachaibh a mach idir. Cuimhnichibh!” An ath mhionaid bha an triùir


[TD 86]

aca air falbh ’s an dorus air a dhùnadh ’nan déidh.

Bha aodann Sìne bàn. “O, Mhàiri Anna,” ars’ ise, “A bheil cunnart ann? Am bi iad ceart gu leòr?”

“Tha cunnart ann, gun teagamh - cunnart mór cuideachd. Ach chan e seo a’ cheud uair a bha Iain is Daibhidh ann an gàbhadh. Air son Ruaraidh chan aithne dhomh-sa gun do chuir e e fhéin ann an cunnart riamh gus an nochd - ge b’ e air bith ciod a dh’fhairich e,” thubhairt Màiri Anna le suathadh beag de ’n gheurad àbhaisteach ’na guth.

Dh’fhalbh i an uair sin a mach ás an t-seòmar agus chan eil fhios nach bitheadh ìongnadh air luchd-eolais nam faiceadh iad far an deachaidh i. Thug i suas oirre do ’n t-seòmar-chadail aice fhéin ’s aig Iain, agus chaidh i air a glùinean ri taobh an leapa a thagradh ri Ni-math air son gléidheadh dhaibhsan a bha air falbh a’ sabaid ris na dùilean coimheach.

’Na h-aonar ’s a’ phrìomh-sheòmar bha Sìne a’ faireachdainn anmhuinn, neo-chomasach. Cha robh ni ri chluinntinn ach sìor-éirigh na gaoithe gairbhe a’ sguabadh tarsainn a’ bheldt. Bha a’ ghainmheach a’ cuipeadh na h-uinneig ’s an dorchadas a nis air fàs tiugh.

Dh’fheuch i ri ùrnuigh a dhèanamh ach cha tigeadh facal. Cha robh i gealtach gu nàdurra, ach an déidh sin, bha geilt neo-àbhaisteach a’ suidheachadh oirre. Bha donnal na stoirme ’na cluasan mar ainmhidh ann an pian, agus ar leatha gun robh i faireachdainn fàileadh an losgaidh mu thràth. Thall air an dreasair bha ìomhaigh bheag fhiodh a thug Iain dhachaidh á Koen-ritz an latha roimhe; fhuair e i ann an ainm gur h-e dealbh aon de na seann diathan Africanach a bh’ ann.


[TD 87]

Bha Sìne a’ smaointeachadh gun robh i faicinn dréin air aghaidh na h-ìomhaigh, mar gum bitheadh i fanaid oirre; ag ràdh “’S mise spiorad na dùthcha seo, ’s bheir sinn buaidh ortsa mu dheireadh.”

’S ann air an fir a bh’ air falbh a bha a smuaintean gu léir. Ciod nan éireadh dad dhaibh. Bha iad a’ cur cath an aghaidh na stoirme ’s an teine, ’s ciod a bu mhotha cunnart na na nithean sin? Dé nan éireadh dad do Dhaibhidh? Stad i. Car son a smaointich i air Dhabhidh air thoiseach air càch? Nach bu neònach nach ann air Ruaraidh a bha a ceud smuain.

Gu grad thàinig smuain eile ’na h-inntinn ’s cha robh fhios aice car son. An t-eàladair a chunnaic i aig a’ bhothaig fhalamh. Dh’fhairich i rithist an teannachadh ’s an tachdadh air an robh i air fàs cho eòlach on a thàinig i do ’n tìr seo. Dh’éirich ràn gu bilean ach chaisg i e. B’ fheàrr leatha gum b’ urrainn dhi a dhol a mach dha ’n ghaoith, ach chan fhaodadh i sin a dhèanamh.

Bha a féithean a’ plosgartaich nuair a thill Màiri Anna a stigh. Bha a h-aodann-se ciùin, socrach gu leòr ach mhothaich Sìne gun robh a làmhan a’ biorgadh gu luasganach, agus glas-neul air a gruaidh nach do chleachd a bhith ann.

Cha do dh’fhairich a h-aon aca oidhche riamh ’nam beatha cho fada ris an oidhche ud. Chaidh a’ ghaoth sìos agus ’s e faochadh a bha ’n sin.

Mu dheireadh thàinig na fir dhachaidh ’s thàinig cuairteag de ghainmhich an fhàsaich a stigh maille riutha nuair a dh’fhosgail iad an dorus. Dh’éirich na boireannaich anns a’ mhionaid a fhrithealadh dhaibh. Bha an aodann an dubh, fallusach, agus an gàirdeannan


[TD 88]

garbha rùisgte. A’ feuchainn ri fuireach ’na sheasamh an tacsa ri Daibhidh, bha Ruaraidh ag amharc air Sìne fiamh-gàire fann. “Rinn sinn an gnothach,” ars’ esan ’s e tarraing analach le spàirn.

Chaidh Iain a null d’ a ionnsaigh ’s chuir e làmh air a ghàirdean.

“Rinn sinn an gnothach gun teagamh, a ghràidhein,” ars’ esan, “Ach feumaidh sinn a thaing sin a thoirt ortsa. Agus a nis, Ruaraidh, thugainn còmhla riumsa.” Thionndaidh e ri càch. “Tha Ruaraidh a’ dol a dh’fhuireach còmhla ruinn an nochd. Bheir sibh biadh d’ a ionnsaigh nuair a théid e do ’n leabaidh. Tha e air a chlaoidh gu tur.” An sin chaidh iad le chéile stigh do ’n t-seòmar-aoigheachd a bha daonnan air a chumail ullaichte gun fhios nach tigeadh coigreach an rathad.

Bha Daibhidh ’na sheasamh gun diog aige, ach dh’aithnich na boireannaich air aghaidh gun robh nithean neo-chumanta air àite ghabhail... Gidheadh cha tubhairt iad guth ach chùm iad air adhart a’ deasachadh a’ bhìdhe.

Thàinig Iain air ais ’s shuidh e sìos gu trom. “Thoiribh dhomh deoch dhe ’n uisge fhuar, cuideigin agaibh,” ars’ esan. “Tha m’ amhaich a cheart cho teth ri grìosach an teintein.”

Thug Sìne glaine uisge dha ’s dh’òl e i gu pathach. Shuidh iad an sin aig am biadh. Thraoigh Daibhidh cupa tea, cha mhór, le aon bhalgam. Tharraing e anail fhada ’s shìn e mach a chasan fo ’n bhòrd. “Uill, gu fìreannach,” thubhairt e, “Tha mi fhìn a’ faireachdainn mar gum bithinn air a bhith sabaid ris an droch aon fhéin.”


[TD 89]

“Faodaidh tu ràdh gur e sin a bha sinn a’ dèanamh,” fhreagair Iain Mór, “’S e fìor obair an droch aoin a bh’ anns an teine ud.”

“Na can sin idir, Iain,” arsa Màiri Anna, “Ged a bha e doirbh dhuibhse ’s ged a dh’fhaodadh e bhith calldach ’s e bh’ ann ach làmh a Chuithfhear. Nach eil na teintean ud cumanta gu leòr an seo?”

“Tha a Mhàiri Anna, ach chan e an seòrsa teine a bha ’n siud Chan e teine-bheldt cumanta a bha ’n siud idir. ’S e a chuir lasag ris ach làmh duine agus tha an dearbhadh agamsa ann an seo.” Chuir e làmh ’na phòca ’s thug e mach lasadan-thoiteag.

“Ciod a tha thu ’g ràdh... Có dhèanadh a leithid sin de ghnìomh oillteil?”

Thionndaidh Iain an lasadan mun cuairt ’na làimh. Bha na litrichean J. V. K. air an gràbhaladh air a’ chliathaich aige “<eng>Van Krane<gai>” ars’ esan ’ga chur air ais ’na phoca. Sheall Màiri Anna is Sìne air a chéile.

“Dé ’n seòrsa duine a tha ann an Van Krane,” dh’fhaighneachd Sìne, “’Na choltas, tha mi ciallachadh?”

’S e Daibhidh a fhreagair. “Duine beag, caol, dubh, slìogach ’s fìor choltas an uilc air. Coltach ri cat ’na ghluasad; cha chluinn thu e nuair a bhitheas e coiseachd. Air an làimh eile chan fhaca mi riamh a nach do chuimhnich e fitheach dhomh.”

“’S e sin an dearbh fhear a chunnaic mise timcheall air a’ bhothaig aig Ruaraidh an latha roimhe - tha cuimhne agaibh a Mhàiri Anna; bha mi ’g innse dhuibh. Ach car son a chuireadh e teine ris an fhearann?”

“’S iongantach mar an robh dà aobhar air an gnìomh eucorach a dhèanamh,” ars’ Iain, a’ lìonadh a


[TD 90]

mach cupa tea dha fhéin, “An toiseach - tuilleadh tea, Dhaibhidh? - bha farmad eagalach aige ri Daibhidh an seo, ’s cha robh e còrdadh ris a bhith faicinn gun robh e soirbheachadh (Dh’fheuch e fhéin air obair-fearainn roimhe, ’s dh’fhairtlich i air.) Agus a rithist, ’s e bha malairt an opium a bha Ruaraidh bochd a’ faighinn is a rinn a leithid de dhìol air. Nuair a sguir Ruaraidh dhe ’n opium thàinig <eng>Van Krane<gai> air a thòir ’s dh’fheuch e ri thoirt a thaobh a rithist, ach cha deach sin leis. Fa dheòidh mhaoidh Daibhidh air gun leigeadh e ris a ghnìomhan mi-chéilidh do ’n luchd-lagha, ’s gun cuireadh e ’n céill dhaibh mu ’n ghàradh-opium a bha e cumail anns a’ bhaile. ’S iomadh beatha ghealltanach a sgrios <eng>Van Krane<gai>, ach chan eil fhios nach eil e aig deireadh a réis a nis.”

Bha Daibhidh air a bhith dol troimh smuaintean ach a nis labhair e:

“’S e Ruaraidh a shàbhail beatha a h-uile duine againn an nochd. Mur bitheadh gun tàinig e dh’innse dhuinn mu ’n teine, bha an lasair, air iomain air adhart leis a’ ghaoith làidir a bh’ ann, air greim a dhèanamh air an fhearann uile gu léir, ’s bha sinn air ar losgadh ’s na leapaichean. Bharrachd air a sin dh’oibrich e gu dian còmhla ruinn a’ mùchadh an teine, agus nuair a thuit ceanglaichean na garage mum cheann-sa is a bha mi ’n sàs fodhpa shlaod e mach mi gu tearainteachd. Ach tha fìor eaga orm...”

Cha do chrìochnaich e na briathran idir. Dh’éirich e gu luath o ’n bhòrd, agus dh’fhalbh e fhéin is Pàdraig. Am feadh a bha Sìne dol suas do a seòmar fhéin cha robh aon smuain ’na h-inntinn. Nam bitheadh dad air tachairt do Dhaibhidh!


[TD 91]

CAIBIDEIL XVIII

Bha Ruaraidh Grannd anns an leabaidh ann an tigh Dhaibhidh, anns an t-seòmar a bh’ aige nuair a thàinig e do dh’Africa an toiseach. Bha mìos no dhà air a dhol seachad on a bha ’n teine ann, ach cha do thog Ruaraidh sunnd riamh air as déidh an t-sàrachaidh a fhuair e aig an ám sin. Air a lagachadh cho mór leis an dòigh beatha d’ an do thuit e, bha a chollainn a nis air géilleadh gu buileach. Rinn an t-opium ionnsaighean air, nach gabhadh leigheas gu sìorraidh, agus cha do rinn an gàbhadh anns an robh e ach a chrìoch a ghreasad. Bha an Doctair Mac Bhatair (dotair òg Breatannach a bha ’s an tuineachas) air a ràdh nach robh dòchas air a shon agus gun toireadh beagan ùine mun cuairt a’ chrìoch.

Thàinig Daibhidh a stigh do ’n t-seòmar agus Sìne còmhla ris, oir dh’iarr Ruaraidh a faicinn. Bha e ’na chadal agus cha do dhùisg e nuair a chaidh iad a stigh. Bha anail a’ tighinn an dara h-uair le ospagan claoidhte, ’s an uair eile a’ sìoladh air falbh gu fann.

Shuidh Sìne aig an leabaidh.

“Feumaidh mise dhol a mach an dràsda,” arsa Daibhidh, “Ach cha bhi mi fada air falbh ma bhitheas feum agad orm.” Thug e sùil fhada, bheachdail air an fhear a bha tinn, agus chaidh e mach.

Bha an t-sàmhchair trom, mar chuan mór, gun fhuaim, ag iathadh timcheall. Brat de dhìomaireachd thairis air a h-uile ni faicsinneach. O chionn da latha cha tigeadh duine dhe na ‘Kaffirs’ an còir an tighe oir bha mothachadh aca gun robh am Buanaiche Mór a’ teannadh dlùth.


[TD 92]

Chaidh uair no dhà seachad, agus cha mhór nach robh Sìne tuiteam ’na cadal, oir bha i fhéin ’s Màiri Anna air an cois fad’ na h-oidhche. Bha iad fhéin ’s Rósa air a bhith cuideachadh na bean-tighe aig Daibhidh on a thàinig an tinneas seo air Ruaraidh. Bha dithis air choireigin dhiubh air an cois còmhla ris a h-uile h-oidhche.

Gu h-aighearr bhuail rudeigin i a thug oirre suidhe suas agus sùil a thoirt air an fhear a bha ’s an leabaidh. Chunnaic i gun robh a shùilean a nis fosgailte, agus a’ siubhal gu luaineach air feadh an t-seòmair mar gum bitheadh e sireadh ni no neach sònraichte. Ciod no có bha na sùilean ud a’ lorg? B’ fheàrr leatha gun robh fhios aice. Ann an solus òr-bhuidh na maidne, ’s ann an sèimheachd an t-seòmair ud, bha e furasda smaointeachadh gun robh iad a’ feitheamh gu tosdach ri gairm o ’n Taobh Thall.

Ann an tiota shuidhich na sùilean tiamhaidh air a h-aodann. Bha an anail na bu riaghailtaiche agus an guth na bu treise.

“Tha mi ’g iarraidh Dhaibhidh,” ars’ esan.

Gun aon fhacal dh’éirich i ’s chaidh i mach. Bha rudeigin àraid timcheall air Ruaraidh a nis; neart neo-àbhaisteach ’na aodann; spioradlachd fìorghloine; mar gum bitheadh na bha feòlmhor dheth air a ghlanadh air falbh.

Mus do ràinig Sìne ’n dorus a muigh choinnich Daibhidh i.

“Ciamar a tha e ’n dràsda?”

“Tha e ’na dhùisg ’s ag iarraidh d’ fhaicinn.”

Thill iad air ais do ’n t-seòmar, ’s ghabh Daibhidh a null chun na leapa.


[TD 93]

“Fàgaidh mi leibh fhéin sibh an dràsda,” arsa Sìne, a’ dùnadh an doruis gu fàilidh, ’s a’ dol sìos an trannsa do ’n chitsin far an robh a’ bhean-tighe.

Cha chuala i fhéin no duine eile riamh ciod a bha eadar an dithis anns na mionaidean sòluimte ud. Cha do dh’fhairich i ’n ùine ro fhada gus an tàinig Daibhidh ’ga h-iarraidh.

“Tha e air son d’ fhaicinn, a nis,” thubhairt e, “Agus an déidh sin théid thu dhachaidh ’s gabhaidh tu fois. Tha thu cur làn-fheum air deagh chadal. Fanaidh mi fhìn còmhla ris...tuilleadh.”

Air ais ’s an t-seòmar chrom i os cionn na leapa. Sheall Ruaraidh suas oirre le fiamh-gàire anmhuinn. Ghluais e làmh gu lapach.

“Slàn leat, a Shìne,” ars’ esan, “Taing dhuit air son do dheagh chomhairle, agus a’ mhisneach ùr a thug thu dhomh. Mur bitheadh tusa bha mi fhathast ann an diomhneachd a’ pheacaidh. Chan eil mi gun dòchas a nis. Tha dòchas agam... gu bheil mi... dol dhachaidh... mar an gadaiche... air a’ chrann-cheusaidh...”

Shìolaidh a ghuth air falbh, agus dhùin a shùilean.

Shuath Sìne am fallus fuar á bhathais le a neapaig fhéin, agus an sin phòg i e. Nuair a chaidh mach ás an t-seòmar bha fhios aice nach fhaiceadh i tuilleadh e ’s an t-saoghal seo. Chuimhnich i air an aisling a chunnaic i. Cha robh eagal no searbhadas ’na cridhe oi bha fhios aice, cuideachd, gun d’ fhuair a h-ùrnuigh éisdeachd mu dheireadh. Bha Ruaraidh air a theànadh o ’n t-sloc uamhann ’s o ’n chlàbar chriatha.


[TD 94]

Nuair a ràinig Sìne an tigh ’s a dh’inns’ i mar a bha, chaidh Màiri Anna ’s Iain a null do thigh Dhaibhidh. Rinn Iain is Daibhidh na dleasdanasan mu dheireadh a thaobh Ruaraidh, ’s chuir iad air dòigh cùisean a thaobh an tiodhlaicidh aige a dh’fheumadh a bhith ann cho luath ’s a ghabhadh dèanamh.

A’ dol dhachaidh anns an anmoch bha smuaintean sòluimte a’ dol troimh inntinn Màiri Anna, agus bha i anabarrach tosdach, cìosnaichte seach mar a chleachd i bhith. Bha i fhéin ’s Iain a’ coiseachd le ceum màirnealach.

Mu dheireadh thug i giorstalachadh oirre fhéin, a’ feuchainn ris na smuaintean muladach a chur air falbh.

“Cha chuireadh e ìongnadh sam bith orm ged a phòsadh iad fhathast, Iain.”

“Eh... Có?” dh’fheòraich Iain.

“Có, ach Sìne agus Daibhidh,” fhreagair a bhean, “Có eile?”

Thug Iain sgrìob air a chiabhaig, a’ smaointeachadh.

“Dé chuir sin ’nad cheann? Cha chreid mi gun tachair sin co dhiubh. Tha Daibhidh mar gun bitheadh e pòsda ris an dùthaich seo agus ri obair. Cha mhotha na sin a tha mi creidsinn gum bi Sìne air son fuireach an seo a nis. Chan eil mi smaointeachadh gu bheil an t-àite tighinn rithe, ’s tha mi cinnteach gun téid i dhachaidh do dh’Alba uair sam bith tuilleadh... Chan eil mi faicinn...”

Thug Màiri Anna spreadhadh aisde.

“Cha eil thu faicinn! Claigeann gun chiall! Chan fhaiceadh tusa rud ged a bhitheadh e uiread ri Beinn Mhór a’ Chinn a Deas!”

Rinn e snodh-gàire. Bha e toilichte fhaicinn gun


[TD 95]

robh a bhean air ais aig a dòigh fhéin.

“Seadh? No ri Mùirneig againn fhìn.”

“Dìreach sin,” fhreagair Màiri Anna.”


CAIBIDEIL XIX

’S e madainn Di-Sathairne a bh’ ann, agus bha Sìne a’ gabhail cuairt. Ged a bha ’n teas anabarrach, bha i toilichte bhith muigh. Agus a bhith coiseachd. Cha robh fhios aice fhathast càit an rachadh i no dé cho fad’ ’s a ruigeadh i.

a’ dèanamh suas air son na chaill iad nuair bha

Bha beagan sheachdainnean air a dhol seachad as déidh bàs Ruaraidh, agus ré na h-ùine sin chan fhaca i Daibhidh ’s cha chual’ i guth bhuaithe. Gun teagamh, bha fhios aice gun robh e fhéin ’s Iain trang ag obair, Ruaraidh tinn, ach bha e cur ìongnadh oirre nach robh Daibhidh a’ tighinn a nall cuairt air chéilidh mar a chleachd e.

A’ cuimhneachadh air gach ni a thachair on a thàinig i dh’Africa bha sproc air a h-inntinn, agus air son a’ cheud uair on a dh’fhàg i ’m Bail’ Uachdrach dh’òrdaich i bhith air ais ann. Nan robh i air ais eadhoin air son uair de thìde. Bhuail dian-thogradh i air son nam beanntan móra; grian a’ dèarrsadh troimh chiorban de neòil ghlasa; geal-shìon an t-sneachda a’ tuiteam ’sa chuairteagan gu làr. Ciod a bha aice anns an tìr choimhich seo co dhiubh ged a bha i fuireach innte? Gainmheach an fhàsaich - cha robh an corr gainmheach ’ga tachdadh ’s ’ga tiormachadh. Ar leatha gun robh i faireachdainn a bhais air a teangaidh, agus


[TD 96]

gu cinnteach bha fàslachd an dìthreibh air a spiorad.

Thàinig cuibhreann de ’n t-salm thuice; an salm a sheinn i cho tric còmhla ri càch ann an eaglais bheag Bhail Uachdrach;

“...Tìr to thioram, thartmhor theth,
Gun uisg’ air bith bhith ann.”

Dh’fhairich i ’na deòir a’ bioradh a sùilean ’s cha ghabhadh iad cumail air ais.

Gu h-aighearr chual’ i guth air a cùlaibh ’ga fàilteachadh, ’s nuair a sheall i có bh’ aice ach Daibhidh. ’S e cheud smuain a bhuail i gum faiceadh e gun robh i caoineadh - ach cha robh cothrom air.

“Có ’n taobh a tha thu dol, a Shìne - mar a bheil e mi-modhail dhomh fhaighneachd?”

Dhùin i sùilean gu grad ’s dh’fhosgail i rithist iad a’ feuchainn ris a’ ghluasad-inntinn a bha air greim a dhèanamh oirre fhalach mus do fhreagair i.

“Chan eil mi ach a’ gabhail cuairt,” thubhairt i gu neo-chinnteach, “Tha mi faighinn cothrom cho ainneamh air a bhith muigh.”

“Bheil fhios agad ciod a nì sinn, ma ta?” arsa Daibhidh, “Gabhaidh sinn cuairt air muin nan each. Bheil cuimhne agad? Bha thu ’g innse dhomh nuair a thàinig thu ’n toiseach, gun robh thu déidheil air a bhith marcachd.”

“Chan eil each freagarrach agam an seo.”

“Cha bhi sinn fada cur sin air dòigh. Fhuair mise làir òg an latha roimhe agus leis an fhìrinn, ’s tu fhéin a bha ’nam inntinn nuair a cheannaich mi i. Giùlainidh i dh’àite sam bith thu ’s tha i cho sèimh ri uan.”

Choisich iad taobh ri taobh a null do ’n phàirce anns an robh na h-eich ag ionaltradh.


[TD 97]

“Siud agad i,” arsa Daibhidh, a’ stiùireadh a chorraig; ’s i ’s fhaisge do ’n dìg.”

“Tha i snog, da-rìreamh,” arsa Sìne, agus bha beòthalas ùr ’na guth. “Ciod an t-ainm a th’ oirre?”

“Starr,” fhreagair Daibhidh, “Agus chan fhar-ainm oirr’ e! Seall am blàr geal a tha ’s a’ bhathais aice. Mar gum bitheadh rionnag!”

An uair a chual’ an làir a h-ainm ruith i nall d’ an ionnsaigh.

“Trobhad, ‘Starr,’ ’s coinnich do bhanamhaighstir ùr.” Thionndaidh e ri Sìne, “’S e do chuid-sa i! Do dhearbh chuid fhéin. Bithidh thu sàbhailte gu leòr leatha - rinn mise sin cinnteach mus d’ fhuair mi i.”

Bha sùilean na h-ighinn a’ deàrrsadh. “O, Dhaibhidh, chan eil fhios agamsa ciamar a bheir mi taing dhuit...”

Chuir e stad oirre. “Bruidhnidh sinn mu dhéidhinn sin uair eile,” ars’ esan le fiamh-gàire. Thog e ghuth. “‘Ranger,’ trobhad!”

Thàinig each mór dubh ’s lainnir ás a cliathaich, a nall le sitir.

Shlìob Daibhidh a làmh sìos air an amhaich shleamhainn.

“Sin agad each dhuit,” ars’ esan gu moiteil. “Dé do bheachd air?”

“Beathach rìoghail, gu cinnteach,” fhreagair i.

“Is e sin a th’ ann. Ach chan eil mi fhìn ’s e fhéin cho tric ann an cuideachd a chéile ’s a bu mhiann leinn, gu h-àraidh o chionn ghoirid. Tha leithid ri dhèanamh, agus a bharrachd air a sin nuair a bhitheas gnothach agam ’s a’ bhaile ’s e ’n càr a bhitheas mi toirt leam.”


[TD 98]

Fhuair Daibhidh dà dhiollaid agus leum iad air muin nan each.

Cha b’ fhada gus an do dh’fhàg iad am fearann as an déidh. A’ sìneadh a null fa ’n comhair cho fad’ ’s a chitheadh an t-sùil bha còmhnard farsainn, lom. Ghlac Sìne a h-anail. Bha ’n t-àite cho mór; cho leathann; cho falamh. Aite a shluigeadh duine suas ann an tiota; àite anns an rachadh duine air chall...

Fhathast bha i faireachdainn mar gum bitheadh a cuinneanan agus a h-amhaich dùinte, tachte suas le gainmheach theth an fhàsaich. Ach, na dhéidh sin bha an sproc a tha air a spiorad ’s a’ mhadainn a’ sìor thogail, agus a cridhe ag aotromachadh.

Sheall Daibhidh oirre gu dùrachdach.

“Tha thu coimhead math ’s an diollaid, a Shìne,” ars’ esan. “’S e ’n fhìrinn a bh’ agad nuair a thubhairt thu gum b’ aithne dhuit each a mharcachd.’

Rinn i gàire critheannach ’s dh’éirich an fhuil ’na h-aodann.

“’S ann da-rìreamh a tha mi,” arsa Daibhidh, “Air m’ onair chan fhaca mi sealladh riamh ’nam bheatha nas bòidhche ’na thu fhéin ’s ‘Starr’ còmhla ri chéile.”

Bha eagal air Sìne gun robh ’n còmhradh a’ fàs tuilleadh is pearsanta agus dh’atharraich i cuspair an t-seanachais.

“Tha barrachd farsainneachd an seo air son marcachd-each na tha againn aig an tigh, ach an déidh sin...”

Rinn an nighean osna ach dh’fheuch i ri mùchadh mus cluinneadh Daibhidh i.

“Am bi dùil agad tilleadh dhachaidh do dh’Alba


[TD 99]

a nis, a Shìne?”

“Uill... Chan eil fhios agam. Bu mhath leam m’ athair fhaicinn, agus bheirinn rud sam bith air fhàileadh fhaotainn de ’n ghaoith ghlain a’ tighinn thar a’ chuain. Chan eil fhios agam... Ach co dhiubh, ged a rachainn dhachaidh tha mi ’s a’ bharail gun iarrainn tilleadh an seo a rithist.”

“Bheil thu smaointeachadh?”

“Tha. Air dhòigh air choireigin tha tarraing anns an dùthaich seo - dh’iarradh duine air ais innte.”

“Tha,” fhreagair e, “Cuiridh <eng>Africa<gai> daoine fo gheasaibh, agus is iomadh aon a fhuair sin a mach - air a chosg.”

Bha iad sàmhach car greise ’s iad le chéile a’ smaointeachadh air Ruaraidh.

“A Dhaibhidh,” dh’fheòraich Sìne, “An cuala tu guth riamh tuilleadh air <eng>Van Krane<gai>?”

“O, an cuala tu idir? Fhuaireadh marbh e ann a’ ghàradh-opium a bha aige ann an Durban. Chan eil fios co dhiubh am b’ e bas nadurra a thainig air no an tug e air falbh a bheatha fhéin. Co dhiubh, suid a’ chrìoch a thàinig air.”

“Crìoch, a réir choltais air an robh e toillteanach, a thabh an seòrsa beatha a chaith e.”

“’S fìor sin! ’S iomadh creutair truagh a sgrios e - corp is anam,” arsa Daibhidh. Bha Ruaraidh ’nan inntinnean fad na h-ùine, ged nach robh iad ’ga ainmeachadh.

Chaidh iad astar eile air adhart, agus an sin thionndaidh Sìne ceann na làire ’s lean Daibhaidh i ged a dhùraigeadh e dol na b’ fhaide. Thuirt sàmhchair dhomhainn eatorra. Bha buaidh shònraichte aig nàdur


[TD 100]

an dara h-aon air an aon eile, agus bha Sìne glé mhothachail air an sin.

Gu tosdach thearainn iad bharr nan each. Thàinig gille ‘<eng>Kaffir<gai>’ d’ an ionnsaigh ’s chuir e na h-each air ais do ’n phàirce.

“Tha e tràth dhuinn a dhol dhachaidh fhathast,” arsa Daibhidh, “Thugamaid sgrìob timcheall.”

Bha dùil aige gum bitheadh còmhradh riaghailteach eadar e fhéin ’s Sìne; gun dèanadh iad fealla-dhà neo-chiontach; gun toireadh e gàire oirre oir bha fhios aige gun robh a h-inntinn fo theannachadh mòr o chionn greis mhath air ais eadar gach rud a bh’ ann. Seadh, tha mi ’g ràdh, ’s e sin dùil a bh’ aige, ach gu h-obann, chaidh gach ni dheth sin air diochuimhn’. Cha robh ’na cheann ach aon smuain - gun robh gràdh aige dhi, agus nach robh aon eile air an talamh dha ach i fhéin ’na h-aonar.

Sheas e ’s chuir e aghaidh oirre.

“A Shìne,” thubhairt e, “Cha robh dùil agam seo a ràdh riut cho luath, ach chan urrainn dhomh cumail orm nas fhaide. Bheil cuimhn’ agad an latha a choinnich mi aig an trèan thu?”

“Tha,” fhreagair i le guth ìosal, ag amharc sìos, ’s a làmhan a’ cluichd gu neo-fhoisteannach leis a’ bhoinneid-ghréine a bha aice.

“Uill, dh’aithnich mi eadhoin an uair sin gum bu tusa an aon bhoireannach fo ’n ghréin air mo shon, gur ann air do shon a bha mi air a bhith feitheamh ré mo bheatha ma thogras tu chuir mar sin. Chan eil teanga bàird agamsa idir a chuireas briathran milis ann an òrdugh, ach seo an rud a tha mi feuchainn ri ràdh: ‘Tha mo ghràdh uile a’ dol a mach d’ ad ionnsaigh.’ Am pòs thu mi.”


[TD 101]

Cha tubhairt i diog, (’s dòcha nach b’ urrainn dhi) ach chuir i a dà làimh a mach d’ a ionnsaigh ’s ghlac esan tu teann iad.

“Cuin, a Shìne - cuin a phòsas tu mi?”

Sheall i sìos a rithist. “Nuair a gheibh sinn deiseil. Bithidh greis mus bi nithean agamsa mar bu mhath leam.”

“Bha dùil agamsa dhol dhachaidh a dh’aithghearr; bha mi smaointeachadh air falbh còmla ri Pàdraig Mac Iomhair nuair a bhitheas esan a’ dol dhachaidh.”

“Nach fhaod sinn pòsadh roimhe sin, ’s théid sinn dhachaidh còmhla do ’n Aird Uaine?”

Stad Sìne. “Saoilidh mi gu bheil sin glé luath a Dhaibhidh. Nach b’ fheàrr dhuinn a dhol a null do Bhreatann an toiseach ’s pòsadh ann an Sasainn. Chòrdadh e riumsa gum bitheadh Siùsan ’na maighdeann-phòsaidh agam.”

Rinn e gàire sunndach ’s bhuail e làmh air a phoca. “Nach mi rinn an diochuimhn’! Thàinig litir o Shiùsan ’s a’ mhadainn an dé ’s bithidh i seo ann am beagan làithean. Tha i air a bhith siubhal <eng>Africa<gai> o chionn sheachdainnean a’ gabhail beachd air cor na dùthcha is eile ann an dàimh ri sgrìobhaidhean sònraichte tha i dèanamh. Thàinig i air tìr ann am Port Said ’s bha i ’g obrachadh a rathaid a nuas an seo. Sin agad an litir aice; tha i ’gad fhaighneachd.”

Leugh i ’n litir ’s thug i dha air ais i. “’S mi bhitheas toilichte a faicinn a rithist.”

“Seadh, ma ta? Ciod a tha thu ’g ràdh? Nach fhaod sinn pòsadh cho luath ’s a ghabhas e dèanamh, agus an sin théid sinn uile dhachaidh còmhla - mi fhìn ’s tu fhéin ’s Siùsan.”


[TD 102]

“Agus Pàdraig,” ars’ Sìne le gàire.

“Seadh, gun teagamh... Pàdraig?”

“’S dòcha...” arsa Sine a’ dol troimh smaointean.

“Dé?” dh’fheòraich Daibhidh gu h-ealamh.

“Chan eil dad!”


CAIBIDEIL XX

Madainn ghrianach mar is dual ann an <eng>Africa<gai>! An stéisean aig <eng>Keon-ritz<gai> dòmhlaichte, tiugh le daoine ann an teas. Othail an siud ’s an seo! Reiceadairean-sràide thall ’s a bhos! Cleocaichean; beannagan; neapaigean; seudan; cearitean-posta ’s iomadh ni eile ’gan tairgse do ’n luchd-turuis ann am pailteas.

’Nan seasamh am measg na h-ùpraid seo bha Iain Mór Dòmhnallach ’s Màiri Anna a bhean. Cha b’ ann tric a thigeadh Màiri Anna do ’n bhaile, oir, mar a chanadh i fhéin - “bha i air a h-oillteachadh roimhe.” Ach an diugh - uill, ’s e latha sònraichte a bh’ ann an diugh! Air a’ mhadainn seo bha Daibhidh is Sìne a’ falbh air an trèan, ’s thàinig i fhéin ’s Iain do ’n stéisean ’gam faicinn air falbh. Bha am pòsadh aig Daibhidh ’s aig Sìne air àite ghabhail an latha roimhe siud, agus bha iad a nis a’ dol dhachaidh do dh’Alba; iad fhéin ’s Siùsan agus Pàdraig Mac Iomhair. Cha robh iad fhathast air tighinn chun an stéisean, agus bha Màiri Anna air frioghan a thogail oirre, oir bha a’ ghràisg ’ga putadh ’s ’ga teannachadh air gach taobh ’s cha robh e còradh rithe!

Air son a’ cheud uair on a choinnich sinn e, chì sinn gu bheil Iain air éideadh gu snasmhor. Deise


[TD 103]

brèagha, ùr air, a cheannaich e air son a phòsaidh, agus ad do nach b’ urrainn eadhoin Màiri Anna fhéin coire fhaotainn!

Bha e faireachdainn teth, mi-chomhfhurtail, agus bha fadachd air gus am faigheadh e ’n deise ùr a chuir dheth ’s an rachadh e mach chum obair an fhearainn ’s am measg na spréidhe.

Stiùir e chorrag air fear-malairt beag, caol, a bha falbh le bara trom làn mheasan de gach seòrsa. Bha sruth a dh’fhallus bharr na bathais aig an duine, ’s e glaodhaich, a’ tarraing aire dhaoine chun na rudan a bha e reic. “Seall an duine bochd ud, a Mhàiri Anna! Nach e ’n dìol-deirce truagh e, a’ putadh a’ bhara mhóir a tha siud anns an teas uamhasach seo.”

“Dìol-deirce truagh! Dearg-mhèirleach nam bitheadh tu air a ràdh! Gur fìrinneach ’s olc an t-sùil a tha aige. Cha bu mhath leam tachairt ris ann am meadhoin na mòintich eadar Loch na Madadh is Càirinnis air oidhche dhorch gheamhraidh. An cuaran grannd!”

Thug Iain dheth an ad ’s shuath e bhathais.

“Nach e Daibhidh a tha fortanach a’ dol dhachaidh,” ars’ esan, agus bha pong cianalais ’na ghuth.

Thàinig taiseachd air sùilean geura Màiri Anna. “Ge tà, Iain, nuair a thilleas Daibhidh is Sìne théid sinne dhachaidh, cuideachd, nach téid? Tha mi fhìn de ’n bheachd gum faighinn ùrachadh is neart nam faicinn aon sealladh eile de dh’Uibhist. B’ fheàrr leam gun robh mi ’n dràsda ’nam dheann a’ dol thairis air an drochaid ùir a chuir iad air an Fhadhail a Tuath, ’s Beinn Eubhal am fradharc ’s mi dol aon uair eile gu


[TD 104]

baile beag m’ òige...”

Stad i gu luath ’s thòisich i air cnuasachd air son neapaig!

Chuir Iain a làmh air a gualainn.

“Chan fhada thuige, a Mhàiri Anna; chan fhada thuige. Nuair a thig iadsan air ais, falbhaidh sinn a null air chuairt, agus, latha de na làithean, ma chaomhnas Ni-math sinn chum ar n-obair a chrìochnachadh an seo, théid sinn dhachaidh buileach. Gheibh sinn tigh beag, blàth, seasgair fo sgàile beinne ’s ri taobh an t-sàile. Siuthad, siuthad! Na bi caoineadh idir. Seall! Tha Daibhidh agus càch an seo air tighinn, mu dheireadh.”

Nuair a thàinig an trèan mhór a steach le gliongraich is gleadhar chuibhleachan dhealaich na càirdean. Chaidh Daibhidh ’s a bhean, Pàdraig agus Siùsan a stigh innte ’s sheas iad aig an uinneig fhosgailte. Thug sùil gheur Màiri Anna ’n aire gun robh Pàdraig a’ cumail faisg air Siùsan ’s ag amharc an rathad a bha i gun sgur! Bha Daibhidh a’ coimhead saorsnail, toilichte, agus bha aodann bean-na-bainnse a’ dealradh leis an aoibhneas a bha ’n taobh a stigh dhi. Cha robh teagamh ’na h-inntinn; cha robh sgàile air a cridhe; bha i mothachail air sìth neo-chrìochnach is i ’na seasamh a’ sméideadh do Mhàiri Anna ’s do’Iain ann am boillsgeadh lainnireach grian na maidne.


A’ CHRIOCH
