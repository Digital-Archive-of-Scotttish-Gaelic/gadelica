[C 1]

Burn is Aran

Sgeulachdan goirid is bàrdachd

Iain Mac a’ Ghobhainn

[C 2]

[Blank]

[C 3]

Burn is Aran

Iain Mac a’ Ghobhainn

GAIRM

[DA 1]

Chaidh Iain Mac a’ Ghobhainn a thogail am Pabail, an Leódhus, far na rugadh e sa’ bhliadhna 1928. An déidh oileanachadh am Pabail, an Ard-sgoil MhicNeacail agus an Oilthigh Obar-Dheadhain, agus an déidh greis a thoirt anns an Arm, thòisich e a’ teagasg Beurla. Tha e a nis ann an Ard-sgoil an Obain. Tha e air dealbh-chluichean is sgeulachdan goirid an Gàidhlig a chraobh-sgaoileadh gu tric air an ràdio. Chuir e mach leabhran de bhàrdachd Bheurla, The Long River, agus cruinneachadh eile de bhàrdachd Bheurla anns an leabhar a dheasaich Edwin Muir, New Poets, 1959. Tha dùil ri tuilleadh de annas a làimhe araon an Gàidhlig agus am Beurla.

5/6

[TD 1]

CLO-BHUALAIDHEAN GAIRM — Leabhar 2

Bùrn is Aran
le
Iain Mac a’ Ghobhainn

GAIRM
227 Bath Street, Glaschu, C.2.
1960.

[TD 2]

Clò-bhuailte aig Oifis a’ Ghazette, Steòrnabhagh, Eilean Leódhuis.

[TD 3]

Do Mo Mhàthair

[TD 4]

[Blank]

[TD 5]

Roimh-Ràdh

ANNS a’ cheud àite, bu mhath leam taing chridheil a thoirt do Chomhairle NicCuaig. As aonais an tìodhlac-airgid a thug iadsan seachad cha bhiodh an leabhran-sa air a chur amach idir. Anns an dara h-àite, tha mi fada an comain an triùir a leanas:

Ruaraidh MacThómais, Co-fhear-deasachaidh “Gairm” a thug dhomh earail agus cuideachadh de gach seòrsa: agus

Dòmhnall MacThómais agus Dòmhnall Moireasdan, luchd-teagaisg na Gàidhlige anns an Oban, a cheartaich an sgrìobhadh airson a’ chlò-bhualaidh. Ma tha mearachd ann fhathast chan iadsan as coireach ach mi-fhìn.

Bu chaomh leam cuideachd taing a thoirt do’n Bh.B.C. airson ceithir de na sgeulachdan-sa a chraobh-sgaoileadh agus airson a’ chuideachaidh a thug iad dhomh iomadh uair.

IAIN MAC A’ GHOBHAINN.

[TD 6]

[Blank]

[TD 7]

Clàr-Innsidh

Sgeulachdan:

1. Turus Dhachaidh — I							9
2. An Coigreach								13
3. An Fhidheall								19
4. Briseadh Cridhe								25
5. Bùrn									32
6. Clachan Chalanais								37
7. Turus Dhachaidh — II							43
8. An Duine Dubh								48
9. Am Bàrd									50

Bàrdachd:

1. Am Buachaille ’s a Leannan						58
2. Tha thu air Aigeann m’Inntinn						59
3. An Nochd Chaidh Soluis m’Oige Sios					60
4. A’ Dol Dhachaidh								61
5. An Déidh an Dealbh “Dunkirk” Fhaicinn					62
6. Tha Iad an Nochd a’ Caitheamh Shràidean				63
7. A’ Chailleach								64
8. Aig Clachan Chalalanis							64
9. Aig a’ Chladh								65
10. Sùilean									65
11. Do Sheonag NicCoinnich a’ Seinn “Milleadh nam Bràithrean		66
12. Do Shùilean								66
13. Am Breitheamh								67
14. Dé Tha Ceàrr								67
15. Do Bhoireannach Aosd							68
16. An Litir Araid								69
17. Ionndrain Mara								70
18. A Nighean Og								70
19. Iomadh Gaol								71
20. Làithean Mharlowe							71

[TD 8]

[Blank]

[TD 9]

Turus Dhachaidh — 1

CHUIR mi mo chùl ris na h-eileanan air dhomh a bhith sia bliadhna deug a dh’aois le móran ceòl-gàire ’s toileachas inntinn. Cha do rinn mi ràn ’s cha do shil mi deòir ’s an t-soitheach a’ toirt a’ cheud bhreab fo mo chasan is ruith m’ inntinn air tìrean céine. Dé bha’n dùil dhomh? Nach robh rath math? Nach robh ’n òige agam, nach robh m’inntinn tùrail ’s mo làmhan fileanta ’s mo chorp cho aotrom ris an adhar? Nach robh air thoiseach orm ceàrnaidhean iongantach, bailtean móra, a’ deàrrsadh ’s a’ lasradh le obraichean dhaoine, sràidean soillseach is innealan-siubhail iongantach? Nach robh a’ ghrian na bu teotha, nach robh a’ ghealach na bu bhòidhche, nach robh na reultan na b’fhaisge? Gun teagamh sam bith ’s iomadh sonas a bha mi fàgail air mo chùl: iomadh companach a bha dlùth do m’ chridhe, agus sinn a’ goid nan ùbhlan á gàrradh ar nàbaidh bheartaich no air lorg chorra-mheadhagan air feasgar toiseach foghair: no a muigh air an eathar ag iarraidh leóbagan ’s am muir ’na aon chraos teine aig dol fodha na gréine. Mo phàrantan cuideachd thréig mi: cha b’ann troimh eas-ùmhlachd ach dìreach gu robh mi òg agus tur aotrom, agus farsaingeachd agus fialaidheachd an t-saoghail ag éigheachd orm. Dh’fhàg mi cuideachd aon nighean — Peigi a b’ainm dhi. Chan aithnicheadh duine agaibh-se Peigi ’s mar sin innsidh mi dhuibh mu deidhinn — ’s chan eil fhios agam an urrainn dhomh sin a dhèanamh. Dh’ fhaodadh gun canadh sibhse gu robh i car ìosal ’na pearsa: cha robh dhòmhsa. No math dh’fhaoidte nach caomh leibh sùilean dubha: ’s caomh leamsa; no falt dubh, cho dubh ris a’ chorra-mheadhag air an tug mi iomradh cheana. Dh’fhaodadh nach eil tlachd agaibh anns an ainm “Peigi,” ach dhòmhsa bha an t-ainm mar cheòlraidh nan reultan air an dèan na seann sgeulachdan iomradh. Bhiodh i ’n còmhnaidh còmhdaicht ann an aodach buidhe ’s mar sin chì sibh cho bòidheach ’s a bha a sealladh:

[TD 10]

aodach buidhe ’s falt dubh. Cha robh ise ach cóig bliadhna deug ’s mise bliadhna na bu shine. Cha mhór nach robh i ’n ath dhorus dhomh ’s cha bhiodh latha nach bithinn a’ tadhal a tighe ’s cha tug duine an aire dhuinn.

Bha làithean a bheirinn sùil oirre ’s mi smaoineachadh le breab cridhe nach robh a bòidhchead ach falbhach ’s gun tigeadh an latha sam biodh i aosda, breòite, gun deàrrsadh ’na gruaidh ’s gun lasair ’na sùil: ’s cha mhór nach bristeadh mo chridhe aig na h-amannan sin. Ach cha bhiodh na smuaintean sin fada, oir ’s e balachan òg a bh’annam ’s cha robh e nàdurrach dhomh a bhith cho dùdlaidh. Threabhainn na raointean airson dìtheanan dhi: ghoidinn na h-ùbhlan air a son: agus air cho beag ’s a bh’agam de ghibhtean ’s ann bu mhotha bha mo rùn oirre. An latha a dh’fhàg mi, thubhairt mi rithe nach pòsainn aon a chaoidh ach i, agus gu reusontach ’s le toinisg a neo-chiontais dh’fhoighnich i dhomh carson a réisd a bha mi ’ga fàgail. Cha robh freagairt agam. Ciamar a dh’innsinn dhi gu robh mi airson an saoghal mór cruinn a threabhadh ’s uisgeachan gach rìoghachd is eilein, is ainmhidhean iongantach fhaicinn is eòin cheòlmhor air dathan a’ bhogha-fhroise a chluinntinn is guthan aca a’ thàlaidheas cridhe á corp? Ach co-dhiùbh dh’fhàg mi i is anns an dealachadh chuir mi fàinne ’na làimh — fainne bheag le leugan beaga dathte.

“Chan e fàinne òir tha so idir,” arsa mise.

“Chan e ach théid i air mo chorraig,” ars ise.

“An uair a thilleas mi gheibh thu fàinne òir,” thubhairt mise, ’s cha do fhreagair i facal.

Cha robh ’n t-soitheach mhòr mìle muigh air a’ bhàgh nuair a dhìochuimhnich mi a h-uile facal, aodann is rùn a bha ’na ròp-cheangail dhomh ri bacan m’eilein. Cha robh dùil agam gu robh leithid de dh’fhairge air talamh, sìnte gun deireadh no coltas deiridh, agus e air aon chrith mar shìoda mìn prìseil fo’n ghréin. Dh’fhàs m’eilean cho beag ri seòl-bàta, ri isean, ri fàinne, agus mu dheireadh cha robh e ri fhaicinn idir.

Chan eil teagamh sam bith nach fhaca mi seallaidhean iongantach. Bha mi ’nam sheòladair air muirean céine taobh Shìna, taobh Africa, taobh eileanan an earra-dheas. Air bòrd aon soithich bha iad de’n bheachd gur e balach gun ionnsachadh a

[TD 11]

bh’annam — agus sin a chionn nach robh móran Beurla agam, ach sheall mi dhaibh gu math soilleir nach teagaisgeadh iadsan dhomh aon nì mu dhòighean bàta agus gu dearbh ’s ann a sheall mise dhàibhsan rud no dhà. Dh’ionnsaich mi a’ Bheurla cho luath ’s gun chuir e iongnadh orra agus mu dheireadh bhruidhninn i cho math riutha fhéin is na b’fheàrr na cuid dhiubh. Dhubh a’ ghrian mo chraiceann agus chruadhaich e leis a’ ghaoith. ’S gach latha mar dh’fhalbhadh bha caithe-beatha m’eilein ’gam thréigsinn ’s mu dheireadh cha robh e a’ tighinn aon uair a steach orm. Dh’fhaighnicheadh daoine dhiom co as a bhà mi ’s chan innsinn dhaibh no chanainn gu robh á ceàrnaidh eile. An déidh dhomh a bhith sia bliadhna a’ seòladh ghabh mi obair ann an Africa anns na méinean airgid. Shoirbhich gu math leam. Cha robh mi caitheamh mo bhuannachd ann an amaideas mar dhaoine eile: bha làithean tuigse a’ briseadh orm. Oidhcheannan aig ceann m’obair-latha, shuidhinn air beulaibh mo thighe ag éisdeachd ri onghaidhean beaga na h-oidhche ’s a’ coimhead nan reultan ’s iad cho faisg ’s cho mór ’s cho geal ris a’ bhainne. Agus smaoinichinn leam fhìn air an dòigh so: tha d’airgead air fhaotainn, tha do shaoghal air a chur air bonn, chan eil nì air thalamh a dhìth ort: is carson nach eil thu sona? Is cha robh freagairt agam. ’S mar a chaidh gach latha seachad, grian air ghrian, ’s ann bu truime bha mi fàs. Cha robh sannt obrach orm: bha cuibhle an fhreasdail a’ stad aig mo làimh ach dé bha innte? Cha robh ach an duslach. Bha mi nise deich bliadhna fichead.

Ach innsidh mi dhuibh dé thachair dhomh aon oidhche. Ghabh mi cuairt bheag leam fhìn ’s fairge gealaich air an talamh, ’s mi cho aonaranach ’s a bha mi aon uair de mo bheatha, agus gur ann a shaoil mi gu faca mi nighean òg a’ coiseachd — cha b’ann a’ coiseachd ach a’ seòladh — dh’am ionnsaigh. Air a làimh, bha fàinne òir ’s na leugan a’ glacadh solus na gealaich. Dh’éigh mi h-ainm, ’s i cho coltach ri Peigi ’s a tha ghealach ri grian. Ruith mi thuice: thog i bhuam ’s cha robh a cruth no a dealbh ri fhaicinn. An oidhche sin cha d’fhuair mi norradh cadail ’ga caithris ’s ’ga h-ionndrain gun fhios nach tilleadh i: ach cha do thill. Seachdain an déidh sin bha mi air bòrd a’ bhàta mhóir air mo shlighe dhachaidh chun nan eileanan, mìle mìle is còrr air falbh.

Cha do thachair càil seach an rathad dhuinn air ar slighe ’s aig deireadh mo thuruis chunnaic mi solus

[TD 12]

m’eilein ’s e cho blàth ri teine-mònach ’s cho làidir ri rionnag. Cha mhór nach do thuit mi mach air taobh na soithich ’s mi fiachainn ri leum air tìr. Ach ràinig mi gun tubaist air bith. Thubhairt mi beag rium fhìn:

“Amadain, carson a dh’fhàg thu ’n t-eilean so?” agus thubhairt guth eile rium:

“Dh’fhàg, ach seall na bhuannaich thu. Tha thu a’ coimhead a nis nach dèan thu a’ chùis as eugmhais.”

Bha gach dath a smaoinicheadh tu air na soluis — dearg is gorm is uaine is purpur ach ’s e ’n gorm a b’àill leam. Chuala mi mo chànan fhìn a rithist: bha blas cùbhraidh air gach facal: cha robh fiù nach robh e ’na thoileachas dhomh ceumannan nan daoine a chluinntinn air na sràidean, ’s dh’fhalbhainn a bhruidhinn ri fear a bha ’na thur choigreach dhomh. Mura bitheadh gu robh daoine faisg bha mi air danns’ a dhèanamh cho dorch ’s cho iongantach ri dannsan Africa: ach cha do rinn mi sin, ’s mu dheireadh thog mi orm dhachaidh.

Cha leig mi leas innse dhuibh an t-àbhachdas ’s am feala-dhà a bh’anns an tigh an oidhche sin. Cha chreid mi gun do dhùin sùil. An onfhadh a bh’ann ’s na soluis a’ deàlradh feadh an dorchadais, cha chuala tu a leithid! Shealladh mo mhàthair gu domhainn ’nam aodann ’s chanadh ise gach mionaid:

“Nach tù dh’fhàs bochd,” ’s chanadh m’athair:

“Cha do dh’fhàs na . . .! Leig dhà!” ’s bheireadh e dhomh pìos tombac’ no dh’innseadh e sgeulachdan air na làithean a shiubhail e fhéin an saoghal air a’ bhàta-shiùil.

“Ach dh’fhàlbh na làithean sin,” chanadh e. “Chan aithne dhaibh an uimhir sin fhéin a dhèanamh an diugh.”

Ach am meadhon a’ chòmhraidh, dh’fhaighnich mi dhaibh mu chor ar càirdean, agus Peigi. “Eil fhios agaibh,” arsa mise, “an nighean bheag ghrànda ud an ath-dhorus?”

“Beag,” arsa m’athair, “chan eil i beag an diugh. Nighean cho bòidheach ’s a chunnaic thu riamh.”

“Dé tha i dèanamh?” arsa mise. Cha robh mi airson càil a leigeil orm, tha sibh a’ tuigsinn.

“Nach do dh’fhalbh i o chionn bliadhna no dhà sìos a Shasuinn,” arsa mo mhàthair. “Bha i airson an saoghal fhaicinn no sin an cur-a-mach a bh’oirre.”

Cha dubhairt mi ’n còrr ach chrùb m’athair mar chat-grìosaich ris an teine agus ars esan: “Clann-nighean an latha ’n diugh!” ’s a’ toirt na pìoba as a bheul chuir e smugaid anns an teine.

[TD 13]

An Coigreach

CHA robh nì ri fhaicinn ach aon tigh air a’ mhòintich. “Dìreach mar . . .” Chaisg e an smuain. Cha robh e idir dìreach mar a chleachd e bhith, b’fhada bha e uaithe. Chan eil nì air an talamh nach atharraich co-dhiùbh an inntinn an fhir-choimhead, agus shaoil e gu robh an tigh na bu lugha na’n dealbh a ghiùlain e ’na inntinn agus, an dòigh àraidh, na b’fhaide air falbh, mar gum biodh e ann an adhar leis fhéin. Air dhà thighinn na bu dlùithe, chunnaic e cuideachd gu robh post no dhà ’nan laighe air an talamh, agus smaoinich e: “A’ ghaoth.” Bha an lios bheag air a leigeil bàs, ’s dh’aithnicheadh duine nach deach an dorus a pheantadh o chionn iomadh bliadhna. B’e dath grànda donn a bh’air, ’s e air briseadh an sud ’s an so. Cha robh fiù aon chearc ri a faicinn: airson caora, cha bhiodh sùil ri sin (oir cha robh caoraich aca). Bha am feur timcheall an tighe fann agus tioram. Chanadh tu gu robh tinneas air choreigin air tuiteam air an àit ’s a’ losgadh air falbh gach nì beò a bha faisg air. Bha an talamh a’ deoghal an t-soluis mu dheireadh as an adhar. Dh’ fhairich e fallas air a làmhan ’s leig e sìos am bocsa a bha ’na làimh dheis. Mhothaich e airson a’ cheud uair mar a bha anail a’ tighinn ’s a’ falbh ’s cho tioram ’s a bha a theanga. Anns a’ mhionaid sin theab e tilleadh ’s an saoghal farsaing a thoirt air. Cha robh e ’ga fhaighinn fhéin aig an tigh. Cha robh an talamh ceart, dàimheil fo chasan. Bha cuimhn’ aige air an latha a ruitheadh e steach do’n tigh ud gun smaoineachadh, ach a’ toirt sùil air a nis, ’s ann a bha e mar am bocsa a bha e giùlain. Mu dheireadh, ghnog e air an dorus.

“Nach iongantach nach do sgrìobh i,” ars esan ris fhéin. Chuimhnich e rithist nach robh e air facal fhaighinn uaipe o chionn dà bhliadhna. Stad a smuain gu grad! “Dé bu choireach gun ghnog mi?” ars esan ris fhéin, “mar gum b’ann a’ tadhal choigreach a bhithinn?”

[TD 14]

Ach dìreach air dha a bhith dol a dh’fhosgladh an doruis, chual e ceum slaodach a’ tighinn thuige. Rinn am fiodh dìosgail ’s chunnaic e, mu choinneamh, seana-chailleach timcheall air trì fichead ’s a deich.

“Có sibh?” ars ise.

Nach i bha aosd! Bha’n aonaranachd air a h-aodann a chruadhachadh mar nach gabhadh na cnàmhan gluasad. Bha seana-bheannag dhubh air a ceann, ’s bha stocainnean a’ tuiteam m’a casan. Fhad ’s a bha i a’ còmhradh ris, bha i sealltainn tarsainn air a ghualainn mar gum biodh i a’ toirt an aire do rudeigin eile.

“’S mise . . Ruairidh,” ars esan. (Eil fhios carson a dh’innis e a’ bhreug?)

“Ruairidh?” ars ise ’s thainig a sùilean suas gu aghaidh.

“Ruairidh,” ars esan. “Ruairidh . . .” (ciamar a chanadh e e?) “Ruairidh Stiùbhart.”

Cha robh i a’ tuigsinn dé bha e ag ràdh. Dh’aithnicheadh tu gu robh i smaoineachadh: “Am bu chòir fios a bhith agam có tha so?” Cha bhiodh mòran ’ga tadhal, bha sin soilleir. Nach e e fhéin a dh’atharraich nuair nach aithnicheadh i e. (Ach carson a dh’innis e a’ bhreug?)

“Gabhaibh mo leth-sgeul,” ars ise, “ach . . .”

“Tha mi air a thighinn á Canada,” ars esan “’s dh’aithnichinn ur mac. Thainig mi a shealltainn oirbh airson. . .” (Bho bhreug gu breug. An e ciont a bh’air?) “Tha mi ás an ath-bhaile. Dh’aithnicheadh mo mhàthair sibh.” Bha i a’ fiachainn ri cothachadh ri so.

“Ruairidh Stiùbhart?” ars ise. “Thigibh a steach, thigibh a steach,” ’s dh’fhosgail i an dorus.

Lean e i a steach. Bha an tigh glé dhorch. Cha mhór nach do thuit e air ciste bha làimh ris an dorus, ach mhothaich e nach robh an dorchadas a’ cur maille sam bith oirre-se.

“Chan eil i air tuiteam uaithe cho mór ’s a bha dùil agam.” Anns an dorchadas, las i lampa. Dh’éirich an seòmar á dorchadas. Cha robh nì air atharrachadh. Bha leabaidh anns an oisean mar a b’àbhaist ’s bha sgàthan mór farsaing air a’ bhalla. Chunnaic e nach robh fiù prìne no cìr faisg air an sgàthan ’s chuir so iongantas air. Bha am preas ann cuideachd le soithichean a’ streap gu mullach an tighe. Cha robh an teine air a chur thuige.

[TD 15]

“Nì mi balgam tea dhuibh,” ars ise. “Tha mi duilich nach eil teine air. Tha mi creidsinn gu bheil an tigh bun os cionn.” Dh’fhàg i an seòmar ag ràdh:

“Tha mi dol a dh’iarraidh dhà na trì fhàdan.” Bu mhath a dh’aithnicheadh e an dearbh sheòmar. An ceann greis thàinig i a steach le ultach fhàdan. “Lasaidh mi fhìn an teine dhuibh,” ars esan.

“Nam biodh sibh cho math,” fhreagair ise. Thug e an t-ultach uaipe. “Chan urrainn dhomh a bhith a’ cur teine air,” ars ise, “ach glé ainneamh. Chan àbhaist teine a bhith agam troimh ’n t-samhradh idir ach feumaidh mi e troimh ’n gheamhradh. Chan eil fhios agam an tug sibh an aire, ach tha mi dall.” Thuit dhà no trì fhàdan as a làmhan.

“Dall?”

“Seadh,” ars ise. “Tha e glé dhuilich aig amannan. Tha mi a’ creidsinn gum bi Alasdair de’n làn bheachd gun chaill mi cuimhne air seach nach robh mi a’ sgrìobhadh. Dh’fhàg sibh gu math e?”

“Dh’fhàg,” ars esan, “glé mhath.”

“Eil dùil aige tilleadh idir?” ars ise. Chunnaic e a h-òrdagan a’ bualadh air a’ chathair aon an déidh aoin. “Ach ma tha e toilichte, sin a h-uile nì. Na innsibh dha mu mo dheidhinn-sa idir.”

“Eil maidean agaibh airson an teine?”

“Tha iad anns a’ bhocsa sin. An d’fhuair sibh iad?” Bhris e maide le cruaidh bhriseadh.

“Chan eil fhios aige gu bheil mi dall idir. Chan eil ach dà bhliadhna o chaidh mi mar so ach bithidh e a’ cur airgid thugam a h-uile mìos.” Esan nach do chuir sgilling thuice airson cóig bliadhna!

“Tha cóig bliadhna deug o dh’fhalbh e,” ars ise. “Bha athair beò aig an àm sin ach bhàsaich e o chionn trì bliadhna deug. Cha robh againn ach Alasdair. Dh’fhalbh e oirnn ann an soitheach nuair a bha e seachd bliadhna deug. Càite na choinnich sibhse ris?”

“Bha sinn aig an aon obair.” Fear a bha dìomhain o chionn cha mhór dà bhliadhna!

“Chan eil dìth air?”

“Chan eil” Cha dubhairt i ’n còrr airson greiseig.

“Am bi feadhainn a’ tighinn a shealltainn oirbh?”

“Bithidh,” ars ise, “bithidh. Bi Catrìona . . . ’s bean Iain is . . . bithidh,” ars ise, “gu leòr.”

Bhris e maide eile.

[TD 16]

“Tha cuimhn’ agam fhathasd,” ars ise, “an oidhche thàinig iad a dh’innse dhuinn gu robh Alasdair air falbh. Theab mi dhol as mo thoinisg. Bha mi air mo leabaidh airson trì seachdainean. Cha do thuig mi ceart gun dh’fhalbh e gu fada ’n déidh sin.”

“Dé thug air falbh e?”

“O co aig tha fios? Bha mi smaoineachadh gur e . . . Ach co aig tha fios? Tha iomadh smuain an inntinn balaich. B’e seòladair a bha ’na athair fad a bheatha ’s thubhairt e nach fhosgladh e ’n dorus dha fhad ’s a bhiodh e beò. Bha sin àraid, nach robh? Ach ’s math dh’fhaoidte gu feumadh e falbh. Eil obair ghlan aige an sin?”

“Thà,” fhreagair e.

“Cha robh dùil agam gu soirbhicheadh leis cho math,” ars ise. “’S iomadh uair a bha eagal orm air a shon. Bha e cho luaisgeanach. Tha cuimhn’ agam,” ars ise, “’s mi anns a’ bhaile mhór aon uair. Chunnaic e each fiodha ann an uinneig bùtha ’s thòisich e ’ga iarraidh. Rànail! Cha chuala tu leithid! ’s a’ breabail a chasan air an rathad! Ach fhuair e e mu dheireadh, cha b’ann uamsa na bu mhotha ach bho fhear a bha dol seachad air an t-sràid. Cheannaich e dha e. Smaoinich thusa. O, bha e droch-nàdurach! Ach uairean eile cha leaghadh an t-ìm ’na bheul. Bidh mi cuimhneachadh air na nithean sin glé thric. Bu chaomh leam gu sgrìobhadh e. Dh’fhaodainn a ràdh gun ghoirtich mi m’òrdag ’s gur e sin bu choireach nach robh mi a’ sgrìobhadh. Ach dh’fheumadh cuideigin eile an litir a leughadh dhomh.”

Bha an teine nis a’ gabhail.

“Ma dh’innseas sibh càite a bheil an coire nì mi fhìn an tea,” ars esan.

“Nach sibh a tha coibhneil. Tha e air cùl a’ bhalla. Cha do leig mi dhaibh an solus ùr a chur a steach ’s feumaidh sibh an aire a thoirt oirbh fhéin. Tha mise ro aosd tuilleadh airson a bhith ag ionnsachadh mu sholus ùr ’s na gnothaichean sin . . . Chleachd Alasdair a bhith dèanamh tea cuideachd. Ach tha mi a’ creidsinn nach bi agaibh ach cofaidh ann an Canada.”

Fhuair e na cupanan (an aon fheadhainn) geal le srianag ghorm timcheall orra. Chuir e dà chupan air a’ bhòrd ri taobh na làmpa. Thog e aon aca ’s chuir e faisg oirre e ach thug e air ais e a rithist nuair a chuimh-

[TD 17]

nich e nach fhaiceadh i e. Lìon e an coire ’s chuir e ’na chrochadh air an t-slabhraidh e. Bha an teine deàrrsadh a nis ’s dh’fhairich e e fhéin aig an tigh. Bha mhàthair ’na suidhe air cathair àird ris a’ bhòrd ’s a làmhan ’na h-ochd. Smaoinich e mar a bha i gun fhasgadh a’ falbh a measg fhaileasan. Dh’fhàg e fhéin ’s thill e gun nì airson a thuruis. Luaisgeanach! O abair gu robh e luaisgeanach! Ach carson a dh’fhalbh e? Cha mhór gu robh cuimhn’ aige air an aobhar. An e gu robh a chompanaich a’ falbh? An e nach robh aige mu a phàrantan? Smaoinich e mar a bhiodh athair a’ sadail smugaid cha mhór ceithir slat uaithe ’s e ’na sheasamh aig an dorus leis a’ phìob ghoirid dhuibh ’na bheul. Smaoinich e mar a theireadh a mhàthair:

“Cuimhnich a nis, na bi fada,” — ’s a’ chais a bhiodh am facal a’ cur air. Chuimhnich e mar a dh’éigh i ris aon oidhche (’s e air a thighinn bho dhanns, ’s an saoghal a’ cur car a’ mhuiltein troimh na speuran) gum bu chòir dha nàire bhith air a’ tighinn dhachaidh mu’n tìd’ ud a dh’oidhche. Carson a bha i gun sgur ’ga shlaodadh sìos as an adhar àrd ud?

“Tha ’n coire goil,” ars ise. Cha robh e air a chluinntinn. Chuir e trì làin an spàin do’n phoit, ’s dhòirt e ’m bùrn innte.

“Tha cuimhn’ agam,” ars ise, “aon oidhche, timcheall air seachdain mus do dh’fhàg e ’n tigh. Bha e air a thighinn bho dhannsa. Tha mi cinnteach gur e sin bu choireach gun dh’fhalbh e. Mus do rinn e ach an dorus fhosgladh thòisich mi ’g éigheach ris nach robh gnothach aige bhith muigh gu’n tìd ud de’n oidhch’. Bha mi cho sgìth. Bha’n dotair air a bhith stigh ’s air innse dh’a athair nach biodh e fada beò. Bha deagh fhios aig athair air a sin e fhéin ach latha-na-mhàireach ’s beag a dh’aithnicheadh duine sin air. Bha dòighean mìorbhaileach ann. Chaitheadh e feasgar foghair a’ dèanamh fàinneachan-toit ás a’ phìob do chlann a’ bhaile.”

Chuir e siùcair is bainne do na cupanan.

“Tha mi ’n dòchas nach e sin a chuir air falbh e,” ars ise. Dhòirt e ’n tea anns na cupanan. Chuir e mun cuairt an tea le spàin a fhuair e anns a’ phreas. Chuir e an cupan ’na làimh ’s thug i deoch as.

“’S e cupan math tea tha so,” ars ise.

“Dhèanadh Alasdair cupan math tea cuideachd.”

[TD 18]

“Stiùbhart?” ars ise. “’S thubhairt thu gun aithnichinn do mhàthair? Tha i beò fhathasd? Nach iongantach nach eil cuimhn’ agam oirre. Ach an dùil càit an aithnichinn i. Thàinig Alasdair a steach aon latha le balach òg ’s thubhairt e rium: “So,” ars esan, “Coinneach MacChoinnich. Dh’aithnicheadh athair sibh. Bha e aig an iasgach còmhla ruibh.” ’S cha robh leithid a dh’fhear ann. ’S ann a bha e a’ tarraing asam. ’S e tea mhath tha so. Bidh mi ’n còmhnaidh a’ gabhail trì làin na spàine de shiùcair ’s tha i dìreach milis gu leòr. ’S tha sibh ag ràdh gu bheil Alasdair a’ soirbheachadh gu math? Dé ’s coireach nach eil e a’ sgrìobhadh? Ach chan eil diofar ann. Chan e soirbheachadh a h-uile nì. Chan è gu dearbh. Tha mise fàs aosda tuilleadh ’s bhiodh e cho math aig an tigh.” Air dhà an tea òl, dh’éirich i:

“Glais an dorus mus tèid thu gu do leabaidh, Alasdair, gun fhios nach fhaodadh coigreach eile a thighinn.” ’S ann an uair sin a smaoinich e nach do dh’fhoighnich e dhith càit a robh siùcair no spàin no bainne nuair a bha e a’ dèanamh na tea.

“Tha’n tea,” ars ise, “cho làidir ’s a bha i riamh.”

[TD 19]

An Fhidheall

BHA Dolan ’na shuidhe anns a’ chathair nuair a chaidh mi steach. Thog e a shùil bho’n phaipear agus thubhairt e:

“’S fhada bho nach robh thu stigh.”

Thubhairt mi: “Tha mi toilicht’ d’fhaicinn, a Dholain.”

B’e ’n fhìrinn a bh’aige. B’fhada ceart gu leòr o nach robh mi stigh. Ach bha aobhar airson sin. Cha robh Dolan air a bhith ’g obair airson ùine mhath: cha b’e gu robh càil a’ tighinn ris ach gu robh an dìomhanas air gréim fhaighinn air. Bha e air a bhith uaireigin ag obair an Glaschu ach air dha tilleadh á sin cha do rinn e car obrach. Cha robh e ach deich ar fhichead ’s bha e nis air a bhith dìomhain airson sia bliadhna. Chuimhnich mi orm fhìn ’s air fhéin. Bha sinn a’ dol do’n sgoil còmhla agus aig an àm sin bha iad ag ràdh gun deanadh e feum. Cha robh anns an teaghlach ach e fhéin. Bhàsaich athair nuair a bha Dolan timcheall air seachd bliadhna dh’aois. Cha robh mi airson tòiseachadh air “Eil cuimhn’ agad?” ’s bha an dithis againn ’nar tàmh airson dhà-na-trì mhionaidean. Mu dheireadh thubhairt. mi:

“Dé’n cor a th’air do mhàthair?”

Fhreagair e gu goirid:

“Chan eil càil a’ tighinn rithe.”

Leis an fhìrinn innse cha robh móran agam mu dheidhinn a mhàthar ach cha bu chaomh leam gun faighneachd air a son. Thug mi sùil timcheall an t-seòmair. Bha seana bhòrd fo’n uinneig, agus crochte ris an uinneig bha cùirteirean gorma. Dh’aithnicheadh tu gun d’fhuair iad iomadh nighe. Cha robh teine air ach cha robh sin ’na iongnadh oir bha an latha blàth. Bha Dolan fhéin an ceann a dhà stocainn. Ri thaobh, air an cliathaich, bha dà bhòtainn.

“Chan eil an aimsir dona idir,” arsa mise ris.

“Chan eil,” ars esan.

[TD 20]

Air stòl beag ri thaobh bha frith-theud ’na suidhe. Anns an uinneig bha grunn phaipearan naidheachd. Cha robh leabhar idir ann. Chuir so iongantas orm oir b’e leughadair mór a bh’ann uair.

“Tha mi cluinntinn gu bheil Seonag a’ pòsadh,” arsa mise.

B’e Seonag té mu ar n-aois fhìn: bha ise air a bhith còmhla ruinn anns an sgoil cuideachd. Cha dubhairt e smid.

“An aithnich thu am fear a tha i pòsadh?” arsa mise.

“Aithnichidh,” ars esan.

“Tha mi cluinntinn gur e Sasunnach a th’ann,” arsa mise.

“’S è,” ars esan, agus: “Chan eil fada bho thàinig e dh’fhuireachd do’n bhaile.” Cha deach facal a ràdh airson ùine eile nuair a thubhairt e mar gum b’ann à breislich.

“Carson nach can thu an rud a tha thu a’ smaoineachadh — gu bheil mi gun fheum agus dìomhain? Carson? A’ tighinn a steach an so a dh’fhanaid? Eh? Carson?”

Cha dubhairt mi càil ach bha fhios agam carson a thàinig mi.

“Thusa ’na do . . . ’s mise . . .” Cha mhór nach robh e a’ gal. Chunna mi céis Phools anns an uinneig.

“Thàinig mi dhachaidh an so o chionn sia bliadhna, ’s cha do rinn mi car. Gach latha dh’éireas mi, bithidh mi ag ràdh rium fhìn nach urrainn gun téid na làithean seachad mar so gun bhrìgh gun aobhar, ach chan eil càil a’ tachairt.”

“Tha iad ag ràdh nach eil obair furasd fhaighinn co-dhiùbh,” thubhairt mi.

“Tha iad ag ràdh! . . . Nuair a smaoinicheas mi . . . Ach nuair a tha duine òg tha e smaoineachadh gum bi e òg a chaoidh, ach thig an t-atharrachadh gun fhios dha. Gach latha, tha nithean a’ fàs nas dorra dhomh. Tha ’n saoghal air a dhol ’na bhruadar. Tha fhios agad nach robh móran agamsa mu dheidhinn a’ Bhìobuill ach ’s e ’n fhìrinn a th’aig a thoiseach: “Le fallas do ghruaidh ithidh tu aran.” Bha deàrrsadh a’ tighinn ’na aodann.

“Eil thu cluich air an fhidhill fhathast?” arsa mise.

“Fidheall?” ars esan.

“Seadh,” arsa mise. “Bha thu uair a bha thu mìorbhaileach air an fhidhill.”

[TD 21]

“Mìorbhaileach,” ars esan. “Bha mi math oirre. Cha robh mi mìorbhaileach.”

Chaidh mi ’nam thàmh.

Lean e air mar gum b’ann a’ bruidhinn ris fhéin a bha e. “Ach ’s e rud mìorbhaileach a th’ann ceòl a dhèanamh. Agus tha mi smaoineachadh . . . Ach dé math? Cha do chluich mi air an fhidhill bho chionn ceithir bliadhna co-dhiùbh ged a tha mi ’ga cumail ann an staid mhath.”

Bha fhios agam gum biodh i ann an staid mhath. Agus bha fhios agam cuideachd carson nach do chluich e oirre bho chionn ceithir bliadhna.

“Nach toir thu nuas i, ma tha,” arsa mise.

Mus robh na facail a mach as mo bheul dh’aithnich mi gun d’rinn mi mearachd.

“Tha thu a’ smaoineachadh gu bheil aon rud ann co-dhiùbh as aithne dhomh a dhèanamh,” ars esan. “Chan eil mi ag iarraidh do chuid ‘psychology’.” Bha bith uabhasach ’na ghuth nuair a thubhairt e am facal ‘psychology’.

“Chan ann airson sin idir a tha mi ’g iarraidh ort a toirt a nuas,” arsa mise ’s a’ bhreug ’nam fhacal.” ’S ann a bha mi gus an cluinninn thu a’ cluich. Ach tha thu air a dhol cho geur ris an sgithinn. Chan urrainn do dhuine facal a ràdh riut nach toir thu ciall àraid as.” Leig mi orm gu robh mi feargach. Ann an ùine ghoirid thubhairt e:

“Tha mi duilich ach cha chluich mi an fhidheall idir.”

“Well, well,” arsa mise, “bitheadh sin mar sin. Ach bha aobhar eile agam airson iarraidh ort. Stad a nis. Eisd rium ’s innsidh mi dhut có dh’iarr orm. B’e Seonag a bha bruidhinn rium.”

“Seonag!”

“Seadh,” arsa mise. “Bha i airson gun tigeadh tu leis an fhidhill chun na bainnse. Tha e duilich ceòl fhaighinn.” Theab mi ràdh nach robh duine eile air fhàgail anns a’ bhaile ach e fhéin ach gu fortanach chaisg mi mo theanga ann an tìde.

Chan eil fhios agam dé na smaointean a bha goil ’na inntinn anns na mionaidean ud, oir is iomadh duine

[TD 22]

thubhairt gur e e fhéin a phòsadh Seonag. Chanadh feadhainn eile gur e mise ach bha iad ceàrr mu dheidhinn an dithis. Bha i aig Sasunnach ’s cha b’ann aig duine againne. Bithidh mi uairean a’ smaoineachadh an tug e seòrsa de thoileachas dhomh mo sgian fhìn a thionndadh ann am broilleach Dholain ach tha mi ’n dòchas nach tug, ged a tha e duilich inntinn an duine a sgrùdadh. Chuala mi an t-uaireadair a’ diogadh anns an tàmh. Chunna mi rithist na bòtannan ’nan laighe air an cliathaich air an làr. Smaoinich mi air Seonag ach cha do lean an smuain sin fada.

“Tha fhios agam dé their iad,” ars esan, “mura teid mi ann. Tha fhios agad fhéin dé bhios iad ag ràdh. Sin a th’againn airson a bhith fuireach ann am baile beag.” Leig mi leis bruidhinn. “Ach tha na làithean sin seachad, mise agus Seonag. Tha ise far a bheil i. Ged a dhiùltainn a dhol chun na bainnse cha b’e sin a chuireadh bacadh orm, ach cha tuig iadsan sin.” An e sin nach cuireadh bacadh ort? arsa mise leam fhìn.

“Fuirich thus ann an sin,” ars esan, “’s faodaidh tu sùil a thoirt air a’ phaipear.” Thubhairt e sin mar gum b’ann a’ deanamh magadh air fhéin a bha e. Dh’fhosgail e dorus a’ chùlaisd ’s dh’fhalbh e. Lean mi ’nam shuidhe ris a’ chagailt. Cha tug mi sùil air aon phaipear, cha b’ann air paipear a bha mi tighinn. Bha mi smaoineachadh: Dé thachras mur a h-aithne dha an fhidheall a chluich, ma chaill a mheòirean an ealantas? Thug mi sùil a mach air an uinneig. Bha faoileag a’ cromadh chun na mara. Bha fear le òrd a’ bualadh post sìos do’n talamh. Chitheadh tu an t-òrd crochte anns an adhar mus buaileadh e ’m post. Smaoinich mi air iomadh nì. Cha robh cóig mionaidean air a dhol seachad nuair a dh’fhosgail e ’n dorus a rithist ’s an fhideall aige ’ga giùlain mar gun giùlaineadh fear leanabh. Bithidh mi smaoineachadh aig uairean air Dolan agus is e sin an dealbh a gheibh mi dheth, a ghruaidh ris an fhidhill mar gu faiceadh tu fear le a ghruaidh ri gruaidh boireannaich.

“Chan eil math dhomh fiachainn,” ars esan. “Cha do chluich mi oirre bho chionn ceithir bliadhna. Ceithir bliadhna!”

Smaoinich mi leam fhìn: ‘Mur a h-aithne dha a cluich brisidh mi ’n fhidheall air dòigh air choreigin no canaidh mi riutha gu robh i air a dhol bho fheum. Feumaidh mi a shàbhaladh o sin co-dhiùbh. Chan eil

[TD 23]

aig ach an fhidheall. Leis an fhidhill tha e co-dhiùbh beò, as a h-aonais tha e marbh.’

“Isd, amadain,” arsa mise,” bithidh mi fhìn air an aon dòigh mus . . . ’S tha cuimhn’ agad, anns an sgoil, gur ann a b’fheàrr a dhèanadh tu nuair a bhiodh eagal ort. Canaidh duine sam bith sin riut. Bhiodh e ro fhurasda mura biodh eagal oirnn.”

“Tha e furasd’ a ràdh,” ars esan,” ach nam biodh fhios agad . . .”

“Tha fhios agam air,” arsa mise. “Na bi smaoineachadh nach eil. Cluich. Tha fhios agad cho math riumsa ma chluicheas tu ’n dràsda gun cluich thu chaoidh. Cluich air mo shon-sa ’s airson ar seòrsa nach aithne cluich dhaibh fhéin.”

Cha dubhairt e smid ach bha e sealltainn rium.

“B’fheàrr leam gum b’aithne dhòmhsa cluich. ’S e an gibht as fheàrr a th’ann. Tha sinne ’gar breith, a’ fàs suas, a’ bàsachadh. Tha’n saoghal dhuinne mar bhruadar. Ach ’s aithne dhutsa cluich. Tha thu a’ dèanamh brath oirnne mura cluich thu. Có eile bhruidhneas air ar son?”

Ach cha do thòisich e, ’s nuair a chunnaic mi nach do thòisich e bhruidhinn mi ris a rithist.

“Carson a tha thu smaoineachadh a thug mise ochd bliadhna air falbh? Innsidh mu dhut. Ochd bliadhna mhìos a chaidh seachad chaidh mi steach a thigh Seonaig agus so mar a thachair. Cha robh mi ’n uair sin ach dhà ar fhichead. Cha robh duine stigh ach i fhéin. Bha teine mór air. Air a’ bhalla mu mo choinneamh bha dealbh a h-athar ann an deise saighdeir.

“Tha fhios agad có air a bha sinn a’ bruidhinn?” arsa mise.

“Thà,” fhreagair i.

“Seadh mata,” arsa mise. Cha mhór gu faighinn air na facail a ràdh.

“Cha dèanadh e a’ chùis,” ars ise. Shuidh mi ann an sin mar gu faiceadh tu clach ri taobh aibhne.

“Tha fhios agad fhéin nach deanadh e a’ chùis?” ars ise.

“Bithidh thus ’na do dhotair. Chan eil dragh agad de chàil ach de dhotaireachd. ’S dé thachradh nam pòsadh sinn ’s nach rachadh gu math leat. Co air a dhìoghladh tu sin? Tha fhios agam ort. Cha chòrdadh

[TD 24]

a’ bheatha-sa riut idir.” B’iomadh rud a dh’fhaodainn a bhith air a ràdh: ach cha dubhairt mi càil. Chan eil fhios an e an t-àrdan a bhac mi no a’ chinnt gur e an fhìrinn a bh’aice.

“Co-dhiùbh,” ars ise, “tha mi falbh le fear eile — Dolan mac Choinnich.”

Chuala mi e a’ togail a’ bhogha.

“Tha thu a réisd air d’inntinn a dhèanamh suas,” arsa mise rithe.

“Thà,” ars ise. Thug mi aon sùil oirre mus do dh’fhàg mi. Shaoileadh tu gu robh neochiontas a deàrrsadh ’na sùilean. Mìos an déidh sin chuala mi gu robh i a’ falbh le fear beartach anns a’ bhaile.

“Cluich thusa nis airson an dithis againn, a Dholain, ’s cluichidh sinn am fonn againn fhìn aig a banais.”

Thòisich e ’n uair sin ri cluich.

[TD 25]

Briseadh Cridhe

“THA e marbh ceart gu leòr,” ars am polas.

Seach gun aithnicheadh duine sam bith sin, cha do fhreagair mi e. Bha an corp ’na laighe air an làr. Air a ghàirdean bha uaireadair briste air stad aig ceithir uairean. Shaoil mi gu robh boinneagan uisge no fallais air a’ ghloine. Ri thaobh bha a’ chathair air a tionndadh bun os cionn. Ri cliathaich na cathrach bha pìob letheach-làn de thombaca. Bha aon mhaids ’na laighe air an làr. Cha dèanadh Aonghas car tuilleadh, bha sin cinnteach. Thug mi sùil air, mise shuas ’s esan shìos. Cha b’ann mar sin a chleachd e bhith: b’esan a’ b’àbhaist a bhith shuas, ’s mise shìos. Shaoileadh tu gu robh e na bu lugha na bha e nuair a bha e beò. Bha’n fheusag bheag liath ’na tàmh. Bha seacaid ghlan air muin na léine. Dh’aithnicheadh tu gu robh gàirdeanan na seacaid ro bheag dha. Bha’n corp air ceann a dhà stocainn.

“Càit a bheil Tormod?” arsa mise, ’s mi toirt sùil air an uaireadair. Bha e cóig uairean.

“Còmhla ri Seonag,” ars am polas. Rinn e mion-sgrùdadh orm. Bha fhios aig a h-uile duine gu robh mi falbh le Seonaig. Bha fhios aige-san air cuideachd ged nach robh e air a bhith fada anns a’ bhaile. Thug mi sùil eile air. B’e fear mór tiugh a bh’ann, dìreach mar cheudan pholas eile ann am fiamh. Bha putanan a dheise deàrrsadh. Shaoil mi gum biodh a bhrògan deàrrsach cuideachd gus na chuimhnich mi gu robh meall uisge air a bhith ann aig leth-uair an déidh trì. Bha ’m meall cho dona ’s gu robh bùrn air a thighinn a steach air dorus mór fosgailte an tighe-sa fhéin. Eadar seòmar-cadail Aonghais — b’e sin an sèomar as an tàinig e — ’s an seòmar san robh sinn an dràsda, an cidsin, bha rud math bùirn air an làr.

Feumaidh mi bruidhinn riutsa,” ars am polas. “Cha bhi ’n dotair fada tuilleadh ’s bu chaomh leam an ceasnachadh mus tig e.”

[TD 26]

Chaidh e suas ’s ghnog e air dorus seòmar-cadail Aonghais. Mhothaich mi rithist cho doilleir ’s a bha na brògan aige aig an uisge. Smaoinich mi mar a thàinig mi do’n tigh o chionn leth-uair a thìde ’s a fhuair mi Aonghas ’na laighe marbh air an làr. Bha e fortanach nach robh am polas fad as, chan e gu robh càil seach-an-rathad ann, ach gun téid daoine aig amannan mar so gu a leithid. Thug mi sùil eile air a’ chorp ’na laighe air an làr. Bha rudeigin ceàrr ged nach robh mi a’ greimeachadh air. Thainig am polas a nuas le Tormod ’s mi a’ cruaidh smaoineachadh. Ghabh mi iongantas nuair a chunna mi gu robh leabhar beag aige mar gum biodh e dol a sgrìobhadh na freagairtean a gheibheadh e. Bha aodann tiugh dearg ’s shaoileadh tu gu robh e dùsgadh á cadal trom. Ri thaobh bha Tormod a’ coimhead truagh meata ach bha fhios agam fhìn gu robh e cho làidir ris an each. Rinn mi oidhirp air a dhol do’n rùm anns an robh Seonag ach chuir e stad orm. Sheas mi ’s mo dhruim ris a’ bhalla. Shuidh am polas, ach stad Tormod ’na sheasamh. Chitheadh tu na h-òrdagan aige a’ slaodadh a chéile. Bha e mar leanabh air beulaibh maighstir sgoile. Fhreagair e na ceistean mar gum biodh eagal air, ’s cha robh sin ceart, oir cha b’e Tormod fear air an cuireadh móran eagal. Dh’aithnichinn anns a’ chogadh e. Bha e ’na léine ghuirm. Air an léine bha fallas no uisge: dh’fhaodadh gu robh an dà chuid ann.

“Tha ceist no dhà agam dhut,” ars am polas. “Gabh do thìde. Chan eil cabhag oirnn,” — ’s a’ coimhead a’ pholais ’na shuidhe anns a’ chathair dh’ aithnicheadh tu gur e ’n fhìrinn a bh’aige, nach cuireadh nì cabhag air.

“Bha t’athair tinn o chionn ùine?” ars esan.

“Bhà,” fhreagair Tormod.

“Dé bha tighinn ris?”

“Thubhairt an dotair gur e chridhe.”

“Có an t-oighre th’air a’ chroit?”

“Tha mise.”

“An robh thu fhéin is d’athair réidh?”

An ceann ùine thubhairt e: “Bhà.”

Cha b’urrainn dhomh cumail orm.

[TD 27]

“Tha sin ceàrr. Cha robh beatha aige le athair. Bha e ’g iarraidh a’ chroit a’ stiùradh e fhéin, ’s cha leigeadh athair dhà. Bha e ’g iarraidh an talamh a leigeil suas is crodh-bainne a cheannachd. Tha fhios aig a h-uile duine air a sin.”

Stad mi cho luath ’s a thòisich mi. Cha robh fhios agam carson a bhrùchd sud bhuam. Thug am polas sùil orm.

“Eil sud ceart, a Thormoid?” ars esan.

“Thà.”

“Dé tha thu smaoineachadh a thachair?”

“Tha e follaiseach. Dh’éirich m’athair as a leabaidh. Thainig e sìos air ceann a dhà stocainn. Shuidh e anns a’ chathair ’s e dol a thoirt toit ás a’ phìob. Bhuail an tinneas-cridhe e ’s thuit e air an làr ’s a’ phìob còmhla ris.”

“Aon cheist eile. Càit an robh thu fhéin is Seonag eadar trì uairean is leth-uair an déidh ceithir?”

“Bha mise spealadh. Bha Seonag a’ céilidh an tigh Ruairidh. Nach eil fhios agaibh fhéin càit’ an robh sinn? Nach e sibh fhéin a chuir g’ar n-iarraidh?”

“Seadh, seadh, mata. Tapadh leibh. An téid thu nis a dh’iarraidh Seonaig?” ars esan rium-sa. Ghnog mi air an dorus, ’s dh’éigh mi rithe. Nuair a chaidh mi steach, bha i ’na suidhe air a’ chathair ris an uinneig. Dh’innis mi dhi gu robh am polas ’ga h-iarraidh. Cha dubhairt i smid rium anns an dol seachad ach shaoil mi gun tug i sùil iongantach orm. Chuimhnich mi rithist air a h-athair. Smaoinich mi air an fheusaig bhioraich ’s mar a bhiodh i dol sìos is suas nuair a bhiodh fearg air. Dh’aithnich mi gu robh mi toilicht gun bhàsaich e, no co-dhiùbh nach do chuir a bhàs móran dragh orm. Thug mi sùil timcheall an t-seòmair ás na dh’éirich e airson an turuis dheireannaich. Bha an leabaidh ’na h-ùpraid mar gu faiceadh tu leabaidh duine nach robh a’ faighinn móran cadail. Cha robh bròg ri faicinn anns an t-seòmar. Cha robh tombaca slàn ann, ’s cha robh còrr tombaca anns an t-soitheach air a’ bhòrd bheag ri taobh na leapa. Bha am polas a’ ceasnachadh Seonaig nuair a thill mi.

“Bha thu ’n tigh Ruairidh bho thrì uairean gu leth-uair an déidh ceithir?”

“Bhà.”

[TD 28]

“An robh fhios aig d’athair dé bha tighinn ris? Na dh’innis an dotair dha?”

“Dh’innis.”

“An robh thu air do chumail trang a’ frithealadh d’athar?”

“Trang gu leòr.”

“Na ghabh e eagal nuair a fhuair e mach dé bha tighinn ris?”

“Ghabh. Bha eagal air gum bàsaicheadh e.”

Thug mi sùil eile air an aodann dhùint. Chreidinn gur ann dìreach mar sin a thachradh. Ach bha nì-eigin a’ cur dragh orm. Theich mi bho’n bhalla. Bha beagan aoil air mo sheacaid ùir ghuirm. Sheall mi ris a’ pholas ach chan aithnicheadh duine càil bho ghnùis-san. Bha Tormod a’ toirt an aire do a phiuthar mar gum biodh eagal air gun cuireadh i i fhéin ann an lìon.

“An e duine foighidneach a bha ’nad athair, a Sheonag?”

“Cha b’è.”

“Ciamar a bha cùisean eadar e fhéin is Tormod?”

“Cha robh e glé mhath do Thormod. Ged a tha e marbh, feumar sin a ràdh. Nuair a thainig Tormod ás a’ chogadh, bha e airson a’ chroit atharrachadh ’s bha m’ athair a’ gealltainn sud ’s a’ gealltainn so, ach cha tàinig càil as.”

“Eil thu smaoineachadh gum marbhadh duine d’ athair?” Thug i ’n t-sùil iongantach ud orm a rithist.

“Marbhadh?” ars ise. “Có bha dol ’ga mharbhadh?”

Cha robh mi airson na sùla ud idir. Chunna mi gun mhothaich am polas dhi ged nach dubhairt e càil.

“Tapadh leat, a Sheonag,” ars esan. Bha ’m polas-sa a’ cur eagal orm ’s e ’na shuidhe an sud cho reamhar ’s cho dearg — a’ deoghal suas gach nì a thigeadh thuige.

“’S a nis thusa, a Choinnich,” ars esan.

Dh’fhuirich mi.

“Eil thu dol a phòsadh Seonag?” ars esan anns an aon ghuth.

“Ma phòsas i mì,” fhreagair mi.

“Dé bha thu dèanamh an so an diugh?”

[TD 29]

“Thàinig mi shealltainn air Seonaig.”

“Ach cha robh i stigh?”

“Cha robh.”

“Cuin a thàinig thu?”

“Dh’innis mi dhut. Aig leth-uair an déidh ceithir.”

“’S bha Aonghas marbh an uair sin?”

“Bhà.”

“Na chuir e eagal ort ’ga fhaicinn marbh air an làr?”

“Cha do chuir.

“Chunna mi cuirp gu leòr anns a’ chogadh.”

“Càit an robh thu aig ceithir uairean an diugh?”

“Bha mi bruidhinn ri Bean Choinnich air an t-slighe nuas.”

“Càit an robh thu eadar trì ’s a ceithir?”

“Bha mi ’g obair anns an tigh bho thrì gu cairteal gu ceithir. Bho chairteil gu ceithir gu ceithir bha mi air mo shlighe bho’n tigh againn fhìn chun an tighe-sa. Aig ceithir choinnich mi . . .”

“Eil fhios aig duine càit an robh thu eadar trì uairean is cairteal gu ceithir?”

“Chan eil.”

“Carson a chaidh thu dh’iarraidh polais nuair a fhuair thu marbh e? Carson nach do chuir thu fios air an dotair?”

“Chan eil fhios agam. Co-dhiùbh chuir mi dh’iarraidh dotair an déidh dhomh thu fhéin fhaicinn.”

“An robh Aonghas airson gum pòsadh tu fhéin is Seonag?”

“Cha robh.”

“Carson nach robh?”

“Bha e airson gum bitheadh Seonag ’ga fhrithealadh. Bha e ’n còmhnaidh ag ràdh gum básaicheadh e nam fàgadh Seonag e.”

“Ach cha dèanadh tusa chùis as aonais Seonag?”

Cha dubhairt mi smid.

“Ciamar a tha thu smaoineachadh a chaidh a mharbhadh? An robh thu fhéin air a mharbhadh?”

Stad mi rithist. B’iomadh oidhche smaoinich mi air, ged nach robh mi dol a dh’innse sin dhà-san.

[TD 30]

“Fiach na stocainnean aige. Siuthad, fiach iad le do làmhan.”

Dh’fhiach mi iad.

“Eil iad tioram?” ars esan.

“Thà,” arsa mise.

Cha dubhairt e ’n còrr. Thionndaidh e rithist ri Tormod.

“Cuin a bha’n dotair an so mu dheireadh?”

“Chan eil . . .”

“Bha an dé,” arsa Seonag.

“Dé thubhairt e mu dheidhinn d’athair?”

“Cha b’ann rium-sa bha e bruidhinn. ’S ann a bha e bruidhinn ri Tormod.”

“Dé thubhairt e riut, a Thormoid?”

“Thubhairt e gu robh e anns an aon dòigh.”

“Có tha thu smaoineachadh a mharbh d’athair, a Thormoid?”

“A mharbh m’athair?”

“Seadh. Chaidh a mharbhadh, a Thormoid.”

“Cia . . . mar a tha fhios agaibh?” arsa mise.

“Innsidh mi sin dhut, oir dh’fhaodadh gur e thu fhéin is Seonag a rinn so eadar an dithis agaibh. Bha fhios aig Seonag gu robh thu dol ’ga dhèanamh ’s dh’fhàg i ’n tigh. Carson, ma bha i cho trang, a b’urainn dhi a bhith air chéilidh airson uair a thìde gu leth?” Chuala mi Tormod a’ tachdadh facail. “Thàinig thu steach an so ’nad aonar. Chaidh thu suas gu Aonghas. Thòisich thu fhéin ’s e fhéin a’ trod air sgàth Seonag. Thug thu dhà buille anns a’ chridhe ’s thuit e marbh. Gus nach biodh amharus aig duine, thug thu nuas chun an teine e air ceann a dhà stocainn — cha robh brògan anns an t-seòmar cadail — leag thu e fhéin ’s a’ chathair air an làr ’s shad thu phìob ’s an tombaca faisg air.”

“Abair amaideas,” ars mise, ged a bha eagal orm.

“Seall ri Seonag,” ars esan. Thug mi sùil oirre. Bha’n t-aodann aice geal.

“Dé chunna tu?” ars esan rithe. Cha do sheall i rium.

“Feumaidh tu innse,” ars esan. “Ach cha leig thu leas. Chunna tu mach air uinneig tigh Ruairidh duine

[TD 31]

le aodach gorm a’ dol chun an tighe, nach fhaca? Dé ’n uair a bha sin?”

“Cóig mionaidean gu ceithir,” ars ise ann an guth ìosal.

“Freagraidh mi nis do cheist-sa,” ars am polas. “Tha fhios againn gun deach a mharbhadh ceart gu leòr. Anns a’ cheud àite, chan éireadh e idir leis fhéin. Dh’innis Seonag dhuinn gu robh eagal bàis air. An éireadh duine mar sin chun an teine le tinneas cridhe?

“Anns an dara h-àite, eil thu smaoineachadh gur ann air pìob a thòisicheadh e nuair a gheibheadh e chun an teine? Cha robh mìr tombac’ anns an t-seomar cadail aige.

“Anns an trìtheamh àite, bha’n t-uaireadair aige air stad aig ceithir uairean.”

“Ach dh’fhaodadh sin a bhith ceàrr,” arsa mise. “Co-dhiùbh . . .”

“Cha chreid mi gu robh. Bha meall mór ann aig leth-uair an deidh trì. Nuair a thug am muirtear an corp do’n rùm-sa, bha na gàirdeanan a’ slaodadh ris. Bhuail an t-uaireadair anns an làr ’s bhrist a’ ghloine. ’S bha an làr làn bùirn. Tha bùrn air an uaireadair. Bha stocainnean Aonghais tioram seach gur e chasan a bha ’n àirde. Aig ceithir bha thusa . . .”

“Bha mi bruidhinn ri . . .”

“’S bha Seonag an tigh Ruairidh. Chan eil duin’ ann a dhèanadh e ach Tormod. Tha léine ghorm air Tormod faisg air dath do sheacaid. B’e Tormod a chunnaic a phiuthar. Dh’innis an dotair dhà ’n dé (cha bhi sinn fada ’ga fhaighinn a mach gum biodh athair beò bliadhnachan fhathast. Thormoid, feumaidh mi do thoirt . . .”

[TD 32]

Bùrn

STAD Iain ’s an Gearmailteach ’s iad a’ coimhead a chéile. Bha’n gunna aig Iain dìreach air an targaid — broilleach a’ Ghearmailtich. Cha dubhairt duine aca smid, mar dhithis ann an dealbh, ach dh’fhairich Iain fallas air a làmhan ’s cha robh an gunna cho direach ’s bu mhath leis. Bha aodann a’ Ghearmailtich geal le eagal is sgìths, mar gum biodh e air a chòmhdachadh le flùr. Mhothaich Iain gu robh a bhonaid air ceàrr agus chuimhnich e air fear as a’ bhaile aige fhéin a’ bhiodh a’ caitheamh a bhonaid anns an dearbh dhòigh. Bha’n Gearmailteach timcheall air deich bliadhna fichead a dh’aois: bha Iain dhà ar fhichead. Mun cuairt orra ’nan dithis bha bùrach a’ chogaidh: salchair na talmhainn làn bùirn ’s a’ gluasad mar nì beò. Bha gunna ’na laighe fichead slat bhuapa, agus mu thrì fichead slat air falbh bha aodach saighdeir. An robh duine ’na bhroinn? An robh duine air a bhith uair ’na bhroinn? Canastairean an sud ’s an so: clach no dhà air an seasadh duine. Fo’n t-salchair ud bha iomadh duine ’na laighe a’ caitheamh air falbh anns a’ phuinnsean. Chuimhnich Iain mar a dh’fhaodadh tu dhol fodha anns an talamh ud làn bùirn is crèadhadh mar shoitheach mara a’ dol fodha. Bha ’n gunna air chrith ’na làimh: bha a làmhan salach. Mìle mìle air falbh chunnaic e tigh beag Frangach mar leug earraich ann an rìoghachd leis fhéin ’s ceò ag éirigh ás a shimileirean. B’e ’n t-earrach a bh’ann ach càit an robh na sìtheanan? Bha an Gearmailteach air chrith cuideachd. Mhothaich Iain anns a’ mhionaid ud mar a bha aodach a’ Ghearmailtich an ìre mhath grinn taca ri a aodach fhéin. Bha beagan deàlraidh a’ tighinn ás a bhonaid. Mhothaich e gu robh seòrsa de neapraigear a’ priobadh a mach air oir pòcaid a sheacaid mar ghob isein. Bha na làmhan aige air chrith ’s a shùilean, ’s e a’ sealltainn ri Iain. Cha do dh’fhosgail e a bheul mar gum biodh eagal air gun dùisgeadh e Iain

[TD 33]

á smuain, ’s gum buaileadh òrdag air a’ . . . Thug Iain sùil air a’ ghunna. Bha e air chrith fad na tìde. Thug e sùil eile air mar nach robh e a’ tuigsinn dé ghnothaich a bh’aige ris a’ ghunna. Bha ’n Gearmailteach a’ sealltainn ris mar chù ri a mhaighstir. Shuath Iain a làmh cheàrr ri bhriogais ’s dh’fhairich e a’ phacaid thoitean ’na phòcaid. Chual’ e isean a’ seinn dlùth ris. Bha’n cogadh so làn de dh’iseanan, le guthan mar bhùirn, is air cùlaibh gach nì, casd thinn nan gunnachan. Bha a chasan a nis air chrith. Smaoinich e nach robh e air móran cadail fhaighinn airson dà latha is dà oidhche, agus smaoinich e gum biodh an Gearmailteach anns an aon dòigh. Chuir e sìos an gunna. Dh’fhalbh sgàil bho aodann a’ Ghearmailtich. Shuidh Iain air cloich ann am meadhon an fhàsaich: shuidh an Gearmailteach air cloich mu a choinneamh. Shaoileadh tu gu robh sreang eatorra. Chaidh làmh a’ Ghearmailtich gu pòcaid a bhroillich. Lean Iain a làmh le a shùilean. Bha an lámh salach air a cùlaibh: bha fàinne air aon de na meuran. Bha Iain gu tuiteam ’na chadal. Thainig an làmh a mach le pacaid bheag. Dh’fhosgail an Gearmailteach a’ phacaid, ’s ’na broinn bha pìos càis. Chuimhnich Iain air na radain ’s air na luchainn a’ falbh air feadh nan treinnsichean. Thainig làmh a’ Ghearmailtich na b’fhaisge. Chaidh a làmh fhéin a mach mar bheathach ’s dh’aithnich e gu robh an t-acras air a chorp. Dh’ith e ’n càis ’s bha e math. Thug e mach na toiteanan ’s shad e aon chun a’ Ghearmailtich. Thug e mach maids’ ’s las e ’n toitean aige fhéin. Chunnaic e ’n Gearmailteach a’ toirt sùil air ’s shad e ’m bocsa thuige. Cha mhór gu faigheadh e air a shùilean a chumail fosgailte. Bha a’ chlach mar bhàta ann am muir trom. Smaoinich e — Chrath e cheann mar chù a’ tighinn a mach á bùrn ’s sheall e rithist ris a’ Ghearmailteach. Bha ’n Gearmailteach ’ga choimhead gun stad. Shaoil e gu robh a shùilean air a’ ghunna ’s chuir e ’na sheasamh air an talamh e ’s a ghàirdeanan timcheall air. B’e latha ciùin a bh’ann. An dràsda ’s a rithist chluinneadh tu brag ’s dh’aithnicheadh tu guth a’ ghunna.

Lean a shùilean ceò an toitein a’ dìreadh. Trì bliadhna, trì bliadhna de a spiorad anns a’ chogadh so. Thainig deàrrsadh air aodann. Thug an Gearmailteach sùil air, ’s dh’éirich an t-eagal ’na shùilean mar iasg ann an loch. Chuir e a làmh gu a cheann ’s thug e dheth a bhonaid. Cha robh fhios aig Iain carson a rinn e so. An ann ro theth a bha e? Bha gach nì mar bhruadar. Cha

[TD 34]

mhór nach robh an Gearmailteach maol mar a’ chlach air an robh e ’na shuidhe. Chuir so iongnadh is seòrsa de thruas air Iain. Nam biodh cànan aca! Nam b’urrainn dhaibh bruidhinn ri chéile! Bha e a’ creidsinn gun tàinig an aon smuain chun a’ Ghearmailtich. An truaghan bochd! ’S math dh’fhaoidte gu robh bean is teaghlach aige. Dh’fheumadh esan a thighinn do’n chogadh cuideachd. An robh e fìor gum biodh iad a’ murt ’s a’ marbhadh phrìosanach? A’ gearradh an teangannan ás am beòil? An robh e fìor? Dé’n latha bh’ann co-dhiùbh? Smaoinich e gu dian, ’s mu dheireadh thàinig e chun a’ chomh-dhùnadh gur e Di-haoine bh’ann. Bha a’ ghrian làidir ’s bha ’m pathadh air.

“Di-haoine,” ars esan.

“Englander,” ars an Gearmailteach.

“Englander,” ars an Gearmailteach a rithist mar chù air beulaibh a mhaighstir ’s e sealltainn cho ealanta ’s a tha e.

“Englander!” ars Iain ris fhéin. Dé bha e dèanamh anns an fhàsach ud co-dhiùbh, am measg nan corp a’ lobhadh timcheall air? Smaoinich e air Màiri, ’s bha a corp a’ lobhadh air a bheulaibh gus nach fhaiceadh e ach na cnàmhan a shadadh tu gu cù. Chaidh a chorp air chrith a rithist.

“Englander!” ars an Gearmailteach.

“Ach, dùin do . . .” ars Iain, is stad e. Chaidh a theanga timcheall a bhilean leis a’ phathadh. Nach robh cho math dhà fuireach far an robh e? Bha’n cogadh-sa gun chrìch, gun chàil ach marbhadh. Có chuireadh crìoch air? Dé chuireadh crìoch air? Daoine ’gan sadail mar pheilearan an aghaidh a chéile. Bùrach de dh’fheòil: ’s aig an tigh ’s air cùl nan treinnsichean na comanndairean am meadhon phàipearan le criosan deàlrach timcheall orra ’s rionnagan air am broillichean. Agus bùrn: bùrn: bùrn glan. Chaidh a theanga timcheall air a bhilean gun fhios dha. Bha sùilean a’ Ghearmailtich ’ga leantainn mar luch a’ leantainn cait. Ghluais Iain air a’ chloich. Bha a’ ghrian air cùl amhaich ’ga ghearradh mar mhìle sgian. Thàinig òrain as an adhar. “Dé ’n cànan a th’aig na h-eòin?” smaoinich e, ’s bhruadraich e: “Có air a tha iad a’ smaoineachadh?” Chuala e fuaim itealain anns an adhar. Air amannan chitheadh tu na fir-stiùraidh cho brèagha ri càil. Cha robh nì aige ’nan aghaidh-san. ’S ann a bha iad a’ cur iongnadh air mar gu faiceadh tu seòrsa de

[TD 35]

dh’ainglean anns an adhar. Chuir an Gearmailteach ás an toitean, a’ gleidheil a’ phìos a bh’air fhàgail.

“Tigh na galla!” ars Iain, ’s rinn e gàire.

Ha! ha! ha! ars an gàire.

Sheall an Gearmailteach ris airson tiotadh, ’s thòisich e fhéin a’ gàireachdainn, an toiseach mar dhuine a’ dèanamh a dhleasdanais ach a rithist mar fhear a’ cur fàilt air a bheatha.

Choisich an dà ghàire còmhla tarsainn air an talamh aosda ud, ach stad iad mu dheireadh an coinneamh a chéile ’nan suidhe air na clachan.

“Có air a tha e smaoineachadh?” ars Iain ris fhéin. Chuir e a làmhan gu a shùilean ’s thubhairt e:

“Tha ’n cadal orm”.

Chual’ e an Gearmailteach a’ fiachainn ri: “Tha ’n cadal orm” a radh.

Chuir so truas air Iain, gu feumadh duine e fhéin a chumail beò anns an dòigh ud. Smaoinich e ciamar a bhiodh e fhéin nam biodh e ann an àite a’ Ghearmailtich. Theab e an gunna a thoirt dha gu faiceadh e dé thachradh. Am biodh esan cuideachd mar chù air beulaibh a mhaighstir? Smaoinich e air a’ chù a bh’aca aig an tigh, ’na laighe anns a’ bhlàths. Bha caoraich a muigh air a’ mhòintich ach bha ’n aois a’ tighinn air a nis, ’s cha dèanadh e càil ach laighe, a’ bàsachadh anns a’ ghréin. Chaidh a theanga thairis air a bhilean a rithist. Smaoinich e air an t-sruth a bha làimh ris an tigh, ’s chunnaic e na boireannaich a’ stampadh nam plaidichean as t-earrach ’s a’ ghaoth a’ dol thairis orra. Bha sgìths a’ dòrtadh troimh a chnàmhan. Chuir e roimhe an dachaidh a thoirt air ann an còig mionaidean. An dachaidh!

Bha làmhan a’ Ghearmailtich ’nan laighe air a ghlùinean mar làmhan boireannaich. Bha a bhrògan a’ dìosgail an dràsda ’s a rithist anns a’ bhùrn.

Englander!

Dé ghnothaich a bh’aige-san ri Englander?

Carson a bha e a’ cogadh?

Cha robh càil ann a nis ach cluiche chairtean gun sgur, gun sgur, anns na rumannan beag ìosal ud mar bhocsaichean, gun fhios cuin a bhuaileadh am peilear.

Chuimhnich e mar a bhuail peilear balla, ’s mar a chaidh e troimh Ruairidh mar chéise-ball. Smaoinich

[TD 36]

e air a’ chlann a’ sadail céise-ball mar bhogha-frois ri balla.

Chaidh a theanga tarsainn air a bhilean a rithist. Bha ’n cadal a’ tighinn trom air. Chunnaic e mar gum b’ann am bruadar làmh a’ Ghearmailtich a’ gluasad gu pòcaid-cùil a bhriogais, agus ann am bruadair dh’aithnich e gu robh rudeigin anns a’ phòcaid, rudeigin an ìre mhath mór, mar ghunna, seòrsa de dhaga. Bha’n Gearmailteach mar gum biodh e a’ gàireachdainn mar gum faiceadh tu fear-bùtha a’ fiachainn ri rud a reic riut, ’s fhios agad-sa is aige-san nach biodh a’ bhùth ann ann a seachdain eile.

Bha làmh a’ Ghearmailtich a’ gluasad timcheall gun stad mar gum biodh a làmh ann an saoghal leatha fhéin, gun eanchainn ’ga spròtadh. Chaidh a làmh sìos do’n phòcaid ’s thainig i nall an coinneamh brag a’ ghunna. Dh’éirich e bho’n chloich ’s chaidh e null. Bha toll dìreach am meadhon broilleach a’ Ghearmailtich os cionn putain. Chaidh a làmh fhéin sìos chun na talmhainn gus na ràinig i air an nì a bha an Gearmailteach a’ toirt ás a phòcaid. B’e botal airson bùrn a bha ’na làmhan. Bha an ceann air a thighinn as a’ bhotal ’s bha am bùrn a’ dòrtadh air falbh. Chuir e a ghunna ’na laighe air an talamh ’s a shùilean air a’ bhùrn a’ sruthadh gun sgur, beagan is beagan. An dràsda ’s a rithist chaidh a theanga tarsainn air a bhilean ach cha do dh’òl e drùdhag dheth.

[TD 37]

Clachan Chalanais

BHA clachan Chalanais ’nan seasamh ri aghaidh an adhair. Timcheall orra bha solus a’ gheamhraidh cho buidhe ’s cho searbh ri leamon.

Ruith am balach dhachaidh ’s ghnog e air an dorus mar pholas.

“Mhàthair, a mhàthair,” dh’éigh e. Bha a chorp air chrith. An ceann ùine thàinig a mhàthair chun an doruis. Bha a h-aodann buidhe leis an t-solus.

“Dé tha tighinn riut?” ars ise. Bha i air a bhith fuine. Shaoil e gu robh sgian ’na guth.

“Chunna mi iad a’ gluasad” ars esan, “chunna mi iad a’ gluasad. Chunna mi . . .” Chaisg i e le a ceist.

“Na clachan,” ars esan, “chunna mi iad a’ gluasad.”

Thug i steach e ris an teine, ach shaoil e gun tàinig atharrachadh air a gnùis. An robh eagal oirre-se? Bha aran-flùir air a’ bhòrd. Cuideachd air a’ bhòrd bha sgian mhór ’na laighe, a’ deàrrsadh ann an solus na làmpa.

“Bha iad dìreach mar gum biodh iad a’ falbh mar armailt,” ars esan.

Cha dubhairt i smid.

“Bha iad cho dorch,” ars esan, “cho dorch.” Lean i oirre a’ deasachadh an arain. Thog e pìos arain ’s thòisich e ’ga ithe. Bha na cùirteirean air an tarraing tarsainn air an uinneig san dorchadas. Bha ’n coire feadalaich air an teine mar bhalach shamhraidh.

“Innis dhomh mu’n deidhinn,” ars esan.

“Mu dheidhinn có?” ars a mhàthair.

“Mu dheidhinn nan clachan,” ars esan.

“Mu dheidhinn nan druidhean,” ars esan.

“Tha iad ag ràdh” ars a mhàthair, “gur ann airson adhradh a chaidh na clachan a thogail. Bha iad a’ dèanamh adhradh do’n ghréin.”

[TD 38]

“Do’n ghréin?” ars esan.

“Seadh,” ars ise, ’s a guth a’ dol air falbh. Bhiodh a’ ghrian ag éirigh anns a’ mhadainn, ’s thigeadh iad a mach, na druidhean ’nan gùintean geala, ’s na sgeanan aca.” Thug e sùil air an sgithinn a bh’air a’ bhòrd.

“’S an cnoc,” ars ise, “an cnoc a chì thu an sud, ’s e chanas iad ris Cnoc Caoineadh nam Ban a chionn ’s gum biodh na màthraichean a’ caoineadh an sin, ’s an clann ’gan ìobairt aig na sagairtean.” Bha a guth na b’fhaide air falbh.

“’S bhiodh iad a’ cur a’ chlann ’nan laighe ann an sloc, mar chreathall, ’s nuair a dheàrrsadh a’ ghrian mar . . .

Stad i.

“Mar?” ars esan.

“Mar aingeal,” ars ise, “no mar fhuil, thigeadh . . .”

“Cha dubhairt i an còrr.

“Cuin a thig m’athair dhachaidh?” ars esan.

“Trì mìosan,” ars a mhàthair.

“Tha e aonaranach an so,” ars esan. Cha dubhairt a mhàthair smid.

“Cha bhiodh e dona a bhith sealg nam mucan-mara,” ars esan, “an sgian a’ dol sìos . . .”

“Isd,” ars ise.

“Na cheannaich thu càil dhomh, a mhàthair?” ars esan. B’e oidhche na Nollaig a bh’ann. Ach an dùil dé bh’anns a stocainn, smaoinich e leis fhéin?

“An dùil an tig Tormod a mach?” ars esan. B’e Tormod bràthair athar.

“Chan eil fhios,” ars ise. “Carson a tha thu a’ faighneachd?”

“Na cheannaich thu ubhal dhomh?” ars esan.

An ceann ùine thubhairt e.

“Chunna mi iad a’ gluasad.” ’Na mhac-meanmna chuala e na clachan a’ bualadh timcheall an tighe.

Thug e sùil air a mhàthair. Bha a gàirdeanan làn flùir. Bha a h-aodann buidhe ann an solus na làmpa. Bhuail an t-uaireadair naoi uairean.

“Chan eil srannag gaoithe oirre,” ars ise.

“Tha e dorch,” ars esan ’s e togail oir a’ chùirteir.

Thug e sùil eile air a mhàthair. Bha i ’na leth- chrùban tarsainn air a’ bhòrd anns an t-solus

[TD 39]

uabhasach ud. Ri taobh a làimhe bha an sgian ’na laighe. Co air a bha i a’ smaoineachadh?

“Feumaidh e,” ars ise, “airgead a dheanamh airson triùir a nis.” Thubhairt i sud ris uair ’s e air faighneachd dé bu choireach gu robh athair air falbh cho fada.

Shaoil e gu robh nimh ’na sùilean mar gum biodh i a’ cur a’ choire air-san. Bha a gàirdeanan rùisgte, cho làidir ri gàirdeanan fir. Bha aparan geal a’ tuiteam mar eas air a beulaibh.

“An e mis as coireach?” ars esan. Thug i sùil iongantach air.

“B’fheàrr leam gun sguireadh tu chur a mach,” ars ise.

Chaidh e null chun a’ bhùird.

“Dé tha thu a’ dèanamh?” ars esan.

“Nach eil thu coimhead,” ars ise, “dé tha mi dèanamh?”

“Am bi thu fada?” ars esan.

“Greiseag fhathast,” ars ise, ach cha robh i ’g éisdeachd ris.

Bha cuimhne aig air oidhche cuideachd, ’s e ag éisdeachd ri athair ’s a mhàthair a’ trod, dìreach mus do dh’fhalbh athair.

“Tha fhios agad deamhnaidh math gu feum mi falbh,” ars athair ’s e ’na shuidhe anns a’ chathair ris an teine. Chan fhaiceadh e ach cùl a chinn ’s am falt dubh a’ streap ris.

“Carson a dh’fheumas tu?” ars a mhàthair.

Bha a h-aodann geal anns an t-solus.

“Airson obair,” ars esan. “Càit a bheil obair an so?”

“Nach fhaigheadh tu . . .?” ars a mhàthair.

“Chan fhaigheadh,” ars esan, ’s e a’ seasamh. Bha athair gu math na b’àirde na a mhàthair.

“Agus cuideachd,” ars esan, “so an obair as aithne dhomh.”

Smaoinich Iain air a’ mhuc-mhara mhór a’ bàsachadh anns a’ bhùrn ’s an sgian ’na h-amhaich. Bha am bùrn geal le cop.

Thubhairt a mhàthair an uair sin iomadh nì nach robh e a’ tuigsinn, ach bha athair ’na sheasamh mar

[TD 40]

gum b’ann air bòrd soithich ’s an sgian mhór ’na làimh.

“Co-dhiùbh,” ars athair mu dheireadh,” tha triùir againn ann, ’s chan e dithis. Bu chòir dhut smaoineachadh air a sin.”

Thionndaidh athair anns an t-solus, ’s fhalt dubh a’ deàrrsadh mar gum b’ann le sàl.

“Deanadh sud a’ chùis,” ars esan.

Cha dubhairt a mhàthair smid, ach bha i ’na seasamh mu choinneamh an teine, àrd is geal.

Thug e sùil air a’ chraoibh a bha crochte anns an t-seòmar. Cha robh càil air a’ chraoibh ach cha bhiodh i a’ crochadh nan gibhtean gum biodh e faisg air dà-uair-dheug. B’e so an aon oidhche anns a’ bhliadhna a dh’fhaodadh e bhith air a chasan cho anmoch.

Bhuail an t-uaireadair deich uairean.

An e esan bu choireach?

“Chan eil mi ’g iarraidh càil,” ars esan, “chan eil mi ’g iarraidh càil airson na Nollaige.”

Cha do leig i oirre gun cual’ i e.

“Chan eil mi ’g iarraidh càil,” ars esan. Thug i ’n t-sùil ud air a rithist. Bha an sgian ’na làimh dheis ’s i a’ gearradh an arain. Thog i a sùil airson tiotadh mar dhealanaich ’s shaoil e gu robh an nimh innte a rithist.

“Chan eil mi ag iarraidh càil,” ars esan.

“Dùin do bheul,” ars ise. “B’fheàrr leam gun dùineadh tu do bheul airson mionaid.” Cha mhór nach robh i a’ sgriachail. “Chan eil fois agam leat,” ars ise. “Mionaid fois ach nuair a bhios tu anns an sgoil.” Bha an sgian ’na làimh.

“Bha iad a’ gluasad,” ars esan. “Bha iad a’ gluasad ’s na sgeanan aca.” Bha e air chrith. Carson nach robh i a’ tuigsinn? Bha an solus a’ dòrtadh air a’ bhòrd. Bha an làmpa mar ghréin ag éirigh anns an adhar. Bha an sgian ’na laighe fo’n làmpa. ’Na inntinn chunnaic e fear le gùn geal a’ tighinn thuige le leabhar.

“Leugh sud,” ars esan. Chan fhaigheadh e air a leughadh. Bha a theanga a’ fàs tiugh ’na bheul. Bha e fiachainn ri ruith, ach, air a chùlaibh, chluinneadh e gun sgur na ceumannan slaodach clachach ud anns an t-solus gheur.

Chaidh a mhàthair do’n chùlaist. Bha am bòrd falamh, ’s gach nì ’na àite.

[TD 41]

Shuidh e air cathair mar fhaochaig air creig.

Bha solus na làmpa a’ deàrrsadh anns an t-seòmar.

Bha an t-uaireadair a’ diogadh air a’ bhalla. Chaidh e null chun na craoibhe. Nach robh rudeigin co-cheangailte ris a’ chraoibh cuideachd? Dh’fhiach e ri cuimhneachadh ach chan fhaigheadh e. Thug e sùil air an dreasair, ’s chunnaic e litir ’na laighe air. Bha i ann an làmh-sgrìobhaidh athar. Nach iongantach nach do dh’innis a mhàthair dha gu robh litir air a thighinn? Dh’fhosgail e mach i, ’s i a’ dìosgail ’na làimh. Rinn i fuaim mar chlach-mheallain. Càit an robh a mhàthair? Leugh e pìos dhith:” “I am very sorry that I won’t be home in three months after all.”

Dhùin e ’n litir ’s chuir e air ais air an dreasair i. Thàinig a mhàthair a nuas as a’ chùlaist ’s i còmhdaichte ann an geal.

“Dé th’agad an sin?” ars ise.

Cha dubhairt e càil. Bha e mar chloich air chrith.

“Dé bha thu a’ dèanamh?” ars ise.

Chan fhaigheadh e air nì a ràdh. Bha a guth mar sgithinn.

“’S mis’ as coireach,” ars esan, “mis’ as coireach.” Dh’éigh e na facail. Stad i ’ga choimhead.

Bha dà rud aice ’na làmhan ’s paipear donn timcheall orra. Chaidh i null chun na craoibh ’s chroch i iad.

“Chan fhada gus am bi e aon-uair-deug,” ars ise. “Na fosgail iad gus an tig an t-àm ceart,” ars ise. Shaoil e gu robh cruas ’na h-aodann ’s i ’gan crochadh.

Bha iad crochte air a’ chraoibh mar gum biodh iad a’ dèanamh breith air.

Shaoil e gun cluinneadh e fuaim chas suas an rathad chun an tighe, casan móra troma. Bha iad mar cheumannan nan tursachan, iad a’ giùlan sgeanan mar ghealaich. Air taobh muigh an tighe bha an dorchadas ’s air an taobh stigh bha an solus uabhasach ud. Bha a mhàthair a’ cur bìdh air a’ bhòrd. Bha a h-ìnean mar sgeanan.

“Chan eil mi ag iarraidh càil,” ars esan. “Chan eil mi ag iarraidh càil.” Thòisich e sgriachail. Thionndaidh e ri a h-aodann buidhe. Ruith e a mach as an t-seòmar, a chasan a’ bualadh air an làr. Bha iad mar chlachan a bha e a’ slaodadh as a dhéidh. Dh’fhosgail

[TD 42]

e ’n dorus, a’ slaodadh ’s a’ slaodadh ’s ag éigheachd. Bhuail e clach mhór a’ tighinn ’na choinneamh ’s a’ chlach a’ coiseachd. Thainig sgian gheal a mach ás an dorchadas. Thuit e mìltean ghrian air falbh.

“Chan eil mi a’ tuigsinn dé a thachair,” ars a mhàthair ri Tormod. “Bha e fortanach gun tàinig thu.”

“Bithidh e ceart gu leòr,” arsa Tormod, “Cha do dh’éirich beud dha.”

Chuala e na guthan a’ teich air falbh.

“An d’fhuair thu guth an diugh?” arsa Tormod rithe.

“Cha d’fhuair,” ars a mhàthair, “ach cha bhi e fada tuilleadh. A dh’aindeoin sin, eil fhios agad dé bha mi a’ dèanamh?”

“Dé?” arsa Tormod.

“Nach robh a’ leughadh a chuid litrichean o chionn bhliadhnachan. Tha mi gleidheil a h-uile gin aca.”

Thòisich an dithis aca a’ gàireachdainn anns an t-solus bhuidhe, is esan ’na laighe crùbte anns an leabaidh.

[TD 43]

Turus Dhachaidh — 2

RINN am bus a shlighe slaodach troimh ’n t-samhradh is troimh a dhùthaich fhéin. Bha triùir anns a’ bhus a chùl air an nighean a bha a’ gabhail an airgid, am fear-stiùraidh ’s e fhéin. Troimh ’n uinneig chunnaic e ’n corc ’s am buntàta a’ fàs. Fad air falbh bha na cnuic a’ còmhradh ri chéile. Bha an saoghal mar leabhar fosgailte ’s aibhnichean a’ snàmh troimhe mar sgrìobhadh. Ri aghaidh an adhair chunnaic e fear ’na sheasamh is speal ’na làimh. Chual e na triùir bhoireannach a’ bruidhinn ri chéile.

“’S chan fhaca tu riamh gùn cho brèagha ris. Theab mi a cheannachd.”

“Carson nach do rinn thu sin?”

Thòisich iad a’ gàireachdainn.

“Ach bha e cho brèagha,” ars ise. “Bha e cho brèagha. Chan fhaca mi gùn coltach ris o bha mi ’n Glaschu.”

“Thusa is Glaschu!”

“Seadh,” ars ise le tàmailt. “Bha mi ann an Glaschu co-dhiùbh.”

Glaschu!

Smaoinich e air an t-slighe fhada air an tàinig e fhéin, tarsainn chuantan á New Zealand.

“’S dé fhuair thu?” arsa té eile.

“Cheannaich mi briogais do dh’Iain. Bithidh e dol do’n sgoil an dràsd.”

“Bithidh Tormod a’ dol còmhla ris,” arsa té eile.

“Tha iad a’ fàs cho luath,” ars an treas té.

Smaoinich e air an latha a dh’fhàg e ’n tigh dà bhliadhna dheug air ais. An robh fhios aige dé bha e ’g iarraidh?

[TD 44]

Chunnaic e athair a rithist — duine beag dèantanach làn beatha mar fùdar a’ losgadh, athair a bha air tuath a ghearradh a mach ás an talamh shearbh ud.

“Dé tha tighinn riut?” ars athair ris.

Cha robh fhios aige dé theireadh e, ’na sheasamh mar sgoilear air beulaibh a mhaighstir. Bha a bhràthair ’na sheasamh ri taobh athar.

“Càit a bheil thu dol?”

“Chan eil fhios agam,” ars esan.

Thug athair sùil iongantach air.

“Na smaoinich thu air do mhàthair?” ars athair.

Smaoinich e air a mhàthair.

“Ach New Zealand! Chan eil mi tuigsinn dé tha ’ga do chur a New Zealand. Nach eil tuath agad an so fhéin?” Bha athair a’ coiseachd sìos is suas. Chan fhada gu’m biodh am fùdar ’ga lasadh. Cha robh a bhràthair ag ràdh smid.

Bha na triùir bhoireannach a’ sealltainn ris. Chuala e té aca ag ràdh:

“Eil thu ’n dùil an e coigreach a th’ann?”

Cha robh càil a dh’fhios aca gu robh e tuigsinn gach facal a bha iad ag ràdh. Thionndaidh iad air falbh bho a shùilean.

“Bha dealbh math air cuideachd,” arsa té aca. “‘The Pity and the Passion.’ Theab mi fuireachd.”

“’S dé bha Coinneach air a dhèanamh airson a bhìdh?”

Cha dubhairt i smid ach bha i smaoineachadh air an dealbh.

“’S iomadh oidhche bha thu còmhla ris a’ coimhead dhealbhan anns na sreathan cùil!” arsa té aca. Thòisich iad a’ gàireachdainn a rithist.

“Bha sibh féin air falbh an Canada,” ars esan ri athair. Chaidh athair ’na stad mar uaireadair a’ dol a bhualadh.

“Bhà,” ars esan, “nuair nach robh obair an so dhomh. ’S bha fhios agam càit an robh mi dol. Carson nach bi thu coltach ri do bhràthair?” Cha dubhairt a bhràthair smid, ’na sheasamh le dhà bhròig mhóir a’ fàs ás an talamh. An ceann beagan ùine dh’fhàg e, le a cheum slaodach, ’s chaidh e sìos chun an fhearainn. Bha athair ’s e fhéin ’nan aonar.

[TD 45]

“Uilleim” ars athair.

“Seadh, athair,” ars esan.

“Carson a tha thu a’ falbh?”

“Chan eil fhios agam,” ars esan. Thug athair an t-sùil iongantach ud air a rithist.

“Nam biodh tu coltach ri Tormod . . .” Stad e.

“Tha Iain a’ fàs cho coltach ri athair, arsa té aca, “anns a’ choiseachd.”

“’S na mhothaich thu mar a bhitheas e a’ tachais a chinn dìreach mar athair?”

“Tha iad mar an dà sgadan,” ars an treas té.

Well, dé thachair riut an New Zealand? ars esan ris fhéin. Anns a’ cheud àite, cha robh e ach na fichead bliadhna ’s an saoghal mór air thoiseach air. Dh’fhiach e ri e fhéin fhaicinn mar a bhà e anns na làithean ud ach cha b’urrainn dha. Smaoinich e gur ann a bha e mar naidheachd ann an litir ùir. Neochiontas! Co-dhiùbh, ràinig e New Zealand. ’S fhuair e obair gu leòr airson beagan airgid a chosnadh nuair a thog e air a rithist.

Bha e ann an saoghal mór mar isean anns an adhar. Chaidh e deas gus na ràinig e baile mór. Thòisich e ann an obair a bha a’ dèanamh chéisean litreach.

Thug e greis mhath an sin gus na thòisich an t-iarrtas do-ainmichte a rithist.

“Eil thu smaoineachadh an còrd an sgoil ri Tormod?” arsa té de na triùir.

“Tha mi cinnteach gun còrd,” fhreagair té eile.

“Co-dhiùbh, tha iad cho luaisgeanach ’s gur ann san sgoil as fheàrr iad. Tha Iain a nis a’ falbh an déidh nan carbaidean. ’S ann tha eagal orm gun éirich rud dha. Bha e ’na shlaodadh ri carbaid an latha roimhe. Bha mi ris, ach dé math?”

“Clann an latha an diugh,” ars an treas té. “Tha iad cho luaisgeanach. Cha b’ann mar sin a bha sinne nuair a bha sinn òg.”

An déidh sin thòisich e ’g obair aig tuathanach — a’ bleoghan, ’s a’ glanadh bhàthaichean ’s a’ cur ’s a’ buain. Bha e ùine mhath an sin. Aon latha bha e ’na sheasamh a’ coimhead nam mucan a’ strì ri chéile am measg an cuid bìdh, brùidean móra reamhar. Laigh doilgheas air a spiorad.

[TD 46]

“Chan eil nì cho feumail ri maighstirean sgoile ceart,” arsa té de na triùir. “Ach chan eil dragh aca de chàil an diugh ach an sgillinn.”

“Chan eil gu dearbh,” arsa té eile. “Nach eil na paipearan làn de’n cuid aimhreit.”

“Eil cuimhn’ agad air a’ Bhodach Dhearg?” ars an treas té.

’S dh’fhàg e ’n t-àite sin cuideachd. An ceann bhliadhnachan cha mhór nach fhaca e New Zealand gu léir. Có smaoinicheadh gu robh e cho beag?

“Ach càite ’n téid mi nis?” ars esan ris fhèin.

Mu dheireadh bha e ’g obair ann am factoraidh a bha a’ dèanamh uaireadairean — uaireadair an déidh uaireadair a’ diogadh.

Aon latha dh’fhàs e tinn. Cha robh fhios aige dé bha tighinn ris. Bha e bruadrachadh gach oidhch’ mu dheidhinn uaireadairean, ’ga chuartachadh le’n aodannan móra, geala. Bha a spiorad ’na laighe mar nighinn anns an dorchadas. Aon latha dh’éirich e tràth anns a’ mhadainn.

“Dé tha thu a’ deanamh an so?” ars esan ris fhéin.

Bha a’ ghrian a’ deàrrsadh anns an adhar ach b’e grian choimheach a bha innte, cha b’e grian a rìoghachd-san.

Sheall e mach air an uinneig — trì mìle eile! Stad am bus ’s dh’fhàg aon de na boireannaich e.

“Bithidh mi ’gar coimhead,” ars ise ris an dithis eile.

Lean a shùilean i ’s i falbh dhachaidh le bascaidean bìdh. Bha tigh beag ri taobh an rathaid ’s chunnaic e balach a’ tighinn ’na coinneamh. Bha esan ’na ruith ach bha ise crùbte leis na bascaidean agus slaodach ’na ceum. Dh’ fhàg am bus iad, ach bha e a’ sealltainn ás an déidh airson ùine.

“Cha bhi e fada tuilleadh,” ars an dara té ris an té eile.

“Cha bhì,” ars ise, agus: “Tha an turus sìos am baile a’ dèanamh feum dhomh. Chan eil e gu math a bhith an còmhnaidh trang aig mòine ’s fearann.”

’S an déidh sin chuir e ri chéile gach sgillinn airgid a bh’aige ’s ghabh e am bàta. Cha robh e air sgrìobhadh chun an tighe fad bhliadhnachan móra. Nam faiceadh e duine de na balaich am port, sheachnadh e e. Cha

[TD 47]

robh fhios aig duine càit an robh e. Thàinig an t-soitheach dhachaidh leis ’s gach duilleag tuinne a’ dùnadh as a dhéidh.

Agus so e nis anns a’ bhus a’ dol dhachaidh. Mìle eile! Bha an dithis bhoireannach a’ faighinn am bascaidean deiseil, ach dh’fhuirich esan ’na shuidhe mar gum biodh e ceangailte.

“Chan eil am bus a’ dol nas fhaide na so,” ars an nighean.

Dh’éirich e mar gum b’ann á cadal.

Fhuair e an dà mhàileid ’s thug e an rathad air. Bha an samhradh a’ dòrtadh timcheall air, ’s am muir a’ beucadh mìle air falbh.

Bha an corc òrach, àrd is blàth. Choinnich e duine dubh — ceannaiche siubhail — air an rathad, ’s esan le dhà mhàileid cuideachd. Bha an ceannaiche-siubhail airson am bus a ghlacadh air ais do’n bhaile. Bheannaich Uilleam an latha dha anns a’ Bheurla ach cha do fhreagair e, mar nach biodh e glé ealanta anns a’ chànan. Smaoinich Uilleam gu robh e coimhead aonaranach.

Ràinig e an geata. Cha robh duine ri fhaicinn timcheall an tighe. Bha cearc no dhà a’ sgrìobhadh facail choirbte anns a’ chrèadhaidh. Leig e sìos an dà mhàileid aig an dorus. Timcheall air, bha sìth gun chrìoch ach gun cual e seilean a’ falbh air feadh an latha. Chunnaic e faoileag a’ teàrnadh chun na mara.

Sheall e sìos ’s chunnaic e athair am measg a’ choirc. Faisg air bha a bhràthair ’na sheasamh.

Dh’fhàg e ’n dà mhàileid ’s dh’fhalbh e sìos. Bha a chùlaibh ris a’ mhuir ged a chluinneadh e i a’ beucail. Bha fhaileas fada air an talamh nuair a chaidh e an coinneamh athar.

[TD 48]

An Duine Dubh

DH’FHOSGAIL an duine dubh a’ mhàileid mhór air an làr. Bha a’ chailleach ’na suidhe air a’ chathair a’ coimhead am broinn na màileide.

<eng>“Jumpers,”<gai> ars an duine dubh. ’S bha iad brèagha cuideachd, feadhainn dearg mar fhìon, feadhainn ghlas mar mhuir, feadhainn uaine mar thalamh, feadhainn bhuidhe mar ghealaich. Cha dubhairt i smid. Bha leabhar aig an duine dhubh a dh’fhàg e ri thaobh air an làr. Cha deanadh i mach facal dheth. ’S ann a bha an sgrìobhadh coltach ri algebra no ri rionnagan geamhraidh. Dh’fheumadh tu a leughadh bho’n deireadh chun an toisich. Shuidh a’ chailleach air a’ chathair, ’s i aosd, a ceann mar chlogaid sneachda.

<eng>“Gowns,”<gai> ars an duine dubh. Bha iad a’ dòrtadh ás a làmhan mar bhùrn no bogha-frois. Co mheud làmh céin a bha air a bhith ’g obair air na gùintean ud? Smaoinich i air a’ cheud dannsa aig an robh i, trì fichead bliadhna air ais, ’s thug i sùil air an duine dhubh. Am biodh esan a’ dol gu dannsan? Bha aodann tana, geal mar rathad céin. Sheall i air falbh. Dhòirt na gùintean ás a làmhan. Co-dhiùbh chuiread e seachad beagan de’n tìde dhi a bhith ’gan coimhead. Chuir e na gùintean ’nan laighe air muin a chéile.

<eng>“Stockings”<gai> ars esan, ’s e toirt a mach stocainnean naidhlean. Cha do chaill a casan an aois a’ coimhead riutha. Cha do dh’fhosgail aon dorus. Laigh a làmhan le coibhneas air na stocainnean. Smaoinich i air a h-athair a’ slìobadh an eich a bh’aca uair. Chaidh i dh’iarraidh deoch bhùrn do’n duine dhubh oir bha an latha blàth: dh’òl e e mar a dh’òlas lit bainne.

Airgead? Có aige bha airgead? Cha robh ann ach an aonaranachd, a h-aonaranachd-se ’s aonaranachd an duine dhuibh. Co ás a thàinig e? Dà shaoghal a’ coinneachadh a chéile anns an dorchadas. Thug e sùil timcheall an t-seòmair, an sgàthan mòr maol, am Bìobull

[TD 49]

air oir na h-uinneig, cùirteirean air an tarraing bho chéile. Chuir e na stocainnean còmhla ris a’ chòrr.

<eng>“Silk underwear,”<gai> ars esan. Thog i a sùilean air falbh mar gum biodh e air rudeigin uabhasach a ràdh. Bha solus a’ dòrtadh troimh ’n uinneig a’ fighe a h-aodainn. Sia bliadhna — ’s math dh’fhaoidte, ’s bhiodh e air ais ’na rìoghachd fhéin. Cha b’e so a rìoghachd-san. Ach dh’fheumadh e airgead a dhèanamh. Bha an sìoda a’ lasadh fo a làmhan. Thug i sùil air ais chun an t-sìoda mar gum b’e bratach a bha i a’ coimhead.

<eng>“Eighteen shilling,”<gai> ars esan. Bha làmhan na caillich ’nan laighe gu sàmhach air a’ chathair.

<eng>“Eighteen shilling,”<gai> ars esan a rithist. Rinn i gàire. Bha a gàire mar earrach fo’n chlogaid shneachd. Dh’fhairich e sgìths ’na dhruim. Cha robh e furasd’ a bhith slaodadh màileid throm troimh na sràidean.

<eng>“Seventeen shilling,”<gai> ars esan. Rinn i gàire eile. Cha robh e tuigsinn có air a bha i a’ smaoineachadh. Air aon bhalla bha dealbh balaich ann an deise seòladair.

Cha robh càil tuilleadh anns a’ mhàileid. Chrom e a cheann ’s e dol a chur an aodaich air ais do’n mhàileid.

<eng>“Silk underwear,”<gai> ars esan a rithist, ris fhéin, ’s e dol ’ga thogail.

Stad i e.

Chaidh i chun an dreasair ’s thug i mach sporan. Chunnt i mach ochd tasdain deug dha. Cha robh móran tuilleadh air fhàgail anns an sporan. Rinn i gàire an uair a thug i dha an t-airgead. Rinn esan gàire cuideachd leis an toileachas. Thug e dhi an t-aodach.

“Ah hà,” ars esan ris fhéin, “chan eil làithean do dhannsaidh seachad fhathast.”

Chuir e gach nì air ais do’n mhàileid, aodach flùireanach fuar sìoda ann an teas an t-samhraidh.

Dhùin e a’ mhàileid ’s dh’éirich e.

Ghlais i an dorus air a’ chùlaibh.

Nuair a bha e a’ coiseachd sìos an rathad thog i a làmh ris mar dhuilleag foghair. Lean a sùilean e gus na dh’fhalbh e dhachaidh. Bha na busaichean móra a’ dol seachad air an t-sràid. Bha ise ’na coigreach cuideachd.

Thog i an t-aodach sìoda ’s leig i leis ruith troimh a làmhan mar airgead. An déidh sin, chuir i do’n dreasair e, ’s shuidh i rithist aig an uinneig, a’ coimhead na sràid.

[TD 50]

Am Bàrd

BHA am bàrd ’na shuidhe anns a’ chathair nuair a chaidh mi steach.

“Có thù?” ars esan.

Dh’innis mi dha.

“Carson a thàinig thu?” ars esan.

Dh’innis mi dha gu robh mi dol a sgrìobhadh leabhair mu dheidhinn.

“Carson?” ars esan. Bha dà shùil chruaidh air m’aodann mar dhà sgithinn.

Carson?

Cha dubhairt mi smid: cha robh fhios agam dé chanainn. Thionndaidh e air falbh.

“Suidh,” ars esan.

Shuidh mi.

“Dé ’n aois a tha thu?” ars esan.

“Trì ar fhichead,” arsa mise.

“Trì ar fhichead!” ars esan. Bha mi air a h-uile càil tha so innse dha ann an litir. An e nach robh e air a leughadh?

“Trì ar fhichead!” ars esan. Bha e fhéin leth-cheud.

“Leabhar mu mo dheidhinn!” ars esan.

“Seadh,” arsa mise.

“Am bàrd mór!” ars esan, “am bàrd mór ainmeil!”

“Seadh,” arsa mise, “am bàrd mór ainmeil.”

Thog mi balla ’s cha robh mi airson gu leagadh esan e.

“Na h-òrain ghaoil,” arsa mise.

“Na h-òrain ghaoil!” ars esan.

Bha leabhraichean timcheall nam ballachan. Cha robh aon leabhar bàrdachd ann cho fada ’s a dhèanainn

[TD 51]

a mach. Bha dorchadas ’na laighe air an t-seòmar mar gheamhradh.

“Gaol!” ars esan. ’S mar gum biodh e bruidhinn ris fhéin: “Dé a th’ ann gaol?”

Cha do fhreagair mi e seach gur ann ris fhéin a bha e bruidhinn.

Cha do smaoinich mi riamh gum biodh e cho beag is cho maol. B’e sin a chuir an t-iongantas bu mhotha orm.

“Tha i ’na cadal,” ars esan.

“Bithidh i an còmhnaidh a’ cadal gach feasgar,” ars esan.

Chuala mi bus a’ gabhail seachad air an t-sràid. Troimh ’n uinneig thainig fàile cùbhraidh mar ùbhlan.

“Chan eil i gu math” ars esan. “An gabh thu balgam tea,” ars esan.

Tea?

Nam biodh e air fìon no uisge-beatha no . . . nectar . . . a thoirt dhomh. Ach tea!

“Gabhaidh,” arsa mise.

Chaidh e ’n ath-dhorus ’s chuala mi ’m bùrn a’ ruith do’n choire. Thàinig e steach.

“Chuir mi air an coire,” ars esan. Nach e bha buileach maol is beag.

“Gabhaidh cupan iomadh seòrsa deoch,” ars esan.

Bha na sùilean biorach air mo shùilean-sa a rithist.

“Eil toit agad?” ars esan.

Thug mi dhà toit. Dh’éirich a’ cheò timcheall aodainn.

“’S tha thu a’ dol a sgrìobhadh leabhair?” ars esan.

“Tha,” arsa mise.

“’S e rud math a th’ann an toit,” ars esan.

“Sgrìobh mise leabhar uair,” ars esan, “dà leabhar.” ’S an déidh sin thubhairt e:

“Tha i a’ bàsachadh.”

Cha dubhairt mi smid.

“Tha fhios aice air cuideachd,” ars esan. “Tha sinn pòsda fichead bliadhna. Eil thusa pòsd?”

“Chan eil,” arsa mise. Thug e sùil orm.

“Cha chaomh leam a bhith smaoineachadh mu dheidhinn a’ bhàis” ars esan. “Tha eagal oirre,” — ’s an ceann ùine — “is orm-sa.”

[TD 52]

“Tha eagal air a h-uile duine roimh ’n bhàs,” arsa mise.

“Cha do smaoinich mi air uair,” ars esan, “cha do smaoinich mi air idir.”

Chaidh e ’na thàmh.

“Am faca tu duine riamh leis an deoch?” ars esan. Bha e a’ bruidhinn rium mar gum b’ann ri leanabh.

“Chunnaic,” arsa mise.

“Sin mar a tha sinne,” arsa esan. “Tha sinn a’ gabhail na deoch, ach, aon latha, tha sinn a’ dùsgadh. ’S tha thu a’ dol a’ sgrìobhadh mu dheidhinn fear a ghabh an deoch.”

“Tha ’n coire a’ goil,” arsa mise.

Dh’fhalbh e. An ceann beagan ùine thill e a rithist.

“Cha bhi ’n tea fada nis,” ars esan.

“An e ise a bha brèagha no an e mise?” ars esan. “An e ise a bha brèagha uair no an e mise a bha amaideach? Càit a bheil an fhìrinn?”

Cha robh fhios agam dé theirinn.

“Bha i òg o chionn fichead bliadhna,” ars esan, “’s tha i nis aosd is tinn is grànda — ’s tha i a’ bàsachadh.” Dh’éirich e. Ann an cóig mionaidean thàinig e steach le dà chupan tea is aran.

“Cha chuir mi càil thuice-se,” ars esan. “Chan eil math dhomh a dùsgadh.”

“Cha chaomh leam a bhith faicinn daoine a’ bàsachadh,” ars esan. “Chan eil còir aig daoine a bhith bàsachadh. Chan eil e ceart.”

Dh’òl mi balgam tea.

“Chan eil e ceart,” ars esan.

“’S tha thu a’ dol a’ sgrìobhadh leabhair?” ars esan. “Leabhar mu mo dheidhinn-sa!”

“Chan eil mi airson gun sgrìobh thu e,” ars esan.

“Carson?” arsa mise.

“Carson!” ars esan. “Innsidh mi dhut,” ars esan. “Chan eil an deoch orm a nis.”

Thuig mi e.

“Tha cuimhn’ agam fhìn nuair a bha mi òg, ’s bu chaomh leam nach biodh. Na leugh thu . . . ach dé math?”

[TD 53]

Nach e bha buileach aosd. Bha e ’g òl na tea mar chù.

“Chan eil mi ’g iarraidh cuimhneachadh air,” ars esan. Bha a làmh air chrith. Dhòirt pàirt de’n tea air an làr.

“Gaol!” ars esan. “Co air a bha gaol agam, an nighean a bh’ann no an té a tha bàsachadh?”

Bha aodann mar iarann.

“Tha cóig bliadhna o chaidh i mar so,” ars esan. “Chan fhada gu’m bi i marbh. ’S nach biodh e cho math dhi? ’S fhada nis o sguir i dh’fhàs.”

Thug e sùil a mach air an uinneig.

“’S a’ tighinn thugam-sa a bhruidhinn mu dheidhinn leabhair. Chan eil cuimhn’ agam air an fhear a sgrìobh an leabhar sin.”

Ann an ùine ghoirid thubhairt e rithist:

“Carson a thàinig thu? Bha cùisean réidh gus an tàinig thu? Trì ar fhichead!”

Bha ’n cupan air chrith ’na làmhan. Chuir e sìos e.

“Bha còir agam a thighinn,” arsa mise. “Ach ma . . .”

“Dé chòir?” ars esan.

“Chan eil dragh agam dhìot-sa,” arsa mise, ’s mi ’g éigheachd, “chan eil dragh agam dhìot. Ach tha dragh agam de d’ bhàrdachd.”

Stad sin e. Theab mi maitheanas iarraidh air anns a’ mhionaid ach cha do dh’iarr.

“Innsidh mi rud dhut,” arsa mise. “Dh’ionnsaich mi mu ghaol bho do bhàrdachd.”

“Ha, ha,” ars esan.

“Cha do dh’éisd mi ris.

“Thug thu cànan dhomh.”

“Thug Orpheus cànan do na clachan” ars esan.

“Thug,” arsa mise.

“Eil fhios agad,” arsa mise, “gu bheil daoine falbh air feadh an t-saoghail air an tug do bhàrdachd atharrachadh?”

“Air an tug mo bhàrdachd atharrachadh?” ars esan, ged a bha deagh fhios aige có air a bha mi bruidhinn. Na chuir e eagal air a riamh?

“’S e ’n fhìrinn a bh’agad nuair a sgrìobh thu,” arsa mise.

[TD 54]

“Chan è,” ars esan. Bhuail e a làmh air a’ bhòrd.

“’S è,” arsa mise, ’s mi ’g éigheachd mar gum bithinn a’ strì airson mo bheatha.

“’S è,” arsa mise. “Tha mi ’g ràdh riut gur e ’n fhìrinn a bh’agad.”

“Ciamar a tha fhios agad?” ars esan.

“Aithnichidh an cridhe an fhìrinn.”

“Nach tù tha òg,” ars esan, “nach tù tha buileach òg.

Chunnaic mi an dorchadas a’ fosgladh aig mo chasan.

“Gealtaire,” dh’éigh mi ris, “a ghealtaire.”

Chaidh an claidheamh troimhe, ’s sheall e rium.

“An gabh thu tea eile?” ars esan.

“Cha ghabh,” arsa mise.

Chaidh e rithist chun na h-uinneig.

“Tha thu ceart,” ars esan.

“Ceart?”

“Seadh. ’S e sin a th’annam. Gealtaire.”

“Cha robh mi . . .”

“Cha leig thu leas. ’S e gealtaire a th’annam. Chan eil e furasd a bhith treun.”

Dh’éirich mi.

“Sud an leabhar a’ falbh,” ars esan.

Cha do fhreagair mi e.

“Mus fhalbh thu,” ars esan, “thig còmhla rium airson mionaid.”. Stad e air taobh muigh seòmair.

Dh’fhosgail e an dorus air a shocair. Bha ballachan an t-seòmair uaine mar mhuir.

’Na laighe anns an leabaidh ’na cadal bha boireannach le falt liath ’s aodann geal. Bha an uinneag dùinte ’s cùirteirean uaine tarsainn oirre. Ri taobh na leapa bha cathair le botail bheaga. Thug mi sùil air ’s e a’ sealltainn rithe.

Co air a bha e a’ smaoineachadh?

Có a bha e a’ coimhead? Air mo shon-sa, có bha mi a’ coimhead ach seana-bhoireannach? Ach air a shon-san . . .

An e sud a’ bhàrdachd ’na laighe?

Bha i mar gum biodh i marbh.

[TD 55]

Chaidh sinn a mach.

“Dé tha tighinn rithe?” arsa mise.

“Cansar,” ars esan.

“Tha mi duilich,” arsa mise.

Cha do fhreagair e mi, ’s bha e ceart gu leòr. “Tha mi duilich.” Dé bha sin a’ ciallachadh?

“Choinnich mi anns a’ bhaile-sa i,” ars esan. “Sgrìobh mi iomadh òran m’a deidhinn. ’S tha thusa a’ tighinn thugam an diugh a’ bruidhinn air na làithean sin! Tha iad cho fada air falbh,” ars esan, “ri Màrs . . no Bhénus.”

“Carson nach leig sibh leinn?” ars esan.

“Cha leig,” arsa mise. “’S e seòrsa gaoil a tha so cuideachd, a bhith sgrìobhadh leabhair mu dheidhinn do bhàrdachd. Ach, aon rud, chan fhàs esan aosd.”

“Gaol?” ars esan.

“Carson nach biodh i beò ’na do bhàrdachd?” arsa mise, “mar a bha i uair. Fìrinn!” arsa mise. “Tha thu fhéin a’ faighneachd dé th’anns an fhìrinn ’s tha mise ’g innse dhut gur ann air a’ bhréig a tha sinn beò, a’ bhreug a nì an fhìrinn de’n bhréig. Cha bhàsaich gaol a chaoidh!”

“Nach eil mi ’ga coimhead a’ bàsachadh?”

“’S nach eil mise ’g innse dhut — mise ’g innse dhut-sa! — gun ghin sin gaol eile, an gaol a th’agamsa air do bhàrdachd. Tha i ’na cadal anns an t-seòmar ud, ach chan e ise ’na h-aonar a tha cadal an sud.”

“An leabhar?” ars esan.

“Chan ann mu do dheidhinn-sa a bhiodh an leabhar. ’S ann a bhiodh e mu dheidhinn do bhàrdachd is mu deidhinn-se, mu dheidhinn a’ ghaoil. Có thusa co-dhiùbh?”

“Ach am bàs?” ars esan, “an dorchadas?”

“Chan e sin ar gnothach,” arsa mise.

“Cha tàinig muir-làn gun tráigh ’na dhéidh,” ars esan.

“Cha tàinig,” arsa mise,” ’s mur biodh an dorchadas ann ciamar a chitheadh sinn reul anns an adhar?”

Dh’fhosgail e an dorus. Bha an oidhche dorch.

“Tha mi ’n dòchas,” ars esan, “nach bi an leabhar cho breugach ris a’ bhàrdachd.”

“Bithidh iad cho breugach ’s a tha ’n fhìrinn,” arsa mise. “Bithidh iad cho breugach ’s cho fìrinneach ’s a tha ’n gaol.”

Chuala mi an dorus a’ dùnadh as mo dhéidh, ’s e tilleadh air ais do ’n tigh.

[TD 56]

[Blank]

[TD 57]

Bardachd

[TD 58]

Am Buachaille ’s a Leannan

(Bho ’n Bheurla aig Marlowe)

O thugainn leam ’s thoir dhomh do ghràdh
Is feuchaidh sinn gach aoibhneas tlàth
A gheibh sinn o gach cnoc is gleann,
Gach coill’, gach glaic, gach coir’ is beann.

Is suidhidh sinn air carraig chéin
Coimhead a’ bhuachaill’ aig an spréidh
Làimh ri eas an t-sruthain chiùin,
Is òrain cheòlmhor aig na h-eòin.

Is nì mi leabaidh dhut de ròs
Is blàth-dhos cùbhraidh ni mi fòs,
Lus-chrùn dhìthean agus gùn
Sgeadaicht’ le duilleagan nan craobh.

O thugainn leam ’s thoir dhomh do ghràdh
Is fiachaidh sinn gach coibhneas tlàth
A gheibh sinn o gach cnoc is gleann,
Gach coill’, gach glaic, gach coir’ is beann.

[TD 59]

Tha thu air Aigeann m’ Inntinn

Gun fhios dhomh tha thu air aigeann m’inntinn
mar fhear-tadhail grunnd na mara
le chlogad ’s a dhà shùil mhóir,
’s chan aithne dhomh ceart d’fhiamh no do dhòigh
an déidh cóig bliadhna shiantan
tìme dòrtadh eadar mise ’s tù:

beanntan bùirn gun ainm a’ dòrtadh
eadar mise ’gad shlaodadh air bòrd
’s d’fhiamh ’s do dhòighean ’nam làmhan fann.
Chaidh thu air chall
am measg lusan dìomhair a’ ghrunna
anns an leth-sholus uaine gun ghràdh,

’s chan éirich thu chaoidh air bhàrr cuain
a chaoidh ’s mo làmhan a’ slaodadh gun sgur,
’s chan aithne dhomh do shlighe idir,
thus ann an leth-sholus do shuain
a’ tathaich aigeann na mara gun tàmh
’s mise slaodadh ’s a’ slaodadh air uachdar cuain.

[TD 60]

An Nochd Chaidh Soluis m’Oige Sìos

An nochd chaidh soluis m’òige sìos
mar chaidh an “Titanic” mhór ’s i séideadh
os cionn muir bàn gun bhàt ’ga cluinntinn:
is sheas mi air sràid ghlais gun chrìoch
’s aig ceann na sràid, air fàire m’inntinn,
chuala mi ’n cuan trom a’ beucadh.

’S thubhairt mi rium fhìn: “Tha ’n danns seachad.
Tha ghealach ’na laighe mar as àbhaist
do ghealaich laighe anns an iarmailt.
Có smaoinicheadh a ràdh ri gealaich:
‘Itealaich air do shaor-sgiathan
is dean Di-sathuirn an àite Sàbaid’?

“Có smaoinicheadh a ràdh ri gealaich:
‘Thugainn dhachaidh is dèan céilidh
còmhla rium ’na mo thigh mór,
thu fhéin ’s gach geal-reul ’s an còmhlan
de na bàird sin air an robh mi’n tòir —
’s a tha nochd paisgt ’nan lasair leugan’?”

Ach dh’fhaodadh gun tigeadh fhathast
sìos an t-sràid uisgeach carbad shoillseach
le teisteanas a’ chinne daonna:
’s dh’fhaodadh, aig an stiùir, am balach
le feòil fhear air, ’s e gun chaoineadh
a’ gabhail òran aig a’ chuibhle.

[TD 61]

A’ Dol Dhachaidh

Am màireach théid mi dhachaidh do m’ eilean
a’ fiachainn ri saoghal a chur an dìochuimhn’.
Togaidh mi dòrn de fhearann ’nam làmhan,
no suidhidh mi air tulach inntinn,
a’ coimhead “a’ bhuachaill aig an spréidh.”

Dìridh (tha mi smaointinn) smeòrach.
Eiridh camhanaich no dhà.
Bidh bàt’ ’na laighe ann an deàrrsadh
na gréin’ iarail: ’s bùrn a’ ruith
troimh shaoghal shamhlaidhean mo thùir.

Ach bidh mi smaointinn (dh’aindeoin sin)
air an teine mhór th’air cùl ar smuain,
Nagasàki ’s Hiroshìma,
is cluinnidh mi ann an rùm leam fhìn
taibhs’ no dhà a’ sìor-ghluasad.

Taibhs’ gach mearachd, taibhs’ gach cionta,
taibhs’ gach uair a ghabh mi seachad
air fear leòint’ air rathad clachach,
taibhs’ an neonitheachd a’ sgrùdadh
mo sheòmar balbh le aodann céin,
gu’m bi an t-eilean mar an àirc
’g éirigh ’s a’ laighe air cuan mór
’s gun fhios an till an calman tuilleadh:
’s daoine a’ bruidhinn ’s a’ bruidhinn ri chéile
’s bogha-froise maitheanais ’nan deuran.

[TD 62]

An Déidh an Dealbh “Dunkirk” Fhaicinn

An e so ceart mar a thachair?
Daoine slàn is daoine leòint’
a’ feitheamh, feitheamh is a’ feitheamh
mar chaoraich sgapte air raoin mhóir
ceangailt ’nan còtaichean mar eagal.
Fear ud a’ sgriachail, agus fear
a’ leaghadh ann an teine ròsd:
fear eile ’na shuidhe ann an sgòth
de dheòir is aineolas: fear
suas gu amhaich anns a’ mhuir:
’s an teine dòrtadh ás an adhar
a’ ruith mar smaointean marbhtach thar
shliasaid, chliathaich, ceann: is casan
a’ breabail mar iasg air ceann slait.

Tha faisg air fichead bliadhn’ o’n latha sin.
Chaidh earrach seachad, agus samhradh
is earrach eile ’s samhradh eile
is geamhradh, foghar agus geamhradh,
ochd-deug gu léir. Tha fear san lios
a’ stiùradh chraobhan: clann a’ sgriachail:
teine ri leagail is ri thogail.
Ach, a’ briseadh troimh bhruadairean mar dhòrn
tha’n sealladh so nach do theagaisg sgoil
no leabhar na oilthigh: daoine gun toil
a’ feitheamh teàrnaidh, ’s cuantan mór
eachdraidh ’gan tiodhlacadh air gainneimh,
’s mise ’s mo sheòrs’ a’ gul ’son mionaid
’s a’ cur samhladh eile ri ar stòir.

[TD 63]

Tha Iad an Nochd a’ Caitheamh Shràidean

Tha iad an nochd a’ caitheamh shràidean,
caileagan òga ’s caileagan abaich,
’s aig amannan a’ tadhal chafé
a’ slaodadh tìme troimh shràbhan.

Chan eil fhios co ris tha dùil ac’.
An e teine ás na nèamhan?
An e solus rùisgeas sùilean?
An e saoghal mór ’na chabhaig?

Broilleach is sliasaidean ’nan teine,
oidhcheannan deàrrsach gabhail seachad
gun choigreach ’gan coinneachadh air rathad,
gun lasair a’ sgoltadh adhar falamh.

Té an sud le aodach ùr oirr’.
Chaith i a’ mhadainn aig an sgàthan
a’ tionndadh ’s a’ tionndadh mar gu feuchadh
duine luach léig ri solus.

Ach cha tàinig prionnsa idir
’s ged thigeadh cha bhiodh e ’na phrionnsa fada.
Tha ’n oidhche ruith, tha ’n oidhche ruith,
tha ’n cat a’ dannsa ris a’ ghealaich.

Triùir air gàirdeanan a chéile
a’ brìodail ’s a’ gàireachdainn ’s a’ ceannachd,
’nan òigridh bhochd, còtaichean reultach,
carbadan òir is gaol fhearaibh.

Ach air an dùthaich chì mi nochd
na puist ’nan laighe air an talamh
’s fiacail a’ chuain a’ sìor ithe
mar radan nimheil balla ’s cagailt.

[TD 64]

A’ Chailleach

Tha i an nochd ’na suidhe ri uinneig
’s an t-sràid ’na Bhìobull fo a sùilean.
Fhuair na cùirteirean iomadh nighe.
Tha lainnir ás an làr chraobhach.

Bha an saoghal uaireigin gun chruth,
fir is mnathan mar fhiabhras dhearg
a’ falbh air feadh feòla ’s inntinn.
Cuinnlean a’ blasadh gaol is fearg.

Gealach is grian anns an adhar.
Làmh mar bhradan a’ leum ri làimh.
Iasg an t-saoghail ann an lìon.
Pian nach fhàgadh broilleach ’na thàmh.

Ach chaidh gach nì a chur an òrdugh.
Bòrd ’na àite, cathair ’na h-àite.
’S e ’n rùm-sa sgàthan a cuid smaointean,
armachd as nach tig ceòl fàsmhor.

Oir ’s e ’n ceòl a sheinneas e ri chéile
an òige fhéin nach till tuilleadh.
Tha a sùil a’ sguabadh nan sràidean.
Tha tìm ’na chrùban anns an uinneig.


Aig Clachan Chalanais

Aig clachan Chalanais an dé
chuala mi té ag ràdh ri t’éile:
“So far na loisg iad clann o shean.”
Chan fhaca mi druidhean anns na reultan
no grian na gùn: ach chunna mi
ball brèagha gorm mar nèamh a’ sgàineadh
is clann le craiceann slaodadh riutha
mar a’ bhratach sna dh’ìobradh Nagasàki.

[TD 65]

Aig a’ chladh

Chunna mi aig a’ chladh an dé iad,
le adan dubh orr,’ ’s grian ag éirigh,
deàrrsadh dhìtheanan mu’n casan,
is fear a’ caitheamh searbh-léine.

Lasair an adhair, cuan a’ seinn,
dòrtadh fheur, is seasmhachd bheinn,
còmhradh bàsmhor adan dorcha,
bàrdachd samhraidh bun-os-cinn.

Latha farsaing fad’ air fàire,
Bìobull a’ losgadh ann an làmhan
gaoithe ’s gréine, ’s cuan a’ tuiteam
mar dheise fhalamh air an tràigh ud.

’S tha esan a nise far a bheil e.
Mo nàbaidh ’na laighe fo’n t-seillean
a’ cronan am measg dhìthean milis.
B’e ’m bàs a thug bàs dha ’s cha b’e ’m peilear.

Is grian a’ dòrtadh, cuan a’ dòrtadh,
adan dubh’ gu dorch a’ seòladh
air cuan ròsan mar a dh’fhalbhas
facail bhochd air làn na ceòlraidh.


Sùilean

Tha saoghal anns gach sùil agad
is dà shaoghal ’nam shùilean fhìn.
Ach ’s iadsan faileasan do shùilean-s’.
Airson gach aingeal ann an nèamh

tha diabhal crùbte air a chùlaibh
’s tha dorchadas a’ leantainn gréin.’
Tha iutharn domhainn ann an Dia
’s tha searmon coirbt sgrìobht ’no do speur.

[TD 66]

Do Sheonag NicCoinnich a’ Seinn
“Milleadh nam Bràithrean”

Tha thu a’ seinn an amhrain-s’ mar gum biodh màthair
a’ crònan ri leanabh, no craobh ri bùrn,
no sgàthan ri nighinn, no taibhs’ ri duine,
no inntinn ri fear a chaill a thùr.

Mar nach biodh luchd-éisdeachd ’ga do chluinntinn,
’s tu ’nad shuidhe leat fhéin ann an rìoghachd chéin
far na dh’ éirich clachan as an talamh
mar leugan deurach air do chléibh.

’S e neochiontas da-rìribh sin,
an guth ud mar chuimhneachan air na bhrùchd
á sginean bhràithrean ’s broilleach peathar —
cha b’ann idir mar mhadainn mhór nan drùchd —

’s a chunna tu mar troimh iutharna
an gaol ’na laighe ri do thaobh
’s an sgian ud fhathast ’na do ghuth
mar dhealanaich am meadhon ghaoth.


Do Shùilean

’S ghlais thu do shùilean ri mo shùilean:
dhall thu mi sa’ mhionaid gheur ud.
Cha b’e sud fìon no leabhar ùr
ach danns searbh am measg nan reultan.

Cha do smaoinich mi ’n uair sin air aon nì,
a bha loisgte, rùisgt’ fo d’ shùil ’nam laighe
mar fhear fo sgian an lighiche mhóir
is gaoir is gràdh a’ leum ’na amhaich.

[TD 67]

Am Breitheamh

Ars esan: “Tha dithis no triùir a’ moladh
dealbhan do bhàrdachd, ach dé dhòmhs’
tàlann a mholadh, a bha fillt’
mar bhratach mu do chridhe o thùs.

Falbhaidh a’ ghrian anns an adhar.
Leanaidh faileas a susbaint fhéin.
Tha clach ’na laighe an Tir-ìodh,
is uisge dòrtadh as an speur.”

Cha dubhairt mi smid, ach smaoinich mi,
Air mo pheann a’ cothachadh ri gaoith
Mar chorc air feasgar fiadhaich foghair,
’S gur ann á goirteas a thig laoidh.


Dé Tha Ceàrr

Có ’s urrainn innse dé tha ceàrr?
Bha mi aig lighichean is lighichean.
Thubhairt fear ac’ rium: “Do cheann, do cheann,”
’s fear eile, sgrìobhadh beag le peann,
“’S e th’ann do chridhe, do chridhe.”

Ach, aon latha, chunnaic mi
sloc dubh an talamh gorm,
gàirnealair a’ pògadh dhìthean,
cailleach ’na h-aonranachd a’ bìogail,
’s tigh a’ seòladh air sàl.

Chan eil fhios eil cànan ann ’son sin
no ged a bhitheadh ’m bithinn càil na b’fheàrr
a’ briseadh mac-meanmna ’na mìle pìos:
ach aon rud cinnteach feumar fios
fhaighinn air a ’cheart tha ceàrr.

[TD 68]

Do Bhoireannach Aosd

Tha thu san eaglais ag éisdeachd,
air being mhì-chomhfurtail ’ri briathran
fear nach eil ach leth do bhliadhnan.

’S tha mise ’nam shuidhe so a’ sgrìobhadh
na facail chearbach-s’: gun fhios ’n e ’n fhìrinn
no bhreug bhòidheach tha ’nam inntinn.

Ach, aon té tha tighinn air m’inntinn,
thusa ’nad shuidhe air beulaibh cùbainn
’nad aid dhuibh shìmplidh: ’na do chòta
(dubh cuideachd), ’s ’na do bhrògan
a choisich iomadh sràid mhór leat.

Cha b’e sgoilear thu ’na do latha.
(’S iomadh madainn a sgoilt thu sgadan
’s a bha do làmhan goirt le salainn,
’s a’ ghaoth gheur air oir do sgine
’s d’òrdagan reòit’ le teine).

Cha chuala tus mu dheidhinn Darwin
no Freud no Marx no’n t-Iùdhach eile,
Einstein leis an inntinn ealant’:
no ciall a’ bhruadair a bhruadraich thu
’s thu ’n raoir ’nad rùm ’nad theann-chadal.
Cha chuala tu mar a theicheas na reultan
mar bhànrighinnean chiùin troimh na speuran
’S cha chuala tu mar a shuidheas an leómhann
le cheann bhorb aig a’ bhòrd leinn.

Ach suidhidh tu’n sin air beulaibh cùbainn
’s nì thu ’nad aonranachd iomadh ùrnuigh
’s ma bheireas am ministear air làimh ort
bithidh toileachas a’ lìonadh d’inntinn.

[TD 69]

Cuimhnichidh tu air làithean eile,
searmon cho dìreach ris a’ pheilear,
samhradh a’ dòrtadh timcheall eaglais,
fàinne òir is teisteanas
ròsan a’ fosgladh samhraidh
mar ùr-bhìobull ’na do chuimhne.

’S cuimhnichidh tu air iomadh bàs
is iomadh latha a chaidh fàs,
uaireadair anns na ballachan
a’ diogadh do shaoghail gu a cheann.

Gu soirbhich do shaoghal gu math leat
’s tu nise air do shlighe dhachaidh
troimh shràidean geal mar inntinn duine
fosgailt’ le oir na sgine,
’s balaich ’nan seasamh ’nan cuid aimhreit
a’ sgrùdadh neonitheachd: ’s geur a sheall iad
riutsa falbh, gun armachd, tarsainn
sràid a’ losgadh mu do chasan,
gun armachd ach do spiorad còrdail
nach do chuir saoghal riamh an òrdugh
ach a chumas tu, tha mi ’n dòchas,
slàn ’nad neochiontas mar chòta.


An Litir Araid

Chuir mi litir gu mo ghaol,
pàirt dhith am Beurla ’s pàirt an Gàidhlig:
“I love you” air an dara taobh,
’s air an taobh eile: “Tha mo ghràdh ort.”

Ach fhreagair i anns na facail-sa:
“’S e a dh’iarrainn na laigheas fo’n dà chànan,
bruadairean nan daoine marbh,
lainnir a’ chuain mhóir ’s a ghàire.”

[TD 70]

Ionndrain Mara

Innsidh mi dhut dé bha dhìth orm
’s a shlaod mi dhachaidh chun na cagailt-s’.
Cha b’e gealach òir no craobhan
airgideach am measg nan clachan.

No talamh deasaicht’ le chuid shìthean
no diadhaidheachd a dh’innseadh sagart.
No féidh nan dàn a’ dùsgadh fhrìthean
no bruadaran breugach a’ chadail.

B’e a bh’ann padhadh saillt’ na mara
’s e falbh bho dhorus uaimh gu uaimh
a’ fosgladh leis an iuchar thana
gach seòmar gorm a tha an nèamh.


A Nighean Og

A nighean òg a dh’fhalbhas
le druim dìreach air an t-sràid,
tha bascaidean shìtheanan ’nam bhroilleach,
tha mo bhòrd deasaicht’ le do ghàir.

Canaidh té rium: “Tha pròis ’na coiseachd.”
Ach freagraidh mise, mar as còir,
“Eil pròis anns a’ ghréin san adhar?
Eil farmad eadar a’ chlach ’s an t-òr?”

Is nuair a ghabhas stoirm seachad
’na shaoghal fhéin le uisg’ is gaoith
an can thu “Pròis is àrdan” ris
a chuireas coilltean air an taobh?

An càin thu diaman airson lasair
no’n cuan airson a lainnir chiùin?
Tha soitheach gheal am measg nam bàta
’s am measg nan adan dubh tha crùn.

[TD 71]

Iomadh Gaol

“Tha iomadh gaol ann,” arsa esan, ars esan
’s an solus a’ gealachadh m’a cheann
leis a’ bhréig aosd’. “Tha iomadh gaol ann.
Is sgrìobh na bàird iad le’n cuid pheann.

Gaol màthar, bràthar, is gaol peathar,
gaol athar is mic is nighinn is gaol
dùthcha, fìona ’s gaol leabhair,
gaol òir is airgid, gaol an t-saoghail.

Ach tha aon ghaol eil’ ann nach do sgrìobh iad.”
(Bha lasair na gealaich mar bhiodaig chaoil)
Is chuir e a bheul ri a cluais ag ràdh:
“An gaol a th’agam-s’ air do ghaol-s’.”


Làithean Mharlowe

’S a nis tha làithean Mharlowe seachad.
Chan e ròsan breugach do bhith-beò.
Tha famhair borb air feadh na coille
far an robh na sìthichean le ’n ceòl.

Tha gaoth a’ togail chraobh is lusan
’s a’ tionndadh talamh gu duilleig ùir,
théid bruadaran mar phàipeir thairis
solus iargalta do thùir.

’S an crios a dh’fhigh e de shìtheanan samhraidh
’s a chuir e sàbhailt ciùin mu d’fheòil
a nis mar fhàinne ghoirt timcheall
na h-inntinn ris a bheil thu pòsd.

’S na cleòcannan sìoda a sheòl seachad
troimh sholus singilte air sràid
a’ seacadh mar a sheacas teine
’s an rùm a’ fuarachadh mu d’ dhàin.
