[TD 107]

Air An Spiris

BHEIL fhios an ann ri fealla-dhà no an da-rìribh a bha an Ridire Raibeart Urchardan an uair a thuirt e, o chionn ghoirid, gu robh a thìde aig cuid de na bailtean móra a bhith air am fàsachadh, is na glinn is na srathan a bhith air an lìonadh as ùr le sluagh, ged a b’ann as na bailtean móra a thigeadh an sluagh sin?

Tha dà thaobh, mar is minig, air a’ mhaoil. Aig amannan ann an eachdraidh na Gaidhealtachd bha iomadach duine air a dhol bàs mura b’e na criomagan a fhuair iad anns na bailtean móra. Chùm móran de na chaidh air imrich cuimhne air an dualchas, agus chuir iad ris cuideachd. Nuair a chaidh na bàird-teaghlaich bàs air a’ Ghaidhealtachd thog na bàird ùra orra chun nam bailtean a chur an rannan an clò. Ma dh’fhalbh a’ Chliar Sheanchain thainig am Mòd. Ma dh’fhalbh an céilidh leis an uisge thainig am B.B.C. leis a’ ghaoith.

Chaidh iomadach comunn is buidheann Gàidhlig a stéidheachadh an Albainn bho’n ochdamh linn deug. An do lorg iad a’ chruaidh mus do leag iad an stéidh? A bheil e a dhìth oirnn an diugh tilleadh chun nan seann bhunaitean: am Mòd a thoirt air ais do ’n Ghaidhealtachd; earrann Gàidhlig a’ Bh.B.C. (a’ craobh-sgaoileadh air V.H.F.) a shuidheachadh am measg an t-sluaigh do ’m buin e; clo-bhualadh an Gàidhlig a stéidheachadh aig an tigh; buidheannan riaghlaidh a tha a’ gabhail gnothach ris a’ Ghaidhealtachd a shuidheachadh anns a’ Ghaidhealtachd; Bòrd na Mònach a chur an sàs an sin mar a tha aca an Eirinn; an sluagh a thàladh air ais chun na dùthcha, agus obair-fearainn is obair-muillne ullachadh dhaibh an sin? Is dòcha gur h-e sin an dòchas a bha aig Sir Raibeart. Ma tha sinn gu bhith sìor fhàs nas Gallda bu cho math le cuid againn an t-sreang a leigeil far a’ phoca agus leigeil ruith leis a’ bheagan a tha air fhàgail ann.

An gabh Coimisean nan Croitearan gnothach ri ceistean de ’n t-seòrsa so? Tha fhios gu bheil e dhìth orra gum bi na croitearan Gaidhealach soirbheachail; a bheil e a’ cur a’ cheairt imnidh orra am bi iad Gaidhealach?


[TD 109]

Eilean Mhanainn
Le RAIBEART L. MACTHOMAIS

[Dealbh]
Baile Cregneash (H. M. Rodgers)

Tha a’ chuid as mò dhiùbhsan a tha tadhal Eilein Mhanainn a’ seòladh bho Liverpool agus a’ tighinn gu tìr aig bhaile Douglas; is è so am baile as motha sluaigh a tha anns an eilean, agus is ann an sin a tha trian de na Manannaich ’nan còmhnaidh. Tha cuid eile ag itealaich agus a’ tùirlinn air an eilean aig Ronaldsway, am fagus do Bhaile Chaisteil. Is ciatach am fradharc a chithear o’n itealan air là grianach samhraidh anuas air an fhairge ghorm is srian bhàn chobharach an cois nan creagan, na creagan fhéin donn is liath, agus os an cionn machair ghlas fharsaing ùr; air an làimh chlì sgoil an rìgh Uilleim, is Baile a’ Chaisteil, agus fodhainn Bàgh na Carraige is Poll a’ Bhàis (no a’ Bhaistidh, cha léir có dhiubh as cóir). Is iad so na slighean cumanta, ach aon uair ràinig mi an t-eilean aoibhinn so air slighe as docha leam na a h-aon eile, ag itealaich a Albainn, is leantainn ri oirthir an eilein gu ruige baile Peel (air an robh mar ainm o chian Port na h-Innse), agus an sin tionndadh os cionn a’ chaisteil is na h-àrd-eaglais a thogadh air an eilean bheag o’n d’fhuair am baile a shean ainm, agus thar mhonadh is coilltean do Bhaile a’ Chaisteil a rìs.

Ged a tha an àireamh as mò de luchd-tadhail Eilein Mhanainn a’ fuireach ann an Douglas, (agus gu dearbh is è so an t-àite as goireasaiche gu ruighinn gach roinn de’n eilean), chan eil cridhe Mhanainn anns a’ bhaile mhór so. Ach co-dhiùbh tha rudan gu leòir r’am faicsinn an sin. Tha Douglas a’ faghail a ainme o dhà shruth a tha a’ dol ’nan aon am fagus do’n bhaile, an Abhainn Dhubh an Abhainn Ghlas, agus air an aobhar sin theirear Dubhghlas ris


[TD 110]

[Dealbh]
Leac a’ cheusaidh.

an abhainn aonaichte, agus ris a’ bhaile mar an ceudna, no mar a labhairear e nis Dulais. Am am beul na h-aibhne so tha an caladh as fheàrr san eilean, far a bheil na longan mòra a’ tighinn asteach is ’gan aotromachadh. Is éiginn do na Manannaich iomadh seòrsa bathair a ghiùlan thar na fairge ó Shasunn, gu h-àraidh gual is fiodh. Tha’n caladh so anns a’ chùil mu dheas de bhàgh farsaing a tha sìnte gu ruige Ceann-tìre Choinchinn: air chùlaibh a’ chinn-tìre tha ’na laigh am baile beag a tha gabhail ainme o’n naomh Coincheann do’n do choisrigeadh eaglais na sgìre, ach tha Dulais a’ dol am meud cho luath is gu bheil am baile mór a nis air ruigsinn oir a’ bhaile bhig.

Roinneadh an t-eilean air tùs ann an seachd sgìrean deug, gach aon diubh a’ sìneadh bho’n mhonadh am meadhon an eilein sìos gus an fhairge, agus air a’ chuid as mò dhiubh ainm fear de na seann naoimh Eireannach a thàinig leis an t-soisgeul do’n eilean. A bhàrr air eaglaisean na sgìreachdan tha ann cuideachd cìlltean beaga thar àireamh, dèanta de chloich is fòid, ach tha iad uile a nis ’nan làraichean mur eil gach lorg dhiubh air a sgriosadh gu léir. Is ann an cill de’n t-seòrsa so air a togail air Laogh Mhanainn (an innis bheag chreagach fhàs an cois an eilein) a fhuaras an leac sin air an do shnaidheadh dealbh Chrìosd is e ’ga chrochadh air a’ chrann-cheusaidh còmhla ris a’ cheannard-ceud agus an fhear a thug an spong lìonta de fhìon geur air a cur air slait chuilce do’n Tighearn r’a òl. Gu mì-shealbhach chan eil an leac iomlan a chionn gun bhriseadh ceàrnag dhith, ach chan eil móran d’easbhaidh. Cheannaicheadh an leac so o chionn ghoirid leis a’ Mhuseum ann an Douglas. Theirear gum buin i do’n ochdamh linn.

A bhàrr air an sgìreachdan roinnear an t-eilean an sia <eng>sheading;<gai> tha cuid a’ creidsinn gur e ‘roinn’ as ciall do’n fhacal so, ach is dòcha gu bheil è co-ionnan ri <eng>skipthing<gai> nan Lochlannach, roinn de’n tìr


[TD 111]

far am b’éiginn do’n luchd-àiteachaidh long-chogaidh agus a chuid sgìoba a dhèanamh suas tràth air bith ghairmeadh an tighearn orra, a chùm an t-eilean a dhìon. Cha b’e so uile a bha aca ri dhèanamh. Dh’imireadh iad faire a chumail a là agus a dh’oidhche anns gach aon sgìre, san là air mullach cnuic o’m faiceadh iad roinn fharsaing de’n mhuir, agus san oidhche aig prìomh phort na ceàrna. A bhàrr air sin bha ceann-feadhna air a chur air leth anns gach aon sgìre agus chuireadh roimhe-san deanamh cinnteach gu robh an fhaire air a cumail gu riaghailteach, agus gu robh na fir gleusda ann an làimhseachadh nan arm.

Chan eil cùrsa eachdraidh an eilein anns na linntean as sine cinnteach idir. Tha fhios againn gun bhuin e do na Lochlannaich aon uair, agus tha móran ainmean àitean Lochlannach r’am faotainn an sin fhathast. Bhuin e maraon do Albainn dà uair, ach cha do dh’fhuirich è mar sin ach greis geàrr. Bhuin e do rìghrean Shasuinn mar an ceudna, agus thug iad e do dhithis no thriùir thighearna móra Sasunnach, ach an uair a dh’fhidir an rìgh nach robh iad dìleas thigeadh an tighearnas aca gu ceann gu luath. Fa dheireadh thugadh an t-eilean do Sir John Stanley, fear de’n t-sliochd a thàinig ’na dhéidh sin gu bhith ’nan Iarlan Derby. Bha’n sliochd so ’nan tighearnan air Eilean Mhanainn bho 1405 gu ruige 1736. An uair a dh’fhàillnich iad thàinig Seumas Diùc Athall is a mhac ’nan déidh, ach bu gheàrr an tighearnas. Cha robh na cuspannan Manannach cho trom is bha iad an Sasunn, agus bha grunnan mór a’ cosnadh buannachd nach bu bheag le bhith toirt steach bathair fo chìs is deoch làidir gu h-àraidh anns an eilean, agus an sin ’ga thoirt amach a rìs is ’ga chur air tìr an àiteachan uaigneach ann an Cumberland agus am Maol nan Gall. Bha’n gnothach so laghail gu leòir anns an eilean nam pàidheadh na cùiltearan cìs an eilein air a’ bhathar a’ tighinn asteach is a’ dol amach, ach cha b’e sin beachd Pàrlamaid Shasuinn air a’ chùis, agus sa’ bhliadhna 1765 ghabhadh an t-eilean air ais leis a’ Chrùn, is mar so tha è air fantainn gus an là an diugh. Fhuair an Diùc trì fichead mìle punnd Sasunnach ’s a deich mar éirig. O’n àm sin tha guibhearnoir san eilean an ionad an tighearn.

Air a shon so uile cha do rinneadh caochladh mòr ann an riaghladh an eilein. Bha aig na Manannaich mar oighreachd modh riaghlaidh a shuidhich na Lochlannaich ’nam measg iomadh ceud bliadhna o chian agus tha e fhathast aca an diugh. Bha’n t-eilean aon uair ’na roinn de rìoghachd nan eilean, o Leódhus san taobh tuath gu Manainn san taobh deas, agus is dòcha gun do ghairmeadh na prìomh dhaoine san rìoghachd r’a chéile gach bliadhna am Manainn. B’e so àireamh nan daoine a chruinnicheadh air tùs, dà fhear dheug ar fhichead, a chionn ’s gu robh an uiread sin de eileanan san rìoghachd. Bha sia deug dhiubh air an ainmeachadh am Manainn, fear as gach sgìre. ’Na dhéidh sin chailleadh na h-eileanan meadhonach, is uime sin cha tàinig ach ochd fir o thuath gus a’ Phàrlamaid. Ged a chailleadh Innse Gall gu léir san treas linn deug, cha do chaochladh an àireamh a rìs agus tha a ceithir ar fhichead de ‘iuchraichean’ ann gus an là an diugh. Is e <eng>‘keys’<gai> a theirear riu sa’ Bheurla ach ’s e <eng>‘kiare as feed’<gai> a ghairmeas na seann Mhanannaich orra fòs.


[TD 112]

[Dealbh]
An Tynwald.

Is ann an ionad a tha faisg air an rathad eadar Douglas is Peel a bha cruinneachadh na pàrlamaid bhliadhnail so, ionad a tha, a rèir eachdraidh, an teis mheadhon an eilein uile, air muin torra dèanta de ùir air a thoirt gu chéile o gach aon sgìre. Air mullach an torra bhiodh an tighearn ’na shuidhe, is e a’ cur aghaidh ris an ear, còmhla ri a fhir-riaghlaidh, a ceithir ar fhichead, an t-easbog is a’ chléir. Bha so uile cosmhail gu leòir ris a’ phàrlamaid an Innis-Tile a chumadh air na Thingvellir, no faiche a’ chruinneachaidh, gach aon bhliadhna; aig an àm sin bha e ’na dhleasdanas aig fear-labhairt-an-lagha an treas cuid de’n lagh iomlan a aithris an làthair a’ phobuill gus nach biodh aineolas mar leisgeul aig fear air bith dhiubh. Is è ainm pàrlamaid Eilein Mhanainn gus an là an diugh Tynwald, agus is léir gur ionnan è so agus Thingvellir. Bha na pàrlamaidean so ’nan cùirtean-lagha cuideachd, mar a bha pàrlamaid Shasuinn air tùs, ach mar chaidh na linntean seachad thòisich iad air dèanamh laghannan ùra cho maith ris na seann laghannan a chumail suas. Mar so, dh’òrdaich pàrlamaid Innis-Tile sa’ bhliadhna 1000 gur i a’ chreideamh Chrìosdail a bhiodh aig a’ phoball o sin amach. Tha’n Tynwald a’ cruinneachadh fhathast gach cóigeamh là de mhìos deireannach an t-Samhraidh, is leughar os àird na laghannan ùra an Gàidhlig is am Beurla.

Air triall dhuinn siar ruigidh sinn Peel no Port na h-Innse, sean bhaile-iasgaich an eilein. An so agus ann an Ramsey chaidh bàtaichean a thogail aon uair, is bha cuid dhiubh a’ seòladh amach le eilthirich Mhanannach gu h-America agus Astràilia. Bha iasgachd gu leòir ann sna sean làithean an uair a bha gach fear ’na chroitear is ’na iasgair, agus air uairibh ’na mhèinneadair cuideachd. Chaidh


[TD 113]

luaidhe agus copar a chladhach as na beanntan is gu minig a creagan nach fhaoidte a ruigsinn ach bho’n mhuir. Ach tha sin uile seachad a nis, ged a thatar fòs a’ glacadh sgadain is ’gan réisgeadh, ach chan eil an gnothach so cho cudthromach a nis agus a bhà san ochdamh linn deug, nuair a ghuidh an t-easbog Wilson gun dèanadh am Freasdal beannachdan na mara a thoirt air ais agus a bhuannachadh.

Ann am baile Peel tha ’nan seasamh air innis bhig an caisteal is an àrd-eaglais. Is è so a h-aon de’n dà chaisteal a thogadh anns an eilean; tha aon eile aig Baile a’ Chaisteil. Tha’n caisteal so agus an àrd-eaglais mar an ceudna ’nan làraichean a nis, ged a tha cuid mhór de na ballachan fhathast ’nan seasamh, ach chan eil mullach air an àrd-eaglais o chian, agus gnàthaichear a h-aon de na h-eaglaisean móra ann an Douglas nuair a bhios feum oirre.

Bha Baile a’ Chaisteil aon uair ’na phrìomh bhaile air an eilean mu’n do ghluaiseadh an uachdaranachd o’n àite sin do Douglas. Tha è fhathast ’na bhaile sona aoibhinn, le ’chaisteal anns a’ mheadhon faisg air an abhainn is air a’ chaladh. Is e so an caisteal as fheàrr a chunnaic mi riamh, agus is eireachdail fradharc a bhallachan liatha, is na tùir is na baidealan, agus an t-uaireadair aon-mheurach a thug a’ Bhàn-righ Ealasaid do’n chaisteal barrachd air trì linntean o chian, a’ sealltainn anuas thar mhullach nan tighean. Is ann anns a’ chaisteal so a bha fear-riaghlaidh an eilein ’na chòmhnaidh, maille ri ghearasdan shaighdearan aon uair. An sin mar an ceudna bha prìosan eile, prìosan na h-uachdaranachd, àite nas miosa na’m fear eile, a chionn ’s gu bheil uisge na mara a’ ruith asteach ann, agus bha na prìosanaich dhona air an leth-bhàthadh dà uair gach là.

Ach tha mi cheana air gu leòir a ràdh mu dheidhinn nam bailtean móra, agus is mithich dhomh a nis labhairt mu’n chuid eile de’n tìr. Tha na bailtean air fàs cho mór a chionn gur ann annta a tha an uachdaranachd is na ceannaichean is an luchd-tadhail a’ fuireachd, agus tha cuid de na seann bhailtean beaga anns nach robh ach iasgairean ’nan còmhnaidh aon uair, air fàs mar an ceudna a chùm fasgadh a sholair do’n luchd-tadhail, mar Port St Mary agus Port Erin. Agus is aoibhinn na h-àiteachan so.

Tha an còrr de’n eilean breac le bailtean beaga is bothagan nan croitearan, gu h-àraidh anns na h-ionadan as torraiche, ach tha àiteachan aonaranach ann cuideachd am measg nam beann (no na sléibhtean mar a theirear riutha san eilean). Chan eil na sléibhtean so glé àrd no glé chreagach, ach maol is lom gu leòir, air an còmhdachadh le fraoch is feur garbh is leacan beaga. Is ann air rathaidean corrach fiara troimh fhearann de’n t-seòrsa so a thriallar o Douglas do Ramsey (air an rathad àrd) agus bho Phort Erin do Phort na h-Innse, agus chan fhaic am fear-turuis comharra air bith de bheatha ach na caoraich is coinein ag ionaltradh. Ach ma leanas e do’n tìr réidh chan fhaic e ach lèanagan glasa is spréidh gu leòir is achaidhnean eòrna is bhuntàta.

Eadar Port St Mary is Port Erin tha baile beag Cregneash, a tha ’na laigh an lag air mullach na maoile ris an canar Ceann na Spàinne. Dh’innseadh dhomh le seann-duine a dh’àraicheadh an tigh piuthar


[TD 114]

[Dealbh]
Caisteal Rushen, Baile a’ Chaisteil.

a mhàthar an sin gur è so seagh an ainme: bhitheadh sluagh na dùthcha a’ dol do’n chaolas eadar an eilean is an Laogh a chruinneachadh feamnach gus an talamh a leasachadh; air dhoibh Cregneash a ruigsinn mar a thigeadh iad air an ais is na cléibh aca làn is an streapadh fada bho’n chladach seachad, stadadh iad is ghabhadh iad fois ri taobh creige móire, is mar sin ghairmeadh air an àite Creag na h-Athais. Chan eil fhios agam a bheil am mìneachadh so ceart, ach tha na daoine fòghluimte ag ràdh gur è so a h-aon de na h-àiteachan as sine anns a robhas a’ gabhail còmhnaidh bho chian nan cian, agus gu robh daoine ’nan còmhnaidh an sin mun tàinig na Gàidheil gu Eirinn is gu Albainn idir. Air mullach na maoile fhéin chithear grunnan de uaighean nan seann fear-àiteachaidh so.

Anns a’ bhaile bheag so am measg nan tighean eile tha aon bhothan a tha nis fo theàrmunn a’ Mhuseum ann an Douglas, agus a tha air a chumail air an aon chor anns an d’fhàg a shealbhadair deireannach è. Is e iasgair a bh’ann, is tha a lìn fhathast ’nan laigh air làr na lobhta fosgailte fo’n tugha, os cionn a dhà sheòmar. A bhàrr orra so chan eil ach aon rùm eile, an ‘tigh mòr’ mar a thubhairt an seann phobull ris, anns an robh an teinntean, no an ‘teallach’ mar a theirear ris còmhla ris an t-slabhraidh air an do chrochadh a’ phoit. Is gann a tha a leithid so de thighean san eilean a nis, ach tha iad cumanta gu leòir ’nan làraichean. Mar anns gach aon tìr eile tha na h-òganaich a’ fàgail na tuatha agus a’ falbh do na bailtean móra. Is è an luchd-tadhail a theasairg Eilean Mhanainn, agus a tha a’ deanamh eilein shealbhaich de, ged nach eil a’ chuid as mò dhiubh a’ gabhail a’ chùraim as lugha do chànain no do eachdraidh na rìoghachd aosmhoire so.


[TD 115]

An t-Each Uisge
Le NIALL MACGHILLE SHEATHANAICH

THA móran iomraidh air a dheanamh am beul aithris, is an litreachas na Gaidhealtachd, air an Each Uisge agus creutairean mì-thalmhaidh eile; cuid dhiubh nach eil ri fhaicinn ach ri chluinntinn, mar tha a’ Chaointeach. Ceart mar tha Eóghann a’ Chinn Bhig ri fhaicinn aig àm bàis aon de Chloinn Ghilleathain Locha Buidhe, tha tuireadh na Caointeich ri chluinntinn an uair a tha Seathach a’ tighinn gu ceann a réis. Bha e air aithris gu saor aig an àm a chaochail mo sheanair, Iain Buidhe mar theireadh iad ris, gun cualas a’ Chaointeach a’ gal is a’ tuireadh. Thàinig mac piuthar athar dhomh asteach do’n tigh agus dh’innis e do’n luchd-caithris gun cual e cù a’ caoineadh aig Glaic na Craoibhe, ach cha d’fhuair e de fhreagairt ach “Seadh a laochain.” Bha am beachd fhéin aig an fheadhainn a bha astigh.

An robh a leithid de chreutair ann ris an Each Uisge, no ciamar idir a dh’éirich na faoin-sgeulan a gheibhear am beul-aithris na Gaidhealtachd gu h-iomlan? Feumaidh gum facas uile-bheist, no bòcan, a shamhlaicheadh ri each, uair no uaireigin, no am feum sinn aideachadh gur éiginn gu robh anns na linntean dorcha a dh’fhalbh, creutair a’ tathaich lochan is aibhnichean ar dùthcha nach eil annta an diugh?

Tha fathast ann an Africa tabaist ris an can iad <eng>Hippopotamus<gai> agus is e is ciall do’n fhacal Ghreugach sin Each Aibhne, no mar a b’fheàrr a fhreagradh oirnne is ar n-aibhnichean cho beag an coimeas ri aibhnichean Africa, Each Uisge. Tha dà sheòrsa de’n <eng>Hippo<gai> ann, aon a tha cho mór ri ceithir troighean deug air fad agus mu cheithir troighean aig àirde an t-slinnein. Chan eil an seòrsa eile ach beag, mu mheudachd muice. Linnean cian air ais bha an <eng>Hippo<gai> ri fhaighinn feadh na h-Eòrpa agus fhuaireadh cnàmhan aon diubh an Sasann. Saoil sibh an ann bho’n chreutair neo-bhòidheach sin, a bhiodh a’ tathaich nan lochan, a dh’éirich na faoin-sgeulan a tha cho lìonmhor ’nar beul-aithris mu’n Each Uisge? Bha ar n-aithrichean a chearta cho innleachdach air dealbhadh fhacal is ainmean ris na Greugaich agus, an neo-ar-thaing mur snìomhadh iad uirsgeul air na céilidhean!

Cuiridh an t-Each Uisge e fhéin an cruth fir no boireannaich a réir mar bhios a dhìth air an neach ris an tachair e a thàladh air ais leis do’n loch as an tàinig e. Tha atharrach beòil-aithris aig gach sgìre mu dheidhinn an Eich Uisge agus an cuid de na sgeulachdan tha e air a thoirt f’ar comhar ann an riochd each beag peallagach.

Cha chan mi an còrr mu bheul-aithris an dràsda ach innseadh mu’n uile-bheist a chunnaic mi fhéin. Faodaidh cuid de na leughas an sgeul a leanas a shaoilsinn gu bheil i do-chreidsinn, nach eil innte ach bruadar no breislich balaich. Tha an nì a chunnaic mi le mo dhà shùil fhéin dearbhte gu leòir dhòmhsa, agus a bhàrr air sin chunnaic neach eile e.

An uair a bha mi mu dheich bliadhna a dh’aois chaidh mo chur, ré beagan làithean saora as an sgoil, gu mo sheanair is mo sheanmhair a bha a chòmhnaidh mu sheachd mìle bhuainn thar a’ mhonaidh.


[TD 116]

Cha robh rathad mór ann an uair sin, no eadhon frith-rathad a b’airidh an t-ainm. Bha thu a’ gabhail cùrsa dhuit féin bho chnoc gu cnoc agus bho bhealach gu bealach.

Chaidh na làithean seachad gu sona agus an uair a thàinig an t-àm dhomh tilleadh dhachaidh chuir mo sheanmhair gur, no linn, de eòin bheaga ann am bascaid a bha mi ri ghiùlan gu mo mhàthair. A chumail cuideachd rium, is a dh’aotromachadh m’uallaich an dràsda ’s a rithis, chuir i Mórag, ogha eile dhi, còmhla rium. Bha Mórag beagan na bu shine na mise.

Ghabh sinn an t-ath-ghoirid gu Cachaileith Bhealaich, thar Sruthan an Uruisg ’s a suas ri Druim Dubh. Sheachainn sinn an Caibeal is chùm sinn Achadh a’ Charraigh is na Clachan Fiannta eadar sinn is an cladach. Chaidh gach nì gu math leinn gus an robh sinn aig ceann tuath na pàirce anns am biodh an tuathanach a’ cumail nan caorach an àm lomaidh is spannaidh. Ciod a chunnaic sinn ach àireamh each ag ionaltradh air talamh còmhnard air thoiseach oirnn. Chuir so iongnadh oirnn oir bha fios againn nach robh aig an tuathanach ach dà each, <eng>Dandy<gai> agus <eng>Charlie,<gai> agus co-dhiùbh cha b’e sud ionaltradh airson eich baile—riasg, cóinneach agus fionndairneach. Cha do chuir so geilt oirnn is chùm sinn ceum ann is chaill sinn sealladh air na h-eich.

An uair a thàinig sinn gu dìreadh àrdain a dh’fhaighinn gu Glaic na Dunaich lean sinn sean cheum rathaid a bha a’ dol seachad air luba mhóir. Cha robh i fada no leathann, ach bha i domhainn agus am fraoch a’ cinntinn thar a bruachan. Is ann an uair sin a chunnaic sinn an uile-bheist ’na laighe air stùcan beag mu leth cheud slat bhuainn. Dh’aithnich sinn nach bu chreutair talmhaidh e agus, gun fhacal a ràdh ri chéile, thill sinn air ais agus thog sinn suas ri cnocan beag cas, a’ cumail an uabhais so san amharc. An uair a ràinig sinn am mullach fhuair sinn sealladh a b’fheàrr air a’ bhéist agus gu fortanach dhuinne cha robh a cheann ri fhaicinn. Bha e ’na laighe is a chasan deiridh fòidhe, mar a laigheas muc. Bha na bha ri fhaicinn de a choluinn slèagta dubh a’ deàrrsadh an gréin shoilleir na Bealltainn. Chan urrainn domh coimeas as feàrr a thoirt dhuibh air na bha ri fhaicinn dheth na tabaist de ròn a chitheadh sibh ’ga ghrianadh fhéin air sgeir, ach gu robh e na bu duibhe. Bha mar gum biodh ceithir stobain challtuinn a’ cumail suas breacan cìobair agus, mar gum b’eadh, a’ cumail fasgaidh air a cheann. Cha do ghluais e am feadh is a bha sinne ’ga choimhead ach, mar a thuigeas sibh, cha do rinn sinne moille, no idir mothar, ach cumail oirnn gu snàigeach gus an do ràinig sinn a’ Ghlaic. Cha do luathaich sinn ar ceum ach is cinnteach gun tug sinn sùil thar ar gualainn is gun fhios nach d’fhuair e am fàileadh againn. Bha sinn glé thaingeil an uair a thàinig bothan tughaidh na Buaile am fradharc. Dh’fhairich sinn tèarainte an uair sin is cha b’fhada gus an do ràinig sinn an t-seann dachaidh.

Dh’innis sinn mun t-sealladh iongantach a chunnaic sinn cho luath is a thug sinn na h-iseanan thairis gu sàbhailte do mo mhàthair. Dh’fhàs iadsan suas, rug iad uighean is fadheòidh chuireadh sa’ phoit iad!


[TD 117]

Ghabh na bha astigh ri ar n-aithris agus leig iad ris an co-fhaireachdainn ruinn agus mhol iad sinn a chionn cho tapaidh is a bha sinn; nach do chaill sinn ar ciall ’s ar reuson. Cha do chuir athair no màthair, no inbheach eile, teagamh nach fhaca sinn sealladh a chuireadh geilt air cridheachan a bu làidire. Chaidh an sgeul air feadh an eilein is bidh cuid a’ bruidhinn air gus an latha diugh.

Is tric a thig e air m’aire saoil an robh co-cheangal aig an uile-bheist ud ris na h-eich a chunnaic sinn an toiseach; agus a rithis, ciamar, no carson, a dh’fhoillsicheadh na nithean ud do dhà chreutair cho òg, neo-chiontach?

Chan fhaca mise Mórag ach aon uair bho cheann leth-cheud bliadhna ach tha mi dearbhte as gun cuir i a làn aonta ris na h-uile facal a sgrìobh mi. Ann a bhith ag aithlis air <eng>Para Handy<gai> an uair nach b’urrainn dha ceist a chuireadh ris fhuasgladh, theireadh e, “nan robh <eng>Dougie<gai> an so dh’innseadh esan duibh.” Théid agamsa air a ràdh, “nan robh Mórag an so dh’innseadh i dhuibh a’ cheart sgeul”.

Tha loch, mu leth-mhile air fad agus leathann da réir, mu chóig ceud slat os cionn na Buaile, far an robh ar dachaidh aig an àm, agus mar bu dual do bhalaich a chaidh àrach an cois na mara, bha sinn déidheil air a bhith a’ dèanamh agus a’ seòladh bhàtaichean beaga.

Tha dà eilean air an loch—Loch Càthair nan Eun. Bha, aig an àm ud co-dhiùbh, an t-aon bu mhotha dhiubh còmhdaichte gu h-iomlan le craobhan beithe is feàrna, agus bhiodh na feannagan a’ neadachadh ’nan geugan. Bha an t-eilean beag còmhdaichte le feur gorm agus dà chraoibh bheag chaorann a’ lùbadh thairis agus, ach beag, a’ tumadh anns an uisge. Bu bhòidheach an dearcan dearga aig deireadh an fhogharaidh! Bha casach dhomhainn aig a’ cheann an iar-dheas le bruachan mòintich ag aomadh thairis. Gu sealbhach cha robh ionaltradh faisg oirre agus chan fhaicte beathach cruidh, caora no fiadh mar astar dhi. Gidheadh, goirid bho’n chasaich so bha cuilc a’ fàs gu lìonmhor agus aig àm bhiodh lilidhean am measg na duilleig bhàite a’ cur maise air a’ cheann thoirmisgte sin de’n loch. Aig a’ cheann eile bha tanachd le gainmhich chruaidh gharbh agus sruthan beag a’ taomadh a chuibhrionn féin de uisge nam beann do’n loch. B’ann an so a bhitheamaid a’ cluich agus a’ seòladh nam bàtaichean beaga le an siùil bhòidheach gheala.

Cha d’éirich beud riamh dhuinn ach is iomadh sgràilleadh a fhuair sinn bho na seann daoine. Bhiodh iad a’ feuchainn ri eagal a chur oirnn le bhith ag innseadh mu easgannan móra agus losgannan a bha a’ tàmh anns an loch. Ach biodh bhur barail féin air, cha chuala sinn riamh tuilleadh mu na h-easgannan is na losgannan an déidh an t-seallaidh a chunnaic Mórag is mi fhéin.

Ach fhuair mise eagal aig an loch agus cha b’ann bho each-uisge no easgann. Latha dhomh a bhith a’ gabhail sràid leam fhéin thàinig mi gu h-obann air damh féidh is e ’na laighe faisg air bruaich na h-aibhne. Ged a bha an creutair ullamh gu bàsachadh rinn e oidhirp air éirigh air a chasan deiridh is thug e raoic as. Ma thug, thug mise mo chasan leam agus cha b’fhada bha mi a’ ruigheachd na Buaile! Thill mi an là-ar-na-mhàireach le companaich agus fhuair sinn am fiadh ’na laighe marbh far an tug e an raoic mu dheireadh as.


[TD 119]

An Lochmor
Le FIONNLAGH I. MACDHOMNAILL.

[Dealbh]
Aig cidhe an Tairbeirt

“GHEIBH i droch shadadh an diugh; cha robh dùil ’am gum fàgadh an Robastanach an cidhe!”

Is tric a chuala mi na briathran sin aig mo sheanair nach maireann, e ’na sheasamh aig an dorus agus am marcach-sìne a’ toirt bhuaithe na Lochmóir eadar Sgeotasaidh agus Eileanan a’ Mhinisteir. Air cùl nam briathran, bho fear a bha ’na sheòladair e fhéin, bha an smuain—“Ma dh’fhàg an Robastanach an cidhe, ’s fheudar gum bi cùisean ceart.” Agus mas e deireadh an euchda dearbhadh a’ ghliocais, cha robh aobhar riamh aig duine a chur as leth an Robastanaich, no as leth Dhòmhnaill Màiri a lean e, gun do dh’fhàg iad riamh cala ri sìde a thulgadh an sgiobaireachd.

Eadar Caol Loch Aillse agus an Tairbeart, eadar an Tairbeart agus Loch Baghasdal, eadar Loch Baghasdal agus Mallaig, chan eil dachaidh am fianuis cuain do nach eil an Lochmór ’na seann eòlach. Ri sìde nan seachd sian, ri reothadh ’s ri gréin, tha i air a bhith a’ riabadh a’ Chuain Sgìth, agus, anns an ùine sin, tha i air còrr agus muillean gu leth fear siubhail a ghiùlan bho phort seòlaidh gu ceann-uidhe; agus sin gun bheud, gun tubaist.


[TD 120]

[Dealbh]
An sgiobair

B’ann air an t-seachdamh là de’n Iuchar, 1930, a rinn an Lochmór a ciad thurus gu Innse Gall. Taca ris an t-seann Phlover bha i mar lùchairt air sàl; agus ’s i a dh’fhaodadh, oir bha i ùr nodha, agus uidhimichte leis gach nì a chuireadh ri sàbhailteachd is ri comhfhurtachd. Air a drochaid bha Donnchadh Robastanach as an Elean Sgiathanach—sgiobair air am bheil cuimhne agus meas fhathast anns gach ceàrnaidh de’n Cheann a Tuath, ged a tha nise naoi bliadhna bhon a leig e dheth an Lochmór, agus ochd bhon a chaochail e.

Tha sgiobairean Mhic a’ Bhruthainn ainmeil co-dhiùbh mar dhaoine agus mar mharaichean, agus cha leigear a leas an còrr a ràdha an so mu Dhonnchadh Robastanach oir is e cuspair sgeòil a tha ann dheth fhéin. Chan eil am fear a lean e ceum air deireadh air—Dòmhnall MacLeòid a Caragraich sna Hearadh, a bha ’na mheit air a’ bhàta bho 1930.

[Dealbh]
Am meit

B’ann an seirbhis Mhic a’ Bhruthainn a’chaidh Dòmhnall Màiri gu muir an toiseach—ann an 1912. Bha e ’na làimh air an t-seann Mhountaineer gus an do thòisich a’ chiad Chogadh Mór, ach, an uair sin, chaidh e null thairis ann an seirbhis an Rìgh. Anns a’ Mhuir Mheadhon-Thìreach fhuair e fhéin agus an criutha anns an robh e droch ludradh bho shubmarine Ghearmailtich, ach fhuair iad cuideachd urram a chur orra an uair a chuir iad fodha i leis an aon ghunna bheag a bh’aca! An deidh a chogaidh, bha MacLeòid greis a’ seòladh a dh’Eirinn, agus bha e ann am Baile


[TD 121]

[Dealbh]
Dòmhnall Dòmhnallach a Idrigil an Leódhus, an sàs anns an einsean.

Ath Cliath an oidhche a chaidh na Ceithir Cùirtean a spreadhadh ann an 1922.

Sia bliadhna an deidh a’ chogaidh, thill e gu Mac a’ Bhruthainn mar mheit air a’ Mhountaineer, agus, riamh bhon uair sin, tha e air a bhith còmhla ris a’ chompanaidh — mar mheit air an Lochmór, mar sgiobair far am biodh feum air fad a’ chogaidh, agus, mu dheireadh an so, mar sgiobair an Lochmór fhéin. Duine calma air a bheil meas aig criutha ’s aig luchd-siubhail.

Ceart mar a bha MacLeòid air deas làimh an Robastanaich fad bhliadhnachan, tha Dòmhnall Iòsaph MacFhionghuin air a bhith ri gualainn MhicLeòid, agus latha de na làithean, ’s dòcha gur e a leanas e air an drochaid. Agus dé bu choltaiche. Ma bha duine riamh làn de dhualchasan sgiobairean Mhic a’ Bhruthainn, tha an Iòsag dhiubh sin — aoidheil, bàigheil, calma, agus cho earbsach ’s a tha an Cuan Sgìth domhainn.

[Dealbh]
Eddie Wilson a Hileapul an Tiridhe—fear de na stiùbhartan.

Is e Barrach a tha ann an Dòmhnall Iòsaph—mac do Ruaraidh Iain Bhàin nach maireann—agus tha e ainmeil airson sheann òran. An uair nach eil e air an drochaid, lorgar shios ’na sheòmar beag fhéin e, cuartaichte le leabhraichean anns am bi e a’ sgrìobhadh gach duan is luinneag a chluinneas e. Is ann bhuaithe a fhuair sinn “Sporan Dhòmhnaill” agus “Bùth Dhomhnaill ’Ic Leòid”—òrain Dhomhnaill Ruaidh a chlò-bhuail sinn ann an Gairm bho chionn ghoirid.

Ged nach eil riaghailt


[TD 122]

ann, agus ged nach gabh e deanamh daonnan, tha muinntir Mhic a’ Bhruthainn a’ fiachainn ri an cuid chriuthachan a tharruing as na h-àiteachan air am bi am bàtaichean a’ tadhal.

Ach, an còmhnaidh, tha feadhainn as gach oisinn de Alba ’gan lorg fhéin air an Lochmór. Seallaibh air Eddie Wilson—an treas stiùbhart. Air a Ghàidhlig, chuireadh sibh as Earra-Ghaidheal e, agus, ann an dòigh, bhiodh sibh ceart. Ach is ann an Glaschu a rugadh Eddie. B’esan fear de’n chloinn a chuireadh air oideas do Thiriodha ri linn a’ chogaidh, agus b’ann an sin a thainig e gu ìre agus a thog e a Ghàidhlig. Ged a dh’aidicheas e gur ann an Glaschu a rugadh e, is ann air Hileapul a dh’ainmicheas e e fhéin.

Litrichean, clòthan, càraichean, cearcan, laoigh. Chan eil dad fo’n ghréin nach eil an Lochmór a’ giùlan bho eilean gu eilean agus air ais ’s air adhart thar a’ Chuain Sgìth.

Mar a tha màileid a’ phuist, tha i ’na teachdaire faochaidh is dóruinn, bròin is sòlais.

Ach buinidh i fhéin agus a criutha do bheatha nan eileanan, agus tha ceudan a theid latha ’n deidh latha “a choinneimh na Lochmór” ged nach eil dùil aca ri duine leatha.

Cha bhi i uabhasach fada tuilleadh air an t-slighe. Tha fios aig muinntir Mhic a’ Bhruthainn mar thà air an dearbh bhliadhna san cuirear bàta ùr ’na h-àite, agus, an uair sin, ’s dòcha gun téid i, mar a chaidh an t-seann Loch Ness, a shiubhal cuantan céin fo ghréin as teotha na grian nan eilean.

[Dealbh]
A’ feitheamh chàirdean air cidhe Scalpaidh


[TD 124]

Duais Airson Sgeulachd Ghoirid

Nuair a gheall sinn duais (£10 10/-) airson sgeulachd ghoirid anns an nòs ùr, cha robh dùil againn gun gearaineadh am posta air luchd nan litrichean, ach thainig grunnan beag sgeulachdan thugainn, is tha sinn a’ toirt taing dhaibhsan uile a thug an oidhirp. Tha sinn a’ clo-bhualadh an so an sgeul a choisinn an duais, is a’ cur meal-a-naidheachd air an Urr. Cailean MacCoinnich, Hearach a tha an diugh ’na mhinistear an Kilwinning. Tha dòchas againn gun toir sinn am follais, ri tìde, tè no dhà de na sgeulachdan eile a fhuair sinn.

Is dòcha gu bheil sgrìobhadairean ann nach eil ro chinnteach dé tha dhìth oirnn nuair a tha sinn ag iarraidh sgeulachd anns an nòs ùr. Tha iomadach seòrsa sgeulachd ann, ach tha dhìth oirnn an dara cuid sgeulachd anns am bi an gnìomhadh <eng>(plot)<gai> foirfe (neo a’ strì ri bhith foirfe!), air neo sgeulachd anns a bheil duine, ann an suidheachadh àraidh, air a chur fo ghloine-amhairc an ùghdair mar gum b’eadh, gus sealladh a thoirt dhuinn air mar a tha a inntinn, neo a chridhe, ag obair anns an t-suidheachadh sin. Agus rud eile, tha sinn buailteach air fàs sgìth de ’n rud a chaidh a dhèanamh uair is uair mar thà ann an Gàidhlig. Chan ann idir a’ deanamh tàir air a’ Ghàidhlig a tha sinn ann a bhith ag iarraidh leudachadh fàire dhi anns gach dòigh, agus leanaidh Gairm air, a’ fàilligeadh an dàrna h-uair is a’ buannachd uair eile, a’ cur ri crìochan litreachas na Gàidhlige.


An Sgathan
le CAILEAN MACCOINNICH

GHABH mi’n t-aithreachas; bha mi fhathast suas ri ceithir mìle o Dhrochaid an Daimh ’s a’ ghrian a’ sìor theannadh ri fàire. Beul a’ chomha-thràth ’s an anmoich, mi air rathad nach b’eòlach ’s an leabhar beag iùil agam ag ràdh nach robh caisteal, bothag no àirigh ri cois na slighe eadar Drochaid an Daimh agus Orradhail—am baile beag dùthchadh anns an do thadhail mi mu dheireadh. Bha mi eadar fuireach is falbh an Orradhail; bha tigh-òsda an sin a’ tairgse gach comhfhurtachd do fhear-siubhail an rathaid ach bha deòin agam gach mìle a b’urrainn mi a chur am dhéidh fhad ’s a mhaireadh solas an latha, agus shaoil leam nach b’euchd mhór coiseachd e an ath bhaile a bhuannachadh mun tuiteadh an oidhche.

Cha deach gnothaichean leam mar bha dùil; bhris an dà iall a bha glasadh na màileide móire air mo dhruim, agus chaill mi còrr is leth-uair ’gan càradh—an seòrsa càraidh a bh’ann. Cha do sguir mo thrioblaidean le sin. ’S gann a chuir mi mìle air mo chùl na thòisich tarunn air tighinn troimh bhonn mo bhròige direach fo’n òrdaig-mhóir ’s cha robh air ach stad a rithist ’s làmh a thoirt air grèasachd. Thug mi còrr math is leth-uair eile mun d’fhuair mi as an tarunn, ’s mi gun òrd, gun cheap gun inneal-tarruing de sheòrsa sam bith.


[TD 125]

Chuir mi m’aghaidh air an rathad. Ach cha robh an t-astar a nis idir cho luath na cho aigeannach; bha ’chas troimh’n deachaidh an tarrunn a’ cur dragh orm ’s na h-éill air an d’rinn mi’n droch chàradh a’ rùsgadh gu h-olc air mo ghuaillean. Eadar iad, chaidh moille an loinn mo cheuma ’s rug an dorchadas orm ’s mi fhathast astar math o bhaile.

Bha mi crònan seann òrain leam féin ’s a’ toirt sùil an dràsda ’s a rithist air mo chùlaibh feuch am beireadh còmhdhail orm nuair mhothaich mi air mo làimh dheis, pìos bhàrr an rathaid, solus a bha anabarrach coltach ri deàlradh lòchrain troimh uinneag tighe. Chuir e iongnadh orm on bha mi làn chinnteach nach robh àite còmhnaidh idir air an astar so—co-dhiùbh a réir stiùiridh an leabhrain bhig, ’s cha d’fhuair mi riamh ceàrr e. Ach rinn mi air an t-solus agus thug beagan mhionaidean coiseachd mi thun an doruis.

Bha i car dorcha airson beachd dhòigheil a ghabhail air an tigh, ach dheanainn amach gur e togail de mheudachd cholach a bh’ann, ’s nuair a rinn mi mo shùilean ris an t-solus a bha deàrrsadh amach troimh an uinneig a b’fhaisge air an dorus, chithinn gu robh clàr mór crochte os cionn an àrd-doruis. Taigh-òsda, arsa mi féin ’s mi ’g éirigh air mo chorra-biod feuch an robh dealbh no sgrìobhadh air a’ bhòrd. Bha na siantan air an dath a thoirt dheth am badan, ach rinn mi mach bho dheireadh cruthachd eòin a ghabh rium mar ghèadh gu faca mi sgrìobhte fòidhe an t-ainm, ‘An Eala’. Làn chinnteach gur taigh-òsda bh’ann bhuail mi’n dorus gu farumach le mo dhòrn, is sheas mi air ais ceum; ach cha d’fhuair freagairt. Bhuail mi an dara turas le barrachd spuirt ’s dh’fheith mi greiseag ach cha d’fhosgail dorus ’s cha d’ghluais duine stigh. Bha m’fhoighidean a’ ruigh amach, ’s bha mi dol a theannadh air crògaireachd mun cuairt feuch am faighinn cnap cloiche ’bheireadh cnagadh ceart air an dorus, nuair thuit mo shùil air seann ghlag meirgeach an crochadh ri taobh na h-ursainne. Thug mi crathadh math air ’s chuir e suas stàirn chruaidh neo-cheòlmhor. Dh’fhosgladh an dorus cho luath ’s gur ann a thug mi clisgeadh asam; sheas fireannach àrd dorcha mu’m choinneamh ’s dh’amhairc e orm gun ghuth as a cheann mar gum biodh e eadar-’a-chor co-dhiùbh a dh’iarradh e steach mi na dhùineadh e’n dorus ’nam aodann.

Mu dheireadh, “Dé tha thu ’g iarraidh?”

Bha mise cho aithghearr ris féin ’nam fhreagairt “Leaba ma tha i ann, ’s mur eil, àite sìnidh air an ùrlar gu latha.”

Rinn e osnadh, stad e car tiotain, ’s an sin—“Thig asteach; tha e glé anmoch ’s tha na searbhantan uile air a dhol a laighe ach chì mi dé ni mi riut.” Sheas e ’n dàrna taobh ’s ghabh mise steach. “An rathad so,” ars esan, a’ dol air thoiseach orm sìos trannsa chaol dhorcha anns nach robh a sholus ach na bha tighinn o’n lòchran mhùgach a bha e giùlain ’na làimh. Dh’fhosgail e dorus aig ceann na trannsa ’s chaidh sinn asteach do sheòmar beag anns an robh bun de theine fhathast beò air an teallaich. Tharruing e cathair ìosal na bu dlùithe air an teinntean ’s dh’iarr e orm suidhe. Chuir mi dhìom a’ mhaileid, shuidh mi, shìn mi uam mo chasan, taingeil an cothrom fhaotainn beagan de’n sgìos a leigeil dhìom. Dh’fhàg esan an seòmar gun


[TD 126]

fhacal ’s ghabh mi’n cothrom barrail mo bhrògan fhuasgladh oir bha mo chasan anabarrach goirt, teth. ’S gann a bha mi air so a dhèanamh nuair a thill e ’giùlain air mèis mhóir aran is càise, beagan de fheòil fhuair agus stòp math leanna.

Chàirich e ’m biadh air mo bheulaibh, “Dean do shuipeir dheth mar is fheàrr a dh’fhaodas tu,” ars esan agus smid eile cha tainig thar a bhilean fhad ’s a bha mi ag itheadh. Chan e nach robh mi coma co-dhiùbh ’s an t-acras ’gam tholladh. Bha e ’na shuidhe air taobh eile an teine, uileann air a ghlùin, a smigeid an taic a làimhe agus a shùilean a’ sìor amharc a chridhe na grìosaich a bha nise teannadh ri fàs bàn, airsneulach air an teallach. Cha robh a choltas idir tlachdmhor, ’s chan e mhàin dubhachas a bha ri lorg ’na ìomhaigh; bha faireachadh agam gu robh nì air choreigin eile ann nach b’urrainn domh briathran a chur air.
 
Chuir mi crìoch air an t-suipeir stuama so ’s dh’éirich mi am sheasamh a’ sìneadh uam mo làmhan, a’ cur an céill gun fhacal a ràdh gu robh mi deas son na leapa. Thog e coinnleir o thaobh an teine ’s chuir e solus ris a’ bhun coinnle a bh’ann. “Mar so,” ars esan, a’ fàgail an t-seòmair ’s a’ tionndadh suas staidhir chas mu thrian na slighe sìos an trannsa. Lean mi gun fhacal agus threòraich e mi, tha mi ’m beachd, gu fìor mhullach an tighe. Dh’fhosgladh dorus ìosal, sheas e air ais gu mise a leigeil asteach; chuir e ’n coinnleir am làimh, ag ràdh, “So do sheòmar; tha eagal orm nach eil e ach fuaraidh o nach robh teine ann o chionn greise, ach dh’fhaodadh e bhith na bu mhiosa: oidhche mhath leat!” Mun d’fhuair mi freagairt thionndaidh e air falbh ’s ghabh e sìos an staidhir.”

Chrom mi mo cheann ’s chaidh mi steach. Cha robh solus na coinnle ach fann, ach rinn mi mach gur ann air fìor mhullach an tighe bha seòmar, dìreach fo na cabair. Bha coltas na h-aoise air gach nì a bh’ann, o na ballaìchean duanaidh, còmhdaichte le pàipeirean bh’air an dath a chall gu brat-ùrlar riobach, crìon a bha uaireigin air dhath uaine. Ach bha leaba ’g amharc glan comhfhurtail, anart geal air na cluasagan ’s na plaidichean air am filleadh sìos gu snasail. Bòrd beag ri taobh na leapa, cathair mhór làimh ris an àite teine agus seòrsa de chiste àrd dharaich fo’n uinneig, ’s iad uile feumach air làmh ghlanaidh a thoirt orra. Sin àirneis an t-seòmair gu h-iomlan, ach sgàthan mór a bha’n crochadh os cionn an t-simileir. A nis ged rinn mi iomradh air gach ball eile san t-seòmar air thoseach air an sgathan na bi smuaineachadh gur e an ni mu dheireadh do’n tug mi ’n aire. ’S e ’n fhirinn gur e ’n sgàthan a’ chiad rud a ghlac mo shùil nuair chaidh mi steach air an dorus.

Faodaidh gur e nì a tharruing m’aire dha ionnsaigh cho luath a’ mheud a bh’ann; chanainn gu robh e co-dhiùbh mu thrì troighean air leud agus còrr is dà throigh air àirde—sgàthan anabarrach mór airson seòmair cho beag, ìosal. Bha céis eireachdail de dharach lìomhta mu thimcheall na gloine, obair làimhe an fhìor fhear-céirde, ’s ma bha an còrr de’n àirneis fo bhrat duslaich cha robh smùirnean air a’ bhall so. Mas e meud a’ sgàthain a ghlac m’aire an toiseach, ’s e dath iongantach na gloine a chùm mi am sheasamh a’ geur amharc


[TD 127]

air fada an deidh dhomh beachd a ghabhail air gach nì eile bh’air àruinn an t-seòmair.

Nam biodh e comasach dhomh a dhìochuimhneachadh gur sgàthan a bh’ann ’s toirt a chreidsinn orm féin gur ann troimh uinneig a bha mi coimhead, chanainn gur ann air aghaidh a’ chuain a bha mi sealltainn. Bha dath na gloine mar throm ghorm na mara agus ’s e bha toirt an tuillidh nàdurrachd d’a dreach gu robh long fo làn sheòl air a tarruing gu h-ealanta, snasail air a’ ghloine. Cha mhór nach saoilinn, mar a b’fhaide bha mo shùil air an sgàthan, gu robh am bàta a’ tulgadh gu socair ’s a siùil a’ bòchdadh ris an t-soirbheas.

Ach bha mi sgìth; ar leam gum b’amaideach an cosnadh dhomh ’bhith am sheasamh ann an seòmar fuar, aoignidh am marbhann na h-oidhche a’ coimhead air seann sgàthan. Bha choinneal a’ cnàmh, ’s is gann gu robh de sholus innte na cheadaich dhomh m’aodach a chur dhìom ’s mi fhéin a shìneadh sa’ leabaidh mun deach i as. ’S gann bha mo cheann air a’ chluasaig nuair bha mi am shuain.

Dhùisg mi cho luath sin: dé ’n ùine a bha mi am chadal chan fhios domh, ach nuair dh’fhosgail mi mo shùilean bha an seòmar dubh dorcha. “’S éiginn gu bheil e fada o’n latha fhathast,” arsa mise rium féin ’s mi sìneadh amach mo làimhe air tòir an uaireadair a chuir mi air a’ bhòrd ri taobh na leapa. Sin dìrich nuair a thuit mo shùil air an sgàthan. Dhìochuimhnich mi mu’n uaireadair.

Bha ’sgàthan a’ toirt leis balla an t-seòmair uile—co-dhiùbh cha robh nì ri fhaicinn ach e fhéin. Chan e mhàin a nis gu robh fiamh na mara na bu chomharraichte air ach bha aghaidh a’ tarruing ’s a’ sìneadh le gluasad tonnan a’ chuain. “Droch aisling,” arsa mise ’g éirigh air m’uileann. ’S an sin dh’fhairich mi a’ chiad ghluasad; thòisich an leabaidh a’ tulgadh, sìos is suas, suas is sìos an co-chòrdadh ri gluasad a’ bhàta a bha nis a’ laighe ’s ag éirigh ri séideadh gaoithe ’s ri luasgann thonn.

Thug mi crathadh orm féin, ’s mi ’n dùil gur bruaillean truim-laighe bh’ann; ach bha mi am sheallt’ dùisg, cha robh teagamh sa’ ghnothaich. Dhùin mi mo shùilean gu teann ’s dh’fhosgail mi rithist iad feuch am falbhadh an tannasg mì-nàdurra, ach atharrachadh cha robh ann. Co-dhiùbh shaoil leam nach robh an toiseach, gus an do shìn mi mach mo làmh gu gréim a ghabhail air ni-eigin ’s mi air mo chrathadh gu h-olc o thaobh gu taobh. Gur e ròp fliuch air an d’amais mo ghréim agus aig a’ cheairt mhionaid shoilleirich i. Ach b’e sin an soilleireachadh! Leabaidh na seòmar cha robh ri’m faicinn, ’s bha mise air bòrd bàta ’s gréim bàis agam air àradh ròpa bha sìneadh gu bàrr a’ chroinn. Chan urrainn dhomh a ràdh gu robh eagal orm roimhe seo, cho mì-nàdurra ’s ga robh na thachair dhomh; ach mur robh, bha a nis! Bha ’m bàta an cunnart a bhith dhìth mur toirte h-aodach uaipe gun dàil, agus thuig mi ’n suidheachadh am prioba na sùla; cha robh dh’eòlas marachd agamsa na cheangladh ceann air sgoth bhig aon siùil ach san ghàbhadh so bha mi mach air an t-slait còmhla ri càch. Gach uair a laigheadh an long an amar fairge ’s anail na stoirme a’ fiaradh a cuid chrann cha mhór nach bàrr na slaite a’ tomadh sa’ mhuir.

Bha dithis sheòladairean na b’fhaide muigh air an t-slait na mise


[TD 128]

’s iad le chéile trang a’ tarruing ’s a’ snaimeadh mar bha mi féin. Dh’innse na fìrinn’ bha mi cho dìon an sàs nach robh ùine agam coimhead orra gus an do ghlaodh fear dhiubh mar gum biodh e ’na éiginn. Thog mi mo shùil ’s chunna mi am fear a bh’air fìor bhàrr na slaite a’ togail a dhà làimhe ’s a’ tuiteam an comhar a chùil do’n fhairge. A nis cha chuireadh call de’n t-seòrsa, truagh ’s ga robh e, iongnadh orm san t-suidheachadh chunnartach a bh’ann, ach chlisg mi nuair thug mi fainear gu robh am fear a b’fhaisge air e fhéin sìnte mach gu ceann na slaite, aon làmh an greim agus sgian fhosgailte san t’éile.

Thug esan sùil aithghearr thar a ghuaille, ’s cha dìochuimhnich mi feasd cruthachd aodainn nuair mhothaich e gu faca mise dé thachair. Mar an cat thionndaidh e air an t-slait agus rinn e orm, an sgian ’na làimh agus am bàs ’na shùil ’s ged bha ìomhaigh air a snìomh le feirg ’s le fuath dh’aithnich mi e san uair sin. ’S e fear an taigh-òsda a bha teannadh orm, ’s cha robh an teagamh bu lugha agam nach e cur as domh a bha ’na rùn. Cha do ràinig a bhuille mise riamh; stad e letheach slighe, thuit an sgian as a làimh agus chòmhdaich e shùilean le làmhan. Ged a b’àrd toirm na gaoithe ’s nan tonn shaoil leam gun cuala mi an osnadh a rinn e.

Leis an fhaochadh a fhuair mi ’s ann a thainig mar gum biodh neul orm ’s nuair chaidh sin seachad, dh’fhosgail mise mo shùilean ’s mi ’nam shìneadh an leabaidh an taigh-òsda, grian na maidne a’ deàlradh asteach air uinneig mo sheòmair ’s an sgàthan mór croichte air a’ bhalla mu m’ choinneamh. Eadhon an solus an latha bha dath a’ chuain air a’ ghloine ach bha’n long socair gun ghluasad air aghaidh mar a dh’fhàg làmh an fhir-tharruing i.
 
“Aisling cho olc ’s a bh’agam riamh,” arsa mise a’ truiseadh mo mheuran troimh mo ghruaig, cleachdadh tha agam daonnan an deidh dùsgaidh. Thainig stad orm. Bha m’fhalt ’s m’aodann bog fliuch, bha fàile cobhar na mara ’nam chuinneanan ’s blas a’ mhearail saillte air mo bhilean. Dh’éirich mi ’s thòsich mi ri cur orm an cabhaig, a’ bòideachadh nach blaisinn biadh ’s nach deanainn an tuilleadh moille fo chabair na fàrdaich so. A dh’aindeoin m’oidhirp air mo shùil a chumail air falbh o’n sgàthan bha ni-eigin a’ tarruing m’àire chuige, ’s fhad ’s bhiodh mo shùil dheth cha mhór nach tugainn mo mhionnan gun cluinninn diasgann nam ball ’s crathadh nan seòl air a’ bhàta mhallaichte ud. Chan ann aon uair a thainig e fodham am brod-griasaich a thogail agus spealgan a dheanamh dheth; ach bhac mi an togradh cho làidir ’s gan robh e strì ’nam inntinn.

Dh’fhàg mi an tigh gu sàmhach fiata agus thug mi druim an rathaid orm, taingeil a bhith amach as.

............

Lìon am bodach a phìob ’s las e i gu faicealach. “An tà a charaid” ars esan, “chan eil na tighean-òsda cho pailt ’s a bhà iad. Ma tha d’aghaidh an ear chan eil tigh-òsda nas fhaisge ort na Orradhail.” Bha sinn ’nar suidhe air beulaibh “An Iasgair” an Drochaid an Daimh ’s bha mi gu seòlta a’ ceasnachadh a’ bhodaich mu’n choimh-


[TD 129]

earsnachd. “’S gu dé mu ’n Eala?”, arsa mise a’ toirt sùil air gu neochiontach.

“‘An Eala’”, ars esan, ag amharc orm gu geur, “Chan eil annad ach coigreach sa’ cheàrna so?” “Cha robh mi riamh roimhe an rathad,” fhreagair mi, “ach shaoil leam gun do leugh mi mu’n tigh-osda sin uaireigin”.

“Tha còrr is leth-cheud bliadhna on chaidh ‘An Eala’ ’na theine—’s bha e cho math, ma dh’fhaoidte. Bha e dol sìos an leathad, co-dhiùbh, ’s cha robh sin mar iongnadh; nuair a dh’fhalbh Màili sguir daoine ’ga thadhal. Cha robh anns an òsdair fhéin ach duine fuar neogheanail, ’s chaidh e uaithe buileach an deidh a bhean a chall. Gnothaich neònach cuideachd, bàs a’ bhoireannaich sin.”

“Dé bha cho neònach mu’n ghnothach?” arsa mi féin, a’ smèideadh ris an òsdair stòp leanna chur air beulaibh a’ bhodaich.

“An tà,” ars esan, “’S e th’ann ach naidheachd fhada, ’s chan eil móran mun cuairt so aig a bheil cuimhne air a’ chùis ach mi féin. Bheil thu faicinn, nuair a chaochail athair is màthair Màili, thuit an tigh-òsda ’s cuid a h-athar uile oirre. Chùm i an t-àite dol gu ciatach, ’s mar bha dual bhiodh móran de dhaoin’ òga as gach ceàrna mun cuairt a’ tadhal oirre—bha Màili bòidheach ’s bha i beartach.

“A réir gach coltais bha dithis àraidh ann do’n robh toil aice thar chàich—seòladairean a bh’annta le chéile, ach b’e beachd an àite uile gur e am fear a b’òige dhiubh a roghnaicheadh i air a’ cheann mu dheireadh. Bha’n dithis air an aon bhàta ’s bha iad ’nan deagh chompanaich a dh’aindeoin Màili. Ach mar bha san dàn, chailleadh rogha Màili ann an stoirm aig muir, ’s nuair a thill am fear eile ghabh i e—an t-seann sgeulachd!

“Chan eil teagamh nach robh iad a’ còrdadh math gu leòir, ’s gu dearbha cha b’urrainn i ràdh nach robh e math dhi. Cha robh nì a b’annasaiche na chéile a ghabhadh lorg thall na bhos nach toirte dhachaidh chuice nuair dh’fhalbhadh e air chuairt. Ach turus dhe na tursan thug e dhachaidh chuice as an Eadailt sgàthan, ’s cha robh Màili an nì ceudna riamh tuilleadh.” Stad am bodach, ’s chaidh crith fhuar troimheam.

“Chunna mise an sgàthan” ars esan, “’s cha robh dhìth air a bhith briagha; gloine ann air dhath a’ chuain agus long fo sheòl air a dealbh oirre, cho nàdurra ’s gun canadh tu gum bu chòir dhi gluasad. O’n latha thainig an sgàthan asteach air dorus an tigh-òsda dh’atharraich Màili; chuir na h-uile umhail oirre. Beag air bheag chlaon i air falbh o fear ’s bho dheireadh, mar bha fhios aig an àite uile, bha i cur seachad a’ chuid bu mhotha de h-ùine ann an seòmar beag shuas fo na cabair—i fhéin ’s an sgàthan. Sin far an d’fhuaras marbh i aon mhadainn.”

“Marbh”, arsa mise, “Dé thainig ceàrr?”.

Sheall am bodach orm mar nach robh e uile gu léir cinnteach an canadh e an còrr. Ach chùm e roimhe, “Sin an rud a b’iongantaiche mu’n chùis, ’s ged tha mise dol g’a innse dhut chan eil mi cinnteach gun creid thu smid dhe; bha Màili ’na laighe air an ùrlar, a làmhan mun cuairt air an sgàthan, bàite.”

“Bàite”, arsa mi féin fo m’anail, agus ris a’ bhodach, “Bàite, an seòmar tighe, tri-fichead mìle o’n chuan! Bheil thu cinnteach


[TD 130]

as a sin?” “Cho cinnteach ’s gu faca mi féin an corp, an t-aodach ’s a’ ghruag bog fliuch le sàl na mara. A bhàrr air sin thubhairt an dotair gur ann bàite bha i. Mar dh’fhaodas tu thuigsinn bha cùirt lagha ann, cuid a’ cumail amach gun deach a corp a thoirt dhachaidh o’n chladach an deidh dhi bhith air a bàthadh. Ach thog triùir de na searbhantan fianais gu fac iadsan i dol do’n t-seòmar mu leth-uair mun d’fhuaras i agus as eugmhais tuillidh dearbhaidh chaidh an gnothach bàs.”

“Dé mu’n sgàthan?,” dh’fhoighnich mi.

“Tha cuid ag ràdh gun do thiodhlaic an t-òsdair e ann an seileir an tighe ach, ge bith dé dh’éirich dha chan fhaca duine riamh tuilleadh e. Chaidh an taigh-òsda ’na theine mu bhliadhna na dhà an deidh sin, ’s loisgeadh e fhéin gu bàs anns an dearbh sheòmar san d’fhuaradh a mhnaoi. Gnothach bochd, ach ’s fhada o chaidh e air dhìochuimhn—mar theid sinn uile.”

Dh’éirich am bodach, thug e taing dhomh, ’s dh’fhàg e latha math agam.

Chaith mi ’n latha ’n dé uile siubhal na dùthchadh eadar Orradhail agus Drochaid an Daimh ach tigh no àite còmhnaidh de ghnè sam bith cha d’fhuair mi air an astar. Tha leabhar beag agam ceart, agus tha h-uile coltas gu robh barrachd fìrinn’ an sgeul a’ bhodaich na bha fhios aige fhéin air. ’S e mo bheachd nach tuig sinn gu bràth dìomhaireachd tìm; tha crìochan air comas breithneachaidh mhic an duine, ach tha amharus math agamsa dé bha Màili a’ faicinn san sgàthan.

[Sanas]


[TD 132]

Creag Gorraidh

(Chaidh an sgeulachd so a chur thugainn le fear de luchd-leaghaidh Gairm ann an <eng>New York,<gai> ach gu mì-fhortanach cha do dh’innis e ainm dhuinn.)

AIR taobh a deas Bheinn-nam-Fadhla tha cirb bheag de bhaile ris an abrar Creag Gorraidh. Tha e a’ cur móran iongatais air luchd turuis cionnas a fhuair am baile beag so an t-ainm, is bithidh iad a’ faighneachd gu tric, “Càite a bheil a’ chreag a tha air a h-ainmeachadh air Gorraidh?” Is dòcha nach eil móran an diugh ann am Beinn-nam-Fadhla a tha comasach air a’ cheist so fhuasgladh.

O chionn fhada, bha banntrach bhochd agus aon mhac aice d’am b’ainm Gorraidh a’ tàmh ann am bothan beag faisg air far an robh Tigh-òsda nan Camshronach. Bha tigh aon chroiteir faisg air a’ bhothan, agus ’s ann ag obair astigh ’s amach mu thigh is fearann an duine so a bha a’ bhanntrach a’ deanamh a beò-shlaint. Bha am mac aice aig an àm so mu chuairt air deich bliadhna a dh’aois, agus bha e air a dheagh thogail ann an eagal an Tighearna, fìrinneach agus beusach. Bha an croitear agus a’ bhean aige a’ cuideachadh na banntraich ann an togail a’ bhalaich bhig.

Thainig madainn fhuar mu chuairt, agus cha b’urrainn do’n bhanntraich éirigh air a’ mhadainn sud, oir bha i ro thinn le fuachd agus le fiabhras, agus mo thruaighe cha robh gréim bidhe anns a’ bhothan bheag air a son féin no airson a’ bhalaich. Dh’innis i do Ghorraidh an staid anns an robh i, agus nach b’urrainn dhi nì a thoirt dhà ri itheadh. Dh’iarr i air a dhol anull gu tigh na bana-mhaighisteir agus a cor innse dhi.

Bha mulad mór air Gorraidh nuair a chuala e nach robh nì ann dh’a mhàthair, oir bha e ro mhiosail oirre. Is ann a smaoinich e gu rachadh e a thràigheach, fiach a faigheadh e portain anns an tràigh a bhruicheadh e ann an teine ri cois a’ chladaich.

Mar a bhios tubaist a’ tachairt, ciod e ach aig an àm so chuir bean a’ chroiteir amach mulchagan càise air bhàrr tobhta na h-àthadh airson an tiormachadh. An ceann ùine bhig, dh’ionndrainn bean an tighe tè de na mulchagan, agus is ann a smaointich i gur h-e Gorraidh a thug air falbh i, agus chuir sin móran feirge oirre. Is ann a leum i null gu bothan na banntraich agus thuirt i rithe nach robh i a’ togail Ghorraidh mar bu chòir dhi nuair a ghoid e a càise oirre.

Cha duirt a’ bhanntrach facal, ach dh’éirich i a leaba an fhiabhrais, agus thog i oirre amach fiach am faiceadh i Gorraidh. Bha am balach a’ dìreadh an cois a’ chladaich nuair a chunnaic e a mhàthair a’ tighinn fagus dha. Chuir e fàilte choibhneil air a mhàthair, a’ glaodaich aig an aon àm, “Cha bhi an t-acras fada oirbhse; tha rud math agamsa dhuibh.” “A dhroch phreasain” orsa a mhàthair, “cha do ghabh mise gnothach riamh ri meirle, agus cha ghabh.”

Aig an àm sin bha Gorraidh a’ dol seachad ri taobh creige, agus gun fhios aige ciod a bha a mhàthair a’ ciallachadh. Ann an dol seachad na creige phut a mhàthair e le a h-uile neairt an aghaidh na creige, agus bhuail a cheann ris a’ chloich. Thuit e sìos chùm an talamh agus ’s ann an uair sin a thuit ceig phortain amach o’n chòta aige,


[TD 133]

agus iad air am bruich, agus dà ìongna mhór air fhàgail orra. Cha do dh’éirich Gorraidh riamh. Thog bean a bha a’ dol seachad e, ri taobh na creige. An ceann ùine bhig thòisich e ri dìobhairt, ach cha robh nì air a stamaig ach ìongnan caola nam portan, agus tha fios aig gach neach nach eil móran susbaind ann an ìongnan caola portain. Shàbhail an truaghan na h-ìongnan móra gu a mhàthair.

Bhàsaich an gille bochd agus chaidh a thiodhlacadh ri taobh athar ann an cladh beag Lìnicleit, oir bha so mun do thòisich tiodhlacadh ann an Cladh Mhoire.

’S e rud bu chruaidhe de’n tubaist gun do ghabh fear de na seirbhisich aig a’ chroitear ris gur esan a ghoid an càise, agus nach robh gnothach fo’n ghréin aig Gorraidh ris a’ mheirle.

Nuair a thainig a’ bhanntrach dhachaidh feasgar an tiodhlacaidh dh’fhuirich banacharaid dhi còmhla rithe anns a’ bhothan, ach nuair a thainig glasadh an latha cha robh sgeul air a’ bhanntraich: bha i air falbh agus thug i leatha trì gobhair a bhuineadh dhi féin. Cha robh fios càite an deachaidh i. Sheall iad air a son, ach cha robh i ri a faotainn an àite air bith.

Air an ath bhliadhna chunnaic cìobair a bha a’ siubhal ann an gleann uaigneach sa’ Bheinn Mhóir ann an Uibhist-a-Deas i. Aig an àm sin bha i ’na cadal ri taobh creige agus na gobhair ’nan sìneadh mun cuairt oirre.

An ceann ùine mhóir, air do chroitear Chreag Gorraidh éirigh tràth aon mhadainn ciod a chunnaic e ach na gobhair aig bun na creige far an do thachair an gnothach muladach. Chaidh e chùm nan gobhar, agus is ann an uair sin a chunnaic e a’ bhanntrach ’na suidhe, agus coltas a’ bhàis oirre. Bha i comasach air labhairt, agus thuirt i ris, “Tha mise air a dhol roimh mhóran o’n là anns an d’ éirich an cruaidh fhortan dhòmhsa, agus tha fios agam nach eil am bàs fada bhuam. Cha do dh’éirich a leithid riamh do bhoireannach ’s a thachair dhòmhsa. Thill mi a bhàsachadh an so. Tiodhlaigte mi ri taobh mo mhic, a fhuair am bàs neochiontach. Tha mi a’ fàgail nan gobhar aig an neach a ghabhas dragh mo thiodhlacaidh. Fiach gum bi e coibhneil riutha.”

Cha robh a’ chreag ro mhór; bha i ’na stob ri taobh na Fadhlach a Deas, agus bha i ann gus an do chuir sgiobadh an rathaid mhóir as a chéile i leis na <eng>bulldozers.<gai> Sin agaibh eachdraidh Chreig Gorraidh.

[Sanas]


[TD 136]

An t-Oireachtas
Le SEUMAS MACTHOMAIS

BHA grian an fhoghair a’ deàlradh air a’ Chuan Eireannach mar a bha sinn a’ sitheadh thairis air anns an itealan air ar turus dh’ionnsaigh Baile Atha Cliath, far a robh Féill an Oireachtais gu bhith air a cumail fad ochd là is oidhche. Cha robh sinn tiotadh an deidh Glaschu fhàgail air ar cùl nuair a thog sinn cladach Eireann, agus an ùine nach robh fada bha sinn a’ seòladh os cionn raointean glasa, cuimir eadar na beanntan agus iomall na tràghad gus an do ràinig sinn ar ceann-uidhe.

Bha caraid nach b’aithne dhuinn a’ feitheamh ruinn le a charbad, agus thug esan di-bheatha chridheil dhuinn sa’ Ghàidhlig Eireannaich, cainnt a bha daonnan air bilean na cuideachd am measg an robh sinn fad na seachdaineach. Dh’fhalbh e leinn gun ar cead iarraidh gu tigh-òsda eireachdail am meadhon a’ bhaile, agus chùm e sùil oirnn an sin gus an robh e cinnteach gu robh sinn dìreach aig an tigh. Cha leigeadh e fhéin a leas, oir cha b’fhada gus na thuig sinne gur e fuireachd aig an tigh bu chòir do neach sam bith nach fhaireadh aig an tigh am measg Gaidheil Eireann. Cha robh dìth coibhneis na carthannais oirnne fad ar cuairt, ’s cha robh dìth saorsa no frithealaidh anns gach dòigh. Ma tha sluagh eile amach as na h-Eileanan a Siar nas dàimheile agus nas teò-chridhiche chan aithne dhòmhsa iad.

Thòisich Féill an Oireachtais le seirbheis anns an eaglais air madainn Di-Sathuirne far an robh compàirt aig cinn na Stàite agus luchd-riaghlaidh na Féille, a thuilleadh air móran eile. Fad an latha sin bha co-fharpaisean aig luchd-seinn gu tràth feasgair. Aig ochd uairean a dh’oidhche ’s ann a bha an “Osgailt Oifigiúil” aca an Tigh an Aird Mhaoir. Tha e ’na chleachdadh aca gu bliadhnail aig an fhosgladh òraid Ghàidhlig fhaighinn o sgoilear barraichte. Thug an t-Athair S. MacAmhlaoibh, S.I., sin dhaibh air a’ chuspair, “Gràdh Tìre,” agus fhuair e làn éisdeachd o’n chuideachd a bha ’n làthair.

An deidh na h-òraide sheinn trì chòisridhean inbheach cóig òrain dheug, cóig an urra, gun bhriseadh puirt, agus chuireadh crìoch air a’ ghnothaich le móran còmhraidh. Tha briathran neo-ar-thaing cho pailt ri càirdeas an Eirinn. Cha robh an oidhche seachad fhathast. Ged a sguir a’ chuirm an oidhche ud cha do sgaoil a’ chuideachd. Chruinnich iad ’nan cròileagain air an ùrlar agus mu na dorsan. Ghàir is bhruidhinn iad, leig iad beannachdan tairiseach le chéile le fàsgadh is crathadh làimhe, dìreach mar a dheanadh na bodaich againn fhéin. Dh’fhalbh cuid aca dhachaidh an sin, ach dh’fhàg sinne an còrr aca an sud.

Na duaisean a thugadh seachad bha iad lìonmhor agus cuid aca luachmhor, gu sònraichte airson litreachais. So cuid aca. Airson dealbh-cluiche goirid, £40; eachdraidh sgìre, £30; eachdraidh Colaisd Uladh, £75; iomradh air ath-bheothach na Gàidhlige, £100; sgrùdadh farsaing mu ghnàth-litreachais na Gàidhlige, £200.

Feasgar Di-luain agus oidhche Mhàirt bha inbhich a’ seinn òran anns an t-seann nós, agus ag aithris bàrdachd is sgeulachdan. Ach cha robh idir àireamh nan co-fharpaisean cho lìonmhor, no uiread de luchd-éisdeachd an làthair ’s a chì sinn aig a’ Mhòd.


[TD 137]

Feasgar Di-ciadain a rìs bha còisridhean as na sgoilean àrda agus na sgoilean gnìomhachais, chan ann a’ strì r’a chéile, ach a’ nochdadh cho fileanta ’s a bha iad air seinn, air dannsadh, agus air inneil ciùil, agus air madainn Di-ar-daoin bha na sgoilean ìosal ris an dearbh chleas. Bu taitneach an nì a bhith faicinn còmhlain chloinne, gach buidheann mu leth-cheud an àireamh a iomadh ceàrnaidh de’n dùthaich, ’gan riarachadh fhéin agus aig an àm cheudna ri toirt toil-inntinn araon do luchd-amhairc agus do luchd-éisdeachd, gun sùil ri duais.

Bha ùine gu leòir ann air feadh na seachdaineach airson pìobaireachd, fìdhleireachd, agus clàrsaireachd. Bha àm ann airson camanachd is cuirm, céilidh is caidreamh. Ach bha àm a bharrachd ann airson dealbhan-cluiche. As gach ceàrnaidh de Ghaidhealtachd Eireann thainig co-fharpaisich a chur an céill an gleusdachd an Gàidhlig shiùbhlach, so-thuigsinn, agus bha e cho soilleir ris a’ ghréin gu robh an luchd-éisdeachd buidheach orra. Anns gach cuideachd, beag no mór, cha chluinnte lideadh ach anns a’ Ghàidhlig.

Cha robh gnothaichean an Oireachtais cho deatamach no cho dripeil ’s nach robh ùine againn an dùthaich mun cuairt a thadhal. Thug mise ’s mo bhana-chompanach sgrìob aon fheasgar asteach a chridhe na dùthcha troimh ghlinn chraobhach, is mhonaidhean fàsail nach robh idir ao-coltach ri ceàrnaidhean anns na h-Eileanan a Siar. Chunnaic sinn seann làraichean agus togalaichean le ’n eachdraidh sgrìobhte air clàraibh cloiche. Thadhail sinn an cois a’ chladaich air sgoil Ghàidhlig far nach cluinnear leis na caileagan a tha air an oileineachadh innte facal Beurla ach beag o Dhi-luain gu Di-Dòmhnaich, far a bheil gach cuspair air a theagasg agus air ionnsachadh, ach Beurla a mhàin, an cainnt na Stàite. Fhuair sinn fialaidheachd is carthannas an dachaidh aon de’n luchd-teagasg nach dìochuimhnich sinn airson iomadh là is bliadhna.

Dé nis mar a choimeasar cor na Gàidhlig an Eirinn ri suidheachadh na Gàidhlig an Albainn? Tha e fìor bho theid a’ chlann an Stàit Eireann do ’n sgoil gus an là dh’fhàgas iad i, gu bheil iad a’ faighinn a h-uile cothrom a’ Ghàidhlig a thogail agus a h-ionnsachadh. Tha gach cuspair, ach Beurla, air a theagasg dhaibh an cainnt na dùthcha o’n chiad là. “A bheil e iomchuidh,” ars thusa, “a’ chlann aig nach eil facal Gàidhlig a bhith air an teagasg ann an cainnt choimhich?” Cha chan mise ach so: “A bheil e mì-cheart clann aig nach eil facal Beurla a theagasg anns a’ chànain sin air tùs?”

Tha clann na sgoile làn chomasach a’ Ghàidhlig a labhairt, a leughadh agus a sgrìobhadh mus fhàg iad an sgoil. Ach chan eil mi idir cho cinnteach gu bheil iad a’ toirt làn àite no eadhon àite beag fhéin di an deidh làimhe.

Feumaidh seirbhisich na Stàite eòlas na Gàidhlige a bhith aca, agus a cleachdadh ’nan obair. Tha ainmean nan sràidean an Gàidhlig ’s am Beurla. Tha gach tigh is ionad a bhuineas do’n Stàit le ainm Gàidhlig sgrìobhte air, ach cha chuala mise facal Gàidhlig air sràid am Baile Atha Cliath fhad ’s a thug mi ann ged a dh’éisd mi gu furachail. Chan eil a’ Ghàidhlig, ged is i cainnt na dùthcha, air a cleachdadh gu bitheanta anns na dachaidhean air Galldachd, agus chan eil ach


[TD 138]

mu thuairim 40,000 ’ga bruidhinn gu làitheil ann an Gaidhealtachd Eireann. Agus tha an àireamh sin a’ sìor dhol nas lugha a chionn gu bheil an òigridh a’ fàgail nan ceàrnaidhean sin agus a’ deanamh an dachaidhean anns na bailtean móra no an tìrean céine. A dh’aindeoin lagh is saothair chan eil a’ chainnt Eireannach a’ sgaoileadh fhathast mar chainnt na dachaidh.

Tha 92,000 a’ cleachdadh na Gàidhlige an Albainn mar chainnt làitheil, ach tha an àireamh a rìs a’ sìor sheargadh, agus cunnairt mór ann gum bàsaich a’ Ghàidhlig buileach. Chan eil làn chothrom na Féinne aice ann an sgoilean na Gaidhealtachd, ged a tha cor na Gàidhlige anns na sgoilean fada nas fheàrr na bhà e. ’S ann anns a’ Bheurla a tha a’ chlann air an teagasg ach beag. Chan eil iad a’ leughadh Gàidhlig gus am bi iad bliadhnachan anns an sgoil, agus ’s e beagan aca a sgrìobhas i le muinghinn no ealantas an là dh’fhàgas iad i.

Tha leabhraichean freagarrach airson leughaidh no ionnsachaidh fada ro ghann, agus ro dhaor, an Albainn. Mur eil an Riaghaltas coma saoilidh duine tuigseach gu bheil. Chan eil gainne air leabhraichean Gàidhlig de gach seòrsa an Eirinn. Gheibhear iris-leabhar dealbhach ’s gun dealbh air iomadh cuspair, agus faodaidh tu paipear-naidheachd anns nach eil facal Beurla a cheannachd mas math leat. Tha an Stàit ’na cùl-taice aig Gàidhlig Eireann ach chan eil an sluagh air an cosnadh gu bhith cur a’ chothruim gu buil. An Albainn chan eil an sluagh no an Riaghaltas a’ deanamh na dh’fhaodadh iad.

[Sanasan]


[TD 147]

Tiodhlaic Nollaig
Le DOMHNULL GRAND

LATHA Nollaig air tighinn mu dheireadh is Padruig Beag mu chomhair an dìomhaireachd mhóir. Cha robh fhios aige ro mhath air a’ mhadainn so co-dhiùbh a bu chòir dha a bhith sona no tùrsach.

Ged nach robh Pàdruig ach na naoi bliadhna seachad bha seòrsa de fhaireachadh aige gum b’ e bròn a bha ceart is daoine ’ga fhaicinn. A leithid sin dhaoine air ais ’s air adhart chan fhaca e riamh roimhe. Bu chòir dha a bhith tùrsach gun teagamh is ise a bha coibhneil ris ’na laighe sa’ chadal bhuan. B’ e sin a dh’ iarradh Iseabail, piuthar a mhàthar, air co-dhiùbh, agus bu shuarach an rud e ged a leanadh e a seòl-se aig a leithid de àm.

Chan e gu robh e gu math sam bith snuadh a’ bhròin a bhith air d’ aghaidh ma bha aighear ’nad chridhe. An robh e a’ toirt a chreidsinn air fhéin gu robh e duilich? Cha robh. Bha e ’ga h-ionndrain gun teagamh, ’s ann dhà a thigeadh. Gu dearbh nan cumadh e air an rian sin cha b’ fhada gus am bitheadh e fhéin a’ caoineadh cho math ri piuthar-a-mhàthar.

Cha robh e a’ dol a chaoineadh. Cha b’ e mulad idir a thainig an uachdar oir b’ e an sealladh mu dheireadh a fhuair e dhith sealladh ciùin sona, fiamh air a h-aodann nach fhaca e bho chionn seachdainean fhad ’s a bha i air a léireadh le euslaint.


Cha b’ e so a’ chiad turus a thainig am bàs gu math dlùth do Phàdruig. Bha fìor-chuimhne aige nuair a chaill e a’ chiad mhàthair a bh’ aige, ged nach robh e buileach trì bliadhna nuair a thachair e. B’ e sud an aois a thuirt iad ris fada an deidh sud.

Cha robh a’ chiad mhàthair ach bochd mar a bha móran timcheall oirre an sràidean caola a’ bhaile-mhóir. Bha an sòlasan fhéin aig gach teaghlach a dh’ aindeoin sin agus iad a’ deanamh an dìchill gu bhith cho adhartach ris na daoine m’an timcheall.

Ged nach robh cuimhne réidh aig Pàdruig air mar a thachair ’na chiad dhachaidh chan eil teagamh nach d’ fhàgadh claisean ’na inntinn nach rachadh a lìonadh gu sìorruidh. Ciamar a thachair aig àm na Nollaig is gun e fhathasd trì bliadhna a dh’ aois? Bha na giobaill eile a’ faotainn rudeigin bho phàrantan no luchd-dàimh, agus bha Pàdruig cho dàna ’s gun dubhairt e sin ri a mhàthair. Mar nach bitheadh a’ bhochdainn dona gu leòir, thainig an tinneas ’na car. An robh e ’ga mhealladh fhéin, no an do gheall e dhi fhad ’s a bha i ’ga aithneachadh, gun toireadh esan tiodhlaic Nollaig dhi cho luath ’s a choisneadh e airgead air a shon fhéin?

Ma gheall cha do sheas e dearbhadh. Dh’ fhuasgail am bàs e bho choimhlionadh a’ gheallaidh mun gann a ruith a’ bliadhna gu ceann.

Cha robh sin ach saoghal eile. Thugadh Pàdruig air falbh as a’ bhaile mhór agus fhuair e dachaidh ùr. Ghabh Màiri Banntrach Alasdair cùram dheth, agus ged nach robh i dad na bu shaidhbhire an gnothaichean an t-saoghail na bha an te a dh’ fhalbh chan eil teagamh nach robh i saidhbhir an dòighean eile.


[TD 148]

Thug muinntir na Glaic Uaine an aire cho piollach truagh ’s a bha Pàdruig nuair a thàinig e. Is gann a chumadh an deise ùr a bh’ air, làidir tiugh ’s gu robh i, am falach an gainne feòla air a bhodhaig. Thuirt iad riutha fhéin gum b’ e an t-àgh a chuir an rathad e, agus gu h-àraidh an rathad Banntrach Alasdair. Bha fhios aca nach bitheadh móran air fhàgail aig ceann na seachdain dhe na tasdain a bha i a’ faotainn o’n Stàit airson Pàdruig a chumail.

Cha robh Pàdruig mì-thaingeil. Cha b’ ann le briathran a nochd e a thaingealachd, ach le aghaidh aoidheil agus ceum aotrom. Cha robh an còrr a dhìth air Màiri Banntrach Alasdair. Chaidh Pàdruig do’n sgoil agus lean soirbheachadh ris an sin mar an ceudna.

Cha robh a’ chlann eile mì-choibhneil ris, oir cha b’ e so a’ chiad dhìlleachdan a chunnaic iad a’ tighinn do’n Ghlaic Uaine. Bha balach an sud ’s an so, agus corra chaileag cuideachd, a’ tréigsinn seann eòlaich agus a’ cumail astigh air a’ choigreach. Rinn cuid spliachd dha na bloighean Beurla a bh’ aca agus moit orra gum b’urrainn daibh bruidheann ri Pàdruig ’na chànain fhéin. Chan e gu leigeadh iad a leas sin, oir bha Pàdruig ag ionnsachadh na Gàidhlig na bu luaithe na bha iadsan ag ionnsachadh na Beurla.

“Tha balach tapaidh an sud agaibh”, arsa am maighstir-sgoile ri Màiri Banntrach Alasdair aon latha Sàbaid is iad a’ tighinn dhachaidh as an eaglais, “na bith càit an d’ fhuair sibh e”. “Tha e sin,” fhreagair Màiri, “cha deanadh mac na b’ fheàrr”.

Cha d’ fholaich Màiri bhuaipe fhéin no bho Phàdraig sgeul nam bliadhnachan bho thoiseach. Is minig a bha iad a’ còmhradh air a’ mhàthair a chaill e. Theagamh gun do dhaingnicheadh am meas air a’ chéile anns an dòigh sin na bu treasa na ghabhta dèanamh air dòigh sam bith eile.

Dh’ fhàs na sgoilearan eòlach air Pàdruig; bha e mar aon dhiùbh fhéin. Cha robh an latha buileach leis, oir dhùisg ’fhileantachd farmad an àite no dhà. B’ e Calum Mac-an-aba am prìomh-sgoilear mun tainig Pàdruig; b’ fheudar dha a nise an inbhe ud a leigeil bhuaithe. An rud nach deanadh Calum astigh anns an sgoil, dh’ fhiach e ri a dheanamh air an raon-chluiche. Cha do dhearmad e cothrom Pàdruig a chur air a dhruim-dìreach anns gach gleachd a bhitheadh ann.

Bha so na b’ fhurasda do Chalum na bu chòir dha bhith, oir cha robh nàdur a’ ghearain am Pàdruig. Cha mhotha a bha Màiri comasach air a chòir a sheasamh. Bha i strì ris a’ chroit moch is anamoch agus nach b’e sin, a réir mar a thuirt na nàbaidhean, a thug an gaiseadh innte mu dheireadh. Cha robh Màiri idir gu math.

Cha do chùm an lighiche ainmeil fada i. Thuirt e rithe tilleadh dhachaidh agus gach cùis a réiteachadh eadar i fhéin ’s a teaghlach.

[Sanas]


[TD 149]

Cha robh sin ach a’ chomhairle a bha aige, smaointich Màiri, gach duine anns an t-suidheachadh so, gun fhoighneach dé an teaghlach a bh’ ann no an robh teaghlach idir ann.

Bha Iseabail, piuthar Màiri, aig an tigh ’na h-àite agus gu fortanach, ma bha sgial air fortan, bha i comasach agus deònach fuireach còmhla ri Màiri. Bha Màiri aoidheil ris na h-uile. Shaoileadh tu gum bu mhath leatha a dhearbhadh nach robh i a’ cur a’ choire airson a cor air duine beò. Bha an latha a’ giorrachadh. Mar a lughdaich an solus anns an speur, dh’ fhalbh an solus a sùilean Màiri beag is beag. Bha fhios aig Iseabail agus aig na coimhearsnaich nach maireadh i fada.

Bha Pàdruig a’ mothachadh gu robh a mhàthair glé thinn. Ma thuig e dé a bha anns a’ bhàs cha do ghabh e air e. B’ e rud a bh’ ann a bha tachairt do fheadhainn eile.

Bha an Nollaig dlùth agus othail am measg nan sgoilearan fa chomhair a’ chuiridh bhliadhnail a bha a’ feitheamh orra gu tigh na baintighearna aig ceann shuas an loch. Bha Pàdruig còrr is naoi bliadhna a nise agus air teachd gu’n inbhe a leigeadh leis a dhol gu’n chuirm airson na ciad uair. Neo-air-thaing sgeul dhà-san agus do’n fheadhainn òg eile bho na sgoilearan móra a bha thall ’s a chunnaic mu’n ghreadhnachas a bha rompa.

Cha chuireadh nì, eadhon tinneas a mhàthar, an cruinneachadh so a smaointean Phàdruig. Thainig an latha roimh Nollaig agus thuirt Màiri ri Iseabail tràth dhe’n latha, “Bi cinnteach a nise gun teid Pàdruig gu’n treut a nochd”. Cha duirt Màiri móran an déidh sud.

Bha cuirm na Nollaig cho math ’s a bha an t-ainm. Bha Pàdruig cho cinnteach ’s a b’ urrainn aon de aois a bhith nach fhac e a leithid riamh agus nach robh e an comas duine nì na b’ fheàrr a shealltainn dha gu bràth tuilleadh. Thainig Bodach na Nollaig agus shìn e do Phàdruig poca shaoiteas agus neapaicinn pòcaid. Bha na h-uile riaraichte agus thàinig deireadh na cuirme. Chruinnich còmhlan beag na Glaic Uaine agus ghabh iad an ceum dhachaidh.

Sìos an rathad còmhla ri Pàdruig bha Calum Mac-an-aba agus dithis no triùir eile. Bha cagnadh gu leòir air rudan milis ach thug Calum an aire nach do bhlais Pàdruig air a chuid fhéin.

“Dé tha thu a’ dol a dhèanamh leis na saoiteas?” arsa Calum ri Pàdruig. “Tha mi a’ dol ’gan toirt dhachaidh gu mo mhàthair”, fhreagair Pàdruig. “’S tù nach eil”, arsa Calum, is càch a’ stad a dh’ éisdeachd, “chan e do mhàthair a th’ innte co-dhiùbh. Tha fhios againne glé mhath cia as a thàinig thu”. “Tha mi coma”, arsa Pàdruig, a’ deanamh greim na bu daingeann air na bha ’na dhòrn, “tha mi a’ dol gan toirt dhachaidh co-dhiùbh”. Mhothaich am fear eile le mì-thlachd nach robh Pàdruig air a leòn cho mór ’s a bha dùil aige.

Thòisich Calum a rithisd. “Cha toir thu dhachaidh iad. Thoir aonan dhòmhsa”. Leis a sin spìon e am poca a làmhan Phàdruig agus sud na saoiteas sgapte air an làr mu’n timcheall. Dh’ fhàg Pàdruig Calum a’ cruinneachadh nan saoiteas agus thug e ris na buinn. Bha an neapaicinn aige fhathasd.


[TD 150]

Bha dithist dhe na coimhearsnaich astigh còmhla ri Iseabail. Bha e furasda gu leòir do Phàdruig coiseachd gu fiataich agus bruidheann air a shocair mar a bha iadsan a’ deanamh. Nach b’ e sin an cleas a bh’ aige a nise bho chionn sheachdainean.

“Dé th’ agad an sin?” arsa Iseabail. Sheall Pàdruig dhi an neapaicinn-pòcaid agus thuirt e, “’S ann dha mo mhàthair a tha e”. Chaidh e fhéin is Iseabail asteach do’n t-seòmar gu socair. Bha Màiri ’na sìneadh ’s a sùilean dùinte. Cha duirt aon seach aon guth. Chuir Pàdruig an neapaicinn fo na meòirean os cionn an aodaich agus chaidh iad amach air ais.

Bha Pàdruig air a chois tràth an là-ar-na-mhàireach. Bha barrachd na b’ àbhaist air ais ’s air adhart, na h-uile gu stòlda, ged nach robh feum air stòldachd an diugh. Bha Màiri far nach cuireadh stroighlich an t-saoghail dragh oirre tuilleadh.

Thug Iseabail Pàdruig asteach ’ga faicinn. Shaoil leis gum fac e fiamh air a h-aodann nach fhac e riamh roimhe, agus bha an neapaicinn paisgte ’na làimh dheis. Dh’ innis Iseabail gun d’ rinn Mairi seòrsa de dhùsgadh feadh na h-oidhche. Sheall Iseabail an neapaicinn dhi agus thuirt i, “So agad tiodhlaic Nollaig bho Phàdruig”. Thainig an aoidh sin air a h-aodann agus dhùin i a sùilean airson an uair mu dheireadh.

Bha Iseabail a’ caoineadh. “Chan eil so ach Nollaig thruagh dhutsa, a Phàdruig a luaidh”, arsa ise. Cha duirt Pàdruig guth ach b’ e an sòlas, agus cha b’ e am bròn, a fhuair làmh-an-uachdair ’na chridhe.

[Sanasan]


[TD 151]

Gnothaich Bhoireannach
Le MURDAG NICCOINNICH

CHAN eil mi buileach cinnteach gur h-e na boireannaich a mhàin aig am bi sùil air na duilleagan so, ach, co-dhiùbh, ’s ann as leth nam ban a thug mi sgrìob a Ghlaschu a choimhead an sgiobaidh a tha sàs cùisean Gàidhlige a’ Bh.B.C.

Chan e Di-Luain an latha as fheàrr idir gu àite sam bith a thadhal, ach ged a bha iad car trang cha do chuir sin càil a ghruaim air an fhàrdaich. Tha mi creidsinn nach eil móran a’ toirt cus smuain air ciamar a tha na prógraman Gàidhlig ’gar ruighinn ged nach eil sinn leisg air an càineadh car àm. Tha trì rumannan as deidh a chéile aca ag obair gu dìblidh gach latha, agus anmoch feasgar gu tric, gu ar cànan a chumail a’ dol gualainn ri gualainn ris gach cànan eile a thàtar a’ craobhsgaoileadh.

Tha còrr air fichead bliadhna a nis bhon stéidhich Eóghan Mac-a-Phì buidheann Gàidhlig a’ Bh.B.C., agus faodar gu dearbh a ràdh gun dh’fhàs a chiabhag liath a’ strì ris a’ Ghàidhlig a chur air feadh an t-saoghail, ri a cumail a’ dol, agus aig a’ cheairt àm am mór phobull a riarachadh cho math ri suaicheantas a’ chànain a ghleidheadh. Chì sibh an so e aig an stiùir, mar gun canadh sibh, agus saoileam gur brod an sgiobair a tha ann an Eóghan.

[Dealbh]
Eoghan Mac-a-Phì ag ullachadh dealbh-chluich airson an leth-uair Ghàidhlige.


[TD 152]

Rugadh e ann am Baile Chaolais, far an deachaidh a thogail le làn a chlaiginn ’s a chridhe de’n Ghàidhlig a tha siùbhlach, sgileil air a theanga. Innsidh e dhuibh gur mór an t-eadardhealachadh a th’air an oifis so bho’n te bhig do’n tàinig esan, oir tha i ’n diugh air te cho trang, fallain ’s a th’ aig a’ Bh.B.C., agus gu dearbh ’s ann aige fhéin a bha an treabhadh ri dhèanamh. Tha Eóghan pòsda, le dhachaidh am Bearsden, ach is tric e air an rathad mhór an ceann a ghnothaich. Nuair thuirt mi ris nach robh guth nam mnathan ’ga chluinntinn cho tric ’s bu mhath leinn, cha robh e fada ri freagairt gu robh sin an làmhan nam mnathan fhéin, oir tha an aon sgeul an so ’s a tha anns gach ceàrn mu mhnathan Gàidhealta—chan eil iad deònach sgrìobhadh idir. Aon fhocal chan eil a’ tighinn do’n oifis so nach eil iad a’leughadh agus a’ cur air ais, mur eil iad buileach freagarrach, le comhairle ’nan cois. So cothrom nan cothrom do gach tè a tha rùnach air a cànan a chumail beò. Gun teagamh, chan e a h-uile tè d’an tig sgeul a sgrìobhadh, ach faodaidh gach tè feuchainn.

Tha ’n luchd éisdeachd eòlach gu leòir air guth Freadaidh Mhic Amhlaidh oir tha dà bhliadhna bho ghabh e àite Fhionnlaigh Mhic Dhòmhnaill. Uibhisteach, a thug amach M.A. an Oilthigh Dhun-Eideann, tha e pòsda aig ban-Dhun-Eideannaich, le balach beag sia mìosan deug. Ged a tha a dhachaidh an Glaschu chan ann d’a dheòin. Saoileam gur h-e na machraichean ’s na cnuic as dlùithe d’a chridhe na sràidean a’ bhaile mhóir. Chì sibh an so e, mar as

[Dealbh]
Flòraidh NicNeill agus Fread MacAmlaidh a’ toirt sùil air facail òrain mun lasar an solus dearg anns an studio.


[TD 153]

[Dealbh]
Tha na mìltean eòlach air gàire Màiri air a’ fón.

minig a tha sibh ’ga chluinntinn. Tha e de’n bheachd gura còir na ghabhas deanamh a chraobh-sgaoileadh far na Gaidhealtachd fhéin, far a bheil fìor bhrìgh na Gàidhlige.

Gheibh sibh Freadaidh an còmhnuidh sèimh, càirdeil, deas gu neach a chur air a dhòigh, gun fhiamh a’ ghàire fada bho shùil. Dh’aontaich esan cuideachd ri Eóghan Mac-a-Phì nach robh gu leòir bhoireannach a’ sgrìobhadh no a’ craobh-sgaoileadh dhoibh.

An sealladh mu dheireadh a chunnaic mi de Fhreadaidh, bha e ’s stùr as a dhéidh a dol amach geata a’ Bh. B.C. ann an seann Alvis a bhios e fhéin a’ cumail am fonn, agus as am bheil e cho moiteil ’s a tha e as duine de’n teaghlach!

Ach cha bhiodh Oifis Ghaidhlig ach lapach as aonais nam boireannach, agus tha triùir dhiùbh a’ cumail nam fear an òrdugh.

Tha Màiri Nic a Phearsain a Breacais an Eilein Sgiathanaich air a bhith còmhla ri Eóghan bho 1938; gu dearbha is iad an dithis as fhaide tha air a bhith còmhla anns a’ Bh’ B.C. an Alba gu léir.

Bha Màiri ann an Sgoil Phortrìgh an uair a bha Raghnall MacLeòid a’ teagasg na Gàidhlige an sin; chan i a h-uile caileag a chuir an teagasg gu buil cho math, oir—a mhàin dà bhliadhna a bha i còmhla ri Coimisean nan Coilltean—tha Màiri air a beatha a chur seachad ann an seirbhis na Gàidhlige. An uair nach eil i an sàs an obair a’ Bh.B.C. tha i a’ toirt làmh-chuideachaidh do Ghairm, rud a tha i air a bhith a’ dèanamh bhon a thòisich an ràitheachan.

Tha i taingeil do’n Oifis Ghàidhlig airson cothrom a thoirt dhi gach ceàrnaidh de Albann a shiubhail air ceann gnothaich; tha cuimhne bhlàth aice air na Canadianaich—luchd Gàidhlige—a thadhail oirre fhéin ’s air Eóghan Mac-a-Phì ri linn a’ chogaidh; tha moit oirre gun do thachair i ri móran de dhaoine móra na Gàidhlige nach maireann an diugh. Ach chan ann air taobh Màiri a mhàin a tha an toileachas; tha na mìltean de luchd Gàidhlige a rinn toileachas ri a gàire cridheil air a’ fón.

Choinnich mi Una Nic an Oig, ged thà, agus ’s i fhéin a tha gasda, tlachdmhor. Chuala sinn bho Una ann an Gairm bho chionn dà bhliadhna nuair a bha i am measg nan Eireannach, cunntas a chòrd rinn da rìribh, is bithidh sinn an dòchas gun cluinn sinn bhuaipe fhathast. Feumaidh mi aideachach nach do dh’aithnich mi i bho’n


[TD 154]

[Dealbh]
Suez leis a’ Ghàidhlig! Una agus Calum MacDhonnchaidh a’ deasachadh naidheachdan na h-oidhche h-Aoine.

[Dealbh]
Niall Mac’Ille Dhuinn, Seonag Chamshron, Seumas MacCoinnich, Lachlainn MacDhonnchaidh is Calum MacDhonnchaidh ann an “Trioblaidean Eachainn Chroiteir”


[TD 155]

dealbh a bha an cois na sgeòil aig an àm—’s ann a tha i tòrr nas bòidhche na sin. ’S ann dhi a thig crathadh na làimhe gu teann, càirdeil, agus is e mo bheachd gur math as fhiach i an t-eòlas. Tha deich bliadhna bho thòisich ise san oifis. Rugadh an Glaschu i, ach chaidh a togail anns an Eilean Sgiathanach, agus tha i cho Gaidhealta ’s a ghabhas e bhith. Tha i pòsda aig Aonghas Mac Dhòmhnaill, ’s mar grunn eile tha i a’ cumail tighe le cuideachadh bho a fear. Theirinn gu bheil gach nì Gàidhlig faisg air a cridhe. Bha ise de’n aon dùil rium fhéin gum b’fheàirrde sinn barrachd a chluinntinn bho na boireannaich.

Bha Sìne <eng>(Janet)<gai> Nic Fhionghuin trang mu nithean Beurla, ach chuala mi mu deighinn-se. Chan eil i ach mu dhà ar fhichead, ach tha sinn an dòchas gun cùm ise an àirde bratach na Gàidhlige, cheairt cho math ris an dream a chaidh roimhpe. Bu chòir dhi, co-dhiùbh, is i air a fòghlum ann an sgoil mhóir an Obain, agus air i fhéin a nochdadh le bhith cosnadh dhuaisean aig a’ Mhòd.

Nuair chluinneas sinn gu bheilear a’ faotainn litrichean mu na leasanan Gàidhlige, a th’air fad a’ Gheamhraidh-sa, as an Olaind, a Eirinn, a Sasunn ’s as a’ Chuimrigh, gheibh sinn beagan beachd air meud na h-oibreach a tha am buidheann beag so a’ dèanamh.

[Dealbh]
Cluinnear iad so ann an cluichean Gàidhlig is Beurla—Ceit Anna Nic Neacail, Niall Mac’Ille Dhuinn agus Seonag Chamshron.


[TD 157]

Sid Is Aimsirean
Le TORMOD DOMHNALLACH

“Nuair a bhios a’ ghaoth air chall iarraidh an deas i”—(Seanfhacal.)

Chan aithne dhomh ach aon sluagh eile a bha cho beachdail mu shìd is aimsir ris na seann Ghaidheil. B’ iad sin na daoine dearg, a’ chiad chinneadh a thuinich ann an tìr Ameriga mu thuath. Ged is eirmiseach, earbsach, am bitheantas fàidhean sìd an latha an diugh, a dh’aindeoin an cuid fòghluim is innealan, chunnaic mi am fàidheadaireachd a’ dol uair agus uair iomrall an àm geamhraidh is earraich ann an ceàrnaidhean de’n Ghaidhealtachd, ach cha chuimhne leam ach glé thearc, ma bha uair idir ann, a bha sìd gach ràith is aimsir a’ dol calg dhìreach an aghaidh comharraidhean is beachdan an t-seann duine mu’n deidhinn.

Is gann gu bheil latha no seachdain de na ceithir ràithean mu nach eil rann no seanfhacal air fhàgail againn a tha a’ deanamh luaidh eagnaidh mu’n t-seòrsa sìd a bha nàdurra do’n àm agus ris am faodadh dùil a bhith aig neach.

Nach minig a chuala mi am facal:—“solus Sathuirne Foghair rìgh nan seachd solus,” sin ri ràdh, an sìd a bheireadh ciad ghealach an Fhoghair leatha bha an sìd ceudna buailteach gun leanadh e troimh na seachd gealaich a thigeadh ’na déidh.

Mar bu dorcha a bhiodh an oidhche ann am fìor thoiseach a’ Gheamhraidh, is ann a bu ro fheàrr a chòrdadh e ri daoine. Eadar toiseach a’ Gheamhraidh agus a dha no trì de sheachdainean an deidh na Nollaig, tha an latha cho ghoirid agus am boillsgeadh a thig de’n ghréin cho diombuain, fann, is gur e na Dubhagan a theireadh iad ann an àiteachan ris na mìosan so. Theireadh iad anns a’ choitcheann “oidhche nan trì suipearan” ris an oidhche as faide de’n Gheamhradh. Bha an oidhche cho fada an uair sin agus mur an robh cabhag air daoine a bhith dol a chadal, rud nach biodh, dh’fheumadh iad trì biadhan ithe. Ach do bhrìgh ’s nach robh na biadhan na bu truime na cabhraich, buntàta prann agus bainne, no brochan sùghain bha iad soirbh gu leòir an cnàmh.

Is ann daonnan an deidh tionndadh an latha air an dara là fichead de mhìos December a thà am fìor fhuachd a’ tighinn mar a thà an ràdh ’ga chur:—“Is Samhradh gach Geamhradh gu Nollaig.” Tha an còmhnaidh beagan làithean a’ tighinn roimh na bhliadhn’ ùir a thà toirt bàrr air càch ann am fuachd is reòdhtachd ris an abradh iad:—“gearradh dubh na Nollaig.”

Ann an cuid de àiteachan anns a’ Ghaidhealtachd, bha e air a ràdh gun robh trì là de’n Fheadaig agus trì là de’n Ghobaig—làithean fiadhaich, cranntaidh,—a’ tighinn roimh an Fhaoilleach:—

“Feadag, Feadag, màthair Faoillich fhuar,
Marbhaidh i na caoraich ’s na h-uain,”

ach ann an cuid eile de’n dùthaich, theireadh iad gur ann as deidh an Fhaoillich, no eadar am Faoilleach agus an Gearran, no eadhon an deidh a’ Ghearrain, a thig an Fheadag agus a’ Ghobag.

A rèir a’ chunntais ùir, mar a theirte ris, tha am Faoilleach a’


[TD 158]

[Sanas]


[TD 159]

tòiseachadh air a cheathramh-là-deug de mhìos Ianuari agus a’ crìochnachadh air an trìtheamh-là-deug de Februari. Theireadh iad ris so, “na Faoillich Gheamhraidh agus na Faoillich Earraich,” ach a rèir an t-seann chunntais bha am Faoilleach a’ tòiseachadh ann am mìos Februari ’s a’ toirt leis a’ mhìos air fhad.

Dh’iarradh na seann daoine am Faoilleach a bhith cho stoirmeil is gun tachradh tughadh nan tighean orra anns na claisean uisge. Bha sud ’na chomharradh air gun tigeadh Earrach math ’na dheidh.

Facal eile a chuala mi agus a tha cho fìor is gu bheil mi a’ cur beachd shònraichte air agus ’ga dhearbhadh, chan ann aon uair, ach ceithir uairean anns an bhliadhna:—“is mìos roimh gach ràith a choltas.” Chì mi coltas an Earraich a’ tighinn air an iarmailt agus fiamhachd gach ràith eile beagan sheachdainean mun tig e.

Garbh ’s gam bheil an aimsir anns an Fhaoilleach, gheibhear làithean fìor mhath ann:—“thà trì latha de’n Iuchar anns an Fhaoilleach” (“agus trì latha de’n Fhaoilleach anns an Iuchar.”) Chan iarradh an Gaidheal an còrr na sin oir b’e a bheachd:—“b’fheàrr a’ chreach a thighinn do’n tìr na latha mìn san Fhaoilleach fhuar!”

Ciod e brìgh an fhacail Faoilleach no ciamar a dh’éirich an t-ainm? Thubhairt seann charaid rium uaireigin gur ann anns na làithean anns an robh am faol, no am madadh-allaidh, ro phailt ann an Alba, a thugadh an t-ainm. B’e so an aon àm de’n bhliadhna anns an toireadh sìd gaillionnach, glaiste, air an fhaol tighinn anuas bho na monaidhean agus na coilltean uaigneach am fianuis nan tighean còmhnaidh. Mar sin thainig am mìos de’n dùmhlachd a bheireadh am faol gu baile gu bhith ainmichte mar am Faoilleach.

Ged nach eil an Gearran cho dona ris an Fhaoilleach le an-uair, tha a chuid féin aige de ghaillionn ’s de reòdhtachd.

Is e là Feill Brìde a’ chiad là de’n Earrach. Anns a’ chunntas ùr is e a’ chiad là de mhìos Februari, agus anns an t-seann chunntas an trìtheamh-là-deug. “Air là Feill Brìde thig an rìbhinn as an tom.” B’e an rìbhinn an nathair. Ann an cuid de àiteachan ’se their iad.—“thig nighean Iomhair as an tom,” ainm a tha a’ ciallachadh a’ chreutair cheudna. Bha e air aithris cuideachd:—“air latha Feill Brìde bheir na stìdean dhachaidh a’ mhòine.” Chleachd an sìde a bhith cho math agus gun robh e eadhon an comas chreutairean cho dis dol do’n mhòine. Ann an àiteachan far nach eil mòine idir theireadh iad:—“air latha Feill Brìde theid na stìdean do’n choille chonnaidh.” Mu’n àm so bu chòir gum biodh nead an fhithich ion ’s a bhith ullamh:—“nead mu Bhrìde, ugh mu Inid, eun mu Chàisg, mur bi sin aig an fhitheach bithidh am bàs.”

Cuin a bhios Inid ann? A rèir beachd nan seanachaidhean anns an Eilean Sgitheanach, sin ceist a bha bho thùs air a fuasgladh anns an Ròimh:—“Fios na h-Inid as an Ròimh.” Tha beul-aithris ag ràdh gur ann anns an Ròimh a bha e air a shuidheachadh dé an dearbh latha air am biodh Inid ann gach bliadhna agus gum biodh pearsa eaglais a’ dol an sin a dh’aon ghnothach airson an fhios so fhaotainn. A rèir beachd feadhainn eile, b’e Inid a’ chiad Di-Màirt de sholus òg an Earraich.

Ann an Canada their an t-Innseanach gun tig am mathan amach as an t-saobhaidh far an robh e cadal tre’n Gheamhradh, air an dara


[TD 160]

là de Februari. Theid e ceum no dhà anull bho bheul an tuill agus ma chì e fhaileas féin, tillidh e asteach agus caidlidh e ochd seachdainean eile, ach mur am faic e fhaileas, fuirichidh e amuigh. Thà e tuigsinn gu math ma thà de ghréin bhoillsgeant ann na nì faileas gu bheil seachdainean de shìd gaillionnach air a chùl. Tha an nì ceudna air a ràdh mu’n chreutair ris an can iad an bhuidsuc, a tha beagan nas motha na coinean agus a thà mar an ceudna a’ cadal troimh an Gheamhradh.

So facal a chuala mi anns a’ mhór-chuid de’n Ghaidhealtachd:—“tha ceann guin air là Earraich.” Nuair a thà an t-Earrach a’ tighinn astigh ma thachras gum bi uisge no sneachda ann, cha mhair e idir bho mhoch gu dubh mar a nì e anns a’ Gheamhradh, cha toir e leis ach ceann de’n latha; ma bhios e fiuch sa’ mhadainn, togaidh e gu turadh tràth san fheasgar. Chunnaic mi iomadh uair nam biodh sìor-uisge ann tre’n latha gun tigeadh fìor fhras mhór throm mu fheasgar agus le sin, sguireadh an t-uisge, b’i so:—“fras glanaidh an fheasgair.”

Is iomadh comharradh a bha air aithris mu gach seòrsa sìd bha ri tighinn gun dàil agus docha ràith mun tigeadh e. Is e deagh chomharradh a bha ann breac an rionnaich fhaicinn san adhar:—“breac an rionnaich anns an adhar, latha math a màireach.” Fìor chomharradh air droch shìd casan-cairbe fhaicinn bho’n ghréin tràth sa’ mhadainn. Is e comharradh dona a tha ann cuideachd ròin a bhith tighinn asteach gu cladach far nach b’àbhaist dhaibh a bhith, agus ma bhios féidh a’ teàrnadh bho’n àrd mhonadh thun a’ chòmhnard, an toiseach an Earraich, tha tuilleadh sneachda am fagus. Dearbhadh soilleir air faguisgeachd an t-sneachda, na cait a bhith ’dol ro dhàna air an teine. Air oidhche shoilleir, ma bhios na rionnagan ris an abrair “Crann nan Cat,” ’na sheasamh dìreach, tha droch shìd ri tighinn as, agus tha an aon nì a’ leantainn rionnagan a’ dol air imrich. Is sanas cinnteach air uisge, sgeirean no clachan fad’ as, a bhith deàlradh sa’ ghréin.

Chuala mi an rann a leanas an tùs mo latha ann an Eilean a’ Cheò—

Mìos Faoilleach is naodh latha Gearrain,
Trì latha Sguabaig suas an t-earrach,
Trì latha màgaig is trì latha cràgaig,
Trì latha luime ri luime,
Is trì latha boga blàtha.

Rinn sinn iomradh air an Fhaoilleach agus air na naodh latha Gearrain a tha ’ga leantainn, mu thràth.

Tha an Sguabag a rèir a h-ainm a’ ciallachadh làithean de ghaoith chruaidh, thioram, gun a bhith ro àrd, a tha ’toirt sguabadh de thioramachadh air an dùthaich, mar a chì sinn am Mìos a’ Mhàrt.

Anns na trì latha màgaig thà na muileachan-màgaig a’ dùsgadh a suain a’ Gheamhraidh ’s a’ togail ri crònan, agus anns na trì latha cràgaig chithear daolagan, cuileagan, agus iomadh creutair snàigeach a’ gluasad amach as am frògan ’s an àitean fasgaidh.

Do’n chroitear, b’e na trì latha luime ri luime a bu duilghe a thigeadh fad na bliadhna. Aig an àm so bha an sabhal mar bu trice lom, falamh, is cha robh de adhartas fathast air tighinn air feur ùr an Earraich anns a’ mhachair na chumadh an spréidh ann am biadh. Ann am briathran eile, bha luime amuigh agus astigh.


[TD 161]

Cha chuimhne leam mìos a’ Ghiblein riamh a bhith gun trì latha boga blàtha. Bu tric a bheireadh e beagan ceò leis cuideachd, mar a tha anns an fhacal: “ceò nan losgann mu’n Ghiblean.”

A rèir beachd ar seanairean, tha aon là de’n bhliadhna ann anns am bi a’ ghaoth anns an àird a tuath ged nach biodh i ann ach trì mionaidean, is e sin là Càisg. Cha chuimhne leam riamh a’ Chàisg gun fuachd na h-àird a tuath a bhith am bun na gaoithe, maireadh e fada no goirid.

Tha trì sneachdannan a’ tighinn anns an Earrach, aon an deidh aoin:—“sneachd na Càisg,” “sneachd na cuthaig,” agus “sneachd nan uan.” Chuala mi ràdh eile a tha glé fhìrinneach: “cha shneachda ach sneachda o’n deas, chan uisge ach uisge o’n tuath.” Eadhon mu’n Bhealltainn, chunnaic sinn iomadh uair frasan sneachd is clach-mheallain is fuachd cho geur ri dad a thainig fad’ a’ Gheamhraidh. B’e so: “glaisean coimheach na Bealltainn.”

Dh’iarradh an tuathanach bun math arbhair a bhith san t-sabhal mu Chàisg: “Earrach fada air chùl Càisg bheir fàs air na saibhlean.” Cha deanadh feadhainn a’ bheag de thoileachadh ris an smeòraich a chluinntinn a’ seinn roimh an Fheill Brìde, no idir anns an Fhaoilleach. Tha an ceilearadh so roimh an mhithich, is cha lean e ach butarras sìd. Cha mhotha a dh’iarradh iad a’ chuthag a chluinntinn thar là Féill Sheathain. Nan goiridh i cho fada air adhart ri toiseach mìos Iuli, theirte: “sin punnd Sassanach eile a’ dol air a’ bholla mine!” Mar an ceudna, ’se comharradh de’n t-seòrsa so a tha ann ma tha na rodain a’ toirt leotha a’ bhuntàta nuair a tha e fathast anns an fhreumh santa lamh.

B’e an ceangal sìd bho’n éireadh rath a’ chroitear:—

“Geamhradh reòdhagach, Earrach ceòthagach,
Samhradh breac riabhach, is Foghar geal grianach.”

Bha dòigh aig an t-seann duine air faighinn amach cuin bha meadhon latha, no dà-uair-dheug, ann. Nam faiceadh e ’fhaileas air an raon, shìneadh e mach a chas gus an ruigeadh sròn a bhròige a cheann anns an fhaileas: nuair a ruigeadh, bha e làn chinnteach gu robh meadhon latha ann, mar an ruigeadh, cha robh fhathast.

Chan eil an so ach iomall beag de na chuala mi de bheul-aithris nan Gaidheal mu shìd is aimsir. Is ann aca féin da-rìribh a bha a’ mheomhair, am breithneachadh geur, agus an t-sùil ’s an inntinn bheachdail.

[Sanas]


[TD 169]

’S e Tide A Dh’innseas
Le TORMOD MACLEOID (NIS)

CHAN eil móran nach cuala gun deachaidh Saul amach a lorg dà asail a bh’ air a dhol air seacharan, ’s gun d’ fhuair e rìoghachd. Cha do rinn Màiri buileach cho math ri sin nuair a chaidh i air losd na bà, ged nach tugadh i, le a làimh anns a’ chreathaill, bonaid anuas do dhuine chanadh rithe nach do rinn.

Nuair a dh’fhàg i a’ bhó air madainn ghrianaich earraich, maille ri crodh a’ bhaile air slios Beinn Inealt, cha do chuir i umhail sam bith oirre gu robh càil de nàdur suirghe air a h-aire. Choisich i dhachaidh còmhla ri ban-nabuidh gun nì anns an t-saoghal a’ cur dragh oirre ach na bha ri dhèanamh mu’n tigh.

Chuir i seachad an là mar a b’àbhaist dhi. Bha am buntàta air a chur, bha an talamh air a thionndadh airson an t-sìl, ’s i ri feitheamh ri Dòmhnall Chaluim airson a fhrasadh ann. Bheathaich i na cearcan, dh’fhuin i breacag arain no dhà, agus mar a dh’aidich i dhomh fhìn an deidh làimh rinn i a chuile nì bha sin is a cas a’ cumail ceum ri port a bha dol tuathalan ’na ceann bho dh’fhosgail i a sùilean anns a’ mhadainn:

“Thig mo leannan fhéin anochd
An oidhche nach robh dùil ’am ris.”

“Mise” ars ise, “bha ’n deidh na trì ‘exichean’ a chur seachad.”

Ach co-dhiùbh, thàinig am feasgar ’s cha tàinig a’ bhó. Bha bà a’ bhaile a’ tighinn tè bho thè; chluinneadh Màiri geumnaich an dràsda ’s a rithist ach cha robh nuallan bho Shealbhach.

Mu dheireadh choisich i mach air a socair gu Tom na Spréidh, ach cha robh foir air a’ bhoin. Dh’fhaighnich i do dhithis a bha sin a’ trusadh chaorach an tug iad an aire do’n bhoin acasan bho dh’fhàg iad am baile. “Thug”, arsa Dòdubh, “chunnaic mis i a’ dol seachad air bun Chascro mar a chaidh am maor troimh Gharrabost”, “Chunna mise cuideachd i”, ars an t-Albannach, “’s ann a bha i coltach ri tè aig am biodh <eng>‘appointment’<gai> ’s i car fadalach air a shon.” “Tha taca Mhic Dhòmhnaill thugamsa”, arsa Màiri, a’ toirt taing dhaibh ’s ’gam fàgail.

Thill i dhachaidh. Dh’innis i d’a màthair mu’n chùis, is thilg i dhith na piollagan a bhiodh oirre mu’n tigh. Thug i boiseag air a h-aghaidh; chuir i sgrìobag ’na ceann; chuir i oirre na brògan ìosal ’s an <eng>overall<gai> a bha i air ceannachd an là sin fhéin bho’n duine dhubh; thog i leatha an fheisd, ’s thug i amach.

Cha robh i airson an rathaid mhóir a ghabhail—bha cus de dh’uinneagan air agus tuilleadh ’s a bhleid gu a ceasnachadh mu thimcheall a ceann-turuis. Ghabh i cùl nan gàrraidhean eadar am baile ’s am muir an dòchas nach tachradh neach rithe a dh’aithnicheadh i.

[Sanas]


[TD 170]

Bha mi a’ gabhail sìos gu guanach” ars ise riumsa, ùine an deidh sud, “gun m’aire air nì air talamh an t-soisgeil nuair a chuala mi ‘Crùb’, ’s mar gu rachadh am peilear annam bha mi ’na mo phliac air a’ ghlasaich gun fhios ciamar. Nuair a sgioblaich mi mo cheud-faithean, ’s a thug mi sùil mun cuairt, bha fear ann a sin ’na shìneadh air cùl prucain, còta air dath na talmhainn air, gloine-amhairc ri shùil, ’s e ri sgrìobhadh an dràsda ’s a rithist ann an leabhar beag. Thug mi sùil ris an taobh a bha e ag amharc. Bha dà churracaig ann a sin; an dara tè ’na seasamh bog balbh, a ceann air a gualainn, ’s a cuinnean san adhar. Ach obh, obh, an t’éile. Bheireadh ise ceum no dhà gu stàtail air ais ’s air adhart ’s gu gach cliathaich air beulaibh na t’éile. Thogadh i a dosan gu dìreach do’n adhar; dh’fhosgladh i a dà sgéith mar gum biodh i ag iarraidh air an t’éile ruith ’na h-achlais. Dh’éireadh i an sin air iteig, ’s chuireadh i car-a-mhuiltein no dhà os a cionn; laigheadh i rithist air a beulaibh, a srón do’n talamh ’s a dà sgéith sìnte amach mar gum biodh i ag ràdh: “Dé tuilleadh a nì mi air do shon?” Chan fhaca mi uiread de dhibhearsain bho chunna mi Toss leis an daoraich a’ fiachainn ri car-ma-chnoc a thoirt a taibhse a bha e ri faicinn a’ coiseachd roimhe air an rathad, ’s gun nì ann ach snàilean a bha ’na shlaod ri bil a bhonaid ro fhaisg air a fhradharc. Leig mi gloc gàire ’s rinn mi airson éirigh. “Laigh sìos” arsa fear nan gloineachan, dìreach mar spochadh a bheirinn gu Astar, an cù dubh againn, nuair a bhios cus mire air aire. Ach ma laigh mise, dh’éirich na curracagan is dh’itealaich iad air falbh a fianuis air cùl tom conais.

Sheas fear nan gloineachan air a bhonnan is sheall e riumsa. Spliadh a dhà shùil mar uaireadairean eaglais ’s cha mhór nach tainig cuairt air. “Tha mi duilich”, ars esan, “mar a labhair mi ruibh. Gabh mo leisgeul; bha m’aire cho dian air na h-eòin ’s nach

[Dealbh]
“. . . bha mi na mo phliac air a’ ghlasaich . . .”


[TD 171]

robh tuigse agam do nì tuilleadh a bha timcheall.” “Na cuireadh e luasgan sam bith oirbh”, fhreagair mise. “Gu dearbh chòrd cleasachd nan curracag rium fhìn; cha robh dad a dh’fhios agam gum biodh plòidh de’n t-seòrsa ud aca. Ach ’s e coigreach san àite a th’annaibh, tha mi de’n bheachd.” “O ’s è”, ars esan, “tha còrr is mìos bho thainig mi an taobh so, is tha mi a’ còmhnaidh còmhla ri piuthar m’ athar air an taic.” Sin mar a choinnich mise ri Eóghann.

Le facal an sud ’s an so mu’n aimsir ’s mu obair an earraich choisich iad taobh ri taobh suas cùl nan gàrraidhean. Nuair a ràinig iad an t-Allt Ruadh chuimhnich Màiri gun do dh’fhalbh tuil an earraich leis a’ bhòrd a bha ri deanamh drochaid thairis air, is gu feumadh i a casan a rùsgadh. “Ach gun fhios gun iarraidh” ars ise riumsa, “thog e mi beò slàn ’na sgùird ’s mus do sheall mi rium fhìn bha mi air talamh tioram air an taobh thall, ’s mo chridhe air uideal eadar mo shlugan ’s mo bhonnan dubha, agus cuailean de mo chuid fuilt air moglachadh am putan na seacaid aige. Leig e mu sgaoil e air a dheagh shocair fhéin, is an deidh sin chùm sinn oirnn chon na taice mar dà bhalbhan.”

Ràinig iad, is bha a’ bhó an sin gun ghuth gu robh dachaidh air an t-saoghal. Nuair a bha Màiri a’ cur na feisd oirre thuirt Mac Dhòmhnaill gu robh an <eng>tractor<gai> a bha ag obair aige-san an là ud ri dol sìos an sgìre, is gu faodadh i a’ bhó a chur do’n chairt a bha e a’ tarruing. Thuirt Eóghann seach nach robh dad aige fhéin ri dhèanamh gu rachadh e an ceann na bà anns a’ chairt is gu suidheadh Màiri air cùl an draoibheir anns an <eng>tractor.<gai> Sin mar a rinneadh. Shuidh Màiri air nàdur de spiris iarainn, a sùil as a deidh air a’ mhart ’s air an fhear a bha leatha. Ged nach robh an sorchan air a robh Màiri ’na suidhe glé chomhfhurtail, gu h-àraidh a’ dol thairis air na duic a bh’anns an rathad, ’s cha bu bheag sin, bha i fada na b’fheàrr dheth na esan a bha a’ strì ris a’ bhoin. Bha annas na h-aiseig a’ cur air a’ bhrùid bhochd, is bheireadh i briosgadh aisde an dràsda ’s a rithist a bha bagairt tumadh an t-sùlaire chon an rathaid a thoirt dhi féin ’s do dh’Eóghann. Bha iad ri dol mar sin air adhart gus an do ràinig iad a’ chiad bhaile. “O Thì, seall air bó Banntrach Uilleim ann an <eng>tractor<gai> Phiaraidh”, ghlaodh balachan a bha an cois an rathaid, ’s mus canadh tu ‘Oich’ cha robh giullan sgoile, fireann na boireann anns an àite nach robh ri feadaireachd ’s ri glaodhaich ’s ri fealla-dhà mun cuairt dhaibh. ’S cha b’e sin a mhàin—cha robh uinneag no dorus anns na trì bailtean nach robh fear no tè, no eadhon triùir annta, ’s gach neach le craos gàire bho chluais gu cluais. Cha robh feum air solus dearg air an <eng>tractor,<gai> am feasgar ud—bha dà ghruaidh Màiri ’s an fhuil gu leum asda.

Mu dheireadh thall ràinig iad an tigh, is le cuideachadh leth a’ bhaile, is seann tobhta tigh a seanar fhuair Màiri agus Eóghann a’ bhó gu talamh glas. Bha i nis de’n bheachd, an deidh na chaidh i troimhe mar thà, nach tigeadh an còrr ’na lùib a chuireadh ailleanachd sam bith oirre, nuair a nochd a màthair anns an dorus. “’N ann aig an taca a bha i, Mhàiri”, ars ise; an deach i dhàir?” “Clach mhullach nan uile”, arsa Màiri rithe fhéin, ’s i a’ toirt sùil timcheall air tonsils leth a’ bhaile, ach fhreagair i, “Aig Sealbh tha brath; ’s e tìde a dh’ìnnseas.”


[TD 172]

[Dealbh]
“. . . a’ toirt sùil timcheall air tonsils leth a’ bhaile . . .”

Cheangail i a’ bhó air an steil anns a’ bhàthaich, agus eadar ursannan an doruis air a slighe amach thainig a’ chearc mhór ruadh sin fo’n dearg chaoch mu oisean an tighe, ’s an coileach dubh le réis an fhir mhillidh as a deidh. Sud a’ chearc mu chasan Màiri, ’s sud Màiri ’na clod chon an làir, ach rug i air a’ choileach san dol seachad. Spalp i fo a h-achlais e, ’s dh’fhalbh i leis ’s chuir i fo chliabh anns an t-sabhal e. An sin dh’aom tubaistean is deuchainnean an fheasgair oirre gu h-iomlan is shuidh i air a’ chliabh ri lachanaich gus an robh i an impis sgàineadh. “Crodh is curracagan is coilich”, ars ise. “Eil fhios fo’n chruitheachd a robh làraidh le sgaitean gorta troimh ’n sgìre bho thòisich an t-àiteach? Chan ann gun aobhar tha ’mhire so.”

Nuair a fhuair i fo a h-anail leig i saorsa do’n choileach is thug i an tigh oirre. Bha a màthair is Eóghann ’nan suidhe gach taobh de’n teine cho dòigheil ri cait an aon tighe. “Eil fhios agad”, ars a màthair, “có a th’agad an so? Mac Mòr Chaluim air a thighinn dhachaidh as a’ Cheann a Deas. Mac na deagh mhàthar. Nach robh mi fhìn ’s i fhéin leis an aon luideig sgliata anns an aon suidheachan anns an sgoil an greis a thug sinn innte. Siuthad, dean blasd suipearach; theid mi fhìn fo’n bhoin ged a tha mi a’ creidsinn gur dìomhain sin dhomh anochd. ’S fiach gur e soithichean glana a chuireas tu air beulaibh an t-strainnseir”.

Bho dh’fhalbh a màthair amach bha Màiri a’ faireachdainn mar gum biodh an tigh ri dol a leum oirre. Bha a chuile nì cho sàmhach ’s gu saoileadh neach gu robh an t-sàmhchar fhéin beò slàn a’ garadh a chasan eadar an dithis aca an taic an teine. Bha esan a’ slìobadh ceann a’ choin, is ise ri seatadh a’ bhùird. “’S e cù math tha so”, ars esan. “O ’s e, ’s e sin Astar”, fhreagair ise. Sin na chaidh a labhairt gus na thill an t-seann te.


[TD 173]

[Sanas]

Ach bho thainig ise cha robh fois no fosadh air teanga. Cha robh nì a thachair no chualas bho linn an aileabhain dhuibh nach tug i ruith air. ’S ged nach duirt Màiri móran fhuair Eóghann a theanga, ’s chaidh an uair seachad gun fhios ciamar. Nuair a dh’fhàg e aig àmhunn na h-oidhche dh’aidich e nach do dh’fhairich e e fhéin aig an tigh bho thainig e do’n eilean chun a sud.

Tha còrr agus bliadhna bho’n fheasgar ud, ’s bithidh cuimhne aca gu sìorruidh anns a’ bhaile air a’ bhanais a bha sud, agus gu h-àraidh air a’ chòta pòsaidh a bha air Màiri a’ dol do’n eaglais air a dheanamh le craicinn <eng>skunks.<gai> An diugh, an uair a bhios Eóghann ag atharrachadh no a’ toirt deoch do’n laogh a tha e ag altrumas mar naoidhean leis a’ cheangal a th’aige ris, ’s a dh’ fhaighnicheas Anna Mhór an ath-dhorus an e dad a tha ceàrr air Màiri ’s nach fhaca i mu na dorsan i bho chionn greis, ’s e fhreagras Eóghann, “’S e tìde a dh’innseas.’

[Dealbh]
“. . . còta air a dheanamh le craicinn <eng>skunks<gai> . . .”


[TD 177]

Sgeul air Mac Raoghaill Na Ceapaich
Le DOMHNALL DOMHNALLACH (FEAR GHIOSLADH)

BHA Mac Raoghaill na Ceapaich uair amuigh anns na garbh bheannaibh a tha ’cuartachadh na dùthcha sin air lorg féidh ach cha deach an là leotha ’s thainig e dhachaidh gun chalg. Is e bean mhór ghreannach, gun choibhneas gun fhoighidinn, a bh’ aige agus nuair chunnaic i gu robh e falamh, thòisich i air le a teanga, oir bha miann mór aic’ air sithinn, agus chùm i ’g ràdh “thabair sealgair, thabair sealgair!” agus bhuail i na coin gu cruaidh le cabait a bh’ aice. Dh’éirich an nàdur aige-san agus thubhairt e “Nam biodh thusa air a h-uile ceum a dhean iad-san a dheanamh an diugh, chan ann le bata a bhithist a’ cur fàilt’ ort.” Chaidh an ceòl air feadh na fìdhle, agus an trod na bu bhrais gus mu dheireadh rug e air ghuaillean oirre ’s thilg e mach air an t-sitig i. Ghabh ise an tàmailt gu h-olc, agus dhean i air tigh a h-athar, agus dh’ innis ise a sgeul fhéin mar thachair, agus dhiùlt i tilleadh dhachaidh gu tigh a céile-pòsda.

Bha a h-athair cho math air a’ chlaidheamh ri duine a bha san tìr, ach cha b’e Mac Raoghaill na Ceapaich dad bu lugha air an robh iomradh fear sgaiteach le claidheamh agus cha b’ fhada gus na chuir am bodach fios thuige e bhith deiseil airson coinneachadh ris-san gus an deanadh e dìoltas air airson mar làimhsich e an nighean aige-san.

Chaidh là agus uair a shuidheachadh agus sheas na fir aig a chéile—ghabh an cleasachd air adhart gu cruaidh gus ma dheireadh thug am fear òg sgròbag fo smeagaid athar-céile. “An dean sin a’ chùis dhut?” arsa Mac Raoghaill na Ceapaich. “Cha dèan gus am faigh mi dìoltas!” ars an sean-dhuine, agus ghabh iad dha chéile rithist. Cha robh iad fad an sàs gus an tug am fear òg an sgobag ud dha agus gheàrr e dheth am putan a bha ’ceangal amhaich a léine. “Is cinnteach gun dean sin a’ chùis dhut,” ars am fear òg. “Cha dèan, cùm ort”, ars am fear eile, agus ghabh iad dha chéile na bu nàimhdeil’ agus nas fiadhaich na bha iad roimhe, agus cha b’ fhada gus an tug am fear òg gearradh fada tarsuinn a’ mhionaich aig an fhear eile, agus thuit e agus nochd an fhuil. Leum an lighich dha chuideachadh. Chaidh an chreuchd a cheangal suas, agus am bodach a thoirt gu cabhagach gu thigh fhéin.

Chaidh òrdugh amach bho na luchd lagha nach fhaodadh Mac Raoghaill na Ceapaich a dhol an còir athar-céile airson bliadhna agus là. Chaidh am bodach gu laighe na leapa, oir cha d’ rinn an chreuchd an t-adhartas slànachaidh ris an robh dùil, agus bha e mar chleachdadh aige bhith coimhead amach air an uinneig gach latha, agus a’ bagradh na dhèanadh e air an duine a rinn a’ chùis air leis a’ chlaidheamh. Bha Mac Raoghaill na Ceapaich air ceann a ghnothaich aon là sa’ bhaile agus có a chunnaic e ach athair-céile troimh an uinneig agus chaidh am bodach troimh a chéile. Dh’ éirich an fhearg anns an inntinn aige agus rinn e airson éirigh amach as an leapaidh, ach mo thruaighe! Shrac an fhuaghal a bha ann an craicionn mionaich a’ bhodaich agus dh’ eug e mus d’ fhuair an lighiche


[TD 178]

thuige. Cha robh aig Mac Raoghuill na Ceapaich ach tàirsinn as, oir ’s ann air a chaidh bàs athar-céile. Dh’ fhalbh e e-fhein còmhla ri dithis no thriùir eile ann an garbh-chriochan Siorrachd Rois an Iar, ach cha robh iad fada an sin nuair a bha tòrachd an lagha as an deidh, agus b’fheudar sgapadh, agus fhuair fear na Ceapaich aiseag anull gus na Hearadh.

Aon là àraid chaidh fear Mhiavaig amach, Dòmhnall MacShomhairle Bhàin, tràth air a’ mhadainn, airson coineanan a mharbhadh agus air a thainig e gu fosgladh Gil na Brunnde có chunnaic e ach duine mór snasail, air a sgeadachadh ann an tartan Chlann Dòmhnaill, le claidheamh air a leis, agus a bhogha ’s saighead innte ’na làimh.

“Có thusa a’ tighinn cho dàna agus cho tràth gu talamh Mhiavaig?” arsa MacShomhairle Bhàin. “Is dàna cù air a shitig fhéin. Is mise Mac Raoghaill na Ceapaich. A bheil eagal ort a nis?” ars am fear eile.

Is e Dòmhnallach a bh’ ann am Fear Mhiavaig agus chuir e fàilte air agus thug e cuireadh dha a thighinn gu tigh Mhiavaig, ach cha deidheadh an coigreach leis gus an innseadh e dha a sgeul gu léir, oir bha e ’na chionnt tigh, no biadh, no cuideachadh sam bith a thoirt do fhear a bha an lagh a’ lorg. Nuair a chuala Fear Mhiavaig a sgeul gu léir, agus na dòrainnean troimh ’n deach e mus do ràinig e Miavaig, is ann a bhlàthaich a chridhe ris agus rinn iad suas gun caidileadh an Ceapach ann am bothag ann an Gil na Brunnde ach gun tigeadh e gu tigh Mhiavaig airson biadh agus blàths agus so mar a thachair. Bha Fear Mhiavaig glé mhath air cleasachd-a-chlaidheimh agus is iomadh uair a dh’ fhiach iad có b’ fheàrr, ach ’s ann ainneamh nach d’ fhuair Fear na Ceapaich làmh an uachdair air, ged is e am fear eile bu chinntiche leis a’ bhogha ’s saighead air na cearcan fraoich ’s na coineanan.

Bha e mar chleachdadh aca a bhith dol ’nan dithis amach do’n fhrìth mhóir a bha eadar Leódhus agus na Hearadh, agus is iomadh damh cròiceach a chaidh ri talamh aig na h-amannan sin. Bhiodh iad a’ fuireach greisean fada san t-samhradh a’ cadal anns na seann bhothain a bha ann bho linn an duine dhuibh, ’gan cumail fhéin beò air an iasg a bha pailt anns na h-aibhnichean ’s na lochan san là sin, agus air sitheann na féidh a bha gu pailt anns na beannaibh àrda. Uaireanan thigeadh ceò orra ’s cha b’ urrainn dhaibh sealg, agus mharbhadh iad caora a thigeadh faisg air a’ bhothan nuair bhiodh an t-acras ’gan tolladh, ach chumadh iad gu cùramach an cluasan airson an comharra agus phàidheadh iad a rithist, nuair a gheibheadh iad dhachaidh, an luach a chuireadh am fear leis an robh a’ chaora nuair rannsaicheadh e mach co leis a bha an comharra. Bha so furasda dhaibh a dheanamh oir a nis bha fhios aig cuideachd Mhic Raoghaill na Ceapaich far an robh e falach fo’n choill, agus a h-uile ràithe bha Fear Mhiavaig a’ toirt sgrìob gu Tairbeart na Hearadh airson an airgead a bha ’tighinn bho urras gus an fhear eile.

Bha làithean matha aig na fir agus tha muinntir Uig fhathast a’ deanamh iomradh air cho calma ’s a bha an dithis ud ’s cho mór ’s a bha iad suas ri chéile. Is e mo sheanmhair a dh’ innis dhòmhsa an sgeul so nuair a bha mi ’nam bhalach ann an Uig. Tha rubha


[TD 179]

fada air Loch Grunnavat a tha air ainmeachadh as deidh Fear Mhiavaig—“Rubha Dubh Mhic Shomhairle Bhàin”.

Ach thainig an t-àm anns an robh tòrachd an lagha tighinn gu crìch agus shuidhich an dà charaid gun deidheadh iad greis a shealg do’n fhrìth agus gun iasgaicheadh iad Abhainn Ghriomarstadh agus as a sin gun gabhadh iad gu Steòrnabhagh troimh mhòinteach nan Loch, agus so a rinn iad. Nuair nach robh ach beagan làithean gus an robh ceann na seachd bliadhna suas, rinn iad air a’ bhaile mhór, mar a chuir iad rompa, ach mo thruaighe! Nach do bhuail an teasach iad le chéile air mòinteach nan Loch agus dh’fhàs iad cho lag nach b’ urrainn dhoibh gluasad na b’ fhaide ’s chrùb iad asteach fo bhruthach mór ri taobh allt far am b’ urrainn dhaibh an làmhan a thomadh anns an uisg’ agus na bilean aca ’fhliuchadh, oir bha am fiabhras trom orra ’s iad gun cuideachadh sam bith. Bha aig am àm so gàmhlas mór aig na Dòmhnallaich ’s na Tàilich dha chéile, bho spùill Siol Choinnich Caisteal Stròm ’s am fearann suas gu Geàrrloch bhuapa. Chuala feadhainn de Chlann Choinnich a bha ’tigheadas ann an Ràinis gu robh dithis de na Dòmhnallaich gu tinn fo bhruthaich agus thainig iad amach agus dh’ aom iad am bruthach air am muin. Nach bu Chrìosdail iad, na coin!

[Sanas]


[TD 181]

An Sgeilp Leabhraichean

<eng>“The Atom of Delight”<gai> le Neil M. Gunn.
Clo-bhuailte le <eng>Faber and Faber.<gai> (15/-.)

Tha mi an dùil gur e Niall Gunn aon de na cóig fir sgrìobhaidh nobhalan as fheàrr a thainig amach a Alba—a’ cunntas Sir Bhaltar Scott. ’Na chuid leabhraichean, is iad, daonnan, na daoine an cur, agus an dùthaich an dlùth, agus ’na chuid fighe tha am pàtaran an còmhnaidh ag atharrachadh gun dad de bhrìgh a’ cholmaidh ’ga chall.

Tha Gunn a nise aig an aois—no ’s dòcha gur e an ìre bu chòir dhomh ràdha—aig a bheil e an dùil gura còir dha beagan de eachdraidh a bheatha a chur an clò. Is e sin a tha e a’ deanamh anns an leabhar so. Ach tha e a’ deanamh tuilleadh mór is sin. Tha e ag aideachadh gun robh a bheatha fìor thoilichte, agus tha e a’ feuchainn ri bun is bàrr an toileachais a lorg. Mar sin, tha an leabhar, mar gum b’eadh, ann an dà roinn: aon roinn a’ déiligeadh ris an ùghdar mar bhalach, agus an roinn eile a’ sgrùdadh feallsanachd feuch an cuir feallsanachd soilleireachadh air toileachas.

A’ chiad roinn an toiseach—am balach anns an t-srath.

Tha sinn eòlach air comas sgrìobhaidh Gunn, ach tha mi an dùil gu bheil sgrìobhadh an so cho math ’s a thug e dhuinn riamh. Tha mi fhéin de’n bheachd gu bheil na trì caibidilean anns a bheil e ag innse mu’n bhalach air tòir a’ bhradain air sgrìobhadh cho math agus a chunnacas bho pheann duine san dùthaich so riamh. Agus tha caibidilean eile gu ìre bhig cho snasail; caibidilean mar a tha “Am balach a’ toirt dhachaidh na bà’, ‘Am balach anns an Eaglais’, agus ‘Na h-iasgairean a’ tighinn dhachaidh’. Chan e mhàin gu bheil iad sin grinn air an sgrìobhadh, ach tha iad a’ toirt seallaidh dhuinn air an dùthaich anns an do thogadh Niall Gunn agus air na daoine bu dhaoine dha. Nam biodh a h-uile duine cho geur-thuigseach, blàth-thuigseach, ’s a tha esan, cha bhiodh aobhar ghearain aig na Gaidheil.

An dara roinn—bunait an t-sonais agus an toileachais.

Tha an t-ùghdar a’ gabhail dà cheann teagaisg. An toiseach, am balach leis fhéin air latha grianach a’ cnagadh chnò air lic; an uair sin, am balach beag air oidhche dhorcha a’ dol amach gu ceann an tighe agus a’ faireachadh, airson na ciad uair, làmh mhór an eagail a’ sìneadh thuige as an duatharachd.

Fo’n chiad cheann, tha an t-ùghdar ag argumaid agus ag ràdha gu bheil toileachas a’ bhalaich air an lic a’ comharrachadh an toileachais a tha dual do’n duine bho làithean cian fad as, an uair a bha an duine na b’ìsle na tha e an diugh anns a’ chruthachadh. Mar an ceudna, tha eagal a’ bhalaich bhig roimh’n dorchadas a’ comharrach


[TD 182]

eagal an duine roimh na rudan nach robh e a’ tuigsinn anns na làithean, mìltean móra air ais, an uair nach b’àirde e na a’ bhrùid.

Air an dà bhunait sin—air toileachas a’ bhalaich bhig, agus air eagal a’ bhalaich bhig—tha Gunn ag ràdha gu bheil toileachas agus eagal an duine air an stéidheach. Agus gus tacsa a chumail ri chuid argumaid tha e a’ dol a dh’ionnsaigh nam feallsanach móra—Jung, Freud, Proust, agus Kierkegaard.

Chan e idir leabhar furasda a leughadh a tha an so, ach is e leabhar a tha ann as fhiach an t-saothair. Anns a’ chiad roinn tha e a’ toirt tlachd, agus anns an dara roinn a’ dùsgadh smaoin. Chan eil móran ceàrr air leabhar a ni an dà rud sin.

F. McD.


<eng>The Scots Cellar<gai> le Marian McNeil.
Clo-bhuailte le Richard Paterson. (21/-.)

Tha sinn aon uair eile gu mór an comain Marian NicNèill. Chaidh obair iomadh bliadhna air cùl an leabhair so, agus tha móran ann a tha toirt sùil air ais dhuinn air dream a bha ainmeil an sgrìobhaidhean ’s an eachdraidh ar dùthcha. A réir an ainm ’s e a chuspair cunntas air deochan is air dòighean òil na h-Alba thar nan linn, ach tha tòrr a bharrachd air a sin ann.

Chaidh Marian a thogail ann am mansa an Arcaibh far an robh comas aice air dà thaobh cùis mar so a dhlùth léirsinn. Chunnaic i a h-athair, duine ciatach, fòghluimte, aig an robh fios math air cho iomchuidh ’s a bha gloine an dràsda ’s a rìs, aig àm cuideachd a bhith aca. Gidheadh, thogadh i faisg air ceàrnaidh far an robh an t-uisge-beatha a b’fheàrr ’ga dheanamh daonnan agus tha deagh fhios aice air cho gràineil ’e a dh’fhaodadh an deoch a bhith nuair a bha an cleachdadh air a leigeil as làimh

Bho thòisicheas sibh aig an leann fhraoich, a dh’fheuch i fhéin agus ban-charaid r’a ghrùdaireachd, gun cus soirbheachaidh, agus a tha i a’ cumail fhathast am mór dhìomhaireachd, gus an ruig sibh a’ chrìoch le chuid chomhairlean clis, tlachdmhor mu dhòighean deanamh gach gnè deoch, tha an leabhar so luma làn sheanachas, agus is iomadh lachan gàire bheir e oirbh.

B’e na manaich a chladhaich tobair an toiseach airson bùrn fhaighinn gus an leann, airson am bheil Dun-Eideann an diugh ainmeil, a chur am bith. Thuig iad gu robh an t-uisge so air leth freagarrach airson leann. Feumaidh an t-uisge-beatha osag gaoithe fhuar, bùrn math agus mòine faisg air làimh ma ghabhas e bhith, agus ged nach ruig caithe-beatha no sporan na cuid as motha air na stuthan air a bheil i toirt iomraidh tha e taitneach a bhith leughaidh mu’n deighinn. Tha i gabhail a h-ùghdarrais bho leithid Neil Gunn, Aeneas Macdonald, is Eric Linklater, ’s tha Dr. Johnson gu minig aice cuideachd. Ionnsaichidh sibh móran mu na soithichean òil is treallaich mhath mu na gnàthasan a tha an cunnart dol as cuimhne. Am measg gach gàire cha bhi neach gun beagan cianalais mu na làithean a thréig.

Ach chan e mhàin deoch làidir air a bheil i toirt iomraidh. Cha robh ministear no dotar nach robh ag éigheachd an aghaidh na tea nuair a thàinig i do’n dùthaich. Bha i sia tasdain deug am punnd,


[TD 183]

cuid dhi deich ar fhichead, agus ’s ann an Glaschu a dh’fhosgladh a’ chiad seòmar tea.

B’e am fìon ris an canar <eng>“claret”<gai> aon deoch fir lagha Dhun-Eideann is gheibh sinn so <eng>“In Lochfyneside the herring fleet consumed about a hogshead of claret a week . . . . considered a temperance drink . . . . with hot water and sugar.”<gai>

Gheibhear da òran Gàidhlig ann, agus nan robh i an dùil barrachd leis a’ Ghaidhlig a bhith ’ga leughadh bha i air tuilleadh a thoirt dhuinn. Chan fhaodar àicheadh gu bheil rudeigin a chòrdas ris gach tè is fear an so. Ge be àm a dh’fhosglar an leabhar chan ann le deòin a chuirear sìos e. Dh’fhalbh an latha sam faigheamaid muga fìon air an t-sràid air sia sgillin, ach tha earrainn mu’n latha ’n diugh, le briathran a tha làn misnich mu na Gàidheil. Tha an leabhar so àluinn ri choimhead, le dealbhan tlachdmhor, leis an sgrìobhadh glan, fòghluimte as aithne dhuinn bhuaipe a nis. Bho recipe Meg Dods gu danns an t-sabhail, tha e eadar-dhealaichte bho’n treallaich a bhios sinn a’ coimhead bho àm gu h-àm. Mur tig agaibh air a cheannachd, feuchaibh an toir cuideigin dhuibh e mar ghibht Nollaige.

MURDAG NICCOINNICH.


<eng>“The Guns of Navarone”<gai> le Alastiar Mac’Illeathainn.
Clo-bhuailte le Collins. (14/-.)

Bha e leth-uair an deidh meadhon oidhche. Thuirt mi rium fhéin gun gabhainn aon smochd eile mun deidhinn do’n leabaidh, agus gun toirinn sùil air a’ chiad chaidibil de’n leabhar ùr aig Alastair Mac’Illeathainn.

Aig ceithir uairean sa’ mhadainn thionndaidh mi an duilleag mu dheireadh, agus thilg mi bhuam a’ phacaid thoiteagan a bha nise falamh!

Sin an seòrsa leabhair a tha ’n so. Cuiridh mi mo bhonaid air gheall gun loisg e an tòn a iomadh coire, agus gun leig e iomadach teine as; oir, o’n chiad duilleig chun na duilleig mu dheireadh, tha an sgialachd a’ siubhal ’na deann.

Bha an leabhar mu dheireadh a sgrìobh Mac’Illeathainn air a shuidheachadh anns a’ Chuan a Tuath—mu long chogaidh bhig

[Sanas]


[TD 184]

a chaidh do’n ghrinneal agus i a’ strì ri dìon a chumail air aon de na conbhoidhean Ruiseanach. Tha an sgialachd ùr so air a stéidheachadh air a’ chogadh anns a’ Mhuir Mheadhon-thìreach.

Tha eilean Navarone ’na chunnart do na h-airm chàirdeil—eilean Greugach air nach gabh ionnsaigh toirt far na mara no as an adhar, oir tha na Gearmailtich a ghabh sealbh as air a stalcadh le gunnachan. Agus tha an t-eilean fhéin cho cas, corrach, agus gura gann a gheibh duine ’na chòir. Tha e riatanach do na dùthchannan càirdeil gun teid clos a chur air gunnachan Navarone air los gum faigh bàtaichean gu eilean eile far a bheil còrr agus mìle saighdear an cunnart bàis.

Chan eil air ach gum feum cóignear shaighdeirean creagan Navarone a shreap agus na gunnachan a chur o fheum. Bithidh iad leotha fhéin agus cha leig leas sùil a bhith aca ri cuideachadh sam bith. Bithidh iad an teas-meadhon an nàmhaid aig a bheil fhios gu bheil iad air an eilean—cóignear an aghaidh nam mìltean. Fad nan ceithir latha a tha na seabhaltaich air tìr, chan eil dad nach tachair riutha—tubaist is murt is marbhadh. Mar a thuirt mi mar thà, chan eil duilleag de’n leabhar anns nach eil tachartas. 

Ach an e leabhar math a tha ann? Chan eil mi idir cinnteach gur h-è! Fileanta ’s ged a tha Alastair Mac’Illeathainn leis a’ pheann (agus gu dearbha tha e sin) cha do dh’ionnsaich e fhathast srian a chumail air a mhac-meanma. Tha an suidheachadh do-chreidsinn. Tha na daoine do-chreidsinn, oir chan e fuil is feòil a tha annta ach dealbhan. An uair a tha an leabhar ullamh chan aithne dhuinn dad mu’n deidhinn—mu’n athraichean no mu’m màthraichean no mu’n teaghlaichean—dad ach gu robh iad tapaidh thar tomhais agus thar creideis.

Tha gibhtean iongantach aig Mac’Illeathainn, ach tha e fhathast òg anns an dreuchd. Feumaidh e ionnsachadh nach fhoghainn murt is bàs is tachartas ann an leabhar—gum feum na daoine a tha ’gam murt, na a’ bàsachadh, no ri gnìomh, a bhith blàth, beòthail, so-chreidsinn do’n leughadair.

Agus, co-dhiùbh, tha sinn a’ fàs sgìth de sgeulachdan cogaidh anns an latha ’n diugh.

Tachraidh aon rud de dhà rud do Mhac’Illeathainn. Sgrìobhaidh e dha no trì eile de leabhraichean de’n t-seòrsa so agus bithidh e ullamh—beairteach faodaidh, ach gun chliù a mhaireas. No tionndaidh e ri a dhùthaich fhéin agus ni e oidhirp air foillseachadh a dheanamh (ann an sgialachd) air na daoine beò, blàth, cumanta, a tha mun cuairt dha; ma ni e sin, faodaidh gum bi ainm maireannach, agus gun cuir e rudeigin as fhiach ri litreachas na h-Alba agus a dhaoine.

F. McD.


<eng>(Music Hath Charms,<gai> le <eng>Norman Hyde, Oliver & Boyd.<gai> 12/6.)

Ma tha thu airson beachd a bhith agad, le dà uair a thìde de leughadh, air a liuthad dòigh anns a bheil ceòl ’ga dhèanamh is ’ga chluich anns gach ceàrnaidh de Bhreatainn, faigh greim air an leabhar so. Chan e leabhar anabarrach sgoilearail a th’ann, ach tha e taitneach ri leughadh.


[TD 185]

’Se sop as gach seid a th’ann—cunntasan goirid air mith-cheòl, air ceòl na pìoba, air ceòl nam bàndaichean de gach seòrsa, air òrain a bha ’gan seinn an iomadach suidheachadh, air ceòl na h-eaglaise, ceòl anns a <eng>theatre,<gai> is a leithid sin. Saoilidh mi gu bheil an t-ùghdair gu math nas eòlaiche air ceòl nan Sasunnach na tha e air ceòl nan Ceilteach, agus thàinig e gu m’ inntinn aon uair eile cho feumach ’s a tha sinn air luchd-ciùil a nì obair sgoilearail air ceòl na Gaidhealtachd. Cuin a gheibh sinn Gaidheal a rannsaicheas amach dhuinn gach nì mu ghnè is mu fhàs a’ chiùil sin, is a chuireas ann an leabhar dhuinn toradh a rannsachaidh?

R. McT.


(<eng>Six-Pointer Buck,<gai> le Dàibhidh Stephen. Clò-bhuailte le Lutterworth. 12/6.)

Tha iad ann a their nach eil móran anns an Roinn Eòrpa a chumas ceann a mhaide ri Daibhidh Stephen an uair a thig e gu eòlas air eòin ’s air ainmhidhean. Co-dhiùbh tha sin fìor ’s gus nach eil, tha fios is cinnt againn gu bheil na mìltean a’ gabhail tlachd ’na sgrìobhadh seachdaineach ann an aon de na paipearan naidheachd. Tha gaol aige air gach creutair beò, bho’n mhadadh chealgach gu iolaire nan speur, agus, an uair a thòisicheas e a’ sgrìobhadh mu’n deidhinn tha e a’ toirt ùr-thuigsinn do a luchd-leughaidh. Seadh agus gaol air na creutairean, co-ionnan ri a mheas fhéin orra.

Mar is trice, is ann a’ toirt cùnntas air dol amach ’s air teachd asteach nam beò-chreutairean a tha e. Ach, an dràsda ’s a rithist, bithidh e ag innse sgeulachdan mu’n deidhinn mar a rinn e ann an <eng>Tarka the Otter<gai> agus ann an <eng>String Lug the Fox.<gai> Bha iad sin le chéile math. Ach so am fear as fheàrr buileach<eng>—Six-Pointer Buck.<gai> Faodaidh e bhith gu bheil sin mar sin a chionn ’s gu bheil spéis aig Stephen do’n damh ruadh os cionn gach creutair eile, agus is e damh cròiceach gaisgeach agus cuspair an leabhair seo.

Rugadh <eng>Bounce<gai>—laogh cho snog ’s air an tugadh ainm riamh—ann an Gleann Critheann. E fhéin agus a dhithis pheathraichean. Cha robh e ach dha no trì làithean a dh’aois an uair a thug neas an aghaidh air. Cha robh e ach dha no trì sheachdainean an uair a chuir mortair gunna ri ’mhàthair ’ga fhàgail ri aghaidh bàis mur a b’e gun do ghabh eilid eile truas ris. Bhuaithe sin amach, tha sinn a’ leantainn eachdraidh <eng>Bounce<gai> le ùidh cho mór ’s a lean sinn sgeulachd mu bheatha ’s mu chunnart, mu ghaol ’s mu bhàs, riamh. Agus anns an leantainn tha sinn ag ionnsachadh. Ag ionnsachadh mu na creutairean eile ris an do thachair <eng>Bounce<gai> air a shlighe—càirdean agus nàmhaidean. Tha sinn eadhon a’ faicinn math is dona a’ chinne-daonna troimh shùilean féidh.

Their sinn gum bhréig gur e so leabhar nach fàg air sgeilpe leabhraichean fad iomadh bliadhna. Bithidh cuimhne againn air <eng>Bounce<gai> fada an deidh dhuinn dìochuimhn’ a dheanamh air ceudan de ghaisgich dhaonnta mu’n do leugh sinn. Oir is e an fhìrinn nach do chuireadh eachdraidh is iomradh an daimh ruaidh ann am briathran cho snasail coibhneil bhon a chuir Dunnchadh Bàn Beinn Dóbhrain an altan.

F. McD.
