[TD 13]
A’ TOIRT SGRIOB AIR AIS DO DH’EILEAN M’ ARAICH
le Catrìona NicNèill
[dealbh]
Nam faighnicheadh neach dhòmhsa, bho chionn beagan ùine air ais, a robh dùil ’am tilleadh do Bharraigh gu bràth, fhreagrainn gu deimhinne nach robh. Cha robh gin dem theaghlach a-nis am Barraigh; cha mhò bha ach glè bheag dem cho-aoisean air am fàgail, agus co-dhiù bhiodh e gu math doirbh dhomh a’ chùis a dhèanamh air an t-slighe fhada bhon a chaill mi trian dem fhradharc.
Bha mi glè thoilichte gu robh mi fhathast comasach air mo rathad a dhèanamh mun cuairt anns a’ bhaile san robh mi a’ fuireach.
An sin, mu dheireadh an Og-mhìos, dh’innis mo mhac agus a’ bhean aige dhomh gu robh dùil aca dhol do Bharraigh tràth air an ath mhìos, agus bhon is ann aig an àm sin a thiginn-sa gu aois trì fichead agus a naoi-deug, gu robh iad a’ dol a thoirt dhomh mar ghibht, cuairt a ghabhail ann còmhla riutha!
“Chan eil mise dol ann,” arsa mise, “is airidh sibh air ur


[TD 14]
làithean-saora a ghabhail gun dragh a-nis bhon a thog sibh ur teaghlach gu ìre a bheil iad comasach air coimhead às an dèidh fhèin”.
Chan èisdeadh iad rium. Dh’innis iad dhomh gu robh a h-uile nì air a chur an òrdan is nach robh tilleadh ri bhith ann.
Dh’fhàg sinn Ipswich, air taobh an ear-dheas Shasainn, ro èirigh na grèine air madainn Disathairne. Bha an t-sìde glè mhath agus an riochd àite brèagha, ach cha robh mòran sùil againn air cho tràth sa’ mhadainn.
Ràinig sinn an t-Oban mu thrì uairean am feasgar sin agus bha ’n dìle ann! Agus mhair e gun lasachadh gus nach b’ urrainn dhomh tighinn a-mach às a’ chàr gus an tàinig an t-eathar-aiseig a-steach agus an d’fhuair sinn an càr air bòrd. Bha mi glè thoilichte faighinn a-mach às an Oban an latha ud.
B’ e siud am bàta-aiseig àlainn, a Lord of the Isles, mòr snasmhor agus comhfhurtail.
Ged a bha pluban san fhairge is nach robh mi idir ’nam mharaiche ro mhath (co-dhiù anns na seann bhàtaichean) cha do dh’fhairich mi dad de thinneas-mara oir bha seòmraichean-luinge air a faighinn ro làimh dhuinn aig mo mhac cùramach.
Bha sinn uile sgìth ach bha esan gu h-àraid, a bha dràibheadh bho uaireannan beaga na madainn. Bha a h-uile goireas làimh ris gach seòmar, eadhon ‘shower’, agus nuair a nigh mi m’aodann - an dèidh bhith cho fada air a rathad - bha mi faireachdainn fada na b’ fheàrr. Chaidh mi ’nam shìneadh air a’ leaba ach cha robh feum agam air cadal.
Cha b’ urrainn dhomh gun bhith cuimhneachadh air mo chiad thòiseachadh air dol air fairge - air an t-seann Plover agus Sygnet a bha dèanamh an aiseig aig an àm sin. Gu dearbh cha robh iad coltach ris na h-eòin a bha iad air an ainmeachadh ’nan dèidh. Bha iad mall, beag, neo-thaitneach agus le fàileadh grànnda a dh’fhàgadh bochd thu ged bhiodh stamag eich annad, oir bha iad a’ tarraing cruidh ’s a h-uile seòrsa cargu eile a bharrachd air litrichean is parsailean. Cha robh post-adhair ann agus chan fhaighte litrichean no dad eile ach trì uairean san t-seachdain, leis a’ bhàta.
Cha robh mòran suim ga thoirt do chomhfhurtachd nam feadhainn-aiseig, ann an clas na ‘steerage’ co-dhiù - cha d’fhuair mi cothrom riamh air a’ chlas na b’ àirde fheuchainn. Tha cuimhne agam a bhith reothadh air an deic gun fasgadh bhon ghaoith is sgreamh orm dol sìos don ‘steerage’ bheag mhì-thlachdmhòr far a robh feadhainn tinn. Agus bha dà-uair-dheug againn ri fhulang dhi sin! Bha am bàta a’ fàgail Bharraigh aig trì uairean sa’


[TD 15]
mhadainn agus i a’ tadhal aig na h-eileanan eile air a rathad don Oban. Cò a chuireadh suas leis an-diugh, no cò a dh’iarradh orra? 
Dh’fhàg sinn an t-Oban aig còig uairean feasgar is bha sinn ann am Bàgh a’ Chaisteil aig deich uairean a dh’oidhche, ’s a latha geal ann fhathast. Tha mise taingeil nach e na seann làithean ‘matha’ a th’ann!
Bha fàilte chridheil romhainn a sin agus deagh dhachaigh leis a h-uile comhfhurtachd.
An ath mhadainn - Di-Dòmhnaich - chaidh sinn don Eaglais agus thachair mi air feadhainn a dh’aithnich mi, ged nach do dh’aithnich iadsan uile mise.
An dèidh ar bracaist dh’fhalbh sinn anns a’ chàr mun cuairt an eilein, agus chuir e iongnadh mòr orm na bha de thaighean àlainn ùr air an togail anns gach àite. Bha gu leòr dhe na seann taighean air a robh cuimhne agam a-nis falamh fàs. Càite ’n robh an sluagh a bh’annta? Chuir e smaointinn orm.
Ràinig sinn an Tràigh Mhòr, a bha cho brèagha ’s a bha i riamh, agus thill sinn air an taobh eile den eilean. Cha robh an t-sìde ro mhath airson mòran coiseachd a dhèanamh fhathast.
’S e an dàrna seachdain de dh’Fhèis Bharraigh a bh’ann a-nis. Chaidh an fhèis seo a thòiseachadh bho chionn beagan bhliadhnachan air ais agus bha e cho soirbheachail agus gu bheil e nis ann a h-uile bliadhna, is tha sluagh a’ tighinn às gach àite airson na fèise - gu h-àraid feadhainn a bhuineas do na h-eileanan, eadhon à Canada ’s na Stàitean Aonaichte, oir tha gu leòr de shliochd nan Gaidheal a sin.
Rinn muinntir-eagraidh na fèise cinnteach gum biodh aoigheachd dheifireach gach latha ann gus toileachadh a thoirt do gach aon fad a’ chola-deug a mhaireadh an fhèis. Bha cèilidh no rudeigin den t-seòrsa ann a h-uile oidhche.
Diluain ’s e cèilidh leis na h-Oganaich a bh’ann, an Talla Bhàgh a’ Chaisteil, agus chaidh sinn a sin agus gu fìrinneach bha e math! Rinneadh toileachadh mòr riutha ’nan còmhlan a-rithist.
An ath oidhche dh’fhan sinn aig an taigh oir bha càirdean a’ tighinn a choimhead oirnn agus sinn a bha toilichte am faicinn.
Diciadain, là nan ‘Games’ air a’ mhachair. Chaidh an cur air ais leis an droch shìde an t-seachdain roimhe sin ach cha robh an latha seo mòran na b’ fheàrr, le sileadh trom aig amannan. Co-dhiù chaidh iad gu gaisgeil air adhart leis a’ phrògram. Cha tàinig mise mach às a’ chàr ’s chan fhaca mi cho math ’s bu mhath leam, ach fhuair mo mhac deagh dheilbh a ghabhail a dh’aindeoin na sìde.
Bha buidheann às a’ Chuimrigh air a’ bhàta còmhla ruinn an latha thàinig sinn a Bharraigh. Bha clann ann ’s iad a’ tighinn a


[TD 16]
[dealbh] Sgoil Bhatarsaigh, ri taobh na tràghad (Dealbh le Dùbhghlas MacLathagain)
[dealbh] A’ chlann ann an Sgoil Bhatarsaigh an uiridh, ’s iad beagan na sine na bha iad ann an Gairm 141 (Dealbh le Dùbhghlas MacLathagain)


[TD 17]
dhèanamh aonachd ri ’n co-Cheiltich anns na h-eileanan len ceòl is aoigheachd.
’S e Diciadain a thaghadh airson an Oidhche Ciùil acasan, ach cha robh mise ro shùnndach airson tionndadh a-mach an dèidh bhith muigh fad an fheasgair, is dh’fhan mi aig taobh an teine a’ fighe. Thog càch orra, le sùnndachd na h-òige, agus nuair a thill iad dhachaigh dh’innis iad dhomh gur e bhiodh air còrdadh rium nan robh mi air falbh ann còmhla riutha, oir gum b’ àlainn a bhith ’g èisdeach ris a’ chloinn a’ cluich gach seòrsa de dh’inneal-ciùil.
Nuair rachamaid do na bùithean sa’ leth-mhadainn bha mi tachairt air deannan de dh’fheadhainn a bha cur fàilte orm ach nach do dh’aithnich mise oir bha iad glè òg nuair a chunnaic mi iad mu dheireadh. Dh’innis iad dhomh cò iad fhèin agus bha iad uile cho coibhneil, càirdeil. Thug iad ’nam chuimhne nuair a bha mi fuireach ann am Barraigh agus mo theaghlach fhèin òg còmhla riutha.
Chaidh mi choimhead air mo chàirdean a b’ aithne dhomh bho m’ òige agus is mi dh’iarradh na b’ fhaide de dh’ùine bhith agam còmhla riutha. Is iomadh car a chuir a saoghal dheth bhon a chunnaic mi iad reimhid. Thug e toileachadh mòr dhomh tachairt orra a-rithist.
Bha an t-sìde nis na b’ fheàrr agus is ann a dheònaich mi dol do Chaisteal Chìosmuil bho nach robh mi riamh ann reimhid agus bha fìor thoil agam fhaicinn ’na bhroinn bhon a chuala mi na h-uiread mu a dheighinn fad mo bheatha. Dh’aontaich mo mhac gu rachamaid ann agus chunnaic sinn gu robh feadhainn a’ tighinn air tìr às a’ bhàta dìreach aig an àm sin. Bha mi car beag eagalach nach robh mi cho math gus a dhol a-mach ’s a-staigh do dh’eathar a-nis - ged bha uair eile ann a bha mi gu math eòlach air agus a rachadh agam air iomaradh a bharrachd.
Co-dhiù cha leiginn a leas cùram a bhith orm oir bha am bàta cho furasda faighinn innte, agus is e caraid dhomh fhìn, Dòmhnall Phàdraig, am fear-aiseig - agus is ann dha fhèin a b’ aithne eathar a làimhseachadh. Cha robh an ceann-cinnidh, MacNèill, fhathast ann am Barraigh, is bha gu leòr de shluagh a’ coimhead thairis air a’ Chaisteal.
Bha mi a’ fiachainn ri shùileachadh ’nam inntinn ciamar a bha an caisteal a’ coimhead sna linntean a dh’fhalbh ach cha b’ urrainn dhomh.
Tha mi smaointinn gu robh beagan eagail air mo mhac gu rachainn às mo chnamhan nuair a bha mi cho dùrachdach a’ coimhead as gach àite agus rinn mi snodha beag gàire rium fhèin a’ cuimhneachadh gu robh uair ann a bha an aon chùram agamsa


[TD 18]
mu a dhèidh-san. Nach e a’ chuibheall a thàinig mun cuairt!
Chaidh sinn a choimhead air a’ chabhsair ùr - a tha nis gus a bhith crìochnaichte - eadar Barraigh agus Bhatarsaigh. Cò chreideadh gu sìorraidh gun tigeadh e gu buil? Nach iomadh bliadhna th’ann bho bha muinntir Bhatarsaigh agus a’ Chaolais ag iarraidh a leithid mun tigeadh air an t-sluagh an t-eilean fhàgail. Ma-dhaoite gun till cuid de na dh’fhalbh às a-nis.
Cha teid dìochuimhne agamsa air mo sgrìob air ais do dh’eilean mo dhùchais, agus tha mi ro-thaingeil dom mhac agus mo bhana-chliamhainn a thug dhomh an cothrom sin a dhèanamh, agus a bha cho uile-choibhneil rium.
Air an t-slighe air ais thadhail sinn ann an Baile a’ Chaolais, far a bheil mo phiuthar a’ fuireach còmhla ris an nighinn aice agus a teaghlach. Bha mi cho toilichte am faicinn a-rithist oir bha iomadh bliadhna bhon a chunnaic mi iad agus chan eil e comasach dom phiuthar faighinn mun cuairt ach gu deireasach a-nis.
Dh’fhan sinn an oidhche sin ann am Baile a’ Chaolais agus anns a leth-mhadainn an ath latha bha sinn air an rathad - air ais a Shasann.


[TD 19]
SEANN CHLEASAN IS CLEASAN URA
le Eilidh Watt
Bha Mata a’ siubhal gu sona. Bha e a’ tighinn às meadhoin Shasainn is e airson a chiad turas air a rathad chun na h-eileanan an iar. Bha iomadh nì a bha tur neo-fhairichte a’ cur ri shonas. Bha e ag obair aig comann aig an robh meur san eilean seo is innte sin dh’èirich suidheachadh a bha a’ cur feum air stiùireadh bhon chomann shuidheachaidh. Ged nach b’ e àite-san a bh’ann gu buileach b’ esan a chaidh a thaghadh airson a dhol gu Alba. Bha e toilichte gabhail ris an taghadh ged nach bitheadh ann ach nach bitheadh e fhèin is Seumas, a bha car air an t-aon sreath, ann an uganan a chèile airson beagan lathaichean. Ged bha e eòlach gu leòr air na h-Eileanan Tarsaing às an tàinig a shinnsear, gus an ceartuair cha d’fhuair e cothrom air an eilean seo a thadhal ged bu tric a chual e moladh air.
Nis bha e air an t-aiseag a ghabhail is e a’ siubhal gu socair, faiceallach, oir bha na rothaidean na bu mhiosa is na bu trainge na bha e air a bhith sùileachadh. Chaidh e gu taobh an rothaid is choimhid e a-rithist air a’ mhap. Mar a bha fios aige bha dà dhoigh aige air a cheann-uidhe a ruigheachd. Bha an dàrna fear a’ gabhail cuairt mhòr ach a’ toirt comas dha mòran den dùthaich fhaicinn; bha ’n rathad eile, feadh monaidh, mòran na bu ghiorra ged bha droch lùban air; ach bhitheadh e air fhaicill is le sùil mheasarach eile mun cuairt ghabh e an rathad seo. Chionns gun robh na càraichean a ghabh an t-aiseag còmhla is a-nis astar math roimhe is an fheadhainn a thigeadh far an ath-bhàt-aiseag gun tighinn air tìr, ghabh e gu socair, gun uallach, gun chabhaig.
Nar a thàinig Mata gu bad far an robh an rathad a’ lùbadh gu teann air àrdan beag cas ri taobh na mara ghabh e air a shocair. Dh’aithnich e an t-àite iomraiteach seo oir bu tric a chunnaic e e air a dhealbh air cairtean-a-phuist. Bu rnhath gun robh e a’ gabhail air a shocair oir chual e brag goirid, geur is thuirt e ris fhèin gun do spraidh taidhr air cuibhle. Bha e air a ghonadh air


[TD 20]
rinn e cinnteach gun robh an càr ann an deagh òrdan mun do dh’fhàg e. B’ e seo a’ chiad turas a thachair a leithid dha is chuir e iongnadh air gun robh e cho soirbh a stiùireadh gu taobh an rothaid. Theàrnaich e is ged a chic e gach cuibhle, tè mu seach, chan fhaiceadh e dad ceàrr. Fhuair e leithid de dh’fhaochadh is gun do sheas e a’ coimhead timcheall air an t-sealladh mhaiseach. Choimhead e sìos is aig bonn na h-àirde mhothaich e do chàr ’na sheasamh. Cha b’ e seann chàr briste a bh’ann ach càr math ùr; ach bha ’n dràibhear crom air a’ chuibheall is ged nach faiceadh e ach a leth-cheann bha Mata am beachd gun robh e marbh.
Chaidh dà chàr seachad gun coimhead an taobh a bha e is a chionn is nach robh Mata am beachd gum b’ urrainn da cobhair a dhèanamh air an duine thruagh dh’fhalbh e fhèin is e ’m beachd aithisg a dhèanamh don phoileas anns a’ bhaile.
Dh’fhàg e ’n càr aig an taigh-òsda is ghabh e gu oifis a’ phoilis is nar a dh’innis e a cheann-turais chaidh fhiadhachadh a-steach far an robh an t-inspeactor, fear Dòmhnallach, a’ feitheamh. Dhàsan rinn e an ath aithris air na chunnaic e is chaidh dà phoileasman a chur a-mach chun a’ bhad far an do thachair an tubaist. Mun d’fhàg Mata b’ eudar dha ainm is àite còmhnaidh innse is chaidh a chur ’na robhadh gun am baile fhàgail gun bhrath a thoirt don phoileas. Bha iad cùirteil, ’na thaing.
An dèidh a shuipeir ghabh Mata ceum athaiseach feadh a’ bhaile ach air a thilleadh bha poileasman òg a’ feitheamh gus iarraidh air a dhol còmhla ris far an robh an Dòmhnallach a’ feitheamh ged bha e nis a’ fàs anmoch.
Thug an Dòmhnallach sùil gheur air Mata mun do dh’iarr e air Niall am poileasman òg, sèidhir a thoirt dha. Dh’èisd iad le chèile fads a rinn Mata an ath-aithris.
“Is dè ’n dath bh’air a’ chàr?” dh’fhoighnich an Dòmhnallach. ’’Bha dorch dhearg, càr briagha ùr,” arsa Mata.
“Dè seòrsa càr?”
Thàinig stad bheag ann am Mata mun d’aidich e nach robh aithne aige air an t-seòrsa - ach càr luachmhor, ùr.
“Is an aithnicheadh tu an dràibhear ach thu ga fhaicinn a-rithist?”
Thàinig stad na b’ fhaide ann a Mata oir bhuail e air gun robh an duine a chunnaic e glè choltach ri Seumas, cho coltach is gun canadh e gum b’ e Seumas a bh’ann mur b’ e gun robh Seumas an ceartuair a meadhoin Shasainn, is mar sin bha mionaid ann mun duirt e, “Cha bhithinn cinnteach.”
Chitheadh Mata gun robh an Dòmhnallach am beachd gun robh e a’ cleith rudeigin is gus e fhèin a chur ann an solas na b’ fheàrr


[TD 21]
mar gun robh e air ùr thighinn thuige thuirt e, “Ach chunnaic mi àireamh a’ chàr. Chunnaic gu soilleir.”
“Seadh, ma tha?” ars an Dòmhnallach.
Is mar gun robh e gan leughadh far clàr mu choinneamh dh’ainmich Mata sreath litrichean is figearan is shuidh e air ais gu spailpeil.
Thug an Dòmhnallach is Niall sùil neònach air a chèile mun duirt an Dòmhnallach, “An iarr thu air Sìneag fios fhaotainn co leis an càr aig am bheil an àireamh sin?”
Dh’fhalbh Niall is gun ghuth dh’èirich an Dòmhnallach is stagh e e fhèin is chaidh e chun na h-uinneig far an do sheas e gun ghuth a’ coimhead sìos air an t-sràid far nach robh nì a’ gluasad. Sheas e gus an do thill Niall is e fhèin gu balbh ach le pàipear beag a ghabh an Dòmhnallach bhuaidhe mun do shuidh e. Leugh e is dh’ath-leugh e na briathran, gann is an uairsin gu sàmhach thug iad an làn aire do Mhata.
“Bheil thu cinnteach às an àireamh - as na litrichean?” ars an Dòmhnallach.
“O tha. Is e bhith ri figearaichean mo cheàird”, fhreagair Mata gu sùnndach.”
“Is olc an àireamh a thagh thu. Cha bhi a leithid air càr nas luaithe na trì bliadhna.”
Shuidh Mata a’ blaomadh is b’ eudar dha a bhilean a fhliuchadh mun duirt e, “Ach chunna mise cho soilleir e.”
“O gum teagamh,” ars esan gu h-aotrom, ach lean e air ann an guth fuar, geur, “Is am bheil fios agad gum faodadh tu bhith air do pheanasachadh chionns gun do chosg thu ar tìde le d’fhaoineas?” Stad e gus an sùghadh a’ maoidheadh a-staigh ann an inntinn an fhir eile mun duirt e gu searbh, “Na fàg an t-àite gun chead bhuamsa is - nar chì thu na sìthichean na tig thugamsa leis an naidheachd. Faic chun an taigh-òsda e, Neill.”
Dh’fhalbh iad, Niall a’ bruidheann air a’ chuthach mun tìde is Mata gun guth gus an do ruig iad an taigh-òsda nar a thuirt e, “Tha mi coma ach chunnaic mi.”
Ach cha duirt e gum b’ e a bha cur dragh air gum b’ e aodann Sheumais a bh’air an duine a chunnaic e. Ged bha beagan gamhlais aige dha bha fios aig an Agh nach robh iarraidh aige cur às da. Ach bha aig amannan.
Thill Niall far an robh an Dòmhnallach a’ sgrùdadh is a’ piocadh ingnean is a’ feitheamh. “Seadh, an do dh’innis e an còrr?”
“Cha d’ dh’innis”.
“Dè do bheachd fhèin?”
Thagh Niall na facalan mun duirt e, “’S e mo bheachd nach cuala


[TD 22]
sinn deireadh na sgeòil.”
Thug an Dòmhnallach a shùil bhiorach dheth is choimhead e mach troimh uinneig dhorch mun duirt e, “Ach tha trì bliadhna againn. - Ach sa’ mhadainn can ris gum bheil cead a choise aige.”
Chuir Mata crìoch air a ghnothach is thill e air ais a Shasainn. Chùm e aige fhèin na thachair dha, am beachd nach cuidicheadh e leis nan robh fios aig a’ Chomann gun robh e ri saobh-smuaintean den t-seòrsa ud. Fhuair e àrdachadh ’na obair ach chùm e air a bhith tighinn mu thuath. Bha barrachd saors’ aige chionns gun d’fhuair Seumas e fhèin obair eile. Bha e nis a’ deanamh sanas-reic air TV is nar a chitheadh Mata a’ phlìon aige air a’ bhocsa bha fios aige nach robh gamhlas aige dha. Cha do dh’iarr e fios a bhith aige ciamar a bha e fhèin is a cho-obraichean a’ còrdadh.
Ruith tìde, ruith na bliadhnaichean, is thàinig Mata mu thuath turas eile an lùib obrach. Bha’n t-sìde anabarrach tioram, briagha, is bha shlighe troimh àiteachan a bha cliùiteach airson am maise ach a dh’aindeoin sin uile bha duibhre neo-àbhaisteach air inntinn Mhata. Dòcha gum b’ e an truimead seo a dh’adhbhraich nach do mhothaich e ann an àm gum faodadh e bhith gann de dh’ola nan gabhadh e a’ chuairt fhada don bhaile. Cha robh fìor reusan nach gabhadh e rathad a’ mhonaidh mar a bha feadhainn eile.
Mun do ruig e mullach na h-àirde mhothaich gun robh càraichean TV air am fàgail ri taobh an rothaid agus sgioba bho TV ag obair air lianaig ri taobh na mara. Bha luchd-turais, aig an robh an tìde, iad fhèin ‘nan stad a’ coimhead air dol-a-mach a bha annasach dhaibh. Dh’fhaoidte gun robh Seumas ann a seo is plìon air. Rinn Mata suas inntinn gun stadadh e far an robh an rathad a’ lùbadh gu teann air a’ mhullach. Ach b’ eudar dha stad air chual’ e brag cruaidh is bha e cinnteach gun do spraidh taidhr. Chaidh aige air an càr a thoirt gu àite còmhnard ri taobh an rothaid. Theàrnaich e sìos is sgrùd e na taidhrs a bha gu slàn. Chaidh e air ais is shuidh e air chùl na cuibhle is choimhead e sìos gu lianaig ri taobh na mara far am fac e càr briagha, an dràibhear, ar leis, gun anail ann, uchd air muin na cuibhle, an fhuil dearg air a lethcheann. Cha do dh’fhoighnich e dhe fhèin ciamar a chitheadh e cho geur is ged b’ e sùilean na speireig a bha ’na cheann. Chrom e e fhèin air a’ chuibheall.
Nar a thàinig e thuige fhèin bha an Dòmhnallach is aodann ris an uinneig fhosgailte is cha robh dìteadh na coire ’na ghuth nar a thuirt e, “Is b’ eudar dhut tilleadh.”
Gun fhreagairt choimhid Mata sìos far am faiceadh e, ar leis raganach gu bhith air a ghiùlan air falbh air lunnan.
“Cleasan ùra,” ars an Dòmhnallach gu h-aotrom.
“Is seann chleasan,” arsa Mata gu trom.


[TD 35]
EACHDRAIDH MU MHALLAIG
le Pòl Mac a’ Bhreatunnaich
A chionn ceud bliadhna air ais, cha robh mòran coltais air rubhan creagach Mhallaig ris a’ bhaile-puirt iasgaich a shoirbhich troimh na bliadhnachan gu fàs gu ìre bhith ’na phrìomh lamraig èisg air taobh an Iar-Thuath Alba; ceann-uidhe na rèile à Deas, agus ceann-siubhail an rathaid thar na mara gu na h-Eileanan. Leis gach atharrachadh a thàinig o chionn ghoirid – meudachadh ullamhachadh na cala; an rathad ùr a’ tighinn a-steach dhan bhaile ri oir a’ chladaich; an uchd-bhalla mòr a thogadh air a’ chladach shiar, agus leis an tugadh a-staigh àireamh mhòr fearainn ùr; ionadan-gnìomhachais airson làimhseachadh èisg; bùthan ùra; taighean-òsda air an sgeadachadh agus còmhnaidhean airson luchd-turais làn gu’n ursann - is fada a ghluais am baile beag air aghaidh o ìomhaigh nan taighean-dubha bha uair suidhichte a-measg nan sgorran.
Cha do thachair na h-atharraichean sin leotha fhèin, ach le roi-shealladh dhaoine mar MacShimidh, uachdaran oighreachd Mhòrair-a-Tuath, an aimsir ceud bliadhna gu leth air ais, a thuig nach robh dòigh air am b’ urrainn dhan t-sluagh a bhith beò air toradh na talmhainn ’na aonar, gu h-àraid an dèidh gort uabhasach a’ bhuntàta an 1846. Gus an caithe-beatha a leasachadh, bhrosnaich e na fir tionndadh gu iasgach bhàrr air obrachadh an croitean; agus airson an cuideachadh, thog e a’ chiad lamraig-chloiche ann a Mallaig. Tha sin aithnichte thun an latha-diugh le ainm ‘Lamraig MhicShimidh’. B’ e sin an t-àm a bha uachdarain air gach taobh a’ ruagadh an t-sluaigh thar an fhearainn gu àite a dhèanamh do chaoraich; ach bha barrachd meas aig MacShimidh air daoine na do chaoraich. Mar sin, is ann a chuir e mach tuilleadh fearainn airson chroitean, agus bhrosnaich e teaghlaichean a’ còmhnaidh sna glinntean uaigneach, gluasad gu croitean na bu ghiorra dhan chladach taobh siar oighreachd


[TD 36]
Mhòrair. Bhrosnaich e iad barrachd chaorach a ghleidheadh airson a mathas fhèin - cha b’ ann idir airson an àite fhèin a ghabhail.
An 1879, thòisich e air rathad a thogail eadar Abhainn Mhòrair agus Mallaig; agus a bhàrr air a’ chosnadh a chruthaich sin, rinn an rathad ùr caithe-beatha an t-sluaigh na b’ aotroma, a’ toirt dhaibh cothrom gach nì a tharrainn le each is cairt, seach air an dromannan. An 1883, thog e stòir bharaillean agus salann ann a Mallaig airson sailleadh an sgadain. Leis a sin, chaidh bunait a’ bhaile-puirt a shuidheachadh.
Mun tàinig na gnothaichean sin gu buil, b’ e Tairbeart, Loch Neibhis, suidheachadh iasgach an sgadain air an earrann sin dhen dùthaich. Bhiodh eathraichean às gach ceàrn ag iasgach na lochannan - Loch Shiurn, Neibhis, agus Caolas Shlèibhte; agus bhiodh an sgadan air a shailleadh air bòrd eathraichean mar na ‘Klondykers’ air a bheil sinn eòlach an-diugh. An 1882, bha dà bhàta a’ seòladh gach latha à Tairbeart, Loch Neibhis, le luchdan sgadain dhan Oban far an robh an rèile ùr ga tharrainn air falbh gu margadh. Thug sin cothrom dha na h-iasgairean barrachd airgid fhaotainn airson an dìcheall - aig an àm bha 38/- an crann a gheibheadh iad ’na dheagh phrìs air an rèir-san airson iasg Loch Neibhis.
Ràinig an rèile an Gearasdan san Lùnasdal 1894, agus thòisich a’ Chompanaidh air sealltainn airson rathad a bheireadh an rathad-iarainn na b’ fhaide dhan Iar, agus na b’ fhaisge air gnothach buannachdail tarrainn an èisg. B’ e a’ Fhrosbheinn air Loch Ailleart agus Arasaig air an robh iad a smaointinn airson an ceann-uidhe san Iar; ach bha uachdarain nan oighreachdan sin a’ cur an aghaidh leithid a leasachadh. Air an làimh eile, cha robh teagamh sam bith an inntinn MhicShimidh, a’ tuigsinn feumalachd an rathaid-iarainn a thoirt cho fad ri Mallaig. Chaidh buidheann shònraichte a thaghadh às a’ bhaile gu teisteanas a chur mu choinneamh comataidh dhen Phàrlamaid an Lunnainn, gum b’ e doimhneachd agus fasgadh cala Mhallaig a dhèanadh àite cho freagarrach ’s a bha sa’ choimhearsnachd airson ceann-uidhe na rèile. Labhair Gilleasbuig MacGhillFhaolain, fear dhe na teachdairean, sa’ Ghàidhlig anns an robh e ro-fhileanta, ged a bha e cheart cho fileanta sa’ Bheurla. Bha a chonnsachadh cho pongail gun d’fhuair iad a miann; agus às a sin, dh’fhàs baile-puirt an latha-an-diugh.
B’ e dòigh-siubhail gu Mallaig sna làithean sin falbh air coidse às a’ Ghearasdan cho fad ri Arasaig - turas a bheireadh dà latha, agus a chosgadh deich tasdain, le tasdan eile airson an dràibheir. Air dhaibh Arasaig a ruigsinn, dh’fheumadh an luchd-siubhail falbh


[TD 37]
an còrr dhen t-slighe air gige-puist. Bha cuimhne aig na seann-daoine air an triall riaslach sin às a’ Ghearasdan - nuair a ruigeadh iad bruthach cas, dh’fheumadh iad tighinn às a’ choidse agus a phutadh suas gu bàrr a’ bhruthaich. Air an aon dòigh, bha aca ri a chumail fo chaisg a’ dol sìos nam bruthaichean; agus gu cinnteach tha fios gum b’ fheàrr le cuid gun do thagh iad an t-slighe a dhèanamh air chois!
Cha robh am Mallaig an uairsin ach deannan thaighean-dubha agus croitean sgaoilte ri oir a’ bhàigh; ach le tuilleadh chroitean air an cur a-mach air taobh siar oighreachd Mhòrair, agus barrachd teachd-an-tir on iasgach, dh’fhàs an sluagh na bu lìonmhoire; agus bha freagarras a’ bhaile a’ fàs na b’ fhollaisiche ’na bhaile-puirt iasgaich.
B’ ann fad ’s a bhathar a’ togail an rathaid-iarainn a dh’fhàs Mallaig gu ìre baile. Ràinig a’ chiad thrèana Mallaig aig fichead mionaid gu meadhon-latha air a’ chiad latha dhen Ghiblean 1901. Bha dà bhàta-smùide - an Clydesdale à Steòrnabhagh agus an Lovedale à Port-Rìgh, a’ feitheamh na trèana airson an luchd-turais a thoirt thun nan Eileanan; agus b’ e sin tòiseachadh an t-seirbhis a tha dol thun an latha-diugh gu’n Eilean Sgitheanach agus na h-Eileanan Beaga.
Rinn tighinn na rèile diofar mòr air dòigh caithe-beatha an t-sluaigh sa’ choimhearsnachd san fharsainneachd. Far am b’àbhaist dhaibh an riatanasan troma mar mhin ’s sìol fhaotainn o eathraichean a dh’fhàgadh iad aig Rubha Arasaig agus Tairbeart, Loch Neibhis; agus a dh’fheumte an uairsin gach nì a tharrainn ann an sgothan-ràimh gu Abhainn Mhòrair, às am feumte tuilleadh riasladh gan tarrainn air an dromannan gu tric, thun an dachaighean; bha nis an trèana a’ toirt gach nì na b’ fhàisge air an dorais. Maille ris a sin, bha an rathad ùr a’ dèanamh comas do each ’s cairt an t-uallach a thoirt thar dhromannan, crom le sgios. Dh’fhosgail an rèile an saoghal farsainn don t-sluagh gu falbh ’s tighinn gun strì.
Ann a Mallaig fhèin, thàinig atharraichean air an àite mar gum b’ eadh air oidhche. Chuirte an t-iasg do chairtean-trèana dìreach às na bàtaichean iasgaich, agus thòisich a’ mhalairt air reic èisg a thog am port gu a shealbh an-diugh. Ach mar a dh’fhàs stàth Mhallaig mar phort-iasgaich, thàinig feumalas an Tairbeirt, Loch Neibhis, gu grad chrìch. Dh’fhàg an sluagh a bha co-cheangailte ris an iasgach an Tairbeart agus na clachain eile an uaigneas taobh an Ear oighreachd Mhòrair-a-Tuath; agus shuidhich a’ chuid mhòr dhiu a Mallaig fhèin, agus sa’ choimhearsnachd mun cuairt.
Bhiodh àireamh mhath de iasgairean a’ Chosta-an-Ear ag obair


[TD 38]
a-mach à Loch Neibhis, ach nuair a chunnaic iadsan am buannachdas dhaibh an dachaighean a dhèanamh ann a Mallaig, agus cho furasda ’s a bha an t-iasg fhaighinn gu margaid, thòisich an teaghlaichean ri a leantainn. An-diugh, a bhàrr ainmean Gaidhealach Lochabair, tha ainmean theaghlaich on Chosta-an-Ear a ghèill iad fhèin gu mòr a suidheachadh a’ bhaile gus an ìre aig a bheil e.
Thog cuideachd a’ Chosta-an-Ear bothain fhiodha ri oir a’ bhàigh mar àitean còmhnaidh dhan teaghlaichean. Cha robh an caithe-beatha ach gann. B’àbhaist còmhstri mhòr a bhith eadar na mnathan ach cò bu tràithe a gheibheadh a nigheadaireachd a-mach air madainn Di-Luain; agus gu tric bhiodh casaid ghoirt eatorra gun robh iad a’ dèanamh foill, nuair a bha e ro-fhollaiseach gum feumte gun deachaidh a’ nigheadaireachd a dhèanamh air Latha-na-Sàbaid - nì nach robh cuideachd a’ Chosta-an-Ear deònach aideachadh ris idir!
Cha robh fada gus an do thòisichear air taighean ùra cloiche a thogail air gach taobh; agus leotha thàinig bùthan, taighean-òsda, bùthan-obrach a’ cumail cois ri riatanasan nan iasgairean, agus sgoiltean ’s eaglaisean airson an t-sluaigh gu lèir.
B’ e an sgadan prìomhbhun saothair ’s beairteas an àite; agus aig aon àm bha ceithir deug thaighean-saillidh agus toitidh ann. Bha an t-iasg air a tharrainn air falbh air an rèile; agus fad sèasan an sgadain, bhiodh suas ri ceithir deug a thrèanaichean àraidh a’ ruith gach latha. Bha am baile a’ sìor leudachadh le tuilleadh thaighean a’ dol suas air gach taobh.
Chuir an Dàrna Cogadh caisg-bhuaidh air soirbheachadh a’ bhaile. Chaidh cuid mhòr dhe na bàtaichean-iasgaich a thoirt air falbh gu feumalas cogaidh; agus bha na fir a bha ga seòladh cuideachd air an gairm gu cogadh. Leig Companaidh an Rèile aig an robh seilbh san lamraig fhiodha a bhiodh na h-iasgairean ag uisneasachadh, leis tuiteam gu staid dhearmadach le cion aire, gus an robh e cunnartach do làraidhean a dhol air gun iad a dhol troimhn chlàr ghrod.
Sin mar a bha cùisean ann a 1963, nuair a thug Companaidh na Rèile mothachadh grad do luchd malairt an èisg gun robh iadsan a’ cur stad air giùlain èisg air an rèile. B’ e buille ghoirt a bha sin don phort-iasgaich le staid na lamraig cho cunnartach airson làraidhean air am feumte earbsa airson an obair a ghabhail os làimh. Co-dhiù, chuir Comann Iasgairean Mhallaig teileagram gu Rùnaire na Stàite a’ sireadh a chuideachadh gu suidheachadh na lamraig a leasachadh. Gheall an Comann gach sgillinn airgid a bha aca fhèin gus an gnothach a chuideachadh; agus air rèir aithris,


[TD 39]
[dealbh] Mallaig mun tàinig an rèile
[dealbh] Mallaig san deichead 1920-30
[dealbh] Mallaig san deichead 1930-40


[TD 40]
cha deach teileagram cho fada neo cho cosgail a chur riamh roimhe air falbh à oifis-puist Mhallaig!
Ghabh Rùnaire na Staite cùisean os làimh gu h-ealamh. Thug e ùghdarras na lamraig do Chomann nan Iasgairean, agus thug e dhaibh cuideachadh airgid gu càiridhean riatanach a chuir an cèill sa’ mhionaid. B’ e a’ chiad riatanas na tuill air sailean na lamraig a chàradh, agus airson sin chaidh deich tunna fichead de phleitichean stàilinn òrdachadh. Thug sin dhaibh an cothrom làraidhean a thoirt gu iomall na lamraig, agus thòisich slaodadh an èisg air an rathad mhòr, gun sgur thun an latha-diugh.
An 1968, chaidh Ughdarras Cala Mhallaig a chur air bonn, agus is e iadsan a fhuair na taicean on Riaghaltas a chuir an cèill gach leasachadh air an lamraig a rinneadh on uairsin.
Tha àireamh-sluaigh Mhallaig air a bhith bunailteach mun cuairt air a’ mhìle o chionn deich bliadhna fichead. Tha taighean ùra a’ sìor dhol suas; thogadh rathad ùr dhan bhaile ri oir a chladaich; thogadh bùthan ùra; agus tha deilbhean air an tarrainn suas airson tuilleadh leasachadh a dhèanamh sa’ bhaile, agus sa’ chala, le obraichean a’ phuirt a bhith air an ath-shuidheachadh airson an leudachadh, agus àite a dhèanamh airson tuilleadh.
Is e an t-iasgach bun-beairteis an àite, agus tha e a’ cruthachadh mòran cosnaidh - chan e mhàin dha na h-iasgairean fhèin, ach do gach aon co-cheangailte ri malairt an èisg, eadar luchd-làimhsiche air an lamraig agus an oifisean; làraidhean ga ghiùlain gu gach ceàrna; agus gach deasachadh troimhn tig gach caochladh èisg mun ruig e ar bùird-bidhe. Nuair a tha an t-iasgach torach, tha am beairteas a’ sgaoileadh mun cuairt gu buannachd gach aon; ach nuair nach eil, tha buaidh aig a sin air caithe-beatha an t-sluaigh gu lèir.
Chuir an cogadh crìoch air sailleadh an sgadain, le margaidean taobh an Ear na h-Eòrpa dùinte; agus chaill Mallaig, mar àiteachan eile, cuid mhòr de chosnadh. Co-dhiù, cha do mhair an staid sin fada, oir chan eil luchd-gnìomhachais an èisg mall nuair a thig e gu atharraichean ùra. Thòisichear air tarrainn nan luchdan sgadain ùr air falbh air làraidhean gu gach àite a bha làimhseachadh an èisg. Chaidh a’ cheist a chur iomadh uair, carson nach do thogadh na taighean-gnìomhachais a làimhsicheadh an t-iasg sa’ choimhearsnachd fhèin, agus a chruthaicheadh mòran cosnaidh; ach aig an àm bha gu leòr a’ glaodhaich ’nan aghaidh - bha e na bu riatanaiche na mòintich fhàgail fàsach na gum biodh iad air a milleadh le fàileadh an èisg!
Mhair pailteas an sgadain airson deannan math bhliadhnachan gus an robh Mallaig ’na phrìomh-phort sgadain na h-Eòrpa; ach


[TD 41]
mar a thòisich an stoc ri crìobadh le tuilleadh ’s mòran iasgaich, chaidh bacadh a chur air iasgach an sgadain gu cothrom dhan stoc a dhìon. B’ e buille gharbh a bha sin do iasgairean ag obair sa’ Mhaoil; fad ’s a bha cabhlaich mhòr choigreach a’ sguabadh a’ chuain air taobh Siar nan Eileanan gun chasg, agus a’ bacadh an sgadain seòladh a-steach troimh na caolais gu ar cladaichean mar a b’àbhaist.
Chuir sin atharrachadh air gach gnìomhachas a’ dol air aghaidh à Mallaig. Co-dhiù, cha robh na h-iasgairean a’ dol a leigeil le na cùisean sin cur às dhiu, agus an ùine gheàrr, dh’atharraich iad am bàtaichean agus an àirneis gu tionndadh gu iasgach iasg-geal agus muasgan-caol. Cheannaich cuid dhiu eathraichean ùr airson na h-obrach agus an-diugh tha cabhlach mhòr còrr ’s ceud gu leth bàta de gach meud ag iasgach à Mallaig. Chaidh gnìomhachasan eile a chur air bonn gus gach seirbhis a thoirt do na h-iasgairean - gàrradh-cairidh, taigh-gnìomhachais deighe, ola agus gach riatanas eile; agus gach seirbhis a’ cumail ceum ri atharraichean ùra mar a thachradh iad.
Sa’ bhaile fhèin, chaidh dà sgoil mhòr ùr a thogail - àrd-sgoil agus bun-sgoil. Chaidh am baile a sgeadachadh gu mòr le dreach ùr air taighean ’s rathaidean. Chan eil gluasad ann san t-samhradh le luchd-turais às gach ceàrna, a’ fuireach sa’ choimhearsnachd agus air an rathad dhan Eilean Sgitheanach air na bàtaichean-aisig. Thugadh treàna na smùide air ais airson luchd-turais, agus o cheann gu ceann dhen bhliadhna brùchdaidh na ceudan aisde le ’n camaran a’ tarrainn dhealbhannan aig ceann-uidhe na rèile. Chan eil mìr de dh’ùidh aca san ‘Sprinter’ bheag a’ ruith a-mach ’s a-steach dhan Ghearasdan!
Dh’fhàs Mallaig gu’n ìre aig a bheil e an-diugh troimh bheatha cuid dhe na seann-daoine tha fhathast beò sa’ bhaile. Is iomadh atharrachadh a chunnaic iad; ach tha mòran fhathast an dùil a chur an cèill gus am port fhosgladh gu cothrom a ghabhail à gnìomhachaisean ùra. Thathar am beachd uchd-bhalla mòr a thogail o Rubha Mhallaig thun na Sgeir-Dheirg air a bheil an taigh-solais suidhichte an dràsda. Chruthaicheadh sin cala dhomhainn fharsainn a bhiodh freagarrach airson gach meud bàta-mòr am port ùisneachadh; agus bhiodh sin anabarrach feumail do bhàtaichean co-cheangailte ris an ola, ma theid a lorg sa’ Mhaoil. Tha Companaidh Mhic a’ Bhruthainn an dèidh aitreabh ùr a thogail air an lamraig; agus tha sin a’ toirt misneachd don chuideachd uile gu bheil iad an dùil am bàtaichean-aisig a chumail a’ seòladh às a’ phort airson greise fhathast, a dh’aindeoin a’ bhuaidh a dh’fhaodadh drochaid tarsainn a’ Chaoil don Eilean Sgitheanach a


[TD 42]
[dealbh] Mallaig an-diugh. Lamraig-cloiche Mhic Shimidh ri fhaicinn ri taobh an taigh-deighe
[dealbh] Cnàmhan na ’Maggie Love’ an Abhainn Mhòrair


[TD 43]
bhith air àireamh an luchd-turais deònach rathad Lochabar a leantainn.
Chan eil mòran air fhàgail a chuireas nar cuimhne nan sean-nòs am Mallaig a-nis. Chan eil cuimhne air taigh-tughaidh, no air na seadaichean fiodha mun lamraig - chan eil eadhoin a’ Ghàidhlig, cainnt nan seann-daoine ri chluinntinn ach ainneamh. Is fhada o na chailleadh sealladh air na sgothan-shiùil, ged a bha slige long-aon-chrannach ’na laighe an inbhir Abhainn Mhòrair airson iomadh bliadhna, a’ toirt ìomhaigh nan luingeas-shiùil a b’àbhaist a bhith seòladh mu ar cladaich nar cuimhne.
B’ e an long sin a’ ‘Maggie Love’, bàta iasgaich ‘Fifer’ a cheannaich Sandy agus a bhrathair Iain MacIain, fir-stèidheachaidh na companaidh a tha fhathast a’ leasachadh ola agus an riatanasan eile don chabhlaich iasgaich. Nuair a thòisich an rèile air tarrainn guail gu Mallaig, dh’atharraich Sandy an long airson gual a ghiùlain gu na h-àiteachan uaigneach suas Loch Shiurn, Loch Neibhis agus na h-Eileanan Beaga. Ghiùlaineadh i deich tunna fichead, agus le a seòl mòr a’ brùchdadh an gaoith ghairbh, b’ e sealladh faicsinneach i a’ seòladh a-mach à Mallaig. Cha robh ach dithis ga seòladh, agus air rèir choltais, bha iad dèidheil air dram le chèile; ach mar a thuirt Sandy iomadh uair, b’ e sin a rinn deagh sheòladairean dhiu. Nuair a smaointicheas neach air duilgheadas an seòl mar a làimhseachadh agus seòladh troimh gach caolas cumhang, is math a b’ airidh iad air an drùthaig dhrama!
Cuiridh adhartas às leis gach sean dòigh, agus le ùine thàinig na pufairean, agus b’ fheudar a’ ‘Maggie Love’ a thoirt gu cala. Cha robh fios aig Sandy dè a dhèanadh e leatha, gus mu dheireadh an do sheòl e steach do Abhainn Mhòrair i. An sin reic e i ri Eòghann MacEachainn à Ceann-Saideal; agus b’ e phrìs a chuir e orra, aon chearc ghuir agus dusan isein. An sin laigh i troimh na bliadhnachan, mar iongnadh do luchd-turais; agus gach geamhradh gach aon a dhèanadh feum de a fiodh, a’ rùsgadh a sailean o cliathaich, gus nach eil air fhàgail an-diugh ach a druim san làthaich.
Co-dhiù, ged a tha e math a bhith rùnachadh air nithean mar a bha iad, tha e nas cudthromaiche bhith smaointinn air gu dè tha ri tachairt; agus gu dè a nì sinne gu mathas a leasachadh. Tha ceud bliadhna o na smaointich daoine gasda air feumalas Mhallaig a shuidheachadh ’na bhaile-puirt iasgaich; agus air an aon dòigh tha daoine roi-thaisbeanach a’ faicinn gu dè tha ri dhèanamh gus am baile a thogail suas gu ìre a chumas e ’na àite taitneach agus soirbheachail sna linntean a tha romhainn.

[TD 55]
BALL-COISE AIR TAOBH SIAR EILEAN LEODHAIS
Mar a thòisich e
le Coinneach MacLeòid
Ma tha am fiosrachadh agamsa ceart ’s ann ann an 1898 a thòisich ball-coise air Taobh Siar Eilean Leòdhais. Fhuair balaich à Barbhas cèise-ball mar thiodhlac bho fhear le buntanas do Bharbhas bho tìr-mòr ’s e aig an taigh air saor-làithean an t-samhraidh. Bha balaich Bharbhais air an dòigh leis an tabhartas ùr aca. ’S ann a-staigh aig a’ mhachair, far a bheil a’ phàirce-chluich a th’aig sgioba an Taobh Siar san latha-an-diugh, a bhitheadh iad a’ cluich.
Mun bhliadhna 1900 fhuair balaich Bhrù cèise-ball mar thiodhlac bho chuideigin eile. Thòisich an uair sin balaich Bhrù a’ cluich an aghaidh balaich Bharbhais ach ’s e còignear no sianar a bhiodh air gach taobh.
Air an 26mh den t-Sultain 1903 thàinig sgioba à Steòrnabhagh a-null mòinteach Bharbhais airson cluich an aghaidh balaich a’ bhaile sin fhèin. Ged a chuir balaich an Taobh Siar tadhal anns a’ chiad mhionaid, rinn balaich Steòrnabhaigh a’ chùis còig tadhalan gu dhà.
A-measg na feadhainn a bha a’ cluich do sgioba Steòrnabhaigh a latha sin bha Iain MacRath, a bha timcheall air fichead bliadhna an dèidh sin ’na cheannard air Sgoil MhicNeacail.
Bha e aig an àm sin ann an Oilthigh Obar Dheadhainn, agus aig an taigh airson nan saor-làithean. Chaidh a ghortachadh meadhon-slighe tron gheam agus fhuaireadh a-mach an dèidh làimh gu robh a chas briste. Is mòr am peanas a phàigh e airson cluich ball-coise an aghaidh nan Siarach, oir feumaidh sinn cuimhneachadh nach robh leithid Bòrd na Slàinte ann anns na làithean ud. Chaill an truaghan bliadhna as an Oilthigh fad ’s a bha a chas a’ slànachadh.


[TD 56]
[dealbh] Sgioba an Taobh Siar, 1934
Naoi mìosan an dèidh seo chaidh Bharbhais a-null a Steòrnabhagh a chluich balaich a’ Chaley aig pàirc Chnoc nan Gobhar, agus chaill iad trì tadhalan gu aon.
Gabh sgioba Bharbhais pàirt ann a roinn Steòrnabhaigh a’ bhliadhna sin, ach an dèidh ceithir geamannan b’ fheudar dhaibh sgur a ghabhail pàirt an dèidh mòran dhuilgheadasan. B’ e an t-adhbhar gu robh e duilich dhaibh faighinn a-null Steòrnabhagh agus gu robh cosgaisean ro àrd.
Ann an 1922 bhiodh balaich Bharbhais a’ cluich an aghaidh balaich Bhrù agus an uair sin thòisich ball-coise ga chluich anns na bailtean mun cuairt m.e. Siadair, Bradhagair agus Siabost. Thòisich co-fharpais ann an 1931 eadar Barbhas, Brù, Siadair, Siabost, Bradhagair agus Arnoil. B’ e Brù agus Barbhas a ràinig a’ chuairt dheireannach agus chrìochnaich a’ chluich co-ionnan aig aon gach taobh.
Ann an 1932 thug fear à Eirinn leis an ainm Macarthney seachad cupan leis an aon ainm, agus b’ e Bradhagair a’ chiad sgioba a bhuannaich an cupan seo, nuair a rinn iad a’ chùis ceithir tadhalan gu aon air Barbhas thairis air dà gheam.
Air a’ bhliadhna sin cuideachd chaidh cupan eile a thoirt seachad airson cluich eadar an dà sgioba a b’ fheàrr ann a Steòrnabhagh agus air an Taobh Siar.


[TD 57]
Ach an ath bhliadhna fhuair ball-coise air an Taobh Siar, agus nas fheàrr dùthaich Leòdhais gu lèir, misneach mhòr nuair a thug Comann Leòdhais agus na Hearadh an Glaschu seachad cupan - Cupan Eilean an Fhraoich an t-ainm a bh’air, agus bha a’ chluich eadar sgiobaidhean na dùthcha. Bhiodh e fo stiùireadh comann ball-coise an Taobh Siar.
Chaidh an cupan a thoirt seachad do fhear-cathrach Comann Ball-coise an Taobh Siar, Iain Moireasdan, le Maighstir Moireasdan agus Maighstir MacThòmais bho Chomann Leòdhais agus na Hearadh, aig latha-spòrs Bharbhais.
Ghabh ochd sgiobannan pàirt as a’ chiad cho-fharpais son a’ chupain. B’ iad sin am Bac, a Rubha, Nis, an Taobh Siar, Uige, an Tairbeart, an t-Ob agus Càrlabhagh.
Bha e iomchuidh gur h-e an Taobh Siar a bhuannaich e airson a’ chiad uair an dèidh dèanamh a’ ghnothaich air Nis (ann an dòigh a bha gu math connsachail, ach fàgaidh mi sin gu uair eile) agus am Bac, agus Uige as a’ chuairt dheireannaich, nuair a rinn iad a’ chùis dà thadhal gu neoini anns gach geam.
Ach mar as àbhaist dh’fheumadh muinntir Steòrnabhaigh tòiseachadh air buaireadh. Bha coinneamh aig sgioba ball-coise Shanndabhaig agus bha iadsan a’ dèanamh a-mach nach robh an cruinne-eòlas a bha a’ dol leis a’ chupa seo ceart. Bha iad ag ràdh gum bu chòir dhaibh fhèin ’s do Lacasdal a bhith anns a’ chupan seo air sgàth nach robh iad ’nam pàirt de Steòrnabhagh ann. ’S ann troimh dhuilleag nan litrichean ann an Gasaet Steòrnabhaigh a bha seo a’ dol, agus chùm e dol airson trì mìosan.
Ach aig coinneamh a bh’aig Comann Eilean an Fhraoich air 22mh Dùbhlachd 1933, dh’aontaicheadh cuireadh a chur gu Sanndabhaig agus gu Lacasdal airson co-fharpais na h-ath bhliadhna.
Bhon latha sin tha luchd-leantainn ball-coise ann a Steòrnabhagh an aghaidh a’ chupa seo.
Chan eil sgioba aig Sanndabhaig no aig Lacasdal an-diugh, ach tha Cupan Eilean an Fhraoich fhathast air a chluich, agus bithidh cho fada ’s a bhios ball-coise air a chluich ann a Leòdhas.
(Bu chaomh leam taing a thoirt do Uilleam MacillEathain à Baile an Truiseil airson an dealbh).


[TD 68]
A’ CHOINNEAMH URNAIGH
le Dòmhnall Iain Maclomhair
Mar ioma-ghaoth geamhraidh, bhrùchd i a-steach. San dara làimh bha Bìoball (facal Dhè), agus san làimh eile bha gunna. Coinneamh ùrnaigh mhath a bh’ann, theireadh cuid, gus an tàinig i. Co-dhiù, bha na h-iarrtasan àbhaisteach a’ taomadh bho bhilean nam foirfeach, na molaidhean àbhaisteach a’ seòladh gu nèamh, agus osann caillich no dhà ag itealaich mu na briathran. Nuair thàinig i, b’ e Uilleam Beag a bha gu poblach ag aideachadh a chuid pheacaidhean, ’s ma bha e a’ dol gan aideachadh uile bha fhios gum bitheadh e greis air a chasan. Ach nuair a thuig e dè bha a’ tachairt, b’ fheudar dhà crìoch a chur air an aideachadh. Gheibheadh e cothrom eile uaireigin. Bhitheadh peacadh no dhà eile ris an t-sreath mus bitheadh an ath choinneamh ùrnaigh ann.
Bha falt fada dubh oirre, agus speuclairean dubha cuideachd. Bha i sgeadaichte ann an leathar: dubh cuideachd), ach gun robh dealbh cruinn den t-saoghal, soilleir dearg, air an t-seacaid aice air taobh deas a broillich. Agus bha sròn oirre coltach ri gob iolaire.
Thog i an gunna os a cionn, ’s leig i urchair ma sgaoil. Chaidh aon de na solais ’na spealgan, ’s thuit mion-fhras de ghlainne mhìn chun an ùrlair, mar bhleideagan sneachda nach robh cinnteach am bu chòir dhaibh laighe. Cha robh duine ag ùrnaigh a-nise, gu follaiseach co-dhiù; bha am peacaidhean air falbh cho fada bhuapa. Cha robh ann ach i fhèin, bòidheach ann an dòigh, mur a b’ e a trusgan, ann an cuan de bhodaich ’s de chailleachan. Bha mòran dhiubh is trusgain dhubha orra, coltach rithe fhèin. Ach ged a bha Bìobaill aca, cha robh gunnachan aca. Cha robh cumhachd aca.
Cha robh fhios aca dè air an t-saoghal a dhèanadh iad. ’S ann a bha i à saoghal eile, à saoghal sgrìobhadair air choreigin nach do chùm smachd air a pheann, ’s a chruthaich uilebheist, cha b’ ann an ìomhaigh Dhè - bha sin cinnteach - ach ’s dòcha ’na ìomhaigh fhèin. Bha i cho eadar-dhealaichte bhuapa, ach aig a’ cheart àm cho coltach riutha. Daoine a bha beò ann an dorchadas, ’s a ghabh uabhas nuair a chuir i às an solas leis a’ ghunna.
Dh’fhosgail i am Bìoball a bha ’na làimh, dìreach far an robh an Seann Tiomnadh a’ gèilleadh don Tiomnadh Nuadh. An uairsin bhruidhinn i.


[TD 69]
“Seo mar a tha mise,” ar ise. “Eadar dà shaoghal, eadar dà Thiomnadh. Na bitheadh eagal oirbh ... fhathast. Bithidh mise ag ùrnaigh cuideachd. Bithidh mi ag ùrnaigh ri mo Dhia.”
Leig i urchair eile ma sgaoil, agus fhreagair mac-talla mòr air choreigin i. Cha robh innte ach òinseach de cheannairceach, shaoil iad, ach bha iad ro lag eadhan airson feuchainn ri stad a chur oirre. Bha iad reòite ri na suidheachain cruaidhe, ’s a’ choinneamh ùrnaigh air a dhol bun os cionn orra. Bha fuath eagalach ’nan cridheachan. Bha cliù aig cuid dhiubh am-measg chàich airson a bhith a’ dèanamh deagh dheasbad riutha fhèin ’nan ùrnaighean, ach cha robh facal aca a-nise.
“Bha gaol agamsa air fear uaireigin,” ars ise, “ach bhàsaich e. ’S nuair bhàsaich e spìon mi a chridhe às a chorp, ach am b’ urrainn dhomh a leughadh, ach am faicinn carson a bhàsaich e. Bha gu leòr ri fhaicinn, ach cha do thuig mi facal dheth. ’S a-riamh bhon uairsin, tha mi a’ cumail dlùth air a’ Bhìoball agus air a’ ghunna. Tha dà chogais agam. Agus dà chridhe. ’S nuair bhitheas mi a’ leughadh a’ Bhìobaill, bithidh mi a’ sgrìobhadh sgeulachd air peilear. Dè an sgeulachd a tha air a’ pheilear an-nochd? Cò a-nise a dh’fhaodadh a bhith san sgeulachd? An e thusa ... no thusa ... no thusa?”
Bha a sùilean a’ falbh air feadh a’ choimhthionail, ’s a’ stad aig cuideigin aig a h-uile “thusa”.
Nuair a stad a sùilean aig a’ mhinistear, thòisich aon chailleach ag èigheachd.
“Chan fhaod thu bhith a’ maoidheadh air a’ mhinistear. Ma nì thu sin, tha thu a’ maoidheadh air Dia fhèin.”
“Amen,” ars an còrr den choimhthional.
“Cò dhà tha sibh ag adhradh?” ars ise, ’s i a’ togail a’ ghunna. “Don mhinistear no do Dhia?” An uairsin leag i an gunna a-rithist.
Bha an t-àite sàmhach airson mionaid.
“Seall,” ars ise an ceann na mionaide. “Seallaibh ris an dealbh seo a tha air mo sheacaid. An saoghal, agus e dearg le fuil a’ pheacaidh, chan ann le bòidhchead fhlùraichean. ’S iad an gunna agus am Bìoball a shaoras an saoghal - am facal agus am peilear. Am peilear agus am facal. Tha sgeulachdan mòra anns a’ Bhìoball, ’s cha do loisgeadh peilear a-riamh gun a sgeulachd fhèin ’na luib.”
Bha crith eagail air a h-uile duine. Bha fhios aca gun robh an gunna beò, ’s nach b’ e fealla-dhà a bha air aire nan tugadh i òrdugh dhà. Chuir e às an solas, ’s bha cur às sholas ’na fhìor dhroch pheacadh.


[TD 70]
Thug i dhith na speuclairean dubha, ’s b’ e seo a’ chiad uair a chunnaic iad na sùilean aice. Bha iad dearg mar theine, agus na clachan-sùla mar dhà shaoghal anns an teine. Bha iad mar gum bitheadh lasraichean a’ falbh asda agus an dà shaoghal a’ dol ’nan teine. Bha an coimhthional a-nise cinnteach gur e spiorad an uilc a bha ’nam measg, ’s gun robh na geallaidhean deireannach an impis a bhith air an coileanadh. Na bha siud de ùrnaighean, agus gun chàil aca mar thoradh orra! Càit an deach iad ceàrr?
Dh’èirich Seonaidh a’ Gheàrraidh air a chasan.
“Cò thu?” ars esan rithe. “Co às a thàinig thu? Dè tha thu ag iarraidh? Do shùilean! Tha iad mar dhà ifrinn nad cheann.”
“A bheil thu eòlach air ifrinn?” ars ise gu h-obann.
Thog i an gunna. Chlisg Seonaidh . Shuidh e sìos air ball. Chlisg an coimhthional cuideachd. Bhruidhinn ise a-rithist.
“Innsidh mi dhut cò mi,” ars ise. “lnnsidh mi dhuibh uile. Mharbh sibh mise bho chionn fhada. Cha b’ ann le gunna no le sgithinn, ach le ur càineadh. Chan eil ainm orm ’s cha robh ainm orm a-riamh. Carson a bhitheas sibh a’ càineadh dhaoine nach eil coltach ruibh fhèin? Chan eil mise idir gun chreideamh, ’s bithidh mi a’ leughadh a’ Bhìobaill. Chuir sibh fearg orm. Dh’fhàg sibh mi eadar dà Thiomnadh ... Agus mo shùilean ... Chuir sibh ’nan teine iad. Co às a thàinig mi? Thàinig mi às an ifrinn sin a chruthaich briathran agus beachdan dhaoine dhomh fada mus do rugadh sibh, fada mus do thòisich sibh ag ùrnaigh ... Dè tha mi ag iarraidh? Fhuair mi na tha mi ag iarraidh. Chuir mi às an solas.”
Bha cuid ga tuigsinn, ’s bha cuid ann nach robh. Bha cuid a’ smaoineachadh gun robh fìrinn anns na thuirt i, ’s bha cuid den bheachd nach robh innte ach teachdaire an uilc. Bha feadhainn eile ann nach robh cinnteach.
Chùm i oirre.
“Tha mi a’ falbh a-nise,” ars ise. “Bithidh feadhainn ann daonnan aig am bi teagamhan. ’S bithidh feadhainn ann cho cinnteach asda fhèin ’s gum bi iad an dùil gu bheil iadsan ceart co-dhiù.”
Chuir i na speuclairean dubha air ais air a sùilean.
“Feuch an cùm sibh ag ùrnaigh,” ars ise.
Chaidh i a-mach. Shuidh iad uile dìreach far an robh iad gun aon fhacal a ràdh. Shuidh iad an siud fad uair a thìde. Air an t-slighe dhachaigh thàinig iad air corp boireannaich ’na laighe ann an lòn fala. Cha do dh’aithnich iad idir i. ’S bha a’ ghrian a’ dol sìos san àird an iar mar shaoghal ann an cuan de theine. Chuir sin iongnadh orra, oir b’ i an oidhche a bha ann.

[TD 82]
LATHA AN DUBAIDH
le Calum MacMhaoilein
Nuair a bha mi ’nam bhalach ann an Grabhair, bha mòran obrach co-cheangailte ri latha an dubaidh. Is ann anns an t-Samhainn a bhiodh an dubadh air a dhèanamh aig an àm sin ged is ann san t-Sultainn a thatar ga dhèanamh an-diugh.
Bhiodh a’ mhòr-chuid de na caoraich air a’ bhaile mun tìde sin den bhliadhna, ach bhiodh corra thè fhathast air a’ mhòintich agus dh’fheumadh gach croitear a bhith air a chasan gu moch anns a’ mhadainn gus iad sin a thoirt a-steach don bhaile agus an sprèidh gu lèir a chruinneachadh a-steach do bhàthaich no do shabhal gus an cumail tioram o uisge sam bith a thigeadh orra às na speuran.
An uair sin dh’fheumte an amar a chur air dòigh - amar fiodha, agus drubair fiodha a dh’fheumte a chur an àirde air sorchan, de thubannan, no de innleachd air choreigin eile a chuireadh croitear innleachdach air chois.
Dheidheadh a’ chiad chaora a thoirt gun amar le fear a bha an urra ris a’ chuid sin den obair, agus bhiodh dithis eile aig an amar gus an dubadh a dhèanamh. Bha a h-uile croitear ann an Grabhair aig an àm ’nan iasgairean cuideachd, agus bha na h-oilisginn a bha iad a’ cleachdadh aig an iasgach glè fhreagarrach airson an cumail tioram nuair a bhiodh iad a’ cur nan caorach dhan amar. Bheireadh an dara fear air casan toisich agus ceann na caorach, agus am fear eile air a casan deiridh. Thogadh iad i agus chuireadh iad air a druim don amar i. Thionndaidheadh iad an uair sin air a casan i agus bheireadh iad dhi cuideachadh gu coiseachd suas don drubair far an sileadh pàirt den dub dhith.
’S e obair throm a bh’ann a bhith togail caora an dèidh caora don amar, agus cha bhiodh an ùine fada gus an tòisicheadh an dithis a bha ris an obair seo a’ fàs glè sgìth. Nam biodh mòran dhaoine mun dubadh dh’fheumadh dithis eile an àite ghabhail an ceann greis, ach far am biodh teaghlach beag a’ dèanamh an dubaidh fhèin, dh’fheumadh iad fuireach aig an obair seo gus am biodh an


[TD 83]
obair gu lèir seachad. Bha seo ag adhbharachadh gum feumadh iad sguir bho àm gu àm gus an anail a tharraing, rud a dh’fhàgadh an obair a’ dol airson ùine mhòr den latha.
Nuair a thigeadh na caoraich a-mach às an drubair cha robh ri dhèanamh ach peanta an teaghlaich a chur air gach tè gus an aithnichear air a’ mhòintich co bu leis i agus gus an aithnicheadh gach croitear a chaoraich fhèin nuair a bhiodh iad am-measg chàich air a’ mhòintich.
Bha obair glè chruaidh ann an seo dha na croiteirean, agus bha na caoraich a’ faighinn riasladh nach robh idir gu math dhaibh. Is iomadh caora bhochd a bhris a cas le bhith sleamhnachadh nuair a bhiodh i a’ dìreadh don drubair.
Air Disathairn an 29mh den t-Sultainn 1990, thachair dhomh bhith ann an Grabhair air Latha an Dubaidh, agus chaidh mi don fhaing còmhla ri na croiteirean. Bha latha glè fhiadhaich le gèile agus uisge trom air a bhith ann Dihaoine agus bha eagal oirnn nach fhaighte air an dubadh a dhèanamh Disathairn, ach nuair a dh’èirich sinn anns a’ mhadainn bha latha eadar dhà shìon ann, agus cha do chuir an aimsir dragh sam bith air an dubadh. Chòrd e rium fhìn fìor mhath a bhith aon uair eile am-measg nan caorach.
Is mòr an t-eadar-dhealachadh a bha eadar seo agus an dubadh air an robh mi eòlach ann an làithean m’òige. Tha faing mhòr a ghabhas caoraich a’ bhaile gu lèir air a togail de shaimeant ann am mullach Druim Thainis. Tha i air a roinn ’na h-earrannan gus am faigh gach croitear air a chaoraich fhèin a chur air leth bho chàch ma bhios sin riatanach, agus geata beag air gach roinn. Aig ceann a deas na fainge tha amar saimeant air a ligeadh sìos don talamh air dòigh agus gum faigh na caoraich air coiseachd a-steach ann. Tha an amar mu dhà throigh a leud ’na mhullach agus a’ tighinn a-steach gu mu aon troigh gu h-ìosal. Gabhaidh e mu thrì cheud gu leth galan agus feumar mu aon ghalan de Paracide a chur ’na mheasg. ’S e seo a stuth a bha aig croiteirean Ghrabhair ach tha mi a’ tuigse gum bheil stuthan eile gan cleachdadh ann an ceàrnaidhean eile.
Am-measg nan croiteirean a bha mun dubadh seo bha dà bhodach - mi fhìn agus bodach eile a bha beagan na b’ aosda na mise. Cha do rinn sinne mòran cuideachaidh mun trusadh oir bha gu leòr do fhir òga ann a bha na bu chomasaiche air an obair na sinne. Chaidh sinn a-mach leis a’ chàr gu ceann a-muigh Rathad a’ Ghlinne, ach cha robh mòran chaorach ann cho tràth air an latha, oir bha iad gun cromadh bho na mullaichean. Chunnaic sinn ceithir caoraich ach nuair a rinn sinn oidhirp air an cur a-null air


[TD 84]
an abhainn, is ann a chùm iad gu tuath aig astar agus cha b’ urrainn dhuinne an tilleadh. Bha tè aca leis a’ bhodach eile agus tha dòchas agam gun deach a dubadh air latha eile.
Bha na fir a b’ òige air falbh romhainne, agus air tòiseachadh air an trusadh bho chùl Meall nan Caorach. Ràinig iad an fhaing goirid an dèidh dhuinne ruighinn agus fhuair sinn air cuideachadh a thoirt dhaibh gus an treud - còrr math air trì cheud beathach - a stiùireadh a-steach don fhaing.
Bha na caoraich a’ tighinn gu socair roimh na bha ’nan dèidh de dhaoine agus de choin, ach nuair a thàinig iad dlùth air an fhaing agus a thòisichear gan teannachadh a-steach do dhoras cumhang na fainge thòisich beathach an siud agus an seo a’ fiachainn ri bristeadh air falbh. Ach bha gach duine agus gach cù deiseil gu iad seo a thilleadh agus fhuaradh a h-uile beathach a-steach don fhaing gun a’ bheag de thrioblaid.
Bha a-nis an amar ri lìonadh. Bha iad ag innseadh dhomh gum b’ àbhaist an obair seo a bhith glè fhurasda nuair a bhiodh iad a’ toirt an uisge à Loch a’ Chàrnain le pìob <eng>‘gravity’,<gai> ach gun robh a-nise an loch seo air fàs cho ìosal agus cho salach agus nach ruitheadh an t-uisge troimh’n phìob. B’ fheudar a-nise an t-uisge a thoirt le pumpa à lochan beag a tha shìos an leathad. Ged nach robh an inneal tarraing seo ag obrachadh ro mhath, agus ged a b’ fheudar fear a bha eòlach air pumpaichean greis de ùine chur seachad a’ cur seo ceart, fhuaradh air an amar a lìonadh gun ach mu uair an uaireadair a chall.
Mar a thuirt mi mu thràth, bha an fhaing air a roinn ’na h-earrannan. Is ann ceart-cheàrnach a bha na h-earrannan gu lèir ach a h-aon, an tè anns am biodh na caoraich air an cumail dìreach mun deidheadh iad a-steach don amar. Bha i seo cruinn le fuasgladh oirre troimh’n deidheadh iad don amar. An teis meadhon na h-earrainn bha post agus dà gheata an crochadh ris, agus mar sin bha e comasach dà roinn a dhèanamh dhi. Nuair a chaidh beagan chaorach a leigeadh a-steach don earrann seo, fhuaradh air an roinn a b’ fhaisge air an amar a dhèanamh na bu lugha agus na bu lugha gus nach robh dol às aig na caoraich ach a dhol air adhart gu na fir a bha gan stiùireadh a-steach don amar. Cha robh a bhith an urra ris a’ gheata seo ag iarraidh mòran eòlais agus chaidh earbsa rium fhìn airson greis gus cìobair a leigeadh gu gnothaich eile nach b’ urrainn do fhear neo-dhreuchdail mar mise a dhèanamh.
Nuair a bha an drubair làn, chaidh na caoraich a ligeadh a-steach do earrann eile don fhaing. B’ fheudar seo a dhèanamh dà uair no trì mun d’fhuaradh air na caoraich gu lèir a dhubadh.


[TD 85]
Chaidh a h-uile càil gu rèidh, ach fhuair aon chaora greis da saorsa. Nuair a bhatar dha stiùireadh a-steach don amar thug i leum aisde agus chaidh i seachad air an amar agus air an fhear a bha an urra ri ceann nan caorach a chur fodha, agus bha i sìos guallainn Dhruim Thainis cho luath ’s a bheireadh a casan i. Ach luath agus mar a bha i, cha do ghlèidh i a saorsa ro fhada. Chaidh cù a chur air falbh agus nuair a fhuair e gu a cùlaibh cha robh dol às aice. Bha na cìobairean glè fhaiceallach oirre nuair a thàinig i gun amar an dara turas, agus fhuair i a dubadh an dèidh na h-uile.
Bha a-nise gach caora air a dubadh, ach bha iad gu lèir ’nan aon threud agus cha bhiodh e furasda do gach croitear a pheanta fhèin a chur orra mar a deidheadh sgaradh a dhèanamh orra. Mar a bha na geataichean air an cur an òrdugh air earrannan na fainge, cha b’ e obair dhoirbh a bh’ann caoraich gach duine a chur ann an earrann dha fhèin. Cha robh sinne fada a’ cur slìob de pheanta dearg air cliathaich dheas gach beathach agus plub den aon dhath air a’ mhàs aca, agus bha sinn aig an taigh agus a’ gabhail deagh dhìnneir aig trì uairean feasgar. Bha feadhainn ann aig an robh mòran a bharrachd oirnne ri pheantadh agus bha e gu math na b’ fhaide dhan latha mun robh iadsan air an obair gu lèir a dhèanamh.
Nuair a thuirt mi ri fear de na croiteirean gun robh an gnothach mòran na b’ fhasa dhaibh a-nis na bha e ann an làithean m’òige, is ann a fhreagair e.
“O tha. Chan eil càil an seo a-nis ach “roll on, roll off” dìreach mar a tha na bàtaichean-aiseig ùra.”
[sanas]


[TD 89]
An Sgeilp Leabhraichean

<eng>Gaelic and Scots in Harmony: Proceedings of the Second International Conference on the Languages of Scotland,<gai> deasaichte le R. MacThòmais (Roinn nan Cànainean Ceilteach, Oilthigh Ghlaschu. ISBN 903204 19 3. 192 tdd, £9.00. 1990).
Tha ainm an leabhair seo, gu ìre co-dhiù, a’ toirt dealbh math dhuinn air dè tha ’na bhroinn. Tha e a’ toirt còmhla fo aon chòmhdach dòrlach de phàipearan a chaidh a liubhairt mar òraidean aig co-labhairt ann an Oilthigh Ghlaschu ann an 1988. Tha a’ chuid as motha de na pàipearan sin a’ mìneachadh cuid de na dòighean anns an robh, agus anns a bheil, a’ Ghàidhlig – cànan is dualchas - a’ co-obrachadh leis a’ Bheurla Ghallda agus le a dualchas. Gun teagamh, tha co-sheirm ann agus, ’s dòcha, co-chòrdadh cuideachd, mar a chì sinn ann an raon no dhà, ach tha e a cheart cho coltach gu bheil, agus gu robh, mi-chòrdadh ann an raointean eile. An-dràsda, tha sgoilearan thall ’s a-bhos a’ cur cudthrom air an dàimh a tha eadar an dà dhualchas, agus a’ cur nan sgaraidhean an dara taobh. Dhuinne, mar Ghàidheil, tha deagh adhbhar toileachais anns an dòigh-obrachaidh seo, oir tha sinn a’ faicinn mar a bha dualchas na Gàidhlig a’ fàgail làrach làidir mairsinneach air gnè an dualchais ‘Ghallda’. Aig an aon àm chì sinn gu robh a’ Bheurla Ghallda ag atharrachadh dreach na Gàidhlig le facail-iasaid is iasadan a bu mhotha ann an litreachas agus ann an cànain.
Tha an cuspair farsaing, tha iomadh toinnearnh san sgeul, agus feumar seòltachd is faiceall anns a’ mhìneachadh. Gheibh sinn sin anns a’ mhòr-chuid de na pàipearan. Tha an leabhar a’ tòis-


[TD 90]
eachadh le pàipear bhon fhear-eachdraidh Iain Mac Ille na Brataich, far a bheil e a’ nochdadh mar a bha dòigh-beatha nan Gàidheal anns na Meadhon Aoisean ga riochdachadh ann an clàir agus ann an cleachdaidhean nan daoine ris an abair sinne ‘Goill’ an-diugh. Tha am pàipear seo, <eng>‘The Scots Language and Kin-based Society’,<gai> feumail ann a bhith a’ trusadh na fianais ann an cruth a tha furasda a chleachdadh agus soilleir mar mhìneachadh. Tha neart anns an sgrìobhadh cuideachd, mar gum biodh misneach an ùghdair air a dhaingneachadh le cumhachd a chuid rannsachaidh ann an raon a tha air leth beartach. Tha sinn a’ faicinn mar a bha filidhean is britheamhan, agus luchd-dreuchd eile, a’ dleasadh àite cinnteach ann an ‘Albainn nan Gàidheal ’s nan Gall’, mar a theireadh Deòrsa Caimbeul Hay.
Tha dà dheagh phàipear ann air ainmean-àitean, a’ chiad fhear le W. F. H. Nicolaisen, agus an dara fear le Richard Cox. Tha Nicolaisen a-mach air <eng>‘Gaelic and Scots 1300-1600: Some Place-Name Evidence’,<gai> agus tha e a’ toirt rabhaidhean cruaidhe dhuinn mun t-seòrsa fianais a tha taisgte ann an ainmean-àitean. Tha iad luachmhor mar fhianais air cànain, ach feumar a bhith air leth cùramach nach feuch sinn ri cus mìneachaidh a lorg annta: tha eadar-dhealachadh mòr eadar ainm is facal. Tha a’ phuing sin ga togail a-rithist le Cox, ann am pàipear breithneachail air <eng>‘Place-nomenclature in the context of the bilingual community of Lewis: status, origin and interaction’.<gai> Gu h-àraid, tha Cox a’ beachdachadh air ‘dè th’ann an ainm’, agus air ciamar a tha diofar threubhan a’ cleachdadh ainmean-àitean, agus diofar ghinealaichean cuideachd. A bheil iad a’ tuigsinn ciall ainme, no an e an t-ainm mar chomharradh as luachmhoire? Tha an dealbh ag atharrachadh a-rèir cò tha a’ cleachdadh nan ainmean sìos tro na linntean.
Tha trì sgoilearan a’ toirt sùil air puingean cànain – Dòmhnall MacAmhlaigh air <eng>‘The Development of Long Consonants in a Dialect of Scottish Gaelic’, Ian Quick<gai> air <eng>‘The Scots Element in the Gaelic Vocabulary of Domestic Furnishings and Utensils’,<gai> agus, ann an dòigh annasach, Ailean Bruford air <eng>‘Is Tartan a Gaelic Word?’<gai> Dh’fhaodadh am pàipear aig Quick a bhith air a neartachadh gu mòr nan robh e air barrachd eisimpleirean a thrusadh, ach tha e feumail ann a bhith a’ toirt sealladh air raon glè inntinneach, far am biodh dùil aig duine ri co-obrachadh tro mhalairt is bhùthan. Tha Bruford a’ cur ceiste, ceart gu leòr, ach a bheil a fhreagairt a-rèir na fianais, no a-rèir a dhùrachd fhèin? ’Nam bheachd fhìn, chan eil an fhianais Ghàidhlig a’ dol an rathad a tha e ag iarraidh, agus saoilidh mi gu bheil buaidh an latha leis


[TD 91]
na Frangaich!
Tha trì pàipearan anns an leabhar seo far a bheil na sgrìobhaichean a’ leudachadh ar seallaidh air bàrdachd na Gàidhlig. Tha A. Hughes a’ tagradh gu robh na dàimhean dualchasach eadar Alba is Eirinn fhathast a’ ceangal nam bàrd anns an dà Ghàidhealtachd aig deireadh na seachdamh-linn-deug, oir bha ùidh aig Niall Mac Mhuirich ann an còmhstri na Làimh Dheirg a thàinig gu ìre am-measg nam bàrd (no nam filidhean, le ceartas) mun bhliadhna 1689. Tha saoghal nan Meadhon Aoisean agus an saoghal nuadh a nochd an dèidh 1700 rim faicinn le chèile anns an obair aig Alasdair Mac Mhaighstir Alasdair, a tha mar chuspair don Ollamh Ruaraidh MacThòmais anns a’ phàipear <eng>‘Mac Mhaighstir Alasdair’s Nature Poetry and its sources’.<gai> Tha am pàipear seo gar toirt ceum air aghaidh ann a bhith a’ sgrùdadh na dòigh anns a bheil Mac Mhaighstir Alasdair a’ cur bhuadhairean <eng>(adjectives)<gai> gu feum ’na shaothair, agus, a bharrachd air sin, tha MacThòmais a’ cur air shùilean dhuinn gum faodadh gu robh e fo bhuaidh na h-obrach aig Gavin Douglas nuair a bha e a’ cruthachadh nan dàn ainmeil aige air na ràithean. Tha Crìsdean Mac Ille Bhàin a’ dèanamh mìneachadh sgoinneil air nàiseantachd anns na dàin aig Deòrsa Caimbuel Hay, cuspair a tha air leth freagarrach ann an leabhar mar seo. ’S e <eng>‘George Campbell Hay; Nationalism with a Difference’<gai> as ainm don phàipear, agus saoilidh mi gu bheil an sgrìobhaiche air fradharc Hay a thuigsinn ann an dòigh a tha an dà chuid ceart a-rèir na fianais agus eirmseach mar mhìneachadh air nàiseantachd a tha stèidhichte air dualchas.
Tha toileachadh is ionnsachadh rin lorg cuideachd anns na pàipearan aig Derrick McClure (air na h-eadar-theangachaidhean a rinn Dùghlas Young air cuid de na dàin aig Somhairle MacIlleathainn) agus aig Dùghlas Gifford (air bàrdachd Iain Mhic a’ Ghobhainn). Tha McClure gu sònraichte math air neart na Gàidhlig a mhìneachadh mar chànan bàrdachd. Tha an cruinneachadh a’ crìochnachadh le iomradh sòbarra, grunndail bho Choinneach MacFhionghain air <eng>‘A Century on the Census – Gaelic in Twentieth Century Focus’.<gai>
Uile-gu-lèir, ’s e pasgan snasail de dh’aistidhean a th’againn ann an seo. Tha an co-sheirm ceòlmhor mar as trice, agus bidh dùil againn ri tuilleadh gleusaidh bhon ath cho-labhairt. Rinn Oilthigh Ghlaschu deagh euchd ann a bhith a’ deasachadh an leabhair cho luath agus ann an dòigh cho grinn.
Dòmhnall E. Meek.


[TD 92]
[sanas]


[TD 93]
<eng>John L. Campbell, Songs Remembered in Exile (Aberdeen University Press.<gai> Obar Dheadhain. xii + 284. ISBN 0-08-037977-x. £30.00. 1990)
Tha a-nise faisg air tri fichead bliadhna bho thòisich Iain Latharna Caimbeul, Fear Chanaidh mar as fheàrr a dh’aithnichear e fhathast, a’ clàradh ’s a’ rannsachadh òran Ghàidhlig. ’S ann an 1937 a chuir e air chlàir, no co-dhiù air Ediphone, mòran de na tha san leabhar seo, agus e fhèin ’s a bhean ann an Alba Nuadh, ’s gu h-àraidh an Ceap Bhreatainn. Bha e eòlach ann am Barraigh grùnn bhliadhnachan roimhe seo, ’s a bhean eòlach ann an Uibhist-a-Deas, agus ’s e sin an dualchas òran as fhaisge air a chridhe riamh bhon uair sin. Anns an leabhar seo tha e a’ cruinneachadh tri fichead de na clàraidhean a rinn e ann an Canada, ’s a’ toirt dhuinn na faclan, an t-eadar-theangachadh, an ceòl, is beagan fiosrachaidh mun deidhinn.
Tha iomradh an toiseach air na cuairtean a thug e a dh’Alba Nuadh an 1932, an 1937 agus an 1953: a’ chiad dhà dhiubh sin a’ toirt leotha mòran de dh’fhiosrachadh mu Ghaidheil an àite, staid na Gaidhlig is a leithid sin. Chuir e air chois sluagh-chùnntas ann an 1932, a lorg àireamh an luchd-Gàidhlig. Tha e an uair sin a’ toirt dhuinn eachdraidh nan eilthireach, gu h-àraid an fheadhainn a dh’fhalbh à Barraigh ri linn obair a’ cheilp sìoladh às. Bha seo a’ tachairt gu sònraichte eadar 1814 agus 1830, ach bha an imrich a’ dol co-dhiù bho 1790 gu 1835. Bha Gaidheil air a dhol a-null thairis roimhe sin cuideachd, agus tha cuid de na h-òrain a rinn iad thall air sgeul, ’nam measg, anns an leabhar seo, ‘Dèan cadalan sàmhach’ le Iain Mac Mhurchaidh.
Tha grunnan ann de dh’òrain a rinneadh an Alba Nuadh, ach tha a’ mhòr-chuid de na th’againn anns an leabhar seo air an dèanamh ann an Albainn ’s air an gleidheadh thall an Canada.
Tha na h-òrain air an cur an òrdugh fo ainmean an luchd-seinn, is tha iomradh goirid orrasan aig toiseach gach earrainn. Uaireannan ’s e òran no dhà no trì a th’aige bho sheinneadair, ach tha grunnan ann a thug mòran a bharrachd dha, leithid A’ Bhean-phòsda Patterson, a bha de chloinn Nèill, A’ Bhean-phòsda NicAonghais, a bha ’na bana-Dhòmhnallach, agus Aonghas ‘Ridge’ MacDhòmhnaill. Tha grunn de dh’òrain Abrach aig Aonghas, mar bu dual, ’nam measg dhà le Dòmhnall Donn. Tha an Caimbeulach ag ràdh gur h-i A’ Bhean-phòsda NicAonghais beul-aithrisiche cho math ’s a lorg e, agus tha sin soilleir bho mhòran de na h-òrain a fhuair e bhuaipe. Uaireannan saoilidh duine gu bheil na teacsaichean aice nas glaine ’s nas brìgheile na mòran a bha air an gleidheadh anns na h-eileanan againn fhìn. Tha feadhainn ann


[TD 94]
gun teagamh anns a bheil measgachadh òran (mar ‘A Mhàiri bhàn as àille sealladh’ agus ‘Gur muladach tha mi’) agus tha dìreach corra fhear ann a tha gun aithne air aig an taigh (m.e. ‘Dòmhnallan dubh, Dòmhnallan’, co-dhiù mar a tha e an seo).
Tha na h-òrain seo à iomadh ceàrnaidh is linn. Tha ceangal aig an òran “S mi ’m shuidhe am muigh an gleann na Gèige’ ri Colbhasaigh mun bhliadhna 1623, agus ‘rugadh’ ‘Trod nan Cailleach’ ann an Uibhist ’s am Barraigh timcheall air 1653. Saoilidh mi nach gabh e bhith gu bheil ‘Oran mu latha Bhoth Fhloinn’ idir cho sean ri 1590, agus tha, mar a tha nàdurrach, grùnn math de na h-òrain a tha measgaichte agus beagan troimhe-chèile (seo air sgàth an turais fhada troimhn t-saoghal).
Tha adhbhar cnuasachaidh gu leòr an seo, agus bu mhath a b’ fhiach e coimeas a dhèanamh anns an fharsaingeachd air dualchas nan òran ann an Albainn ’s ann an Canada.
Seo leabhar eile, ma tha, air a’ chàrn mhòr sin a thog Fear Chanaidh. Cùm a’ dol, Iain.
Ruaraidh MacThòmais

<eng>Pilgrim Souls<gai>
le ,eng>Mary and Hector Maciver<gai>
(AUP. Obar Dheadhain. xiii + 234 dd.
ISBN 0-08-037978-8. £13.90. 1990)
Rugadh Eachann MacIomhair ann a Siabost ann a 1910. Bha e bliadhnachan air ceann Roinn na Beurla anns an Ard-sgoil Rìoghail an Dun Eideann, agus rinn e mòran craobh-sgaoilidh, an Gàidhlig is am Beurla, a’ tòiseachadh roimhn Chogadh ’s a’ leantainn, gu ìre, gu faisg air bliadhna a bhàis, 1966. Bha mi gu math eòlach air grunnan bhliadhnachan an dèidh a’ Chogaidh, agus ’s e duine air leth tàlantach, tuigseach agus èibhinn a bh’ann. Bha mòran chàirdean aige a-measg luchd-sgrìobhaidh, leithid Sydney Goodsir Smith, Dylan Thomas, Louis MacNeice. Bha e air fear de na sgrìobhadairean Gàidhlig a thug cruth ùr air an sgeulachd ghoirid.
Phòs e Màiri Brown ann a 1958, agus bha iad a’ fuireach ann an


[TD 95]
Temple, faisg air Dun Eideann, an dithis aca a’ teagasg an Dun Eideann ’s am Portobello.
’S e leabhar tha seo nach tàinig buileach gu chèile. Tha caob math dheth (Earrann 11) ann am briathran Eachainn, oir bha e air tòiseachadh a’ sgrìobhadh eachdraidh a bheatha fhèin. Seo am pìos as fheàrr dheth, oir bha mac-meanmain aig Eachann nach robh tric aig fois, agus tha a bhuil air na sgrìobh e, ge b’ ann a’ cuimhneachadh òige, no a làithean anns an Nèibhi troimhn Chogadh, no a’ cuimhneachadh chàirdean. Tha dòigh-sgrìobhaidh Màiri fada nas truime. Is dòcha, cuideachd, nach eil an seo ach taghadh de sgrìobhaidhean Eachainn, oir chan eil iad a’ dol cus seachad air 1958, agus ’s ann troimh shùilean Màiri a chì sinn am pòsadh ’s na bliadhnachan an dèidh sin. Tha mòran anns an leabhar mu na làithean òga aice fhèin, ’s na bliadhnachan an dèidh bàs Eachainn, agus mòran de na dealbhan a rinn i anns na bliadhnachan sin.
Ach ’s fhiach an leabhar a leughadh, gu h-àraidh mar chuimhneachan air duine air leth annasach, air pàirt de na h-eòlaich aige, agus air an t-saoghal às an tàinig e: saoghal ris a robh e riamh a’ strì, air a thàladh an dàrna h-uair, air fhuadach uair eile. Seo pàirt de eachdraidh ar linne, an dà chuid an Leòdhas ’s ann an Alba.
Ruaraidh MacThòmais
[sanas]
