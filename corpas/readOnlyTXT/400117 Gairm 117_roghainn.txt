[TD 15]

COMANN NAN SGOILTEAN GAIDHLIG
Ruairidh MacLeòid

4 – An Toradh a Ghiùlain iad

Tha sinn air a bhith a’ meòmhrachadh anns na h-iomraidhean seo air saothair Comann nan Sgoiltean Gàidhlig a rinn obair cho ionmholta air a’ Ghàidhealtachd agus anns na h-Eileanan san naodhamh linn deug. Choimhead sinn airson toiseach tòiseachaidh air mar a chaidh an Comann a stèidheachadh ann an Dùn Eideann ann an 1811, agus cho feumach agus a bha na Gàidheil air sgoiltean ùra aig an àm sin. An dàrna turas ghabh sinn mar chuspair na dòighean eadar-dhealaichte a bha aig Comann Dhùn Eideann airson leughadh na Gàidhlige a thoirt air adhart a-measg nan Gàidheal. Bha sinn a’ beachd-smuaineachadh anns an àireamh mu dheireadh den ràitheachan air dè bu choireach gun do shoirbhich leis na sgoiltean seo ann an dòigh cho mìorbhaileach. Airson na sgrìobhaidhean seo a thoirt gu ceann, nì sinn rannsachadh air a’ bhuaidh a bha aig na Sgoiltean Gàidhlig air a’ Ghàidhealtachd, gu sònraichte air beatha spioradail nan Gàidheal.

1. Tha iomadach fear-sgrìobhaidh air cùnntas fhàgail againn air mar a rinn na Sgoiltean Gàidhlig làrach air caitheamh-beatha an t-sluaigh. Gann gu robh an sgoil ann an Gleann Bhreatal san Eilean Sgiathanach air a bhith fosgailte cola-deug nuair a bha e air a ràdh nach cluinnte droch-cainnt a’ tighinn o aon de na sgoilearan, agus nan cluinneadh iad duine sam bith eile ri guidheachan, leigeadh iad fhaicinn gu robh an dol-a-mach seo gràineil leotha. Ann an 1819 sgrìobh an t-Urramach Aonghas Dòmhnallach, sagart Bharraigh, mu thè de na sgoiltean: “Cha mhòr nach eil mionnachadh agus mallachadh air am fuadach on cheàrn seo den dùthaich.”

Ann an 1824 thubhairt Dòmhnall Stiùbhart, bàillidh na Hearadh, gu robh a-nis seachd sgoiltean san eilean, agus còig ceud sgoilear gam frithealadh. Bha tuathanachas aig an Stiùbhartach air crìch Leòdhais, agus mus tàinig na sgoiltean Gàidhlig bhiodh e a’ call ceithir cheud caora a h-uile bliadhna. Ach anns na trì bliadhna roimhe sin ’se glè bheag de na caoraich a chaidh a ghoid, agus bha guidheachan air sgur a-measg an t-sluaigh Bha am bàillidh cinnteach gum b’ann troimh bhuaidh nan Sgoiltean Gàidhlig a thàinig an t-atharrachadh seo. Bha am Morair Teignmouth den bheachd gu robh na Sgoiltean Gàidhlig ’nam meadhan air an leasachadh a thàinig ann an cùisean spioradail agus moralta a measg nan Sgiathanach.

2. Anns na h-Eileanan an Iar tha daoine chun an latha an-diugh cùramach mu ghleidheadh na Sàbaid. Thòisich an sluagh a’ toirt barrachd urraim don t-Sàbaid ri linn nan dùsgaidhean spioradail a sgap air feadh

[TD 16]

nan eilean anns a’ chiad leth den naodhamh linn deug, agus chuidich obair nan Sgoiltean Gàidhlig leis a’ ghluasad seo. Bhiodh na maighstirean-sgoile a’ cumail choinneamhan far am biodh na Sgriobtaran Gàidhlig air an leughadh ann an ceàrnaidhean iomallach a bha fada o eaglais na sgìre. Anns an Rubha ann an Leòdhas tha fear-sgrìobhaidh ag ràdh gum biodh daoine a’ cur seachad na Sàbaid a’ leughadh agus a’ frithealadh choinneamhan an fhir-teagaisg, an àite a bhith ga caitheamh le “còmhradh faoin.” An dèidh don Bhan-tighearna NicCoinnich a bhith dà bhliadhna a’ fuireach ann an Leòdhas, sgrìobh i chun a’ Chomainn gu robh i air adhartas mòr fhaicinn anns an dòigh anns an robh an t-Sàbaid air a cumail. Ann an 1821 chuir sagart nan Eileanan Tarsainn fios gu Rùnaire a’ Chomainn gu robh an sluagh a-nis a’ frithealadh sheirbhisean air an t-Sàbaid, an àite a bhith, mar a bha iad mus tàinig an Sgoil Ghàidhlig, a’ cur seachad an latha sin le “cainnt dhìomhain agus fearas-cuideachd faoin.”

3. Mar thoradh air obair nan Sgoiltean Gàidhlig ghabh na Gàidheil ùidh anns a’ Bhìoball nach robh aca riamh roimhe. Anns a’ chiad phàipear dh’innis sinn mun bhodach ann an sgìre Steòrnabhaigh a bha còrr is ceithir fichead bliadhna de dh’aois agus e tur aineolach air eachdraidh beatha Chrìosd. Ach an ceann bliadhna bhiodh e a’ frithealadh na Sgoil Shàbaid Ghàidhlig gun lasachadh. Ann an 1812 dh’innis bean uasal don chiad mhaighstir-sgoile Gàidhlig ann an Leòdhas, Aonghas MacLeòid, an t-iongantas a ghabh i nuair a chunnaic i na bha de leabhraichean-shalm san eaglais air an t-Sàbaid roimhe sin, nuair nach do chleachd ach ceithir dhiubh a bhith ram faicinn. Tha Alasdair MacLeòid, ministear Uige, a’ sgrìobhadh gun do thòisich a’ chlann a’ caoineadh an dèidh dha na fhuair e de Bhìobaill a thoirt seachad, a chionn nach d’fhuair iad fhèin leth-bhreac. Eadar 1811 agus 1833 bha Comann nan Sgoiltean Gàidhlig air 159,300 leabhar Gàidhlig a chraobh-sgaoileadh air feadh na Gàidhealtachd, ’nam measg 67,700 leth-bhreac den Bhìoball gu lèir, no den Tiomnadh Nuadh no de Leabhar nan Salm.

4. Ann an iomadh dachaigh anns na h-Eileanan an Iar bidh adhradh-teaghlaich air a chuartachadh moch is anamoch. B’ann an cois obair nan Sgoiltean Gàidhlig agus a’ leantainn nan dùsgaidhean spioradail a thòisich an cleachdadh ciatach seo. Ann an 1819 bha na Sgriobtaran a-nis air an leughadh anns a h-uile dachaigh ann an eilean beag Shòthaidh, faisg air an Eilean Sgiathanach, agus bha cuid de na fir ag oidhirpeachadh air adhradh-teaghlaich a chumail, nì nach do thachair roimhe sin. Bha fear àraidh ann an sgìre Bharabhais a thug uan do mhac a nàbaidh, a chionn gum biodh am balach a’ tighinn a-steach a h-uile latha, sa’ mhadainn agus feasgar, a leughadh a’ Bhìobaill aig àm an adhraidh. Aig àm an Dealachaidh dh’innis fear de mhinistearan Leòdhais (MacLeòid Uige, tha mi a’ creidsinn) do Chomann Dhùn Eideann gu robh cha mhòr a h-uile teaghlach ’na sgìre fharsainn a’ gabhail an Leabhair, agus gu ìre mhath

[TD 17]

gum b’e saothair agus eisimpleir nam maighstirean-sgoile Gàidhlig a bu choireach gu robh an cleachdadh seo a-nis cho bitheanta.

5. Anns an naodhamh linn deug bha dùsgaidhean spioradail ann an iomadh sgìre anns na h-Eileanan an Iar, agus ann an teis-meadhon an ath-bheothachaidh seo bha na maighstirean-sgoile Gàidhlig. Goirid roimh àm an Dealachaidh bha Tormod MacLeòid, seann saighdear, a’ fàgail Sgoil Ghàidhlig Uinis, san Eilean Sgiathanach, an dèidh dha a bhith trì bliadhna a’ teagasg ann an sin. Air an latha mu dheireadh den t-seisean leugh e an t-aona caibideil deug ann an Soisgeul Mharcais, agus labhair e mu chrìonadh na craoibh-fhìge. Chuir e a’ cheist ris an t-sluagh, dè an toradh a chaidh a thoirt a-mach anns na bliadhnachan a bha e ’nam measg. Chuir sin muinntir an àite gu rannsachadh, bha iad air am bioradh ’nan cridhe, agus dh’èirich dùsgadh spioradail a sgap gu iomadh ceàrn den eilean. Bha coinneamhan air an cumail fad dhà mhìos, gus an do chuir obair an fhoghair stad orra. Mu dheireadh ràinig an gluasad seo a-huile Sgoil Ghàidhlig ann an Eilean a’ Cheò, ceithir deug air fad.

Ann an Leòdhas agus ann an Uibhist bha na maighstirean-sgoile Gàidhlig air an cleachdadh mar mheadhan ann an àiteachan far an robh dùsgadh a-measg an t-sluaigh. San Fhaoilleach, 1844, sgrìobh an t-Urramach Tormod MacLeòid, ministear na h-Eaglaise Saoire ann an Uibhist-a-Tuath, gu robh fear a bha uair-eigin ’na mhaighstir-sgoile Gàidhlig a’ searmonachadh nuair a ràinig ath-bheathachadh spioradail an t-eilean sin. (Tha e uaireannan air a ràdh nach robh dùsgadh riamh ann an Uibhist-a-Tuath roimhn fhicheadamh linn, ach bha trì ann co-dhiù san naodhamh linn deug.) Bha dùsgaidhean ann cuideachd anns na Hearadh agus ann an Eige, far an robh sgoiltean Gàidhlig. 

6. Cha leigeadh riaghailtean a’ Chomainn leis an luchd-teagaisg a bhith a’ searmonachadh, no a bhith a’ mìneachadh nan cuibhreannan den Sgriobtar a bha iad a’ leughadh mar leasan san sgoil. Ach o àm gu àm bha maighstir-sgoile ann nach tug ùmhlachd don àithne seo, agus dh’adhbharaich seo mì-chòrdadh eadar e fhèin agus ministear na sgìre. Far an robh an sgoil fada o eaglais na sgìre, no ann am paraiste far an robh ministear a bha ’na Mhoderat, bhiodh e ’na bhuaireadh don mhaighstir-sgoile searmon a thoirt seachad nuair a bheireadh e an sluagh cruinn airson am Bìoball a leughadh. (Nuair a thòisich Comann nan Sgoiltean Gàidhlig, bha seann daoine air an iomall de sgìre Steòrnabhaigh nach robh air searmon a chluinntinn bho chionn fhichead bliadhna.)

B’e a’ chiad fhear-teagaisg a chaidh a chronachadh leis a’ Chomann airson an riaghailt seo a bhristeadh, Iain Peutan, a bha air ceann sgoile ann an Cille Mhoire san Eilean Sgiathanach. Cha robh Comann nan Sgoiltean Gàidhlig ann am bith ach mu dhà bhliadhna nuair a sgrìobh ministear na sgìre, Dòmhnall Ros, thuca a’ gearan gum biodh am Peutanach “a’ toirt òraidean fada don t-sluagh air cuspairean spioradail.” Chuireadh Rùnaire a’ Chomainn, an t-Urramach Crìsdean MacAnndrais,

[TD 18]

chun an Eilein Sgiathanaich airson a’ chùis a rannsachadh. Ach chan atharraicheadh am maighstir-sgoile a chleachdaidhean, agus chaidh a chur as an dreuchd.

Ann an 1832 rinn Clèir Leòdhais agus Clèir Mhuile casaid ris an Ard Sheanaidh an aghaidh luchd-teagaisg, gu h-àraidh maighstirean-sgoile Gàidhlig, a bhiodh a’ seachnadh seirbhisean eaglais na sgìre, agus a bhiodh iad fhèin a’ cumail choinneamhan far am biodh iad a’ searmonachadh. B’ann an Leòdhas gu sònraichte e bhiodh na maighstirean Gàidhlig a’ dol air ceann nam buidhnean a bha air cùl a chur ri seirbhisean na h-Eaglais Stèidhte. Ann an 1823 bha MacRath Bharabhais air sgrìobhadh gu uachdaran Leòdhais a ghearan mu dhithis a bha ceangailte ris na Sgoiltean Gàidhlig a bha a’ brosnachadh spiorad an dealachaidh a-measg an t-sluaigh. Bha Iain MacLeòid agus Niall Moireach air an dreuchd a chall a chionn nach sguireadh iad a chumail sheirbhisean air leth o eaglais na sgìre. Bha Maighstir Uilleam ag ràdh gum biodh Moireach “a’ cur cuairt air an dùthaich a’ craobh-sgaoileadh theagasgan borba agus mì-sgriobtarail." Ach chruinnich muinntir Ghabhsainn agus Lìonail airgead ach an cumadh an dà fhear-teagaisg na sgoiltean aca a’ dol. Ged a bha Comann Dhùn Eideann air Iain MacLeòid a chur as an dreuchd, dh’fhàg e an dàrna leth de a chuid aig na Sgoiltean Gàidhlig nuair a fhuair e bàs.

Bha Murchadh Mac a’ Phearsain ’na mhaighstir-sgoile ann an sgìre Steòrnabhaigh, ach cha bhiodh e a’ dol an còir na h-Eaglais Stèidhte. Chuir seo an fhearg air Iain Camshron, ministear Steòrnabhaigh, agus nuair a chaidh Mac a’ Phearsain a ghluasad gu Nis, sgrìobh an teachdaire gu Fionnlagh Cook, ministear Chros. Thug e rabhadh do Chook gun sochairean eaglaise a thoirt don mhaighstir sgoile. Ach a-rèir coltais, bha Fionnlagh Cook agus Murchadh Mac a’ Phearsain air an aon ràmh a thaobh an t-Soisgeil, agus an ceann bliadhna fhuair buidheann-riaghlaidh a’ Chomainn litir o mhinistear Nis a’ moladh cho dìcheallach agus cho comasach agus a bha Mac a’ Phearsain.

Ann an 1832 rinn Camshronach Steòrnabhaigh gearan aig Clèir Leòdhais mu thriùir de na maighstirean-sgoile ’na sgìre nach biodh a’ tighinn air àrainn eaglais, a bhiodh a’ dol an ceann sheirbhisean, agus a bha “a’ cumail nan ceudan air falbh o’n eaglais.” Bha Frangan MacBheathain ’na fhear-rannsachaidh air na Sgoiltean Gàidhlig, agus bha an riaghailt mu shearmonachadh a’ buntainn ris-san cuideachd. Ach bha esan a’ smaoineachadh gu robh seo ga chuingealachadh, agus ann an 1829 dh’fhàg e an obair, ach bha e air fear de cheannardan nan Soisgeulach ann an Leòdhas, anns na bliadhnachan an dèidh sin.

Ann an iomadh àite anns na h-Eileanan an Iar bha a’ chuid mhòr den t-sluagh air cùl a chur ri eaglais na sgìre fada mus tàinig an Dealachadh mòr ann an 1843. Glè thric air ceann a’ ghluasaid seo bha maighstirean-sgoile Gàidhlig. Bha Comann Dhùn Eideann mar mheadhan air daoine a

[TD 19]

thoirt a-steach do na h-Eileanan a bha ’nan ceannardan Soisgeulach. Nuair a rinn Fionnlaghstan nan Loch còignear eildear ùr ann an 1836, bha dithis dhiubh, Fionnlagh MacAoidh agus Iain Seagha, ’nam maighstirean-sgoile Gàidhlig. Bha luchd-teagaisg mar sin ag ullachadh na slighe airson an lom-sguabaidh a rinn an Eaglais Shaor ann an Innse Gall ann an 1843. Dhealaich a h-uile maighstir Gàidhlig ris an Eaglais Stèidhte air a’ bhliadhna sin.

* * * * *

A’ coimhead air ais on fhicheadamh linn, ma dh’fhaoidhte gum faicear cearb no dhà air an obair a rinn Comann nan Sgoiltean Gàidhlig agus air na meadhanan-teagaisg a bha iad a’ leantainn. Cha robh ach aon chuspair fainear dhaibh — leughadh a’ Bhìobaill Ghàidhlig. Ach rinn iad adhartas ann a bhith a’ toirt inbhe don Ghàidhlig ann an gnothaichean-foghlaim nach robh aice roimhe. Fhuair na mìltean de Ghàidheil cothrom an cainnt fhèin a leughadh airson na ciad uaire. Agus thug iad a-mach toradh spioradail ann an iomadh sgìre, agus rinn luchd-riaghlaidh a’ Chomainn gàirdeachas ann an 1828 nuair a chuala iad gun canadh feadhainn “Sgoiltean Chrìosd” ris na Sgoiltean Gàidhlig.

[Sanas]

[TD 22]

[Dealbh]

NAIDHEACHDAN A UIBHIST-A-DEAS (1)
air an cruinneachadh ’s air an deasachadh le Iain Mac a’ Phì, Loch Baghasdail.

(Seo agaibh beagan de’n stuth a thog mi air teip o Eàrdsaidh Munro a Loch Baghasdail, Uibhist-a-Deas agus an mhnaoi aige, Màiri, nach maireann.

Tha Eàrdsaidh fhèin, ged a chuir e cùl ris a’ cheithir fichead ’s a deich, gu frogail fhathast agus a chuimhne cho math ’s a bha i riamh. ’Se duine mòr, socair a th’ ann an Eàrdsaidh, fear a chuir seachad a’ chuid bu mhotha de shaoghal aig muir, agus air a bheil meas mòr aig sean is òg. Bha Màiri, a’ bhean aige, ’na boireannach cho laghach ’s cho bàidheil ’s b’ urrainn dhut fhaighinn, làn spòrs is dibhearsain. B’ èibhinn an taigh ud, nuair a rachadh duine air chèilidh, Eàrdsaidh is Màiri is naidheachd mu seach aca, agus mus bitheadh an oidhche seachad dh’ fhaodadh tu bhith cinnteach à ceathramh no dhà de dh’ òran o Mhàiri.

’Se Eàrdsaidh a dh’inns a’ naidheachd mu “Lachlann Dubh” agus Màiri an tè mun “bhoireannach air an robh na crùidhean.” — Iain Mac a’ Phì.)


Lachlann Dubh

Bhiodh iad a’ dol a-null ann a sheo — na h-Uibhistich — dhan Eilean Sgitheanach a dh’iasgach, greisean — a dh’iasgach sgadain — eil fhios agad, mar a bhiodh iad co-dhiù. Chaidh an fheadhainn a bha seo — o bha iad thall seachdainean a choreigin ann a shin — bhiodh iad a’ dol a chèilidh do thaigh a bha ann a shin greisean. An oidhche bha seo co-dhiù, chaidh am boireannach leis bu leis an taigh — a’ chailleach leis bu leis an taigh, agus fear dhiubh far a chèile agus thòisich iad air trod, i fhèin agus an t-Uibhisteach. <eng>Well<gai>, latha no dhà as a dheaghaidh sin bha na h-Uibhistich a’ tilleadh dhachaigh agus chuir ise air falbh a’ nighean aice fhèin ’na feannaig — ann a’ riochd feannaig — as an deaghaidh gus crìoch a chur air a’ bhàta ’s orra fhèin ’s air a h-uile sìon.

[TD 23]

Bha iad a-nall tarsainn a’ chuain, ann a shin, ’s thàinig an fheannag air bòrd. <eng>Well<gai> a’ fear a bha a’ stiùireadh a’ bhàta, dhiùbh-san dha na h-Uibhistich — ’se Lachlann Dubh Mac Dhòmhnaill ’ic Mhuirich a bh’ air — agus bha e fad a’ latha ann a shin, cha do chairich e as a sin gus an do ràinig iad a-bhos agus cha do rinn an fheannag sìon ’s dh’fhalbh i mu dheireadh thall air an iteig ’s thill i dhachaigh dhan Eilean Sgitheanach agus dh’ fhaighneachd a màthair dhith ciamar a chaidh dhi. “O” ars’ ise “cha b’urrainn mi sìon a dhèanamh, bha Lachlann Dubh mac Dhòmhnaill ’ic Mhuirich, bha e fad a’ latha ’na ghurrach air an stiùir”. Eil fhios agad bha ‘<eng>degree<gai>’ na b’àirde aig Lachlann Dubh anns an obair a bh’ann na bh’aice-se, ’s chuir e air falbh i. Bha esan na bu làidire sa’ bhuidseachd na bha ise . . . . . . . . . . Lachlann Dubh mac Dhòmhnaill ’ic Mhuirich ’s ’na ghurrach air an stiùir . . . . . . . . . .


Am boireannach air a robh na crùidhean

Bha seo ann dà ghille gan cosnadh aig tuathanach. Chan urrainn mi chantail cà’ robh iad, ach bha iad ann an deagh chosnadh, ’s bha iad glè mhath dheth agus a’ faighinn deagh bhiadh ach bha fear dhiubh a’ cumail uabhasach truagh a’ coimhead. Cha robh e togail air idir na sìon ’s bha e cur iongnadh air an fhear eile cho truagh ’s bha e, ’s iad a’ faighinn deagh bhiadh agus thuirt e ris a’ latha bha seo, “Tha e cur iongnadh uabhasach orm cho truagh ’s tha thu a’ coimhead. A bheil sìon ceàrr ort? Tha sinn a’ faighinn an aon bhiadh ’s tha sinn ann an deagh àite ann a sheo, agus tha sinn gu math comhfhurtail”. “O, <eng>well<gai>”, ars an gille òg eile, “innsidh mi dhuit dè tha cur dragh orm”. “Nam biodh tusa” ars esan, “a’ falbh a h-uile oidhche nad each mar a tha mise aig bean an taighe ’s i a’ dol a choimhead air fear eile bhiodh tu fhèin ’s dòcha cheart cho truagh”. “Dè tha thu ciallachadh” ars a chompanach. “O well” ars a’ fear eile, ’s dh’innis e dhà mar a bha.

“A h-uile oidhche, an dèidh dhuinn greis cadail a dhèanamh, cha bhi mise a’cadal gu dearbh” ars esan, “tha am boireannach — bean an tuathanaich a’ tighinn far a bheil mi is srian bheag aice ’s i ga crathadh air mo bheulaibh ’s tha mi dol ’nam each ’s tha i falbh leam ’s a’ dol a choimhead air fear eile. Bidh i greis còmhla ris ’s bidh mise ann a shin aig a’ gheata gus an tig i a-mach”. “O seadh” ars a chompanach ris. “Innsidh mise dhut dè nì mi riut. A-nochd theid mise gu beulaibh na leapa — gu posta na leapa — agus bidh mi ann a shin nuair a thig ise a-staigh feuch an dèan i an aon rud ormsa”. “Glè mhath” ars an gille eile, “tha mi glè thoilichte”.

Seo mar a bh’ann. Cha robh iad fada air a dhol dhan leabaidh nuair a thàinig i agus an t-srian aice ’s chrath i air a’ ghille i a bh’ aig posta na leapa ’s chaidh e ’na each sa’ mhionaid ’s dh’fhalbh i leis. Ràinig iad an taigh a bha seo ’s bha i deagh ghreis ann, gu uaireannan sa’ mhadainn,

[TD 24]

ach thuirt esan ris fhèin, ged a bha e ’na each fhèin gu feuchadh e ri rudeigin a dhèanamh, ’s thòisich e air feuchainn ris an t-srian a thoirt dheth, mas e srian a bh’air, ceangailte ris a’ gheata a bha sin. Fhuair e dheth i mu dheireadh thall, ’s chaidh e dìreach ’na dhuine mar a bha e reimhid, ’s bha cuimhne aige air na faclan a thuirt ise, eil fhios agad, mun deach e ’na each, nuair a chrath i an t-srian air a bheulaibh. Nuair a thàinig i a-mach bha e an cùl a’ gheata, agus dìreach leum e, ’s thuirt e na faclan sin ’s chaidh i dìreach ’na làir, agus leum e air a muin ’s tharraing e gu ceàrdach gobha leatha agus chuir e ceithir chrùidhean oirre, crudha air gach làimh ’s air gach cois agus tharraing e an uairsin dhachaigh leatha. “Thalla a-nis a nighean a leithid seo agus bheir do leaba ort”, ’s dh’fhalbh i suas an staidhre ’s an “<eng>clatter<gai>” a bha sin aice leis na crùidhean.

Co-dhiù chaidh i dhan leabaidh — ma chaidh i dhan leabaidh —. Sa’ mhadainn bha tuasaid mhòr a-staigh. Cha robh fios aig duine dè bha ceàrr, bha bean an taighe uabhasach bochd; cha robh chridhe aig duine, a dhol ’na còir, cha robh i ach ag èigheach sa’ leabaidh. Dh’èirich esan ’s iad aig am biadh. “Dè tha ceàrr?” ars esan. “O, tha bean an taighe uabhasach bochd”. “Leigibh sibhse mise far a bheil i; tha fhios agam-sa dè tha ceàrr oirre”. O cha robh math dha dhol ’na còir aig càch.” “Theid mi suas” ars esan, “’s tha fhiosam dè th’oirre agus seallaidh mi dhuibhse dè th’oirre”. Chaidh e suas, ’s thug e dhith an cuibhrige ’s na plaideachan ’s bha i ann a shin anns a’ leabaidh ’s crudha air gach làimh ’s air gach cois. <eng>Well<gai>, sin agad, a-nis bana-bhuisreach, agus loisg iad i an uairsin.

[Sanas]

[TD 41]

CHA B’ANN MAR SEO A BHA IAD AIR TBH
le Eilidh Watt

Is e duine glè phearsanta a bh’ann ach an ceartuair cha robh Artar cho cinnteach as fhèin is a b’àbhaist is chuir e meuran ri cnot an tai a bha mu amhaich is an uairsin shlìob e am falt tiugh bàn le bhois mun deach e a-steach don taigh sheinnse. Cha b’e cion is nach bitheadh e eòlach air a’ chuid mhòir a bhitheadh an seo oir bha e a’ siubhal feadh na dùthcha ’na fhear reic le stuth a bhitheadh gu feum do na tuathanaich; ach cha bu mhath leis gum faigheadh ard neo ìosal coire dha mar dhuine deagh bheusach, fear ris am faodadh fear a bheath earbsa, neo eadhoin fiù ’s a nighean.

Phut Artar an leth-doras leis is thug e sùil ealamh mun cuairt; bha e riaraichte le cùisean: cha robh ach aonan de bhràithrean Nan aig a’ bhàr an ceartuair. B’e leth-leanaban a bh’ann a Marc is Lùcas is iad ro choltach ri chèile anns a h-uile dòigh. Is e Marc a bha’n seo is e cho coltach ri ceanna-phollain ann an cumadh na bodhaige is gun robh Artar air snodha gàire a dhèanamh nan rachadh aige air leathad nan gualainnean fèitheach a dhìochuimheachadh is an nàdur dùr, neo-mhathach a bha ’n nabachd a’ cur as an leth. Anns a’ bhad seo den sgìre bha tuathanaich bheaga dhìcheallach, nach rachadh an eismeil neach ach a phàigheadh fiachan, ge b’e ’n seòrsa a bhitheadh ann. Sònraichte ’nam measg bha cuideachd Mharc a dhìoladh a mach le làimh neò-chaomhnachail a-rèir mar a bha iadsan am beachd a thoill neach. B’aithne do gach neach teist an fhir eile anns an àite bheag seo.

An ceartuair bha Marc is uileann air bòrd a’ bhàr is e a’ coimhead gu h-aoidheil an rathad a bha Artar a’ coiseachd suas far an robh e. Cha b’fhada gus an robh deoch an t-aon aca.

“Tha greis bhon chunnaic mi an taobh seo thu,” thuirt Marc gu còmhraiteach.

“Tha greiseag on nach robh mi an rathad,” dh’aidich Artar.

“Beagan a bharrachd air sia mìosan,” thuirt Marc caran casaideach.

“Mun tuaiream sin,” dh’aontaich Artar is a shùil air a dheoch. Cha b’e comharradh math a bh’ann gun robh a h-uile latha air a chunntas aig an fhear eile. Ged bha eagal fuar-fhalasach air Artar gun robh adhbhar airson a’ chunntas mhionaiteach seo cha d’rinn a ach ràdh gu suilbhir, “Is ciamar a tha do chuideachd, do phàrantan is Nan?”

Ged bha ’n t-ainm goirid theab nach faigheadh e far a theangaidh e.

Ma mhothaich Marc do ghagadh air an ainm chan aithnichte sin air is thuirt e gu sùnndach, “Tha sinn uile anns an àbhaist, ach glè thrang an ceartuair is mo phàrantan air falbh air chuairt. Ach nach tig thu nuas air chèilidh oirnn. Thig a-nuas feasgar Di-haoine.”

“Bha mi ’m beachd tilleadh air ais gu Glaschu am feasgar sin.”

[TD 42]

“Ach nach faod thu sin. Chan eil duin’ ann a ghearanas ged bhitheadh tu anamoch, neo chì cuin a thig neo dh’fhalbhas tu, a bheil?”

“Chan eil ceart gu leòr is tha mi air falbh nas trice na tha mi ’n Glaschu. Chan eil duin’ ann a chuireas uibhreachd am bi mi ann neo as.”

”Glan fhèin,” thuirt Marc, a’ toirt sleog chàirdeil dha mu na slinneanan a theab a chur far a chasan, “Chì sinn thu feasgar Di-haoine.”

Rinn Marc air an doras le facal cridheil ri neach an siud is an seo san dol seachad. Airson Artar dh’òrdaich e glainne mhòr den stuth làidir is dh’òl e sìos i ann an dà ghlut, te mhòr is te bheag. Bha e a’ faireachadh na b’fheàrr. Dh’òrdaich e glainn’ eile is shuidh e ag òl air a shocair gun a’ gabhail ach blaiseag an dràsd is a-rithist. Cha robh e airson an còrr òl. Bha e a’ beachdachadh gu h-àraidh air Nan. Cha robh Nan ach ochd blianna deug gu gann nar chuir e eòlas oirre, i ’ne h-isean deireadh linn, is ochd blianna na b’òige na na gillean. Bha i bàigheil ’na nàdur is riamh chaidh a dìon bhon t-saoghal le gràdh phàrantan is bhràithrean is i ’m beachd gum bitheadh i air a dìon fad a beatha. Air an fheasgar mu dheireadh a bha iad cuideachd thuirt i gu sòlmaichte, “Artar tha mi airson bruidheann riut. Tha mi ’m beachd gum bheil mi trom.”

Dh’fhairich Artar mur gun robh e dol fodha ann an sùil-chritheach, gun robh feum air teicheadh. “Tut,” ars esan gu h-aotrom. “Chan eagal dhut. Tha mi tuigsinn gum bheil iomadh tè a’ clisgeadh mar sin. Bithidh tu ceart gu leòr.” Cha do dh’èisd e ’n còrr is cha b’fhad gus an robh i a’ gàireachdaich aige. Bha còrr is sia mìosan bhon àm sin. Tha fios gun robh i air brath a chur thuige. Ach an robh? Is an robh Marc air a bhith cho fialaidh mun robh an fhìrinn air a bhith aig Nan? Cha robh riamh.

Feasgar Di-h-aoine chuir na fir fàilte cho cridheil air is a chuir iad riamh is cha do mhothaich e faobhar air guth seach guth.

Mar sin bha na fir a’ gàireachdaich air abhcaid air choreigin nuair a dh’fhosgail an doras is thàinig Nan a-staigh. Ged chaidh aig Artar air dèanamh air a bhuinn sheas e reòdhte far an robh e. Cha b’e mhàin gun robh Nan torrach ach cha robh an t-aodach tana, teann, a bha i cosg a’ cleith dad. Ged bha’n t-aodann fhathast ciùin cha b’e seo an t-aodann a bha ’na chuimhne; ged bha na sùilean fhathast cruinn bha iad ann an tolgan dorcha. Bha a blàth air seargadh. Cha dug neach iomradh air a suidheachadh is aig bòrd na suipearach bha iad cho aigeannach, èibhinn, is ged nach robh cùram air a h-aon diubh.

Cha b’urrainn do dh’Artar a shùilean a chumail bho chumadh a cuim is cha b’urrainn da idir a shùilean a chumail air a chumadh ùr seo. Bha a bràithrean ri fealla-dhà rithe mar nach robh innte ach am pàisde. Ach nar a b’àill le Artar am fàgail ag agairt gun robh an t-slighe fada, thuirt Marc, “Tha e ro thràth. Suidh far am bheil thu.” Bha leithid a smachd ’na ghuth is gun do shuidh Artar air ais ’na sheidhear.

Mu aon uair deug bha iad a’ guidhe cadal math is aislingean sona do Nan. Cha robh guth eadar na fir fads a chluinneadh iad fuaim nan

[TD 43]

ceuman troma is cha robh Artar dearbh chinnteach am be sin am fuaim a bha dol feadh an taighe neo be faram a chridhe fhèin a bh’ann. Ach bha e cinnteach gun robh sùilean dorcha maoidheil ga amharc. Fhliuch e bhilean le clisgeadh ged nach dàinig facal bhuapa-san a bu chòir clisgeadh a chur air. Cha d’rinn Marc na bu mhiosa na botal uisge-beatha a thogail is glainne a lìonadh dha leis na faclan, “Tè airson na slighe.”

Ach dhiùlt Artar gu modhail. “Ciamar a tha thu ’m beachd a ruigeas mise Glaschu is seo air mo shiubhal? Beiridh am polas orm.”

Bha Artar a-nis na bu shaorsnaile is e a’ tuigsinn, ar leis, nach robh iad ach am beachd an daoradh a chur air.

“Ol sin,” arsa Marc gu foighidneach, fuar.

Chuir Artar a ghlainne air a ceann is dh’òl e na bha innte. Gun fhios carson bhoillsg dealbh ’na inntinn. Chuimhnich e mar chunnaic e an triùir fhear, an athair is an dithis bhalach, ’nan seasamh, an uilnean air geata, is gun fhacal ach gann eadorra, is iad a’ dian amharc air aon fhichead damh dubh. Cha robh taghadh eatorra oir bha gach beathach cho dubh ris an t-sùith, cho sultmhor reamhar, is nach mothaicheadh Artar gun robh fear iongag na b’fheàrr na fear eile. Bha Artar am beachd gun robh e fhèin a-nis eòlach air stoc. Ach chaidh Lùcas is Marc ’nam measg is, ag obrachadh mar an aon inntinn, gun deasbad, ach facal socair neo dhà eatorra, chuir iad na daimh ann an ceithir chròinean, còìg anns gach fear. Anns a’ cheann thall chitheadh fiù’s sùil Artair gun robh eadar-dhealachadh eadar a’ chiad chrò is an ceathramh crò ged nach mothaicheadh e eadar-dhealachadh eadar beathach is beathach ann an crò sam bi. Bha na daimh a’ dol gu marcaid, gu bhith air a marbhadh. Cha robh truas ann an sùil fear seach fear, cha robh ann ach car a bha ri dhèanamh. Ach ’se cho ealamh buadhach is a bha’n obair a lean ’na chuimhne. Bha iad anns an aon ghleus obrach an ceartuair. Ach a-nis bha Artar am beachd gun robh e cho carach riutha.

“Dha t’-èile,” arsa Lùcas.

Gun stuamachd lìon Marc a’ ghlainne.

“A chiall,” ars Artar, ach gu sùnndach, “cha teid agamsa air an rathad-mòr a ruigheachd is sin ’nam bhroinn.”

“Coma leat,” arsa Lùcas, “chan eil thu dol air an rathad mhòr idir. Tha thu gabhail aithghearr.”

Ged nach robh eagal a bheatha air a-nis dh’fhairich e fuar-fhallas a’ giùranachadh cnàimh an droma. Ach cha robh na fir seo idir coltach ris na mortairean a chunnaic e air TBh; cha robh caogadh sùla is cha robh greann air aodann is cha robh siogàr a’ turmanaich as oir beòil. B’e sin a thuirt a chiall ris ach cha be a chiall a chuir fuachd a rabhadh cnàimh an droma. Bha e cho math aontachadh riutha. Chaidileadh e air an aithghearr gus am falbhadh an deoch dheth. Dh’òl e sìos.

“Tha sin gu leòr dha nis,” thuirt Lùcas. “Bitheamaid a’ togail oirnn.”

[TD 44]

“A bheil miotagan agad?” thuirt Marc ri bhràthair is iad aig an doras.

“Tha, fhuair mi seann phaidhir le m’athair.”

Mhothaich Artair gun robh miotagan a-nis air dithis nach cual e riamh a’ gearain air fuachd.

“Chiall tha ’n deoch orm,” ars Artar gu sùnndach is e a’ turmanaich.

“Coma leat, oir dràibhidh mi fhìn an càr dhut,” thuirt Marc.

“Is ciamar a gheibh thu air ais?” ars Artar is an gàire a’ braoisgeadh air.

“Tha mise tighinn anns a’ chàr againn fhìn,” thuirt Lùcas gu socair.

Cha robh maoidheadh ’na ghuth is cha do chaog e a shùilean ach shuidh e ri taobh Mharc is lean Marc càr a bhràthar is iad a’ siubhal rathad cumhang air an robh iad mion eòlach oir shiubhail iad gun sholais.

Rinn Artar norrag chadal ach dhùisg e nuair a stad an càr air leth bhruaich chas. Bha e ’m beachd gun robh an càr air stad far an rathaid is ged nach faiceadh e bha e ’m beachd gun cluinneadh e turaraich easa. Mhothaich e gun robh Lùcas air an càr eile a thionndadh is a-nis air an rathad dhachaigh. Ciamar a bha ’n t-amadan am beachd a gheibheadh e seachad air a’ chàr aigesan air leithid a rathad? Bhitheadh e air a’ cheist a chur ach thàinig an aileag air mun d’fhuair e na facalan a chur ri chèile. Chaidh Marc a-mach as a’ chàr ach dh’fhàg e e ann an gleus siubhal.

Bha na bràithrean ri taobh a chèile air an rathad nuair a shìn Marc leth-bhotal uisge-beatha do dh’Artar. “Seo, òl sin.”

Gu h-umhal rinn Artar mar chaidh iarraidh air.

“Ruigheachd mhath dhut,” arsa Lùcas.

Chuir an dithis aca guailnean làidir ri deireadh a’ chàr aig Artar is mun do thuig e dè bha tachairt bha e fhèin is e fhèin seachad air an ailbhinn.

“Tha siud seachad, ma tha,” arsa Marc is ghàir iad air a’ gheàrr-fhacal is iad air an rathad dhachaigh. Cha robh guth an còrr gus an d’ràinig iad an dachaigh nuair a thuirt Marc, “’S eudar gun dh’fhàg sinn solas air.”

Cha duirt Lùcas guth.

Bu ghann gun do dh’fhosgail iad an doras nuair a thàinig Nan a-mach as an rùm anns an robh iad roimhe seo. Bha a sùilean a’ deàrrsadh le aoibhneas. “Tha Tòmas air tilleadh,” ars ise.

“Tòmas? Cò Tòmas?” arsa Lùcas.

“Tha Tòmas Mac a’ Mhuillear. Tha sinn dol a phòsadh.”

“Dol a phòsadh?” arsa Lùcas.

“Seadh, dol a’ phòsadh. Nach e athair mo leanaibh. Bha e sia mìosan thall ann an Saudi Arabia is gun fios aig air càil. Niste tha sinn dol a phòsadh.”

Thionndaich i bhuapa is dhùin i an doras.

Sheas na fir a’ coimhead air a chèile le uabhas neo-chreideach ’nan sùilean airson tiotan is an uairsin bha iad ’nan lùban a’ gàireachdaich fon anail.

Cha robh iad idir coltach ri mortairean air TBh.

[TD 57]

LORGAN SAN T-SNEACHDA
le Cailein T. MacCoinnich

Bha adhbhar aig a h-uile duine aca cur as dha — ’s an cothrom cuideachd. Nach robh fhios aig an àite uile gu robh Tòmas, a bhràthair, ag iadach ris mu Cheit, òinnseach boireannach nach robh dad na b’fheàrr na bu chòir dhi bhith. Bha mac a pheathar, Eachann, a’ giùlain barrachd ’s a shùilicheadh duine o chrìosdaidh sa bith — faodaidh chionn’s gu robh dùil aige ri cuid a’ bhodaich nuair a dh’fhalbhadh e. Cha robh gràdh na bàigh eadar e fhèin ’s a phiuthar eile, Ealasaid, a bha fuireach còmhla ris chionn’s nach robh àite eile aice dhan deigheadh i. ’S airson na searbhanta, Seònaid, dh’fhuiling i tàire agus masladh uaithe a thionndadh tè na b’fheàrr nàdur na i gu droch smuain — na eadhoin gnìomh. ’S bha’n gnìomh dèanta.

Bha Seumas Breac Lag-a-Chàirn ’na shìneadh marbh san t-sneachda aig doras an stàbail, ’s e soilleir dhan t-saoghal nach e bàs nàdurra fhuair e. Bha lot domhain an cùl a chinn, a leithid a lot a dhèanadh òrd na tuagh ann a làmh làidir chuimseach; lot nach b’urrainn e fhèin a dhèanamh ged a bhiodh toil aige tighinn ri bheatha fhèin — rud nach robh. Bha Seumas ro dhèidheil air a bheatha ’s air rudan matha an t-saoghail, ge be dè chosgadh sin do chàch, ’s mar bu trice bha iad daor do chuideigin.

Ach chan e bàs Sheumais a bha somharraichte ann fhèin, na idir gu robh colas gur cuideigin de mhuinntir a thigheadais a rinn an gnìomh, ach ciamar a chaidh aig duine sa bith air cur as dha aig doras an stàbail agus tilleadh on stall, taobh sa bith, gun lorg coise fhàgail san t-sneachda. Bha suas ri còig òirlich sneachda air brat gheal a chur air an dùthaich mun cuairt troimhn oidhche; bha an stàbal còrr is tri-fichead slat on taigh, ’s cha robh lorg coise duine ri fhaicinn gu tuath na deas, an ear na ’n iar, ach a-mhàin lorgan Sheumais fhèin o gheata cùl a’ ghàrraidh chon a stàbail.

’S i an t-searbhanta chunnaic e ’na shìneadh o uinneig shuas a’ staidhre ’s a thog na creachan. Rinn iad uile air an stàbal gu nàdurra; Tòmas, Eachann, Ealasaid, Seònaid agus tacan beag air a cùl Ceit. O, cha robh iad uile fuireach còmhla ri Seumas idir; cha do rinn Tòmas agus Ceit ach tadhal a’ mhadainn ud air a’ rathad dhan bhaile. Bha an triùr eile a’ fuireach còmhla ris a’ bhodach, na cò-dhiù a’ cur suas leis fo na h-aon chabair. Aon rud a mhothaich iad uile dha, nach robh san t-sneachd ach na h-aon cheumannan. A-nis, feadh is ann on gheata chùil a choisich Seumas chon a stàbail, ’sann o aghaidh an taighe ràinig càch e, rud a dh’fhàg na lorgan aige ’na sreath dhìreach, shoilleir gun lorgan duine sa bith eile faisg orra. Thug am polais seo fainear cho luath ’s a ràinig iad ’s a theann iad a’ ceasnachadh na cuideachd. Thug gach duine

[TD 58]

dhiùbhsan a mionnan nach robh ceum eile ri fhaicinn a dh’ionnsaigh an stàbail na air falbh uaithe agus ceuman Sheumais ’na aonar. Thug iad a bharrachd a mionnan gu faca na gun cual iad e fàgail an taighe gann leth-uair mun do mhothaich Seònaid dhan a’ chorp aige a-mach air uinneag àrd a rùm aice fhèin.

Thachais Frannsaidh MacArtair, inspeactair a’ phòlais a cheann; sheall e air a chompanach, Iomhar Labhsann, ceannair-pòlais na sgìre, mar gum biodh toil aige ràdha, “Mort ’s chan eil dà rathad air, ach ciamar an aon saoghal a rinneadh e.” Ghnog Iomhar a cheann mar gun deach a’ cheist a chur am briathran. Bha iad le chèile san t-seòmar chadail aig Seumas, ’s iad an dèidh ruith air gach cùil is cèal feuch an robh dad a bhuineadh dhan duine bha marbh a chuireadh boillsgeadh beag solais air choireigin air a’ mhort.

“Chan eil teagamh ann, cha robh san duine ach an trusdar dheth, agus cha ghabhainn iongnadh ged a bhiodh adhbhar aig duine sa bith dhan chòigear aca a spadadh.” Bha Iomhar fo throm smuain greiseag, ’s an sin lean e air, “Agus ’s bochd gu feum an lagh uaireannan binn a thoirt a-mach air duine nach do rinn dad ach na bha còir bhith dèanta co-dhiù — na robh chòir air a cumail.” Chrath e cheann, ’s shìn e uaithe a làmhan mar dhuine do robh a dhreuchd caran mì-bhlasda.

Ach cha robh ceart na ceàrr a’ lagh a’ cur uallach air Frannsaidh, na eadhoin a’ cheist a robh Seumas Carrach toillteanach air a spadadh na chaochladh. Na, ma dh’fhaoidte, cò a rinn an gnìomh. ’Se cheist mhòr dhasan, ciamar a chaidh aig duine air buile bhàis a thoirt do Sheumas aig doras an stàbail agus an sin tilleadh air ais gun fiù is lorg bròige fhàgail san t-sneachda. Chuir e smuaintean am briathran.

“Chan eil e gu dragh leam cò aca rinn e — sin mur cuideigin a-mach air àrainn an teaghlaich a mhort e — ach ciamar fon ghrèin a chaidh aige — na aca — air. Tha mi deimhinn as, cho luath ’s a nì sinn sin a-mach, nach eil an ceum fada chon a’ mhortair a lorg. Tha an dà chuid an eagaibh a chèile.” “Bheil thu ’n dùil? Cha rachainn cho fada agus sin a radha. Ach canaidh mi seo, lorg am mortair agus thig an dòigh san do rinneadh an gnìomh gu follais. Gur e cuideigin a-mach air a’ chòigear a bha san taigh a rinn e, dh’fhaodadh e bhith, mì-cholach ’s ga bheil e. Tha mi tuigsinn gu bheil duine agus duine bhàrr orrasan a lùigeadh Seumas an comhar a chinn san droch àite.” Sheall Iomhar air an fhear eile, le sùil bhiorach an fhir air nach tèid mòran seachad.

Ach cia bith dè bh’air bàrr teanga Frannsaidh, cha tàinig e mach leis. Gnogadh beag air an doras, agus a-steach nochd an Dotair MacPhàdraig, duine beag glaisneulach, daonnan an cabhaig, mar gum biodh cunnart gun rachadh dara leth a chinne-daoin’ a dhìth nan cailleadh esan mionaid na dhà a’ ruigheachd orra. Chuir e ad ’s a bhaga air an leabaidh, shuidh e air fìor iomall bòrd ìosal aig casan na leapa, ’s thionndaidh e gu gnothaich gun mhoille gun dàil.

[TD 59]

“Tha iad ceart gu leòr, cho fad ’s a ni mise mach. Cha bhiodh e marbh dad na b’fhaide na leth-uair roimh’n àm a mhothaich an t-searbhanta dha, sin ri ràdha o chionn beagan is uair gu leth air ais.” Thug e sùil air an uaireadair. “Tha lot a’ dearbhadh nach b’urrainn e fhèin a leithid a dhèanamh — bha cus neart is cuimse air a chùl. Ach ’s i bhuille thug am bàs dha, chan eil teagamh a sin. Cò rinn e na ciamar, tha eagal orm gur e sin ceist a dh’fheumas sibhse fhuasgladh; chan urrainn mise an còrr cuideachaidh a thoirt dhuibh.” Rinn e mar gum biodh e deònach èirigh agus tarraing, eagal gu robh na beothaibh a’ cur barrachd feum air a chuideachadh na na mairbh.

“Socair oirbh, a dhotair,” arsa Iomhar, “aon cheist bheag mus fhalbh sibh: an canadh sibh gu faodadh boireannach an gnìomh a dhèanamh cho math ri fireannach? Am biodh a neart ’s a spionnadh aig boireannach airson buille bhàis dha leithid seo a bhualadh?

Rinn an dotair snothadh gàire. “Neart? Spionnadh? Tha fhios gu bheil an dithis agaibh fhèin fada gu leòr san dreuchd a-nis airson fhios a bhith agaibh dè tha boireannach comasach a dhèanamh nuair tha i ’na h-èiginn. Sin boireannach aig a bheil comas nàdurra nan làmh ’s na cas. Ach, mar a thubhairt mi, sin ur gnothaich-se.” Thog e leis ad ’s a bhaga, dh’fhàg e latha math aca, ’s dh’fhalbh e.

“Chan eil mòran cuideachaidh uaithesan co-dhiù — chan eil ann dhàsan ach corp eile.” Chuir Iomhar sgraing air aodann.

“O, chan eil e creidsinn ann a bhith dèanamh dad airson a bheil duine eile air a phàigheadh,” dh’aontaich Frannsaidh. “An aon nì a rinn e cinnteach dhuinn ’se gun do mharbhadh a’ seann duine caran mun àm a tha iad ag ràdha. Sin aon rud a tha iad uile ’g innse na fìrinn mu dheidhinn. Ach a bheil iad ag innse na fìrinn mun chòrr? Bheil cuideigin a’ cleith oirnn rudeigin bu chòir fhios a bhith againn air.”

Shìn Iomhar uaithe a chasan, ’s chuir e bàrr a mheuran cuideachd. “Gabh as a leth-uair na tha fhios againn air. Dh’fhàg an duine an taigh airson sùil a thoirt air an each, rud a bha e dèanamh a h-uile madainn. Chual iad uile e dol a-mach. Ràinig e stàbal agus a-rèir cholais chaidh e steach; bha doras an stàbail leth-fhosgailte. Bha fuil air clachan-ùrlair an stàbail; a’ nochdadh, ma dh’fhaoidte, gur ann a-staigh sa stàbal a mhortadh e ’s gun deach aig air an doras a dhèanamh dheth — air neo gun do shlaodadh a-mach e an dèis cur as dha. San taigh, bha an t-searbhanta shuas a staidhre, bha Eachann ’na sheòmar fhèin a’ sgrìobhadh litreach airson a’ phosta ghlacadh, ’s bha Tòmas agus a bhean còmhla ri Ealasaid sa’ chidsin. Mur eil an triùir sin an guaillean a chèile ’s ag innse nam briag, faodaidh tu an cur saor on ghnìomh. Mar sin, chan eil agad ach Eachann ’s an t-searbhanta nach urrainn fianais a lorg gu robh iad an àite somharraichte sa bith nuair a thachair am mort. ’S a’ crùnadh gach breamas, an aon sreath cheumannan chon a stàbail — lorgan Sheumais fhèin.”

[TD 60]

Bha iad thairis air a seo a cheana, a h-uile ceum dheth. Bha sùilean Iomhair air a chompanach mar gum biodh e feitheamh ris rudeigin eile a chur ris a’ chùnntas. Ach chrath a’ fear eile a cheann, a mheuran a’ dannsa air a ghlùin mar dhuine a bhiodh a’ cluich feadain.

“Tha aon nì a dh’fhaodadh tachairt ’s mur tig an còrr am bàrr aig a’ chùirt-rannsachaidh chan fhaic mise ach aon cho-dhùnadh a dh’fhaodas iad a ruigheachd agus ’s e sin gur e an t-each a mharbh e. Breab o chùl a chinn. Rinn e an doras dheth mun do thuit e marbh ’s e ’g oidhirpeachadh tilleadh dhachaigh. Bha fuil a-staigh san stàbuil cuideachd, eil thu faicinn.”

“Ach chan eil thu idir a’ creidsinn sin, a Fhrannsaidh? Tha e sìmplidh gu leòr, gu h-àraidh a thaobh nach robh ri fhaicinn ach na h-aon lorgan san t-sneachda. Ghabhadh e bhith, ach tha an t-amharas agad nach e sin idir a thachair — agus chan eil ann ach amharas a tha agamsa cuideachd. Ma ruigeas a’ chùirt co-dhùnadh gur tubaist a bh’ann, bidh faireachadh agam fad mo bheatha gun do rinn sinn mearachd ’nar reusanachadh an àiteigin.”

Bha Frannsaidh mothachail gu robh na h-aon smuaintean, na h-aon teagamhan, na h-aon amharais, a’ ruith an inntinn an dithis aca. Thionndaidh e air tac eile. “’S i an t-searbhanta an aon duine san taigh a chitheadh an stàbal a-mach air uinneig. Tha an cidsin air taobh eile an taighe, agus uinneag rùm Eachainn cuideachd. Sin ma tha iad ag innse na fìrinn a thaobh càite robh iad aig an dearbh mhionaid a thachair a’ chrois.”

“Tha sin ann ceart gu leòr. Bheil thu ’n dùil gu fac an t-searbhanta barrachd ’s a tha i deònach gabhail ris? Na eadhoin gu fac aon eile aca — na faodaidh barrachd is aon duin aca — rudeigin a tha iad a’ cumail an duathar oirnn?” Chuir Iomhar a’ cheist an dòigh ’s nach robh Frannsaidh cinnteach an ann ris fhèin a bha i, na an robh am fear eile ach a’ bruidheann ris fhèin.

Cha d’fhuair e cothrom freagairt. Thàinig gnogadh chon an dorais agus nuair a dh’èigh Iomhar, “Thig a-staigh”, nochd Seònaid a-steach mar gum biodh i caran athaiseach dragh a chur orra. Chitheadh Frannsaidh gu robh lainnir bheag dùil ann a’ sùilean a chompanaich, mar gum biodh e an dòchas gu robh ni-eigin ùr air thuar tighinn am follais. Chaidh am dùil bàs gu math obann nuair a bhruidhinn an t-searbhanta.

“Tha Maighstir Eanraig, a fear-lagha shìos a’ staidhre agus toil aige facal a ràdha ribh, mas e ur toil e. Tha e air a bhith an còmhradh an teaghlaich mar tha, ’s thubhairt e gum bu mhath leis a-nis sibhse fhaicinn - - - - -” Bha Seònaid dualach seanchas fada dhèanamh dhan rud a b’fhaoine ’s chuir Iomhar casg air an tuil mun deach i thar nam bruachan. “Ceart gu leòr; abair ris gum bi sinn sìos gun dàil.” Thug i casan leatha.

Bha Dòmhnall Eanraig ga feitheamh ’san t-seòmar shuidhe, ach cha

[TD 61]

robh duine còmhla ris. A-rèir cholais bha ghnothaich ri càch an dara taobh. Duine òg a bh’ann dheth airson inbhe a dhreuchd; cha chanadh fir a’ pholais gu robh e mòran seachad air a’ chòig-bliadhna-fichead, ged is tric a tha colas meallta. Ach bha sùil gheur, ghleusda an fhir-lagha ’na cheann, aithghearr ag amharc thairis orra mar gum biodh a’ lorg dè bha ruith ’nan inntinn, na meas dè cho fada ’s a dh’fhosgladh e inntinn fhèin riuthasan.

Rinn an dithis fhear on phòlais iad fhèin aithnichte don fhear-lagha. Ghnog esan a cheann ’s gun dàil chaidh e gu smior na cùise.

“Tha e nàdurra gu leòr gu bheil sibh airson rudeigin a chluinntinn mun dìleab aig Seumas Carrach” - - - - - stad e son greiseag - - - - - “bha deagh chuid airgid aige bhàrr air an taigh ’s air an fhearann seo; mu dhà cheud mìle de airgead tioram a chùl air leth-cheud mìle a sàs ann a’ stoc is sèirichean. Chan eil dad annasach mun dòigh san do dh’fhàg e chuid — eagal ’s gu bheil sibh ag amharas gur ann a thaobh na dìleab a chuir cuideigin dhan teaghlach as dha. A-mach air mìle not a dh’fhàg e aig Seònaid an t-searbhanta tha ’n còrr air a roinn eadar Tòmas a bhràthair, Ealasaid a phiuthar agus Eachann, mac a pheathar nach maireann. Roinn mhic is athar mar gun canadh tu. Chan eil dad a sin bhrosnaicheadh duine aca làmh a chur ’na bheatha.” Stad e, mar gum biodh a’ toirt dùbhlan dhoibh a chaochladh a dhearbhadh.

’Se Iomhar a bhruidhinn. “Ach a robh fhios acasan air a sin? Dè ma bha amharas aig aon, na còrr is aon, aca gu robh e air thuar dìleab ùr a dhèanamh, a’ gearradh a-mach cuideigin a chaidh air an taobh chlì dheth o chionn ghoirid. A-rèir cholais cha robh latha nach robh cuideigin sna leabhraichean dubh aige. ’S bha iad uile fon spòig aige mar luchainn fo chrùdhain cait. Duine an-iochdmhor, cruaidh-chridheach — Cha shòradh e spòrs a dhèanamh dha fhèin air fulangas chàich.”

Dh’aontaich am fear-lagha leis. “Chan eil ann ach an fhìrinn. Chan eil mise fada làimhseachadh a chuid ghnothaichean, ach tha mi tuigsinn on fheadhainn as sine sa’ chompanaidh againn nach bu duine tlachdmhor e an dòigh sa bith. Ach seo rud annasach: tha fichead bliadhna o rinn e an tiomnadh seo, agus cha d’atharraich e riamh e, ach a thaobh na dh’fhàg e aig Seònaid an t-searbhanta — chan eil ise air a bhith aige ach mu shia bliadhna.”

Phaisg Dòmhnall Eanraig na pàipeirean a bh’air a bheulaibh mar gum b’e siud am facal mu dheireadh; caran colach ris an dotair, bha e deònach tarraing cho luath ’s a choimhlion e na bha an urra risan dhan ghnothaich.

Chuir Frannsaidh stad air. “Tha sin glè mhath, ach chan eil e dèanamh dad nas soilleire dhuinne. Tha fhios agad mar a fhuaradh Seumas Carrach marbh? Nach robh lorg na ceum a’ dol chon a stàbail na air falbh uaithe, ach lorgan an duine fhèin. Gu robh an teaghlach uile staigh nuair a thachair e?

[TD 62]

Bheil beachd idir agad dè thachair — cha do thog thu dad ann a bhith seanchas ris an teaghlach a dh’fhaodadh solas a chur air - - - - - ?” Stad e, mar gum biodh mothachadh aige gu robh e tagradh cus air an fhear-lagha — na ’g aideachadh gu robh an gnothaich air thuar a’ chùis a dhèanamh air a’ phòlais.

Cha do ghabh an duin’ òg idir dona a’ cheist. Chuir e sìos na pàipeirean air a’ bhòrd agus shocraich e e fhèin air ais anns an t-sèithear, a cheann rud beag air a ghualainn agus fiamh a’ ghàire air aodann.

“An tàinig e steach oirbh nach e aon dhe na bha san taigh a chuir crìoch air a’ bhodach — nach robh adhbhar sa bith lorgan eile bhith treòrachadh chon a stàbail ach lorgan an fhir a mharbhadh? Gu faod gu robh am mortair sa’ stàbal mun do ràinig an Carrach e? Gu faod nach ann airson mort a dhèanamh a bha e ann na bu mhotha? Dè mu dheidhinn sin?”

Bha gàire searbh air aodann Iomhair. “Glè mhath. Cuideigin nach robh buinteanas sa bith aige ris an teaghlach, ach aig a’ robh droch rùn do Sheumas Carrach. Cuideigin nach stadadh aig cur as dha na faigheadh e an cothrom. Tha sin uile reusanta gu leòr. Ach chan eil e freagairt na ceiste ciamar a fhuair e air falbh on stàbal gun lorg coise fhàgail. As aonais sgiathan a bhith air cha ghabhadh e dèanamh.”

Sheall am fear-lagha a-mach air an uinneig mar gum biodh e beachdachadh air na claisean a dh’fhàg rothan a chàir aige san t-sneachda nuas gu doras aghach an taighe. “As aonais gun do choisich am mortair air falbh na gun deach a ghiùlain air falbh an dòigh ’s nach fàgadh e lorg coise, chan eil rathad eile gu faigheadh e caoidhteas an stàbal. Gabh do roghainn, ach cuimhnich nach eil dol as uaithe, gun d’fhuair e air falbh agus nach d’fhàg e làrach coise. Bheil sin a’ brosnachadh smuain shomharraichte sa bith?”

Sheall an dithis eile air a chèile, ’s an sin air Eanraig, mar gum biodh iad a’ lorg an ann a’ magadh orra bha e. Ach cha robh dad an aodann na ’n colas an fhir-lagha air an robh tuar fealla-dhà. Bha e cho sòlaimnichte ri britheamh, mar a chanadh am facal.

Thubhairt Frannsaidh, “Cha b’urrainn duine na ainmhidh a’ stall fhàgail gun chomharra fhàgail — as aonais, mar thubhairt Iomhar, gu robh sgiathan air. Bheil thu ’g ràdha gun gabhadh e dèanamh?” Bha dùbhlan san t-sùil a thug e air an fhear-lagha.

“Cha tubhairt mise idir gun do choisich am mortair air falbh — na gun deach a ghiùlain na bu mhotha. Dh’fhàgadh càr, cairt, na eile, làrach san t-sneachda cho math ri duine. Mar sin, ’s cinnteach gu bheil reusan ag innse dhuinn nach do dh’fhalbh am mortair on stàbal idir.” Thug e sùil orra feuch an robh na bha e ’g ràdha ruigheachd an tuigse ’s a macmeanmna.

Bhuail Iomhar a làmh air a ghlùin caran mì-fhoighidneach. “Ma tha mise ga do leantainn, tha mortair anns an stàbal fhathast — air neo cha

[TD 63]

robh mort idir ann. Tha Seumas Carrach beò fhathast. O chan eil am pòlais cho tiugh sin sa’ cheann idir, ’ille. ’S chunna tu fhèin an corp cho math ruinne. Tha mi tuigsinn gu robh thu timcheall air an stàbal cuideachd?”

Thog Eanraig a làmh. “Socair, socair. An cual thu riamh an seann rann a tha bruidheann air, “Fear gun fhuil gun fhèoil gun fhallas
A’ danns air an talamh fhuar?”
Gabh beachd air an aimsir a tha air a bhith againn o chionn lathaichean air ais: reothadh, sneachda, aiteamh, sneachda, aiteamh — bheil sin a’ gluasad dad san inntinn? Bheil adhbhar tighinn chon a cho-dhùnaidh gur làmh duine, na ladhar, na adhairc ainmhidh, a mharbh Seumas Carrach? Nach iomadh rud a chuir crìoch air duine le tubaisd, gun làmh na stiùireadh inntinn air a chùl?”

“Ceart. Thuit ceann-simileir air; dh’fhalbh sglèat far mullach an t-sabhail; thainig an t-àrd-doras a-nuas air; thuit e agus spealg e chlaigeann ris an ursainn. Ach càite bheil an rud na ’n inneal a chuir crìoch air. Chan eil poit-simileir, sglèat, clach na cabar ri fhaicinn, na fuasgailte as an àite, mun cuairt an stàbuil uile. Càite an deachaidh an rud a mharbh e, mur làmh duine bh’ann — air leam gum b’fhusa do dhuine tàrsainn as na do chnap cloiche, cabar maide na òrd. Chan eil ciall na caoch aig do bharail, a charaid.” Chuir Iomhar a bheachd fhèin san dòigh òrdail sin is gnàth dhan phòlais.

“Dè thachair don rud a mharbh e? Dè ach gun do bhris e ’na bhloighdean ’s gu bheil e na smùr aig doras an stàbail, roinn mhath dheth air a dhol fodha san t-sneachda. Tha cnapan, bloighean, is spealgan dhan aon stuth mòr-chuairt an stàbail far an robh leabann mòra de dh’eigh a’ sleamhnachadh far na sglèatan aon uair ’s gun do theann an aiteamh a-raoir. Tha rud a thachair gu math soilleir a’ sùil m’inntinnsa. Chrom Seumas Carrach a dh’fhosgladh an dorais; ma bha e rag ri fhosgladh, chriothnaich e an t-àrddoras agus thàinig leac throm d’eigheadh a-nuas air cùl a chinn ’s e crom.” Stad a’ fear-lagha.

“Tha oir air pìosan d’eighe cho geur ris a’ lannsa uairean. Chuir a’ bhuille an seann duine an comhar a chinn a-steach dhan stàbal, ’s faodaidh gun do thuit e air an ùrlar, a’ fàgail blàran fala air na clachan. Chadh aige èirigh ’s rinn e air an doras an dùil gun dèanadh e an taigh dheth, ach cha robh ann ach seann chreutair meanbh dheth, ’s cha deach e na b’fhaide na stairsneach. Sin mar shuimich mise a’ chùis. Ma tha sibhse airson a dhol nas fhaide leis a’ chùis, ’se ar beatha. Ach nar n-àite, bheirinn-sa sùil eile air na pìosan d’eighe timcheall an stàbail — gu h-àraidh na spealgan a tha san t-sneachda mun doras.”

Chuir e na pàipeirean aige gu h-òrdail a-steach dhan mhàileid leathair, thog e iad, agus rinn e modh ìosal dhan dithis phòlais a bha coimhead air, le am beul fosgailte ’s gun smid as an gob. Aig an doras thionndaidh e agus an gàire beag air ais air aodann. “Faodaidh mise bhith ceàrr, ’s cò

[TD 64]

againn nach bì uairean, ach ma gheibh sibh freagairt dhan cheist, ciamar a fhuair mortair air falbh gun cheum na lorg fhàgail san t-sneachda, bidh mi fada nur comain ma leigeas sibh fhaicinn dhomh. Cha bhi mi gar cumail nas fhaide — tha mòran aig a’ phòlais ri dhèanamh daonnan.”

Dhùin e an doras ’s dh’fhàg e dithis oifigeach lagha gu sàmhach a’ coimhead air aon a chèile ’s a tachais an cinn; faodaidh leis an aon smuain air cùl inntinn gach fir aca. An robh an t-àm aig na seann mhìol-choin an fhaghaid a thoirt suas ’s cothrom a thoirt dha na cuileanan òga an sròn a chur ri làr an tòir air luchd-dòibheirt — eadhoin ged nach biodh anns a’ choireach ach cnap d’eigheadh far mullach taighe?

[Sanasan]

[TD 65]

SGIAN MHIC AN T-SRONAICH
le Tormod Calum Domhnallach 

Seo agad an dearbh uamh anns am biodh a crùbadh air oidhche fhiadhaich Gheamhraidh.

Esan ’na chrùban a’ coimhead a-mach air sitig fhliuch gun duine na beathach ri fhaicinn.

Esan ’na chrùban agus na mnathan Leòdhasach gu mhuighean air a’ chloinn, ri cur eagal orra le ainm.

Ach bha eagal air a h-uile duine, mòr is beag, ro Mhac an t-Srònaich. Oir tha beagan dhen a leanabh anns a h-uile duine againn.

Bha na mnathan a’ cur eagal air a’ chloinn le ainm agus cha deigheadh fireannach gu mòinteach leis fhèin. 

Robh a leithid ann?

Bha! Sin agad càil is mìorbhailich idir: Cha b’e Bodach Eagal a rinn na pàrantan suas airson smachd a chumail air a’ chloinn. Cha b’e idir.

Bha leithid ann; seo an dearbhadh:

<eng>Procurator Fiscal<gai> v Bodach na Mondach <eng>or Fantom
(sic) A Moor Stalker
1834
July 8 Warrant dues on Petition to apprehend 2/-
Extract Warrant 2/6<gai>

Tha iad a’ ràdh gun do mharbh e naoi duine deug.

Shuidh am boireannach air bruaich agus chùm i sùilean air a mac:

Balach mòr tapaidh, Calum Caimbeul à Arnol, agus esan a’ sàs ann am Mac an t-Srònaich.

Bha ’m bolla min ’na laighe ann a lòn, a’ dol ’na lit.

Am balach tapaidh agus am fireannach fiadhaich a sàs ’na chèile eadar am poca min agus màthair a’ bhalaich.

Siud a sgian a làimh Mhic an t-Srònaich agus siud am balach dhi mar an dealanach.

Theich Mac an t-Srònaich beagan air falbh, anail ’na uchd.

Tha mi uasal asad a bhoireannaich: is math am bainne cìch a dheoghail an giullan.”

Sin a thuirt Mac an t-Srònaich ri bean Arnoil, màthair a’ bhalaich threuna:

Calum Caimbeul, a thug a sgian bho Mhac an t-Srònaich.

Ghabh an Caimbeulach dhan Arm agus tha iad ag ràdh gun tàinig orra deise a dh’aon ghnothaich a dhènamh dha air sgàth cho mòr ’s a bha e.

Dhìrich Calum Caimbeul an t-Alma gu ruige na gunnaichean agus stob e leis a’ bhiodaig iomadach Ruiseanach.

Bha e dha sadadh tarsainn air a ghuaillean mar gu faiceadh tu bad coirc.


[TD 66]

[Sanasan]

[TD 67]

Chaochail an Caimbeulach Mòr san àite sin.

Chì thu fhathast e. As dèidh a’ bhatail.

An Diabhal, tha e mòr, seall an dà ghualainn a th’air!

<eng>“Where were you, you bastard, where were you<gai>?”

Chan eil facal aige ri ràdh ach sin fhèin, is e bruidhinn ri Nolan, Caiptean anns a <eng>Light Brigade<gai>. Thàinig Nolan a-mach as dèidh a’ bhatail, còmhla ri Russell, fear an <eng>Times<gai>.

’Se fear Michael Dillon a tha cluich, air ainmeachadh aig deireadh na <eng>credits: Dying Highlander.

“Where were you, you bastard, where were you<gai>?”

Bheir Nolan dha sglog man a’ bhus, agus an Gaidheal aig doras a’ bhais.

Bheir Russell dha balgam uisge-beath’ à flasca.

’Se Eireannach a bh’ann a Russell. ’Se Sasannach a bh’ann a Nolan, ach cha chreid mi gu robh a leithid idir ann.

<eng>Fiction<gai> a th’ann a Nolan.

Tha e iongantach mur e Eireannach a th’ann an Dillon cuideachd.

Chaidh sgian Mhic an t-Srònaich a chall aig muir is iad ri sgoltadh bhiorach. Mur a biodh cho dèidheil ’s tha na Siaraich air bioraich, bhiodh sgian Mhic an t-Srònaich an-diugh anns a’ mhuseum air <eng>Scotland Street<gai>.

AN deireadh.

[Sanas]

[TD 68]

MALLACHD A’ CHRIOSDAIDH
le Coinneach Mac a’ Ghobhainn

Tha iad ann a siod mar a bha iad bho shean, na fianais fhollaiseach air mo sgeul; dearbhadh saoghalta air na thachair, agus is dòcha air na tha fhathast gun tachairt. Tha iad mar trì chasan na prais, tobhtachan uaine a’ bhothain gu h-àrd air mullach Cnoc-an-t-solais, taigh mòr na Tac gu h-ìosal anns a’ ghleann, agus an àite adhlaic a-staigh anns a’ mhachair, air taobh na mara. Tobhtaichean a’ bhothain gu h-àrd os cionn chàich, mar gu biodh ri toirt buadh orra, ri ’g adhbharachadh don a’ phrais taomadh thairis, gu bhith ri dòrtadh a cuid spruidhleach ’na phuinnsean a-mach air feadh na tìr, agus eadhon gu tìrean cèin: mar mheurain ri cur neach ann a siod agus ann a seo à grèim, gu bhith ri buntainn riutha ann an dòigh mar a chì a Nì a dh’òrdaich e iomchaidh, a chum agus gum bi a’ fàidheadaireachd a chaidh a chur air bhith bho chionn linntean air ais air a choilionadh. Tha fios gu bheil spioradan ri gluasad eadar Nèamh agus Talamh a tha ri ’g obrachadh chùm math agus dona, gu bhith ri dèiligeadh ri cuid ann an dòigh a tha eu-comasach don duine nàdurrach a thuigsinn.

Ged is e ‘Mallachd a’ Chrìosdaidh’ a theiridh muinntir an àite ris cha b’e mallachd a bha ann idir, oir cha chuir fìor Chrìosdaidh mallachd air neach. ’Se a bha ann ach cumhachd a bha air a thoirt do dhuine a bha ri coiseachd gu dìreach ann a solas an t-soisgeil, aig a robh Gràs agus Creidimh làidir, gu bhith ri faicinn air adhart ann an Tìm nithean a bha ri dol a thachairt, cothrom nach robh air a thoirt don duine saoghalta.

Chaidh an fhàidheadaireachd seo uidheamachadh ann am Baile-na-Cloich ann an Eilean Leòdhais anns a’ bhliadhna 1878. Bha na h-uachdarain agus na tuathanaich fhathast ri ruagadh an t-sluaigh air falbh bho an dachaighean air feadh na Gaidhealdachd agus nan Eileanan, gu tuilleadh talamh a thoirt a-null dha na caoraich agus airson coilltean fèidhe. Ann am Baile-na-Cloich bha Tac mòr chaorach air a robh fear Mac-an-Tòisich ’na thuathanach, agus cha robh esan air dheireadh gu bhith ri fuadach an t-sluaigh. Tha teisteanas sin ri fhaicinn anns na tha do thobhtaichean uaine air feadh an àite. Ach bha aon duine aig Baile-na-Cloich a dhiùlt falbh a muigh no mach do Mhac-an-Tòisich. B’e Màiri Iain ’Ic Ailean a b’ainm dhi, no Màiri Ruadh mar a theireadh sluagh an àite rithe. Bha Màiri le a piuthar Sìne ri còmhnaidh ann am bothan beag air mullach Cnoc-an-t-solais, ma leth mhìle os cionn taigh an tuathanaich. A dh’aindeoin deuchainn Mhic-an-Tòisich le seòltachd agus eile cha ghluaiseadh Màiri. Bha i seachad air tri fichead bliadhna dh’aois aig an àm, agus thubhairt i ris an tauthanach gu robh i car sean gu falbh gu tìrean cèin no eadhon tìrean faisg: gun deanadh i fantainn far a robh i agus gu fàgadh i ann a làmhan a’ Chruithfhear E dèileagadh rithe anns an

[TD 69]

dòigh bu mhath Leis.

Ach bha amharas air Màiri gun gluaiseadh Mac-an-Tòisich gu dòigh mì-stà airson a fuadachd agus rinn i fhèin agus a piuthar faire nach fhàgadh iad an dachaigh gun duine aca ’na cois. Air aon fheasgar thàinig air an dithis aca falbh còmhladh a chruinneachadh na mònach; chunnaic an tuathanach iad agus ghabh e a bhrath. Nuair a bha Màiri agus a piuthar air an t-slighe dhachaigh le cliabh mònach an tè aca air an druim, chunnaic iad ceò ri ’g èirigh fos cionn a’ chnuic. Air dhoibh a thighinn ann a sealladh dh’amharc iad air an dachaigh ’na smàl agus gach nì saoghalta a bha aca air a shadadh ’na dhùin air an tulach air beulaibh an tighe. Bha Mac-an-tòisich ’na shuidhe air an each donn beagan astar air falbh ri ’g amharc le saorsa air obair sgrios a dhà làimh.

Ghabh Màiri Ruadh suas far a robh e, agus gun a sùilean a thoirt bhon an fhighe a bha eadar a dà làimh thubhairt i air a socair:

“Thusa Sheòrais Mhic-an-Tòisich,
is gòrach dhut ’s is amaideach,
a bhi ri fuadach muinntir Leòdhais,
’s dha ruagadh bho an dachaighean,
thig an t-àm, bidh e luath no mall,
’s tu gun bhean, gun chlann, gun charaid agad,
’s bidh an taigh mòr sin shìos sa’ ghleann,
gun ann dheth ach na ballaichean.

Rinn an tuathanach gàire fanaid, tharraing e an t-each donn timcheall, agus mharcaich e sìos dhan a ghleann.

Thaom Màiri agus a piuthar an dà chliabh mònach air an tulach, lìon iad iad le na b’urrainn dhaibh a thoirt leotha do nithean a bha buileach feumail dhaibh, agus thug iad air falbh gu sòlas agus tèarmann fhaighinn aig càirdean a bha aca ann am Barabhat, ma ochd mìle air falbh. Bhris iad an slighe agus ghabh iad anail còmhla ri luchd eòlais ann am Baile-an-Truisich, ri ruigsinn an ceann-uidhe gu moch anns a’ mhadainn. Thug Màiri chòir beò gu dòigheil ann a sin gu aois ceithir fichead bliadhna agus a h-ochd, agus chunnaic i pàirt dha fàidheadaireachd air a choilionadh mas do chaochail i.

Cha robh fada mata gus an tàinig caochladh ann an caithe-beatha Mhic-an-Tòisich. Ro cheann cheithir bliadhna chaidh a sprèidh mhòr chaorach aige a bha aig àireamh trì mìle beathach a lùghdachadh gu ma shia ceud le galar a thàinig ’na miosg. Chaidh e ann a fiachan, thàinig trioblaid a-staigh ’na dhachaigh air chionn agus gun dh’fhàg a bhean leis a’ chlann e. Chùm e greis air adhart le cuideachadh luchd obrach, ach thug e suas an deuchainn agus chaidh esan air ais gu Tìr-mòr cuideachd. Chaidh e dona air a’ mhisg, chaill e a reuson, agus chaochail e ann an taigh-amadain an Glaschu, gun chàirdean, gun charaid a bheireadh sòlas dha.

Thàinig fear Uilleam Helmer gu tuathanais Baile-na-Cloich as deidh

[TD 70]

Mac-an-Tòisich. Duine òg, còir, dàimheil a bha ann a Helmer, agus rinn e còrdadh ri sluagh nam bailtean mun cuairt, agus gu sònraichte ris an luchd obrach aige. Shaothraich e gu math, toirt an tac air ais gu prìomh staid le treud do chaoraich bhrògach. Ach ged a shoirbhich leis ’na thuathanach, cha robh e cho seannsail le a theaghlach. Rugadh triùir nighean dha, dithis dhiubh nach robh tàlantach, agus dithis mhac, a bhàsaich ’na naoidheanan. Tha iad air an adhlaiceadh anns a chladh a-staigh air taobh na mara. Bha an duilgheadas aig Helmer agus a bhean cho mòr a thaobh an teaghlaich agus gun dh’fhàg iad an t-àite agus chaidh iad air ais dhan an Eilean Dubh far am buineadh iad. Chaidh iad as deidh sin gu ruig Astràilia far an tug Helmer a-null stèisean chaorach. Shoirbhich leotha ann a sin.

Bha an tac aig Baile-na-Cloich bàn airson beagan ùine as dèidh seo gus an tug fear Iain Moireasdan a-null e goirid ro thoiseach a’ chiad chogaidh mhòir. ’Se baidseilear a bha anns a’ Mhoireasdanach ach cha robh e ann ach beagan bhliadhnachan nuair a chaidh an t-àite thoirt a-null le Bòrd na Talmhainn. Chaidh a bristeadh suas ’na chroitean do mhuinntir a rinn seirbhis don a’ Chrùn anns a’ chogadh sin, cuid dhiubh air an gineal bhon t-sluagh a chaidh fhuadach as anns a’ chiad àite.

Ma bha an t-olc a chaidh a dhèanamh air an t-sluagh a-nis air a cheartachadh cha do chuir sin stad air a’ ‘mhallachd’ a chaidh a chur air an àite. Cha robh fàidheadaireachd Màiri Ruadh gu bhith air a gearradh cho cumhang ri sin idir, ach air a giùlan a-mach gu litireil gus am biodh an Taigh-mòr falamh, ‘gun ann dheth ach na ballachan’.

Thuit croit a thug a-steach an Taigh-mòr, agus a bha ann am meud dà fhichead acair air fear Murchaidh Dòmhnallach. Bha esan glè urramach airson an taigh-mòr a lìonadh, oir bha seachdnar nighean agus dithis mhac aige, a bha uile air a thighinn gu ìre. Ach ged a phòs seisear den clann-nighean cha d’fhuair aon dhiubh teaghlach agus thàinig bàs neo-àbhaisteach air an dithis mhac. Chaidh Iain, a fear bu shine gu ruig <eng>New Zealand<gai> far na dh’obraich e fad da fhichead bliadhna. Bha e ri ’g ullachadh a thighinn dhachaigh, a thoirt a-null an Taigh-mòr le chrannchur oighreachd, ri feitheamh bata aiseag ann a Wellington, nuair a chaidh a mharbhadh ann an tubaisd tuiteam bho togalach air a robh e ri ’g obair. Chaidh Dòmhnall, a fear a b’òige a bhàthadh ri ’g iasgach creagach air taobh na mara faisg air a dhachaigh.

Air chuairt samhraidh aig Baile-na-Cloich is toil leam a bhith ri falbh air feadh nan cnoc ’s nan gleann far am bithinn a’ cluich ’nam òige. Thèid mi co-dhiù agus dìrichidh mi suas am mullach gu Cnoc-an-t-solais a dh’amharc air tobhtaichean uaine bothag Màiri Rhuadh. As a sin coisichidh mi sìos an gleann chun an Taigh-mhòr agus a-rithist a-steach don t-seann chladh anns a’ mhachair air taobh na mara. Tha e air a ràdh gur e dìreach an aon fhad a tha eadar na trì àiteachan, agus cho math ’s gun tèid dhòmhsa a thomhais le ceumannan mo chois, tha sin fìor, ma

[TD 71]

ochd ceud slat.

Beagan air bliadhna air ais bha mi air cuairt fheasgair a ghabhail, agus mi ’na mo sheasamh anns a’ chladh ri taobh na mara, ri taobh àite adhlaic Helmer. Bha mi a-rithist ri ’g amharc air clach uaighe an dithis bhalach, clach a tha air a snaigheadh mar snàthaid, no ‘<eng>obelisk<gai>’ mar a theirte anns a’ Bheurla. Bha mi ri leughadh a sgrìobhadh a tha air a ghràbhadh air gach taobh don a’ chloich “MAR CHUIMHNEACHAN GRADHACH AIR AENEAS MACCHOINNICH HELMER A CHAOCHAIL ANNS A BHLIADHNA 1898, AIG AOIS DA BHLIADHNA GU LETH; AGUS UILLEAM MACCHOINNICH HELMER A CHAOCAIL ANNS A BHLIADHNA 1902, AIG AOIS SEACHD BLIADHNA”. Bha ciaradh an fheasgair ann nuair a chunnaic mi duine ri tighinn troimh ’n gheata agus ri coiseachd a-null far a robh mi. Shaoil mi air a dhreach agus air aodach gur e Ameireaganach e ach nuair a bhruidhinn e rium thuig mi gur e a bha ann ach Astràileanach. Leugh e a sgrìobhadh air a’ chloich agus thubhairt e air a shocair anns a Bheurla “Is e seo an t-àite, ach bha dùil agam gu robh dithis ann”. “Tha” arsa mise, “tha ainm a’ bhalaich eile air taobh thall na cloich”. Chaidh e timcheall le ad ’na làimh. Thug e greiseag thall air an taobh eile agus thàinig e mun cuairt far a robh mi. Tha gàrradh cloich timcheall an àite adhlaic le iarnach oibrichte os a chionn, ach tha an t-iarann air bristeadh as a chèile. Bha latha bha airgead air a chur air thaobh airson an àite a chumail ceart, ach stad sin. Cha do chòrd staid an àite ris agus thubhairt e rium gun cuireadh e sin ceart.

Dh’innis e dhomh mu dheidhinn fhèin agus thug mise dha beagan de eachdraidh an àite. Ach dh’fhoillsich e dhomh gum b’aithne dha pàirt dha na bha mi ri ’g innseadh dha. Bha stèisean mòr chaorach aige ann a Queensland, Astràilia, agus bha e air a thighinn don a Roinn Eòrpa agus Breatainn air chuireadh bhon an E.E.C. gu òraidean a thoirt do Oilthighean agus Tuathanaich air feadh an àite. ’Se bràithrean a mhàthar an dithis bhalach a bha air an adhlaiceadh ann a seo agus bha e air ainmeachadh as an deidh — Aeneas Uilleam MacChoinnich Grannd. Bhe e airson an Taigh-Mòr fhaicinn oir bhiodh a mhàthair ri ’g innseadh dha mòran ma dheidhinn. Thubhairt mi ris gu robh e a-nise dùinte bho chionn dà bhliadhna air ais bho dh’fhàg a nighean a bh’ann e le dìth slàinte agus seann aois, ach gu faiceadh sinn timcheall air. Bhe e toilichte le sin agus choisich sinn a-mach thuige.

Nuair a bha sinn crìochnaichte thabhaich e orm mo thoirt dhachaigh anns a’ charbaid aige, ach dhiult mi le mòran taing, ri ’g ràdh gum b’àill leam coiseachd. Thog mi mo làmh ris a’ falbh agus mi ri faireachdainn air mo thogail le coinneachadh duine cho gasda.

Dà latha as deidh seo bha mi ri leughadh pàipear Inbhirnis ann an taigh mo bhràthar far a robh mi ri còmhnaidh nuair a thuirt mo shùil air naidheachd a chuir uabhas orm. Leugh mi mu fhear a chaidh a

[TD 72]

mharbhadh ann an tubaist càr aig droch lùbadh rothaid faisg air Druim-na-drochaid. Se Aeneas Uilleam MacChoinnich Grannd a b’ainm dha, Astràilianach a bha air an t-slighe gu Dun Eideann aig an àm. Bha pàipearan ’na chois ri ’g innse gu robh e thall ann a Leòdhas a’ sealltainn air àite adhlaic a chàirdean.

Shuidh mi ann a sin fo thròm smuaintean ri dol air ais ’nam inntinn air na thachair, agus is gann ri creidsinn na bha mi air a leughadh. Dhùisg mo phiuthar-chèile mi agus chlisg mi. “A bheil dad ceàrr” ars ise. “Tha” arsa mise. “Dh’innis mi dhut man an duine Astràileanach gasda a thachair rium anns an t-seann chladh dà latha air ais”. “Seadh” arsa ise. “Chaidh a mharbhadh ann an tubaisd chàr air an t-slighe air ais gu Dun Eideann”. “Mallachd a’ Chrìosdaidh toirt buaidh a-rithist” thubhairt ise. “Chan e” arsa mi fhèin “ach fàidheadaireachd Màiri Ruadh Iain ’lc Ailein”.

Agus a leughadair, ma tha thu fèin ri cur dearbhadh sam bith ’na mo sgeul, theirig gu Baile-na-Cloich. Dìrich suas gu Cnoc-an-t-solais agus faic dhut fèin tobhtaichean uaine bothan Màiri Ruadh. Theirig as a sin sìos don an Taigh-Mòr anns a’ ghleann agus a-rithist taobh do làimh chlì gu ruig thu an t-àite adhlaic a-staigh anns a’ mhachair ri taobh na mara, ri cunntadh nan ceumannan mas toil leat.

Ach stad ort, ma tha buntaineas sam bith agad ri Taigh-Mòr a’ Ghlinne na teid idir ann.

[Sanas]

[TD 79]

AN STARSACH
le Dòmhnall Iain MacIomhair

Ged chaidh Pòl don leabaidh na bu tràithe na b’ àbhaist feasgar Diardaoin, gu math na bu tràithe na b’ àbhaist, cha do cheasnaich e e-fhèin ach carson a bha e a’ dol innte aig an àm ud. Cha robh e ach ochd uairean, no beagan às a dhèidh, agus bha am feasgar sìnte roimhe mar bhiothbhuantachd. Bha e rudeigin sgìth gun teagamh. Cha b’ e gu robh e air a bhith ag obair ro thrang, ach co-dhiù bha e sgìth. Bha e mar neach a bha air tighinn gu ceann cladhain agus nach b’ urrainn sabaid na b’ fhaide an aghaidh an dorchadais.

Cha robh Pòl ach dhà no thrì mhionaidean fon anart, agus blàths na leapa a’ toiseachadh ga iadhadh, nuair chuala e fuaim. Bha dùil aige an toiseach gur e an cù a bha ann, ach chuimhnich e gun dh’fhalbh an cù cho chionn bliadhna is còrr, agus nach do thill e. Cha b’ e, cha b’ e ’n cù a bha ann idir.

’Sann a bha am fuaim aig doras a rùm-cadail. Bualadh slaodach trom, coltach ri druma, ’s a buillean a’ cur ri marbhrann a bha inneal-ciùil a’ cluiche fad às. Bha Pòl cinnteach gu robh e air an doras mòr a ghlasadh a chùm meàrlaich na h-oidhche a chumail a-muigh. Thòisich e a’ faireachdainn pian ’na bhroilleach.

[TD 80]

“Cò tha siud?” ars esan.

Cha tàinig lideadh bho thaobh eile an dorais. Cha tàinig càil bho thaobh eile an dorais ach bualadh tiamhaidh, mall. Cha robh atharrachadh anns an fhuaim, buille a’ breith air buille agus ga bualadh.

Agus bha Pòl a’ faireachdainn pian ’na bhroilleach. Cha robh e a’ dol a dh’ èirigh an-dràsda chun an dorais. Mu dheireadh stad am fuaim. Agus chunnaic Pòl làmh an dorais a’ gluasad, agus nuairsin an doras a’ fosgladh. Tron doras thàinig duine a bha rudeigin coltach ri duine, agus e sgeadaichte ann an dubh bho mhullach gu bhonn. ’S ged bha e mar dhuine, le ceann is casan air, theireadh Pòl nach robh aodann idir air. Ma bha, bha a ghnùis falaichte bhon dubh. Agus bha rola pàipeir aige ’na làimh agus seula dhearg air an rola.

Ghabh Pòl eagal, agus dhìochuimhnich e car greiseig am pian a bha ’na bhroilleach. Bha an duine, mas e duine a bha ann, ’na sheasamh an siud gun ghluasad agus bha na sùilean nach robh ann a’ coimhead ri Pòl.

Agus a-mach às an eagal fhuair Pòl cuidhte ’s na facail: “Cò thu?”

Cha tuirt am fear eile càil airson mionaid. An ceann na mionaide bhris e an t-seula a bha air an rola. Thuit an t-seula chun an làir ’s i cho dearg ri fuil. Thuit i ’na criomagan chun an làir. Thuit i ’na boinneagan chun an làir. Dh’fhosgail e an rola agus thug e sùil oirre. ’S bha Pòl san leabaidh air chrith leis an eagal.

“Is mise,” ars esan, “am bàs. Agus tha mi air tighinn gad iarraidh.”

Bha e mar gum biodh e a’ leughadh nam briathran, agus eagal air gun deidheadh e ceàrr. Cha robh teagamh aig Pòl nach robh e gan leughadh bhon rola. Agus nuairsin, “Feumaidh tu tighinn còmhla rium.”

“Cho tràth?” arsa Pòl. “Cho luath? Cha robh dùil agam riut. Cha robh dùil agam fhathast riut.”

“Tha cabhag orm,” ars am bàs. “Tha mòran ann air am feum mi tadhal mus bi an oidhche a-mach. Tha cabhag orm.”

“Carson mise?” arsa Pòl. “Chan eil mi ach òg. Co-dhiù chan eil mi sean. Carson mise?”

Sheall am bàs ris le sùilean biorach dubha, agus ars esan, “Cuimhnich, a charaid, chan eil d’ anail agad ach air iasad. Is leamsa i agus tha mi a-nise ga h-iarraidh.”

Smaoinich Pòl ach am bu chòir dha cogadh an aghaidh na teachdaireachd seo. Eadhon ged dheidheadh e chogadh ’na h-aghaidh, an robh dòchas sam bith gum buannaicheadh e? An robh claidheamhan an t-saoghail a’ dol a chur casg oirre?

Agus bha am bàs, ’s e mar gum biodh e a’ leughadh inntinn Phòil, a’ crathadh a chinn. ’S bha Pòl a’ cur charan anns a’ chrathadh, ann an tuainealaich a’ bhàis.

“Na Bìobaill,” arsa Pòl. “Na Bìobaill nach do leugh mi. Tha mi ag iarraidh an leughadh. Thuirt mo sheanair rium a bhith a’ leughadh a’

[TD 81]

Bhìobaill, ach cha so leugh mi a-riamh e. Agus na Bìobaill eile. Cha do leugh mi iadsan na bu mhotha.”

Ach bha am bàs fhathast a’ crathadh a chinn. ’S bha an rola eagalach ud ’na làimh. Sgrìobhte oirre bha binn na cùirte airson rud air nach robh cothram aige. Cha do dh’iarr e air a’ bhàs a thighinn. Eadhon nuair bha e a’ bualadh druma an dàin air taobh muigh a dhorais cha do dh’iarr e air a thighinn a-steach. Cha b’esan bu choireach gu robh peacadh anns an t-saoghal. Cha do dh’iarr e eadhon a thighinn don t-saoghal, agus cha do dh’iarr e air a’ bhàs a thighinn a chum a thoirt air-falbh. Gun teagamh bha fhios aige gun tigeadh e uaireigin. Ach an-diugh! Cho tràth! Cho uabhasach tràth! Carson nach robh e a’ faighinn an tuilleadh cothraim agus uimhir aige ri dhèanamh? Bha, bha uimhir aige ri dhèanamh. Ach bha an leisg agus dìth smaoineachaidh air a bhith an làthair gun fhios dha, mar ghadaichean an àird a’ mheadhain-latha, agus air gach cothram a fhuair e a ghoid bhuaidhe.

Cha do leugh. Cha do leugh e na Bìobaill idir. Nach robh iad cho fada agus cho tioram, agus co-dhiù nach robh tìde gu leòr ann? Agus cha do sgrìobh e a’ bhàrdachd, a’ bhàrdachd sin a bha a’ dol a dhùsgadh teagaimh ach an robh bunaidean an t-saoghail nam bunaidean idir. Thòisich e oirre, ach bha sin fhèin ’na obair latha gu leòr dha. Agus, anns an tòiseachadh, cha do labhair e aon mhìr-fhacal de na bha e an dùil. ’s an-diugh, air leabaidh a bhàis, bha ìomhaigh dhubh agus rola ag ìnnse dha gu robh foighidinn an t-saoghail air ruith a-mach. An saoghal a bha fo chorraich mhòir airson nan cothraman a chaill e. An saoghal a bha a-nise a’ sireadh a dhìoghaltais ann an sgàthan de bhriseadh dùil.

Rugadh Pòl Mac an t-Saoir nuair bha e fhathast ’na leanabh. Agus ged thàinig fad agus meud ann, cha do dh’fhàs e suas a-riamh. Bha e sa’ chogadh a’ cluiche air a bhith na shaighdear, agus bu tric a smaoinich e cho cunnartach ’s a bha e do ghillean beaga a bhith a’ cluiche le rudan air nach robh eòlas aca. Mharbh e Gearmailteach aon uair. Agus cha tug a chogais a-riamh maitheanas dhà. Ach nach ann mu dheidhinn sin a bha an saoghal co-dhiù? Mu chogadh agus mu mharbhadh. Cha b’esan bu choireach gun mharbh e an Gearmailteach. Bha an Gearmailteach san rathad air a’ pheilear aige. Agus ged bhuannaich e-fhèin agus càch a’ chluiche, chaill iad i cuideachd. Bhuannaich iad . . . agus chaill iad. Agus nuairsin b’ fheudar dhaibh sgur de chluiche agus a bhith ’nan saighdearan cearta ach an dèanadh iad cogadh an aghaidh na beatha. Agus bha Pòl an siud. Bha e a’ fàs fuar. Bha e a’ cogadh an aghaidh a’ bhàis. Agus fhuair e bonn agus ribean a chuireadh e ’na bhroilleach. Rudeigin a chuimhnicheadh an cogadh dha, na geamachan ud a bha iad a’ cluiche ann am fealla-dhà na h-aimhreit. ’S bha an t-adhar cho dorch leis an duslaich. Agus bha am bàs a’ siubhal raointean a’ chogaidh. ’S bha na na drumachan a’ bualadh. Bha am bàs a’ coiseachd ri taobh Phòil ged nach do choinnich iad a chèile.

[TD 82]

Chunnaic e Màiri aig an dannsa. Bha i ag itealaich air feadh an t-seann ùrlair nuair mhothaich e dhi an toiseach. A’ chiad uair a chaidh e a bhruidhinn rithe bha a beul glaiste agus a sùilean dùinte. Ach mu dheireadh dh’fhosgail e a’ ghlas a bha air a bilean le iuchair na foighidinn, agus thuirt i ris gun deidheadh i dhannsa còmhla ris. Agus nuair bha an dannsa seachad chaidh i à sealladh anns an dorchadas. Cha d’ fhuair e aon norradh cadail an oidhche sin, ga chaithris fhèin a-measg bàrdachd ’s a-measg smuaintean. Phòs Màiri fear eile, giobal de choigreach aig an robh liut na h-aithris gu ìre na bu mhotha na bha aig Pòl a-riamh. Agus nuairsin chaochail Pòl, ged nach do bhàsaich e, coltach ri circ mionaidean an dèidh an ceann a sgaradh dhith. Agus chuimhnich e air Uilleam Ros ann an talla nam bàrd nach bu mhaireann, agus smaoinich e cho beò ’s a bha Uilleam Ros ged bha e marbh. Cha b’ urrainn dhàsan dèanamh mar a rinn Ros, oir cha robh liut nam briathran air a bhuileachadh air, ’s bha cumha a leannain ’s a chumha fhèin glaiste ’na bhroilleach. A’ bhàrdachd nach do sgrìobh e agus na Bìobaill nach do leugh e. Bha iad a-nis ag èigheachd ris ’s a’ fanaid air a chuid aithreachais. Agus mhionnaich e don bhàrdachd ’s do na Bìobaill. ’S bha seòrsa de eagal air romhpa.

Thug e sùil air a’ bhàs. agus bha boinneagan, mar bhoinneagan fala, a’dòrtadh bhon rola. ’S bha criomagan na seula a’ leaghadh air an làr. Bha am bàs an sin ’na sheasamh, mar bhodach-ròcais a’ fuadach na beatha. Bha eagal a’ bheatha air ron bhodach-ròcais, eagal a bheatha air a’ bheatha. Cha robh am bàs a’ gluasad, agus smaoinich Pòl gum b’ e siud a’ chiad uair a-riamh a bha am bàs ’na thàmh. No ’s dòcha gu robh luchd-cuideachaidh aige a bhiodh a’ falbh air feadh an t-saoghail agus a’ sàthadh biodag dheireannach na sìorraidheachd tro chridheachan dhaoine. Is cinnteach gu robh luchd-cuideachaidh aige. Ciamar eile a bhàsaicheadh dithis aig an aon àm? ’S dè bha gu bhith roimhe nuair dh’fhalbhadh am bàs leis? Chuimhnich Pòl a-rithist nach do leugh e na Bìobaill, ’s nach tug a’ choimhearsnachd dha ticead a bheireadh gu nèamh e. Fhuair feadhainn eile ticead bhuapa, ach cha d’ fhuair esan. Cha robh e math gu leòr. Co-dhiù, cha robh e cho math riuthasan. Nach e sin a thuirt iad ris. “Nuair chì thu sinne anns an sgàthan,” ars iadsan; “bidh tu tèaraint’.” Agus chan fhaca e iadsan anns an sgàthan a-riamh. ’S bu tric a bha e toilichte nach fhaca. Saoil an robh an dorchadas na bu shoilleire dhaibhsan na bha e dha fhèin?

B’ iomadh rud nach do rinn e. Agus b’iomadh achmhasan a fhuair e. Ach cha d’ fhuair e achmhasan a-riamh a leithid an fhir seo. Cha duirt neach a-riamh ris gu robh e airidh air a chrochadh, no air a cheusadh, no air a mharbhadh. Cha dubhairt lem beòil co-dhiù. Ach bha uilc na beatha air an càrnadh suas ’na aghaidh, agus bha a’ chàin gu bhith daor.

“Feumaidh tu dhol don sgoil,” ars a mhàthair. “Feumaidh tu dhol innte.”

[TD 83]

“Cha tèid,” arsa Pòl. “Tha mo stamag goirt.”

A’ bhreug. Bha fhios aige nan deidheadh e don sgoil gum biodh an uinneag a bhris e ag èigheachd ris, ’s e air a dhol as àicheadh gun bhris e a-riamh i. Agus ged bha an t-amharas air, bha esan air amharas a chur air càch. Carson a bha e a’ cleith na fìrinne? Carson a bhris e an uinneag bho thùs? Carson nach do dh’fhàg e slàn i? Carson nach robh dubh geal agus geal dubh? Agus bha e ag ìnnse na brèige da mhàthair, ’s bha i a’ creidsinn na brèige. Nach bu mhinig a bha a’ bhreug co-dhiù na bu bhlasda na ’n fhìrinn? Nach robh ubhal na bu bhlasda na neochiontas? ’S mur a b’ e an t-ubhal, cha bhiodh esan, Pòl, ’na laighe an siud fa chomhair dubh a’ bhàis. Agus smaoinich e cho eagalach ’s a bha e a bhith cur coire air aon ubhal a-mhàin. Nach b’ iomadh ubhal a sgàin e-fhèin le fhiaclan; cha b’ e ùbhlan craoibhe idir ach ùbhlan na beatha. ’S bha iad cho coltach ri chèile — craobh agus beatha. ’S ged bha am blas gu tric milis, bha an slugadh uaireannan searbh agus duilich. Ach cha robh sin ga bhacadh bho bhith a’ blasad, no eadhon bho bhith a’ slugadh, mar leanabh a bha dèidheil air siùcairean agus fhios aige nan itheadh e cus dhiubh gu fasadh a stamag goirt.

An ann tiotadh chunnaic e gach nì a rinn e a-riamh, cuid dhiubh a chòrd ris, agus cuid dhiubh nach robh ro thaitneach idir. Chunnaic e sgoil agus eaglais, bàs agus baisteadh agus briseadh-cridhe. Ach chan fhaca e mòran de shòlas idir, agus smaoinich e ged chitheadh gur iongantach fiù gun aithnicheadh iad a chèile. Agus ged bha e a’ faicinn aithreachais, bha an saoghal air dhol ro fhada airson sin. Bha an ìomhaigh mì-fhoighidinneach, agus chunnaic Pòl gu robh e a’ pasgadh na rola. Bha am pian a bha am broilleach Phòil a fàs na bu mhiosa.

“Tha mi air tighinn gad iarraidh,” ars esan. Bha barrachd cabhaig anns a’ ghuth. ’S cha robh Pòl a’ faicinn càil ach dorchadas. ’S anns an dorchadas bha tuilleadh dorchadais. Dorchadas gun chrìoch.

Thionndaidh am bàs a chùlaibh, agus rug e air làmh an dorais. Chunnaic Pòl boillsgeadh de dhòchas anns an dorchadas. Agus chunnaic e tuilleadh dòchais nuair choisich am bàs a-mach as an rùm. Agus bha sìth ag èirigh ’na bhroilleach. Cha robh càil timcheall air ach dorchadas agus sìth. Dhùin am bàs an doras air a chùlaibh. Smaoinich Pòl gu leughadh e a-nise na Bìobaill agus gu sgrùdadh e na briathran a bh’annta.

Chuir e a làmh a-mach bhuaidhe agus rug e air a’ Bhìoball a bha air a’ bhòrd bheag ri taobh na leapa. Bha e an siud bho bha athair beo. Ach leum e às a làmhan ’s thuit e chun an làir. Dh’aithnich e gu robh e ro fhadalach.

Bha e mì-chomhfhurtail air an starsaich. Cha robh e a-staigh ’s cha robh e a-muigh. Bha e ga shamhlachadh fhèin ri ugh ’na shuidhe air gàrradh. B’ fhada bho chuala e mun ugh. Bho àm gu àm bha osag bheag gaoithe ga bhualadh ’s ag iarraidh air a ghrèim a chall.

Anns an t-samhla, thuit an t-ugh bhon ghàrradh ’s bhris e ’na mhìle criomaig. ’S cha ghabhadh e càradh.

[TD 91]

AN SGEILP LEABHRAICHEAN

Oighreachd agus Gabhaltas air a dheasachadh aig Dòmhnall MacAmhlaigh (Roinn an Fhoghlaim Cheiltich, Oilthigh Obar-Dheadhan. 1981. vi + 61d. £2.50)

Nuair a chì thu an titeil cha chuireadh e annas mòr orm ged a mheasadh tu gur e cuspair tioram air choreigin a bhiodh leithid de leabhar a’ cur ’na do thairgse. Ach is tusa bhiodh ceàrr. ’Se th’agad seanchas beò, agus e stèite ann an cuimhne an t-sluaigh gus an latha an-diugh, a tha cur an cèill cuid de eachdraidh na strì a rinn tuath na Gaidhealtachd gus còir fhaotainn air an fhearann. Faodaidh nach eil san leabharan ach toiseach tòiseachaidh, mar a tha am fear-deasachaidh ag agairt; ach mas e fhèin, is obair-latha e, gu sònraichte agus cosnaichean matha dol a sàs ann. Co-dhiù, ma tha aon chuspair seach a chèile ann an eachdraidh nan linntean deireannach seo againne man aontaich muinntir na Gàidhealtachd, o Dhùthaich Mhic Aoidh gu Srath Tatha, ’se aintighearnas nan uachdaran is ceartas nan daoine a thug ionnsaigh air an cumhachd a bhristeadh. Tha mi creidsinn mar sin gum bi fèill air an leabhar, dìreach air sgàth a’ chuspair. Ach chan e sin idir meud a luach.

Tha seachdnar ùghdar a’ dèanamh a’ chunntais air iomairt eachdraidh a tha tòiseachadh ann an 1874 agus a tha dol tuairim lethcheud bliadhna, gu ruige 1921. Fa chomhair rèis an leabhair agus ceann-uidhe nan ùghdar tha na crìochan sin iomchaidh. ’Se an aon snàithnein a tha ruith tron eachdraìdh air fad: an aon chur air a’ chlò. Uachdarain ag obair tro na siamarlain is na bàillidhean, na maoir is na h-earraidean, a’ sìor chuingealachadh an t-sluaigh. Monadh no beinn no feurach eile gan toirt on tuath; àrdachadh màil; ceilg is geallaidhean-brèige is daoine a’ dol an cois am facail. Is ged a dh’fhaodadh corr uachdaran bàidh a nochdadh thall is a-bhos, bha an seòl riaghlaidh fhèin suidhichte an aghaidh na tuatha. Agus mar an duirt m’fhear-cinnidh:

Copagan is bàillidhean
Fàsaidh iad an àit sam bith.

Tha Dòmhnall MacAmhlaigh ag innse man aramach a dhùisg am Beàrnaraigh Leòdhais ann an trì fichead is a ceithir deug nuair a thàinig bàirlingeadh gu croitearan an eilein, gan cur a-mach às na taighean is às

[TD 92]

na croitean is às an còraichean mòintich. Thug fir Bheàrnaraigh dùbhshlan do shiamarlan is do mhaor is nuair a thugadh suas iad is a fhuaradh neochiontach iad, sheall iad dhan t-saoghal nach robh muinntir an ùghdarrais os cionn an lagha — mar a dh’iarradh iad a bhith, is cha b’ann a-mhàin an Leòdhas. ’Se bh’ann gun do thionntaidh a’ chuibhle air chor is gur e an earraid fhèin am fear Mac GilFhinnein a thog a’ chasaid an aghaidh nam Beàrnarach — a fhuaradh ciontach! ’Se seo, is dòcha, a’ chiad uair a thachair a leithid is thug e misneachd mhòr do chroitearan na Gaidhealtachd gu lèir. Sin nuair a rinn Mairi Mhòr nan Oran Ceatharnaich Bheàrnaraigh:

Na daoine dhearbh ar còraichean
Mo bheannachd gu robh còmhla ribh
Na Gaidheil bhochda chòmhnadh
Bho gach fòirneart agus dòrainn.

Beannachd leibh, a chàirdean
Tha mi toilichte gun d’ fhàgadh sibh
’S nach deach an ruaig mar chàch oirbh
Le Bàillidh dubh gun tròcair.

Bha Mairi Mhòr na b’fhaisge air Bràighe Phort-rìgh na bha i air Beàrnaraigh Uige ach thug i an àite dligheach fhèin do mhuinntir Leòdhais. An dèidh sin, tha mi creidsinn, tha cliù nas farsainge an-diugh air ‘<eng>The Battle of the Braes<gai>’ — car mar a th’aig Srath Namhair ann an eachdraidh an lomaruagaidh. ’Se an duine còir sin nach maireann Jake Dòmhnallach a tha a’ dèanamh an iomraidh air Blàr a’ Chumhnaing, mar a theirear anns an Eilean Sgitheanach. Tha an cùnntas mionaideach, mar a shùilicheamaid o dhuine aig a robh uiread de spèis dha dhùthaich fhèin, agus am breithneachadh fionnar, cothromach. Anns a’ chùnntas a th’aig Dòmhnall Meek air Aimhreit an Fhearainn an Tiriodh, 1886, tha mòran fiosrachaidh a bhios ùr nodha dhan leughadair sa’ chumantas. Tha aon naidheachd an lùib seo a tha annasach fhèin. Nuair a thàinig tac Ghrianail gu aonta, chuir <eng>Land League<gai> Thiriodh rompa am fearann sin a ghabhail, agus thug Niall MacNèill, an ceann-suidhe aca, robhadh a-rèir sin do dhuine sam bith a bha smaoineachadh air tairgse a chur a-steach air an tac. Ach ’se bun a bha ann gun ann aig a’ cheann-suidhe e fhèin agus a bhràthair a bha Grianal aig deireadh gnothaich! A-rèir coltais bha a’ cheilg is am beul bòidheach gan nochdadh fhèin gu h-àrd is gu h-ìseal. Tha fillidhean is tionntaidhean car dhen aon seòrsa ann an sgeulachd Reud na Pàirce, an Leòdhas. Tha Iain M. MacLeòid ga h-innse ann an dòigh a tha toirt chan e mhàin ceumannan na h-eachdraidh ach gnè nan daoine fhèin — gach duine fa leth — anabarrach faisg air an leughadair. Tha an t-soilleireachd is am beothas a bu dual a bhith aig Iain MacArtair gan nochdadh fhèin a-rithist ann an Aimhreit Aignis 1888. Tha seo aige ri ràdh man tuasaid air a bheil e a-mach:

[TD 93]

“Is math dh’fhaoidte nach robh mòran èifeachd aig an àm anns na rinn iad air an latha iomraideach seo ach thug iad aire a’ mhòr-shluaigh às ùr gu suidheachadh bochd an eilein, is gu an crannchur, is rinn iad oidhirp air an saorsa is an còirichean dligheach a ghlacadh. Bu bhuaidh sin fhèin. Rinn iadsan am measradh, ach b’e na h-àil a lean iad a bhlais air an ìm.”

Tha an t-ìm a’ tighinn air a’ bhainne, mar gum b’eadh, anns an dà chunntas mu dheireadh, oir tha na tachartasan nas fhaisge air an linn againn fhìn. Anns an iomradh Mar a Ghabh na Daoine Bhatarsaigh, 1900–1908 tha Lisa Storey a’ cur a sàs eachdraidh sgrìobhte agus beul aithris. Thà agus na sgrìobhadairean eile gun teagamh, ach chuir ise na seanchasan air teip agus tha cothrom aice mar sin dearbh bhriathran nan daoine a thoirt dhuinn. Tha beothas agus loinn ’nan cois. Agus tha an eachdraidh aice glan geàrrte.

Faodar a ràdh gum boin Toirt a-mach Bhaile Ràghnaill 1919–1921 de fhìor eachdraidh an latha an-diugh. Chualas air rèidio daoine a’ bruidhinn air is cluinnear mu dheidhinn an Uibhist aig na daoine bha ann is a chunnaic.

Ach fiù is dhan duine as aithne, tha Uilleam MacDhòmhnaill a’ toirt cùnntas nas mionaidiche na fhuair mise co-dhiù ann an àite sam bith riamh. Agus ged is ann dh’ar linn fhèin a bhoineas an gnothach, nach canadh tu gur ann à fìor sheann sgeul a thàinig seo:

“Aig gàrradh crìche a’ bhaile choinnich seann bhean-fhighe iad, a bhitheadh ri fàisneachd. Bha ise air an sealladh seo fhaicinn bliadhnaichean roimhe, is bha i ag èigheach riutha, ‘Tha an oighreachd ullamh an-diugh’.

Bha tapachd da-rìreadh an ceum nan gillean a-nis.”

’Se seo leabhar cho tlachdmhor luachmhor dhe sheòrsa is a nochd riamh air eachdraidh na Gàidhealtachd. Boinidh gach ùghdar dhan cheàrna ma bheil e sgrìobhadh: uime sin tha blàths fuaite ri tuigse san sgoileireachd. Agus chan eil duine seach duine a’ dol far nan toimhsean, le bhith cumail a-mach, abair, gu robh an dàrna cuid aramach no buaidh na bu mhutha na bhà iad. Bu chòir Oighreachd is Gabhaltas a bhith air a h-uile sgeilp Ghaidhealach.

Iain MacAonghuis


Proinsias MacCana, <eng>Literature in Irish (Department of Foreign Affairs, Dublin. 1980)<gai>

Tha Proinsias MacCana air leabhar air leth eireachdail a chur ri chèile, eadar e fhèin agus Bill Murphy, a dheilbh an leabhar. Tha a cheart uiread de loinn air an sgrìobhadh ’s a tha air an deilbh ’s air an dealbhadaireachd.

[TD 94]

Gun teagamh, ’sann a chosnadh deagh bheachd bhon taobh a-muigh a dh’iarradh Roinn nan Cuspairean Eilthireach leabhar den t-seòrsa a chur a-mach, ach tha deagh adhbhar air an deagh bheachd sin, a thaobh litreachais is ealain na h-Eireann.

Tha MacCana a’ leantainn eachdraidh litreachas na h-Eireann bhon toiseach, troimh na seann sgeulachdan miotasach, sgeulachdan Chù Chulainn, sgeulachdan Fhinn, gus a bheil e a’ ruighinn linn nan Normanach, na linntean eadar sin agus am ficheadamh linn, agus tha e a’ crìochnachadh le beagan mun linn againn fhìn. Tha brìgh an litreachais sin aige ann am beagan bhriathran, le corra aithris air bàrdachd ann an Gaeilge ’s am Beurla, agus le deilbh de rudan sean agus ùr: duilleagan à seann leabhraichean, àiteachan, daoine. Cha eil ann ach mu 70 de dhuilleagan le cumadh leathainn orra, ach cha chreid mi gur aithne dhomh leabhar eile a tha toirt dealbh cho farsaing ’s cho grinn air Eirinn.

Ruaraidh MacThòmais


<eng>Donald John MacLeod, Twentieth Century Publications in Scottish Gaelic (Scottish Academic Press.<gai> Dun Eideann 1980. 188 viii dd. £12.50)

Tha an leabhar feumail seo (a tha air ùr thighinn a-mach ged the 1980 air) a’ cur ’nan sreath gach leabhar agus leabhran Gàidhlig a chaidh fhoillseachadh eadar 1900 agus 1973, a’ fàgail as an iomradh duilleachan-ciùil is duilleachan-marsantachd ’s a leithid sin. Thàinig an leabhar mòr aig Dòmhnall MacGillEathain, <eng>Typographia Scoto-Gadelica<gai>, on chlò an 1915, agus mar sin tha an dà leabhar a’ toirt leotha an grunnan bhliannachan eadar 1900 agus 1915, no 1914; the an leabhar ùr seo a’ lionadh corra bheàrn bhon àm sin.

Gheibh sinn làn iomradh air gach nì tha sgrìobhte air a’ chlàr-dhuilleig de na leabhraichean sin, agus beagan de fhiosrachadh eile, a thaobh blianna an fhoillseachaidh, an clò-bhualadair, meudachd is àireamh dhuilleagan, agus glè thric na prìomh-leabharlannan anns am faighear e. Uaireannan tha fiosrachadh eile ann mun luchd-sgrìobhaidh no ’n luchd-deasachaidh (blianna breith is bàis is dòcha, no sgìre dom buin iad ma tha dithis ann leis an aon ainm, rud tha cunnartach tachairt air Ghaidhealtachd). Uaireannan tha iomradh air an luchd-sgrìobhaidh mas e sgioba a th’ann, ach corra uair (m.e. Am Measg nam Bodach) chan eil.

Leis an ruith chabhagach a thug mi air ’se glè bheag gu dearbh de mhearachdan a chunnaic mi (m.e. bha 96 duilleag, ’s chan e 94, ann an àireamhan 1 – 4 de Ghairm; an àite Low, T.S., leugh Law, T.S.) ach chan fhaca mi càil a chuireadh duine fada iomrall. ’Se leabhar feumail a bhios ann do dhuine sam bith tha sàs ann an teagasg ’s ann an sgoileireachd na Gàidhlig. 

R.McT.

[TD 95]

Feoil an Gheimhridh agus scèalta eile as Albain, eadar-th. le Colm O Baoill (Foilseachàin Nàisiùnta Teoranta, 20 Sràid Uì Chonaill Ioch., Baile Atha Cliath 1, Eire. 1980. 90 dd. £2.50)

Bithidh ùidh aig ar luchd-leughaidh cluinntinn gu bheil Colm O Baoill, a tha a’ teagasg ann an Roinn na Ceiltis an Obar Dheadhain, air eadar-theangachadh a dhèanamh gu Gàidhlig na h-Eireann de dhusan geàrr-sgeul Gàidhlig. Gheibh na h-Eireannaich beachd air na tha dol anns an raon seo againne, agus gheibh luchd-Gàidhlig Albannach, ma thogras iad, sealladh dhen dàimh a tha eadar an dà chànan. ’Se na sgeulaichean a tha anns an leabhar Iain Mac a’ Ghobhainn, Cailein T. MacCoinnich, Fionnlagh I. MacDhòmhnaill, Eachann MacIomhair, Fionnlagh MacLeòid, Ruaraidh MacThòmais agus Iain Moireach.

R.McT.


<eng>Scottish Gaelic Studies<gai>, Leabhar XIII, Pàirt II (Oilthigh Obar-Dheadhain. 1981. £6.00)

Tha earrann eile den iris oideachail seo air ùr nochdadh, agus taghadh math de sgrìobhaidhean sgoileireil ann. Tha e air a dheasachadh le Dòmhnall MacAmhlaigh, le còmhnadh o Cholm O Baoill. Tha 178 taobh-duilleig ann, is chan eil a’ phrìs ro àrd san là a th’ann.

Mar as àbhaist, tha grunn de chuspairean ann an raointean eadar-dhealaichte air an togail ann, ach tha pàirt dhiubh is ceangal meadhanach dlùth aca ri chèile, agus iad mar sin a’ soilleireachadh a chèile. Tha seo dualtach tachairt ann an comann sgoileirean co-dhiù. Bheir sinn an aire gu bheil rud math ga dhèanamh anns an deich bliadhna chaidh seachad air eachdraidh na Gàidhlig ann an Albainn, gu h-àraidh anns na linntean as fhaisg oirnn. Rinn an t-Urr. Iain MacAonghais deagh sgrùdadh air eachdraidh nan eaglaisean soisgeulach, agus air a’ bhuaidh a bh’aca air foghlam air a’ Ghaidhealtachd; rinn an t-Urr. Ruairidh MacLeòid rannsachadh doctaireil anns an dearbh raon, agus chì sinn iomradh air pàirt dheth sin anns na h-àireamhan mu dheireadh de Ghairm; rinn Albert William Harding rannsachadh (M.Litt. ann an Glaschu) air ‘Sgoilean Chrìosd 1811–61’, agus bidh e a’ nochdadh mar leabhar a dh’aithghearr; agus tha Charles W. J. Withers dìreach air Ph.D. a chosnadh ann an Cambridge air staid na Gàidhlig an Albainn, 1698–1881. Chan eil an sin ach pàirt den obair a nochd ’s a tha dol air adhart anns an raon seo. Tha Victor E. Durkacz air sgrìobhadh air cuspairean co-cheangailte ri seo mar tha, agus anns an àireamh seo de SGS tha cùnntas aige air ‘<eng>The Church of Scotland’s Eighteenth-century Attitudes to Gaelic Preaching<gai>’, far a bheil e a’ sealltainn cho eudmhor ’s a bha an eaglais sin a thaobh Gàidhlig a bhith air a cleachdadh ann an adhradh nuair nach

[TD 96]

robh a’ Bheurla ach fann air Ghaidhealtachd. Gu mì-fhortanach dh’fhalbh an là sin, ’s chan eil na h-eaglaisean idir cho eudmhor san rathad sin an-diugh. Agus tha Colm O Baoill a’ toirt sùil gheur air mar a bhrosnaich Tormod MacLeòid, Caraid nan Gaidheal, an Eaglais Chlèireachail ann an Eirinn, gu h-àraid ann an 1833 agus 1834, gu bhith a’ cleachdadh barrachd Gaeilge anns na h-eaglaisean. Tha beagan de cheangal co-dhiù eadar an dà aiste sin agus na sgrìobh Nancy C. Dorian air ‘<eng>The Valuation of Gaelic by Different Mother-tongue groups resident in the Highlands<gai> (ann an Dearbhaig, am Muile, a bha i ag obair).

A’ tionndadh gu cuspairean eile, tha iomradh aig Iain Latharna Caimbeul (Fear-aonta Chanaidh agus Uachdaran Heisgeir nan Cuiseag) air ‘<eng>Carmina Gadelica: George Henderson’s Corrections and Suggestions<gai>’, far a bheil e a’ toirt am follais notaichean a sgrìobh MacEanraig gu MacGilleMhìcheil grunnan bhliannachan mus tàinig <eng>Carmina<gai> on chlò: tha e glè fheumail solas den t-seòrsa seo fhaighinn air obrachadh MhicGhilleMhìcheil. Tha Cathair O Dochartaigh a’ sgrìobhadh air ‘<eng>Vowel Strengthening in Gaelic<gai>’, far a bheil ‘<eng>Gaelic<gai>’ a’ gabhail a-steach Alba is Eirinn; agus tha David Cram a-mach air ‘<eng>Code-switching, Pidgin Gaelic and Whisky Galore<gai>’ (mar a tha daoine a’ cleachdadh Gàidhlig is Beurla a-measg a chèile). An uair sin tha trì iomraidhean ann air bàrdachd ann an dàn dìreach. Tha Uilleam Gilios a’ leantainn air le deasachadh nan dàn aig an Ridire Donnchadh Caimbeul — obair fheumail. Saoilidh mi ged tha nach fheàirrde an dàn air Lochlainn Mac an Bhreatnaigh am mìneachadh ùr air a’ Phlèid, a tha ga eadar-theangachadh an seo mar ‘<eng>Disputation<gai>’: saoilidh mi gu bheil ciall an fhacail a bha aig Donnchadh nas fhaisge air bleid ann an Gàidhlig an là-an-diugh (leis a’ chiall ‘<eng>importunacy<gai>’ no a leithid), ged a dh’fheumar gun teagamh e fada anns an dàn. ’Se an dàn eile tha ga dheasachadh ‘Mairg o ndeachaidh a lèim lùidh!’ Tha Raghnall MacIlleDhuibh a’ deasachadh dàn le Maol Domhnaigh O Muirgheasàin (air cuspair Eireannach), agus Brian O Cuìv a’ deasachadh dàn air dara Iarla Aondruim. Tha Uisdean Baran a’ deasachadh grunnan litir is beagan bàrdachd a sgrìobh Coinneach MacCoinnich a chuir leabhar bàrdachd an clò an 1792, agus tha sgrùdadh ann air trì no ceithir de leabhraichean.

Is math gu dearbh leabhran den t-seòrsa seo fhaicinn a’ tighinn on chlò bho àm gu àm, agus tha sinn an dòchas nach bi an ath àireamh fada gun nochdadh.

R.McT.
