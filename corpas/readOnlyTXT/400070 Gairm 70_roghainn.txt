[TD 161]

AN SEANN TIGH

(Air a tharraing bho Hans Andersen)

Le Coinneach ’illeasbuig Alasdair

LATHA bh’ann bha seann tigh ’na sheasamh ann an sràid còmhla ri sreath eile a bha ’nan togalaichean glan ùr. Bha bliadhna a thogail air a gràbhaladh air fear de na sailthean, is, ’nan suaineadh ma thimcheall, gràbhalachdan de thiùilipean is maothain lus-an-leanna. Mar sin, b’urrainn fhaicinn gu robh an seann tigh trì ceud bliadhna dh’aois. Bha ranntaichean cuideachd sgrìobhte os ceann nan uinneag anns an t-seann nòs, is bha aodainn snaidhte ann an cruth mì-dhealbhach, fo na barr-mhaisean ’cur dréun a-mach ort. Sheas ceann an lobht-uachdaranach fad a-mach thar an lobht eile agus fo mhullach an tighe bha guitear luaidheach le ceann dràgoin càirichte air a cheann. Bu chòir dh’an uisge stealladh a-mach á beul an dràgoin ach, an àite sin, ruith e ás a chorp oir bha toll sa’ ghuitear.

’Sann ùr is de dheagh thogail, le uinneagan móra is ballachan mìne, a bha na tighean eile san t-sràid. Chitheadh neach air bith nach robh ceangalas eatorra is an seann tigh. ’S dòcha gun a smaoinich iad riuth’ fhéin “Dé cho fada ’s a mhaireas an cruach brusgair ud a’ cur nàire air an t-sràid uile. Tha ’n uchd-bhalla a’ gobadh amach cho fad ’s nach urrainn dhuit faicinn de’ tha tachairt air an taobh ud. Tha an staidhre cho leathann ri staidhre caisteal is cho cas ’s ged bhiodh i dol suas gu mullach tùr eaglais. Tha an réiling iaruinn air a bheulaibh dìreach mar gheata cladh, is e le cnapan pràiseal air. Nach e tha buileach gòrach!”

Mu choinneamh an t-seann tighe bha tuilleadh thighean ùra a bha de’n aon bheachd ri an nàbaidhean.

Aig uinneag fear dhiubh bha ’na shuidhe balachan le gruaidhean glan ruiteach is sùilean soilleir deàrrsach a bha gu math déidheil air an t-seann tigh, co-dhiù am biodh e ga fhaicinn a dh’oidhche na latha. Shuidheadh e, ’s e coimhead ris a’ bhalla air an robh dìth sgleib an sud ’s an so agus bhiodh e ruamhar air na dh’fhalbh is ’inntinn làn de gach seòrsa sealladh comh-cheangailte ris na bha air tachairt sna linntean a bha seachad. Nach ann a bha an coltas air an t-sràid nuair a bha géibheal aig gach tigh is staidhre fhosgailt is guitear le ceann dràgoin air aig gach fear dhiubh cuideachd. Chitheadh e eadhon saighdearan a’ coiseachd mun

[TD 162]

cuairt le pìcean-catha ’nan làimh. O, cha robh tigh ann a b’fheàrr ris an coimheadadh tu airson taitneas!

Bha seann duin’ uasal a’ fuireach san tigh a bha cleachdadh éideadh de fhasan nach fhaca duine o chionn móran bhliadhnachan. ’Sann bha briogais-ghlùineach air—is còta le putanan pràiseach móra is—air a cheann—faragruaig! Gach madainn thàinig bodach airson glanadh nan seòmraichean is airson frithealadh dhan duin’ uasal. Seach gun robh e ’na aonar. Air uairibh thigeadh e dh’ionnsaigh na h-uinneige is choimheadadh e mach oirre; an sin chromadh am balach a cheann chuige is chromadh an seann duine air ais gus na dh’fhàs iad glé chàirdeil ri chéile ged nach robh facal dol eatorra; ach bu choma leotha sin.

Latha bh’ann, chual’ am balach a phàrantan ag ràdh, “’Sann aonarach a tha an seann duin’ ud thall ged tha e ’na dhuine beartach.” An ath Latha na Sàbaid phaisg am balach rudeigin ann am pìos pàipear is thug e leis e gu dorus mór an t-seann tighe agus thuirt e ris an t-seann shearbhant “Am biodh sibh cho math ’s so a thoirt bhuam gu’n duin’ uasal a tha fuireach a so; tha dà shaighdear beag luadhach agam agus so agaibh an dàrna fear dhiubh ’s tha mi ga thoirt dha airson gu bheil làn a fhios a’am gu bheil e uabhasach aonarach.”

Agus chrom an seann shearbhant a cheann, is e a’ coimhead glé thoilichte, is thug e leis e a-steach san tigh. Uine ghoirid an déidh sin thàinig an seann shearbhant ’s e le cuireadh aige bho mhaighistir dha’n bhalachan tadhal air. Fhuair am balachan cead a phàrantan so dhèanamh agus sin mar a fhuair e steach dha’n t-seann tigh.

An uair a ràinig e an tigh bha na cnapan pràiseach air an réiling iaruinn a’ dèarrsadh nas boillsgiche na riamh—dìreach ’s mar gum biodh iad air an glanadh gu sònraichte airson a’ chéilidh; agus air na dorsan—trombaidearan snaidhte ’nan seasamh a-measg tiùilipean, a’ coimhead mar gum biodh iad a’ séideadh le treun neart an sgamhan, cho cruinn ’s a bha na gruaidhean ac’, “Tantara, tha am balachan tighinn, tanta-ra-ra, tha am balachan tighinn.”

An sin, dh’fhosgailear an dorus mór is steach leis a’ bhalachan. Ma chuairt, air ballachan an talla, bha dealbhan—dealbhan de ridirean ’nan éideadh-armachd is mnathan-tighearna le gùintean sìoda orra; agus ghliong an armachd is rinn na gùintean starbhan. Thàinig am balachan gu staidhir a chaidh fada, fada suas agus, an sin, sìos leis ceum beag na dhà gus an d’ràinig iad for-uinneag a bha an impis tuiteam sìos. Bha tuill mhóra is còsan innt’ anns a robh feur is lusarnach a’ fàs. Mo chreach! bha an fhor-uinneag is a’ chùirt shìos fòidhpe cho buileach air an còmhdachadh le duilleach is nach mór nach saoileadh tu gum bu lios a bh’ ann.

Chaidh iad a-steach do sheòmar. Bha a bhallachan còmhdaichte le leathar air an robh flùran òrail cic-bhuailte. Bha cathraichean

[TD 163]

snaidhte brèagha ann a bha dìosgadh bho àm gu àm leis cho aosd ’s a bha iad. Agus an sin, chaidh am balachan a-steach dha’n t-seòmar san robh an seann duin’ uasal ’na shuidhe.

“Tapadh leat airson an t-saighdear beag luaidh ’ille bhig,” ars an seann duine, “is tapadh leat airson tighinn.” “Tapadh leat, tapadh leat” (sin ri ràdh “dìosg, dìosg”) dh’osnaich a h-uile cathair.

Bha dealbh air a’ bhalla faisg air meadhon an t-seòmair—dealbh de bhean-uasal òg bhòidheach ann an éideadh de sheann fhasan. Cha duirt ise smid ach dh’amhairc i sìos gu h-aighearach, sunndach air a’ bhalachan; ’s thuirt e ris an t-seann duine. “Co ás an d’fhuair sibh an dealbh ud?”

“Fhuair mi e ás a’ bhùth fa’r comhair,” fhreagair e, “ tha móran dealbhan dhaoine ann a sud; ach is fhada bho chaidh a’ mhórchuid de na daoine a chàireadh san uaigh, ach b’aithne dhomh a’ bhean-uasal tha so o chionn móran bhliadhnachan air ais is ’sann a bhàsaich ise bho chionn leth-cheud bliadhna air ais.

“Tha iad ag ràdh gu bheil sibh uabhasach aonarach” ars am balachan.

“Och, chan abairinn sin idir,” thuirt an seann duine, “tha m’inntinn làn smuaintean aoibhneach comh-cheangailte ris na tha air tachairt fad nam bliadhnachan tha seachad; is a nise, tha thusa còmhla rium agus tha mi sona gu leòr.”

Agus thug e á preas a bh’ann leabhar làn dealbhan iongantach. Bha carbaidean ann, a leithid nach fhaca duine ré tuilleadh is dà chiad bliadhna. Bha saighdearan ann cuideachd ’s iad ’dol seachad ’nam buidhnean a’ giulain am bratach. O nach robh agam an leabhar mìorbhuileach sin gus an seallainn dhut e!

An déidh sin chaidh an seann duin’ uasal a-mach do sheòmar eile gu faighinn crothan is ùbhlan airson a’ bhalaich. Gu cinnteach bha e glé mhath a bhith san tigh sin.

“Cha ghiùlain mis’ so,” thuirt an saighdear luaidh, a bha nise ’na sheasamh air sgeilb, “’sann aonarach is muladach a tha mi an so. Tha na làithean dona gu leòr ach tha dubhachas nan oidhcheannan fada nas miosa. Tha mi ag ionndrainn gleadhraich aoibhneach na cloinne. Chan eil ri chluinntinn an so ach guthan nam marbh. O carson a dh’fhàg thu mi?”

“Feumaidh tu fuireach,” thuirt am balachan; tha mi smaoineachadh nach eil tigh ann nas fheàrr na so. Co-dhiù, tha an seann duine buileach gun chàirdean. Nach eil truas agad ris.”

An sin thill an seann duin’ uasal le aodann cioralta is sgùil ’na làmhan air an robh measan siùcrach, crothan is ùbhlan agus dhìoch’nich am balachan gearain an t-saighdeir bhig luaidh gu buileach. O nach sona a bha am balachan agus an déidh dha bhith dol dhachaidh (is iad nan seachdainean a lean) nach minic a

[TD 164]

bhiodh am balachan is an seann duine a’ cromadh an cinn a-mach ás na h-uinneagan ac’. Aig ceann ùine fhuair am balachan cuireadh eile. An uair a ràinig e an tigh bha gach nì mar a bha. A-muigh chuir na trombaidearan snaidhte am fàilte air. A-stigh bha na cathraichean a’ dìosgail mar a b’àbhaist dhaibh, oir anns an tigh sin chaidh latha an déidh latha seachad gun chaochladh ’s gun eadardhealachadh eatorra. Ach ’se fàilte bhrònach a fhuair am balachan bho’n t-saighdear bheag luaidh!

“Chan urrainn dhomh fuireach anns an tigh so, cho dubhach brònach ’s tha mise,” ars esan; “tha mi air sileadh nan deur luaidh. Leig leam dol dha’n chogadh is mo làmh na mo chas a chall. Bhiodh sin na b’fheàrr na na th’agam ri fhulang an so. Tha cuimhne agam air madainn na Sàbaid a chaidh. Chunnaic mi sibh uile nur tigh ’s sibh cruinn airson leughadh nan leabhraichean. Thòisich sibh air salm a sheinn agus dìreach aig an àm sin thàinig do phiuthar (nach eil ach dà bhliadhna dh’aois) a-steach dha’n t-seòmar. Mar a tha fhios agad dannsaidh i cho luath ’s a chluinneas i ceòl na fonn sam bith. Ach bha am fonn so mì-fhreagarrach airson dannsadh. Sheas i air a cas chlì agus an sin air a cas dheas is chrom i a ceann ach gun bhuil. Bha sibh uile a’ coimhead cho stòlda ged a thogradh sibh lachanaich. Co-dhiù, bha mise gàireachdainn cho mór ’s gun a thuit mi sìos. Ach innis dhomh mu do phiuthar Màiri is mo sheann charaid an saighdear luaidh eile. O, nach robh mise ’na bhrògan!”

“Thug mi thu dha’n t-seann duin’ uasal,” thuirt am balachan feumaidh tu fuireach. Nach eil thu tuigsinn?” An sin thàinig an seann duin’ uasal a-steach a’ giùlain bucas san robh àireamh nithean deònach is mì-àbhaisteach. Bha poitean-rouge, is boltrachain ann is cairtean-cluiche móra—lìonmhor òrdhathte—an leithid nach fhaca tu riamh. An sin dh’fhosgail e an seann mhórphiàno. Air taobh ìochdrach na brùid bha dealbh de bheanntan agus a’ mhuir cinmhiolte ach an uair a thòisich e ri cluich nach ann neo-fhonnmhor is neo-bhinn a bha am fuaim a thàinig ás. Co-dhiù, dh’amhairc an seann duine air dealbh na mnà-uasail òig a bha crochte air a’ bhalla is dheàlraich a shùilean is thuirt e, “O nach b’ise an te airson sin.”

“Theid mi dha ’n chogadh, theid mi dha ’n chogadh!” dh’eubh an saighdear beag luaidh cho àrd ’s a b’urrainn dha, is thilg e-fhéin sìos chun an ùrlar is chaidh e á sealladh. Chaith an duin’ uasal agus am balachan greis ga lorg, ach cha do dh’amais iad air, oir bha an saighdear beag luaidh air tuiteam sìos eadar déile an ùrlair agus bha e ’na laighe ann mar ann an ciste mhairbh. Chaidh latha sin seachad is thill am balachan dhachaidh; chaidh an t-seachdain seachad, is móran a bharrachd air sin cuideachd. Bha an Geamhradh ann is reothadh air na h-uinneagan is bha aig a’

[TD 165]

bhalach ri anail theth a leigeil air a’ ghloinne is a suathadh le làmh air los gu faigheadh e sealladh air an t-seann tigh. Bha sneachd air na gràbhalachdan de tiùilipean is maothain lus-an-leanna agus air an staidhir cuideachd mar nach robh duine sam bith aig an tigh. Och, mo chreach, cha robh, oir bha an seann duin’ uasal nis marbh. Anns an fheasgair thàinig carbad-mhairbh agus chaidh an seann duine, ’na chist, a chur innte. Mar sin ghiùlain iad air falbh e ach an cuireadh iad ’na uaigh fhéin e fada thall san dùthaich. Cha robh neach sam bith ga leantainn oir bha a chàirdean uile marbh, is phòg am balachan a làmh ris a’ chist’ an uair a ghluais an carbad-mhairbh air falbh.

Aireamh làithean ás déidh sin chaidh canntail a chumail san t-seann tigh, agus nuair a sheas am balachan ris an uinneag chunnaic e na daoine a’ giùlain dealbhan nan ridirean is nam mnathan-uasal air falbh. Ach cha do cheannaich neach sam bith dealbh na mnà-uasail bhòidheach is chaidh an dealbh a chur air ais dha’n bhùth far na cheannaich an seann duin’ uasal e. As t-earrach leag iad sìos an seann tigh agus, ’na àite, thog iad tigh ùr briagha a sheas beagan air falbh bho’n rathad agus air bheulaibh (far na sheas an seann tigh cho fada) rinn iad lios. Chaidh na bliadhnachan seachad is dh’fhàs am balachan suas. Phòs e agus chaidh e fhéin ’s a bhean òg a dh’fhuireach ann. Aon latha bha iad còmhla san lios agus ise a’ cur lus san talamh. Mar a bhrùth i an ùir air freumhan an luis, ’sann a bhior rudeigin a meur. “O,” ars ise “Dé tha so?” agus dé bha ann ach an saighdear beag luaidh—an dearbh fhear a thug an duine òg dha’n t-seann duin’ uasal uimhir de bhliadhnachan air ais, agus bha e air laighe air falach bho leag iad sìos an seann tigh.

Thog iad an seann ghaisgeach. Ghlan a’ bhean òg an toiseach e le duilleag agus an sin le a neapaicinn a bha làn cùbhrachd. O nach ann a bha an saighdear beag a’ faireachdainn mar gun robh e ag éirigh á laigse. “Leig leam fhaicinn,” thuirt an gille agus rinn e snodha-gàire is chrath e a cheann. “Chan urrainn e bhith, ach tha cuimhne agam air saighdear beag luaidh a bh’agam nuair a bha mi ’nam bhalach beag.” Agus an sin, dh’innis e dh’a bhean mu’n t-seann duin’ uasal agus cho aonarach ’s a bha e, is lìon a sùilean le deòir cho brònach ’s a bha an sgeul.

Ach bha an saighdear beag coma—oir cha robh esan aonarach a nis idir!

[Sanas]

[TD 178]

AN LOINIDH

le Uilleam Watson Bochanan (a tha an urra ris an <eng>“Centre for Rheumatic Diseaseas”<gai> an Glascho)

<eng>Rheumatoid Athritis<gai>

[Dealbh]
Uisdean Rothach

Dé tha ga adhbrachadh

Tha <eng>rheumatoid arthritis<gai> cho doirbh a thuigsinn no càil a dheanamh ris ri tinneas a th’ann, cha mhór. Chan eil càil a dh’fhios againn dé tha toirt air tòiseachdainn air duine. Tha cuid a dhotairean de’n bheachd gu bheil e a’ ruith an teaghlaichean, ach chan eil dearbhadh sam bith air a so. Anns an dealbh so chì sinn an Gaidheal ainmeil, Uidean Rothach (’s e 99!), a fhuair ’na cheannard air na <eng>Blackfeet Indians<gai> am Montana: dh’fhuilig e an t-uabhas leis an tinneas so—chithear o’n dealbh. Agus ann an dealbh eile so chì sinn iar-iar-ogha dha, <eng>Maureen Greywolf<gai>, is a làmhan-se cuideachd air an cur a-mach á cumadh aig <eng>rheumatoid arthritis<gai>. Bha e air móran de ghinealach an duine ainmeil so ach tubaist. Agus, ged tha teaghlaichean eile ann cuideachd anns a bheil tòrr de’n tinneas, chan eil gu leòr dhiubh ann son dearbhadh gu bheil e ruith an teaghlaichean. Co-dhiù, ged a dheigheadh so a dhearbhadh, chan eil e idir a’ mionaigeadh gu bheil e an gnè (na an gnàths) an duine nuiar a théid a bhreith (gu bheil e <eng>genetic<gai>: tha iomadh laigse—cleas a’ chaitheamh, <eng>syphilis<gai>, miala is mìmhodh—a’ ruith an teaghlaichean nach eil <eng>genetic<gai>!

[TD 179]

[Dealbh]
Sir Frannsaidh Galton

’Se Sir Frannsaidh Galton an 1887 a’ chiad fhear a sheall cho feumail ’s a tha càraidean chloinne (<eng>twins<gai>) airson dearbhadh dé an tinneas a tha an gnè dhaoine—no, sna <eng>genes<gai> aca, mar a chanas na dotairean—agus dé nach eil.

Tha cuid a chàraidean ann nach eile uile-gu-léir coltach ri chéile—tha so a’ tachairt nuair a dh’amaiseas dà shiol fireann is dà shiol boireann coinneachadh aig an aon àm—ach cha b’ann annta so a bha ùidh aig Galton. Uaireannan tha aon shìol boireann agus aonan fhireann a’ dol ’na chéile san dòigh nàdurrach am broinn a’ bhoireannaich, ach, goirid an déidh dhan chruthachadh ùr tòiseachdainn a’ fàs, tha e briseadh ’na dhà leth agus tha dithis chloinne—<eng>identical twins<gai> a chanar riutha—gam breith a tha coltach ri chéile anns a h-uile dòigh—tha na h-aon <eng>genes<gai> néat aca. Nise, ma tha tinneas sam bith a tha ann am pàrantan comasach air gréim a ghabhail an gnè na cloinne, chan urrainn e bhith air an dara duine de “<eng>identical twins<gai>” gun a bhith air an duin eile. Chaidh rannsachadh a dheanamh air càraidean de’n t-seòrsa so an Denmark a dh’fhaicinn an e tinneas <eng>genetic<gai> a th’ann an <eng>rheumatoid arthritis<gai>, agus ’se an co-dhùnadh gun tàinig iad nach è. A réir choltais, ’sann chon an aon cho-dhùnadh so a tha an fheadhainn a tha ’g obair air a so am Breatainn dol a thighinn.

Tha dotairean eile air a bhith lorg <eng>virus<gai> no <eng>bacterium<gai> a shealladh gur gur e tinneas gabhaltach a tha so, ach cha deach aca air sian de’n t-seòrsa a lorg fhathast co-dhiù. Fhuair an t-Oll. J. J. R. Duthie o chionn ghoirid <eng>bacterium<gai> àraidh ann an altan san robh an tinneas, ach gheibhear an stuth so cuideachd a-measg thinneasan chnàmh eile ’s mar sin chan urrainn dhuinn a ràdh gur e a tha ’g adhbhrachadh <eng>rheumatoid arthritis<gai>.

A-nis, tha stuth anns an fhuil aig cuid a dhaoine ris an canar <eng>“rheumatoid factor”<gai> agus tha fhios againn gu bheil bointeanas aig a so ris an tinneas so—eadhon ged a tha e san fhuil aig feadhainn air nach eil sgath de’n tinneas agus nach eil e san fhuil aig cuid air a bheil an tinneas glé dhona. Chan eil an stuth so a bharrachd “a’ ruith an teaghlaichean”; ach tha barrachd dheth ann am fuil fir is mnathan dhaoine air a bheil <eng>rheumatoid arthritis<gai> (chan eil càil a bharrachd air an àbhaist de’n tinneas fhéin ’nam measg so). Smàite mar sin gur e <eng>virus<gai> a th’ air cùl an stuth so—gu bheil e

[TD 180]

gabhaltach. Mas ann mar so a thà, is gun téid an <eng>virus<gai> a lorg tha h-uile dòchas gun gabh ìocshlaint deanamh—mar a rinneadh airson a’ bhreac is tinneasan eile—a dhìonas daoine o’n tinneas a ghabhail. ’Se latha mór a bhiodh a so.

Có ris a bheil e coltach?

Ma bheir sibh sùil air ais chon an dealbh de dh’alt a bha sa’ Ghairm mu dheireadh, chì sibh có ris a tha lìngigeadh an alt (no, an <eng>synovial membrane<gai> coltach. Nuair a tha an t-seòrsa so de dh’arthritis air duine, ’se tha tachairt ach gu bheil an lìnigeadh so a’ tòiseachdainn air fàs a-mach air uachdar na <eng>cartilage<gai> agus air caitheamh na <eng>cartiliage<gai>, is, an uairsin, a’ chnàimh.

[Dealbh]

Chan eil alt am bodhaig an duine nach buail <eng>rheumatoid arthritis<gai>. Bidh e uaireannan cho dona anns na guaillean, na h-uillnean, cùl an dùirn agus anns na corragan is nach urrainn do dhuine càil a dheanamh air a shon fhéin. Tha e cho dona anns a’ chruachan agus san glùinean aig cuid is nach tig aca air gluasad á leabaidh. Ma bhoineas e ris na cnàmhan beaga th’an amhaich duine, dh’fhaodadh e a lùths an fad a thoirt bhuaithe no eadhon a mharbhadh. Bidh e bualadh cuid a chlann anns a’ pheirceall is a’ draghadh na smeagailt gu cùl, mar a chì sinn san dealbh thruasail so.

Ach chan e na h-altan a-mhàin a tha fo bhuaidh an tinneas so. Bidh e cuideachd a’ bualadh na fèithean—gam briseadh uaireannan—agus leithid na sùilean, na sgamhanan, an cridhe, na nerbhaichean agus an craiceann; nì e daoine dall agus bheir e <eng>ulcers<gai> air a’ chraiceann.

Dé a ghabhas deanamh ris?

Chan eil dòigh ann air a leigheas uile-gu-léir. Son gur e lìnigeadh an alt a’ chiad rud a chithear a’ dol ceàrr, thathas air a bhith feuchainn o chionn bliadhna na dhà ris a so a ghearradh ás. Tha e ro thràth fhathast gus a ràdh a bheil an obaréisean so air a bhith

[TD 181]

’g obair math no nach eil. Far a bheil an t-alt ann am fìor dhroch shuidheachadh, tha cuid a dhotairean a’ feuchainn a-nise ri alt ùr iaruinn a chur ’na àite; tha feadhainn air a bhith feuchainn ri altan beaga <eng>plastic<gai> a dheilbh a bhiodh freagarrach airson nan corragan. Tha daoine bha chon a so air an leabaidh air cothrom nan cas fhaighinn air ais nuair a fhuair iad altan ùra iaruinn anns a’ chruachan na sa’ ghlùin. Anns an dealbh so, chithear Iain Menzies, rùnaire Meur Ghlascho is Taobh an Iar Alba de’n <eng>“Arthritis and Rheumatism Council”<gai>; trì mìosan so bha e cho dona le ghlùinean ’s nach b’urrainn dha gluasad ás aonais séathar-cuibhleach: chaidh mullach cnàmh na calpa aige a thoirt ás agus bobhta iaruinn, a dheilbh Dr Mac an Tòisich á Toronto, a chur ’na àite, agus coisichidh e nis gun tacsa.

[Dealbh]
Iain Menzies

’Se <eng>aspirin<gai> an ìocshlaint as trice thathar a’ gabhail airson an lòinidh—tha buaidh mhór aige air cràdh agus tha e sàbhailte. Tha ìocshlaintean eile ann cuideachd a tha feumail gus casg a chur air pian—rudan mar <eng>Indocid (Merck, Sharp is Dohne), Butazolidin (Geigy), Arlef<gai> is <eng>Ponstan (Parke-Davis)<gai>, agus <eng>Brufen (Boots)<gai>. Mura h-obraich iad so, ’sdòcha gun toir dotair stuth as làidire do’n fhear tha fulag: can, <eng>ACTH<gai> (tro shnàthad) no fear de na stuthan a thathas a’ deanamh air <eng>cortisone<gai> (ga shlugachdainn). Cha chòir na rudan so—ach sdòcha <eng>aspirin<gai>—a ghabhail ás aonais òrdan dotair. Gu mì-fhortanach chan eil eadhon an fheadhainn as cumhachdaiche de na drugaichean so a’ leigheas an tinneas, ach dìreach ga dheanamh nas fhasa do dhuine fhulag.

Tha dhà no trì cheàird ann a tha glé fheumail do’n fhear air a bheil <eng>arthritis<gai>. Tha an dotair ’s an nurs aige fhéin a’ cumail an

[TD 182]

sùil air fad an t-siubhail ’s ga chuideachadh mar is urrainn dhaibh. Feuchaidh an <eng>physiotherapist<gai>, nuair a tha ’n tinneas aig àirde, ris na cnàmhan a chumail dìreach le <eng>plaster of paris<gai> is eile, agus, nuair thig beagan faochadh o’n chràdh, feuchaidh e ris na fèithean a neartachadh mu na h-altan. Tha feadhainn ann—<eng>occupational therapists<gai>—a bhios a’ deanamh innealan goireasach airson obair tighe no rudan mar a’ chìr so leis an làmh fhada. Tha feadhainn eile ann a lorgas obair fhreagarrach do dh’fheadhainn a b’eudar an obair fhéin a leigeil seachad. Ach tha daoine a chumas an inntinn toilichte cho feumail ri càil sam bith do fhear na té air a bheil an tinneas piantail, marsainneach so.

[Dealbh]

[Sanas]

[TD 183]

An Sgeilp Leabhraichean 

<eng>Kythings<gai>. Le Ronald Eadie Munro. <eng>Caithness Books. 1969. 6/-
Scotland’s Castle.<gai> Le Uilleam Neill. <eng>Reprographia, 23 Livingston Place<gai>, Dun-Éideann. 3 /- (Postachd 9d)

Tha e ’na chùis iongnaidh leam cho beag ’s a tha an toradh, aig an àm so, bho ’n t-sìol a chuir Uisdean MacDhiarmid ’na bhàrdachd Scot-bheurla. Thainig toradh bhuaithe, o chionn còrr is fichead bliadhna, anns a’ bhàrdachd aig Sydney Goodsir Smith, gu h-àraid <eng>Under the Eildon Tree<gai>. Ach an diugh, is gann gu bheil bàrdachd ùr as fhiach a leughadh ri fhaighim ann an Scot-bheurla. ’Se cainnt a th’ innte a tha duilich a làimhseachadh, aig an àm so, mura bheil duine ri spòrs, no ri càineadh, no ri cianalas, no’s dòcha ris an rud ris an canar <eng>sentimentality<gai> anns an t-Sags-bheurla.

Tha dìth inbhe aig a’ chainnt so, ’s gun i air a cleachdadh gu rosg a sgrìobhadh, gun a labhairt ann an cùbainn, air réidio, anns an sgoil. Tha a’ Ghàidhlig gu math nas fortanaiche, is gu math nas treise na i, agus cha bhiodh e duilich a nis a’ Ghàidhlig a chleachdadh cha mhór ann an seòrsa sgrìobhaidh sam bith.

Saoilidh mi gu bheil so ’na eallach do’n dithis bhàrd a tha fo ar comhair. Tha rud math de <eng>sentimentality<gai> anns an sgrìobhadh aig Munro (no Duncan Glen, gus ainm fhéin a thoirt dha). ’Sann tre cheò a tha e a’ faicinn ’s a’ faireachdainn móran de na tha anns na dàin so, air cuspairean mar athair ’s a mhàthair, an tigh is an t-àite anns na thogadh e. Ach tha aon dàn aige anns an tug e buaidh air a’ chainnt agus air a’ mhaothachd sin a tha ga mhilleadh: ’se sin <eng>Kythings<gai> fhéin. Bloigh buaidh co dhiù.

Chan eil Uilleam Neill a’ feuchainn ri streap cho àrd a dheanamh, ged as e Caisteal Dhun-Eidinn as cuspair dha. Mar sin, faodaidh na a bhith nas riaraichte leis an inbhe a tha e a’ ruigheachd, agus tha corra sgailc mhath aige ga toirt seachad: 

<eng>Johannes Dominus Insularum here —
That’s John, Lord o the Isles, gin ye wad ken —
Sate bien as Constable for monie a year,
The noblest chief o aa the western men.<gai>


[TD 184]

[Sanasan]

[TD 185]

<eng>His sons were wild-like carles, in monie a bouroch
Set Scotland in a steer gin they were beaten,
Frae Lewis in the north richt doun til Gourock . . .
But, man, John didna send thaim doun tae Eton<gai>

R. McT.


<eng>Paper. Le Derek Stewart. A. Wheaton & Co. Ltd. 1969. 25/-
Printing.<gai> Le Alan Delgado. A. Wheaten & Co. Ltd. 1970. 25/-

Tha iomadach mìle bliadhna a nis bho thòisich mac-an-duine a’ sgrìobadh ’s a’ sgrìobhadh, air creagan is air cnàmhan is air pìosan fiodha. Mar bu mhotha bha dh’fheum aige air sgrìobhadh a dhèanamh, ’sann bu truime ’s bu neo-ghoireasaich a bha an uidheam sin a’ fàs, agus rinn e feum de phlanndraisean, mar <eng>papyrus<gai> anns an Eiphit, no craiceann laogh is mheann (<eng>parchment<gai> is <eng>vellum<gai>), sìoda (mar ann an Sìna), agus pàipear air a dhèanamh á caochladh stuthan. B’ann ann an Sìna, a rèir coltais, a thainig uidheamachadh pàipeir gu ìre an toiseach, anns an dara linn (A.D.) agus linn beag is beag sgaoil an t-eòlas sin, troimh na dùthchannan Arabach, agus an ceann sreath troimh’n Roinn Eòrpa, gus a bheil e nise sgapte air feadh an t-saoghail.

B’ann fada an déidh so tachairt a thainig clo-bhualadh gu ìre, ged a bha buaidh làidir aig na dòighean sgrìobhaidh ùra air an adhartas a rinneadh ann a bhith a’ deasachadh pàipearan na b’fheàrr. Thainig clo-bhualadh gu ìre anns an Roinn Eòrpa anns a’ chóigeamh linn deug, agus thug Uilleam Caxton dhachaidh leis ás an Olaind pàirt de’n eòlas ùr so, agus chuir e clò air chois an Sasuinn an 1476. B’ann faisg air ceud bliadhna an déidh sin a chuireadh a’ chiad leabhar Gàidhlig an clò.

Anns an dà leabhar so a thainig o’n chlò bho chionn ghoirid, tha iomradh air móran de rudan annasach mu phàipear is mu chlo-bhualadh: na seòrsachan pàipear a th’ann, co ás a tha iad a’ tighinn, agus na feuman a tha daoine a’ deanamh dhiùbh; na dòighean clo-bhualaidh a bh’ann bho chionn linntean agus na dòighean ùra a tha a’ togail ceann an diugh, agus gu h-àraid an ceangal a tha aig a’ Chomputair ri clo-bhualadh; a liuthad dòigh anns am faod sinn pàipear is clo-bhualadh a chleachdadh. 

Tha móran anns an dà leabhar so a bhiodh feumail do dhuine sam bith a tha a’ beachdachadh air leabhraichean Gàidhlig a chur a-mach. Gheibheadh e beagan seòlaidh air seòrsachan clò, air meudachd pàipeir, air an dòigh anns an déilig e ri clo-bhualadairean, agus air mar a dheasaicheas e leabhar airson a’ chlò.

Aig an àm so, is cothrom nas fheàrr aig daoine air leabhraichean a chur an clò an Gàidhlig na bha aca a riamh, nan gabhadh daoine cothrom air a’ chothrom sin, bhiodh e gu math feumail leth-bhreac de na leabhraichean so a bhith anns gach sgoil-mheadhoin is gach àrd-sgoil.

R. McT.

[TD 187]

Fraochan is Peasan; Am Post; An t-Iasgair; An Còcaire. [Le còmhlan thidsearan.] Gairm, Sreath na Sgoile. 1969. 1/9—2/3.

Rannan Eibhinn Cloinne. Le Màiri Tàilleir. Gairm. 1969. 4 /-.

A dhainnean na tha air a bhith tighinn a follais o chionn treise, tha sgoiltean na Gaidhealtachd fhathast uabhasach gann de leabhraichean ann an Gàidhlig. ’S fheàirrd an gnothaich am pasgan eile so o na tidsearan fhéin: tha na bannsgoileirean òga air a bhith gabhail ùidh san obair so o chionn treise agus tha h-uile coltas gu bheil iad a’ dol o neart gu neart.

Tha ceithir leabhraichean Sreath na Sgoile mu dheidhinn Alasdair is Màiri (air an do chuir sinn eòlas anns a’ chiad leabhar), Mamai is Dadai, Fraochan is Peasan (cù is cat), am post agus an còcaire. Tha iad aotrom is éibhinn, agus glé thlachdar rim faicinn—tha na dealbhan fhéin sìmplidh is chan eil s gach leabhar ach aon dath a bharrachd air dubh is geal, ach tha sgil aig Cailean Spencer air an deanamh beòthail. Tha a’ chlann cleachdte gu leòr ris an t-seòrsa dhealbhan so o na <eng>comics<gai>, agus s fheàirrd iad obair a thoirt ás am mac-meanma co-dhiù.

Tha na ceithir so nas sìmplidhe na Alasdair agus Màiri: tha na litrichean nas motha agus tha fada nas lugha de fhaclan air an duilleig. Bidh iad glé fheumail airson na ciad chlasaichean agus cuideachd airson àitichean far nach eil sgoiltean Gàidhlig ach far a bheil pàrantan a tha son sgrìobhadh is leughadh na Gàidhlig (no a’ Ghàidhlig fhéin) a theagasg dhan cuid chloinne.

Se bannsgoilear a sgrìobh Rannan Eibhinn cuideachd: tha so air innse anns an leabhar ach dh’aithnicheadh tu co-dhiù gu robh an té a sgrìobh iad cleachdte ri bhith déiligeadh ri clann. Tha feadhainn dhiubh a’ teagasg Gàidhlig (no, eadhon, Beurla), feadhainn eile cunntais—ach tha tlachd anns a’ chuid mhór dhiubh annta fhéin. Tha iad aotrom agus tha a’ chuid mhór dhiubh farasda gu leòr an tuigsinn. Is mór an call nach eil feadhainn eile a tha math air bruidheann is spòrs ri clann a’ feuchainn an làimhe air leabhar den t-seòrsa.

DOMHNALL IAIN MACLEOID.

[Sanas]

[TD 188]

<eng>Lines Review 29<gai>. Aireamh shònraichte de sgrìobhaidhean Iain Mhic a’ Ghobhainn. (Deas. Robin Fulton.) M. MacDonald, Duneideann. Samhradh, 1969. 3/6

Féin-àicheadh—agus tro fhéin-àicheadh, neart: so aon rud sònraichte anns a bheil ùidh mhór aig Iain Mac a’ Ghobhainn, saoilidh mi. Tha e faicinn beagan de na buadhan sin a-measg nam <eng>Puritans (“there was no screen / between them and that fire”<gai>—anns an leabhar Thistles and Roses) agus a-measg nan seann Ròmanach mu bheil e air a bhith bruidhinn cho tric o chionn ghoirid (<eng>“the Roman roads undeviating as / an arrow or a sword”<gai>). Ach chan e neart creidimh no armailt a tha e ’g iarraidh dha fhéin. Tha neart ann, seòrsa de ghaisge nach robh aig Napoleon, treun s gu robh e—

<eng>“I think and cannot act. My leaps stop
half way through the air. A sort of scholar,
I wear memories round my head like clouds”:<gai>

bha an t-eagal air Napoleom ro inntinn, ro’n mhac-meanman—“Eadar na facail tha an cat-fiadhaich / a’ toirt sùil gheur tarsainn / air talamh nach buin do dhuine, / urchraichean na Macmeanmna.” “<eng>All those who tell the truth we hate<gai>,” tha Mac a’ Ghobhainn a’ creidsinn, “<eng>All those who were strong—like Hitler and Stalin—we loved<gai>.” Tha e fhéin a’ fulang airson na fìrinn—cuingealachd (“<eng>my own obsessional talent / thin as a needle, wandering, swift as an elver, / and my pride declines in the light of your various moon<gai>”); agus, eagal (“<eng>The skin of the mind breaks. / What monster rises . . .<gai>”). An cuilean a’ cluich air fheannadh chon nan cnàmh aig a’ mhac-meanmna—“<eng>treading our turning October, a burning ball<gai>.” A mhac-meanmna a’ cruthachadh saoghal gun pheacadh an neochiontachd an sgathain. Agus a bhreithneachadh mar sgian. Ach tha e mothachail (“<eng>Homage do George Orwell<gai>”) gu bheil ceangal do-sheachnaicht eadar an neart inntinneach so agus an neart san do rinn na Ròmanaich uaill.

’Sann ris an fhichead dàn s a h-aon aig toiseach an leabhair as motha a tha na thuirt mi chon a so a’ bointinn. Tha cuideachd againn a so 39 dàn mu shaorlaithean a’ Helensburgh—seòrsa de <eng>snaps<gai> rannsachail (se “<eng>Transparencies<gai>” ainm na sreath)—agus 25 air a’ chuspair, “Am Faigh a’ Ghàidhlig Bàs.” Tha dealbhan brèagha a-measg nan “<eng>Transparencies<gai>,” cleas—<eng>“Beautiful / she stands beside the water, / legs tanned, / blue blouse, / at the throat / a necklace. / Wristwatch / thin and gold. / shoes / shining black / Waiting for her pekinese / / to pee.”<gai> Tha chuid mhór dhiubh glé shìmplidh—rudan a chunnaic s a dh’fhairich e—chan eil e cho buailteach mar sin do dhroch amais s a tha e sa’ chiad shreath dhàin.

Anns an t-sreath, “Am Faigh a’ Ghàidhlig Bàs,” tha Mac a’ Ghobhainn a’ beachdachadh air cànan, gu h-àraidh mar a tha

[TD 189]

[Sanas]

cànan a’ cur a rian fhéin aig t-saoghal—tha fhachail fhéin aig gach séusan, tha an saoghal fhéin aig luchd na Gàidhlig (“sheall iad a mach as an tigh / air saoghal Gaidhealach”), agus “am fear a chailleas a chànain, / caillidh e a shaoghal.” Tha e ’g iarraidh <eng>spectrum<gai> chànanan, agus, mar sin, <eng>spectrum<gai> shaoghal—chan è aon saoghal a tha compàirteachadh a h-uile cànan is saoghal eile (“Thuit an aon-chànain mar eaglais — / mar phlaide, mar cheò”; “Bidh na breacanan a sabaid ri chéile. / / An e sin bu choireach / gum b’fheudar dhaibh eaglais gun dath / a chur eatorra?”); ma tha eaglais (no, sdòcha, rian-beatha sam bith) gu bhith againn, saoilidh mi gu bheil e ràdh, ’se “eaglais <eng>orange<gai> / le ballachan uaine” eaglais le Picasso no Paul Klee.

Tha an leabhar a’ sgur le cunntais air clò-bhualaidhean Mhic a’ Ghobhainn agus sgrùdadh air dà leabhar leis—<eng>The Last Summer<gai> (Norman MacCaig) agus <eng>From Bourgeois Land<gai> (John McQueen). Tha MacCaig, a’ bruidhinn air leabhar so agus <eng>Consider the Lilies<gai>, a’ meamhrachadh saoile ciamar a dhéiligeadh Mac a’ Ghobhainn ri “<eng>a more sophisticated character living in a more complex or complicated society<gai>.” Tha McQueen nas cruaidhe air: <eng>“Mr. Chrichton Smith is a Calvinist of this kind [uncaricatured], and when he tries to deny his own nature, he is forced into a much of ‘whats’, ‘suches’, rhetorical questions and abstractions which disfigures several poems in this collection.

[TD 190]

. . . Mrs Scott in Consider the Lilies remains sufficiently Calvinist to indulge in no such flaccid reflections.”<gai> Cruaidh s gun do shaoil mi so an toiseach, nuair a bheachdaicheas mi ceart air, saoilidh mi gur e dìreach cho “<eng>flaccid<gai> s a tha iad a dh’fhàg mi cho mì-riaraichte le cuid de na dàin ann an <eng>Lines 29<gai>.

Na rudan a bu mhotha bha sònrachadh Mhic a’ Ghobhainn dhòmhsa riamh o’n a’chuid mhór de bhàird Bheurla eile an là an-diugh, se an gréim teann a bh’aig a mhothachadh—fhaireachdainn s a thùr—air a smuaintean; cho beag s a bha de tharrainn ann am fasan dha; agus an neart a bha an cuingealachadh, am féin-àicheadh so air a chosnadh dha. Cho fads a bha e bointinn ri rudan air an robh mion-eòlas aige—balach <eng>The Last Summer<gai> agus seana-bhoireannach <eng>Consider the Lilies<gai>—bha e gun choimeas: ach, ma théid e air tòir an “<eng>sophistication<gai> a tha MacCaig a’ comhairleachadh dha a so, bidh e sdòcha cho dona ri càch (chan eil MacCaig fhéin a’ deanamh so): bu mhór an call, oir tha inntinn gheur is ghealltanach aige.

D. I. McL.

[Sanas]
