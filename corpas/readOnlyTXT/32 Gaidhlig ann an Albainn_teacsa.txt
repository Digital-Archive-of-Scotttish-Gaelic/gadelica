[C 1]

<eng>
[Blank (library binding)]

[C 2]

[Blank (library binding)]

[C 3]

[Library binding]

GAELIC IN SCOTLAND

[DA 1]

<gai>Gaidhlig ann an Albainn<eng>

Gaelic in Scotland

A blueprint for official and private initiatives

<gai>Deasaichte le
RUARAIDH MACTHOMAIS<eng>

Edited by
DERICK THOMSON

<gai>GAIRM
Glaschu
1976

[DA 2]

Air fhoillseachadh an 1976 le GAIRM, 29 Sràid Bhatairliù, Glaschu, G2

Clo-bhuailte le Raibeart MacIlleThómais ’s a Chuideachd, Glaschu, Clo-bhualadairean do dh’Oilthigh Ghlaschu

SBN 901771 54 6

Thug an Comunn Leabhraichean Gàidhlig cuideachadh do’n luchd foillseachaidh gus an leabhar seo a chur an clò.<eng>

Mr Ian H. Borland, Strachur, and Mrs Johan Campbell (on behalf of the Gaelic Circle, Edinburgh) made donations to enable this book to be circulated more widely among Scotland’s decision-makers.

<gai>Deilbh-còmhdaich, agus a’ chairt am broinn an leabhair, le Donnchadh MacAsgaill.

© 1976 Na h-ùghdairean

[DA 3]

Roimh-Ràdh<eng>/Preface<gai>

Tha creideas nan Gaidheal annta fhéin air neartachadh chun na h-ìre a leigeas leinn sealltainn pìos math romhainn. Nuair a tha sinn a’ feitheamh an latha anns am bi barrachd smachd againn air ar dòigh-beatha fhéin ann an Albainn, ’se deagh àm a th’ann beachdachadh air an inbhe ’s air an obair tha gu bhith aig a’ Ghàidhlig ’s na tha fuaighte rithe ann am beatha ar dùthcha. Chan eil an seo ach toiseach tòiseachaidh. Tha sinn an dòchas gun toir e smuain air na leughas e, agus gun cuir e gu gnìomh iad ann an iomadh seagh.

<eng>This is a good time for fresh analysis of Gaelic’s rôle in the life of Scotland, and for fresh planning. The team of contributors expresses each his own view and solutions. There has been a little overlapping, but what there is has been left in, to underline the common purpose. I have set out a series of salient conclusions at the end, shaping these into a rough strategy which has its tactical elements. All the writers hope that these suggestions will be debated and adapted, and put into effect, some by individuals, some by groups and agencies, some by Government.

“For just as little as one understands the new and the young, without being at home in the traditional, just so must love for the old remain ungenuine and sterile if one shut oneself away from the new, which with historical inevitability grows out of it.”

– from Thomas Mann, Doctor Faustus
(transl. H. T. Lowe-Porter).

[DA 4]

Clar/Contents

Roimh-ràdh/Preface									iii

1 Gaelic in Scotland: the Background by Derick Thomson				1
Gàidhlig an Albainn: beagan Eachdraidh le Ruaraidh MacThómais			11

2 A’ Ghàidhlig am Beatha fhollaiseach an t-Sluaigh
le Dòmhnall Iain MacLeòid								12
Gaelic in Public Life by Donald John MacLeod					24

3 Na Bun-sgoiltean le Fionnlagh MacLeòid						28
The Primary School by Finlay MacLeod						35

4 A’ Ghàidhlig anns na h-Ard-sgoiltean le Murchadh MacLeòid			36
Gaelic in Secondary Schools by Murdo MacLeod					45

5 Na h-Oilthighean is na Colaisdean le Dòmhnall MacAmhlaigh			47
Universities and Colleges by Donald MacAulay					56

6 The Media (Broadcasting and Press) by Martin MacDonald			57
Craobh-sgaoileadh is Pàipearan le Màrtainn Dòmhnallach				65

7 Drama by Donnie MacLean								67
Dràma le Dòmhnall MacGillEathain							77

8 Leabhraichean, Litreachas, Foillseachadh le Ruaraidh MacThómais		78
Books, Literature, Publishing by Derick Thomson					85

9 Salient Conclusions									87

[TD 1-10]

[Beurla]

[TD 11]

[Beurla]

<gai>GAIDHLIG AN ALBAINN: BEAGAN EACHDRAIDH

Chan eil cinnt againn cuin a thàinig a’ Ghàidhlig a dh’Albainn, ach bha i ann greis roimh Fhearghas mac Eirc (faisg air A.D. 500), agus bha cànanan Ceilteach anns an dùthaich roimpe. Rinn a’ Ghàidhlig a’ chùis, uidh air n-uidh, air an t-seann Chuimris agus air cànan nan Cruithneach, agus ri tìde chì sinn gun do sgaoil i air feadh na dùthcha gu léir, ach an Arcaibh is an Sealtainn is an Lodainn, far nach robh i ach fann.

Bha a’ Ghàidhlig aig an ìre bu sgaoilte ’s bu treasa a fhuair i anns an aonaibh linn deug, agus thòisich buaidh na Beurla a’ fàs làidir an uairsin, gu h-àraidh troimh na bailtean marsantachd ùra.

Dh’fhàg na cànanan eile iomadh làrach air a’ Ghàidhlig, ann an rathad facail is ainmean-àite is modhan labhairt, ach cha robh móran buaidh aig cànanan eile oirre bho thaobh a-muigh crìochan Albainn.

Mhair a’ Ghàidhlig fada ann an iomadh ceàrn, ged a chaidh i á sealladh an Gallobha timcheall air an t-seachdamh linn deug, agus ann am Fìobha dhà no trì cheudan bliadhna roimhe sin. Bha i beò an àiteachan de Shiorrachd Obair Dheadhain anns an linn seo fhéin. Agus ged a bha i air teicheadh chun an iar, tha coltas aice bhi beothachadh ás ùr a nis, gu h-àraid a-measg luchd-ionnsachaidh.

Anns an t-suidheachadh a th’aice tha e mar fhiachaibh air an Riaghaltas cuideachadh a thoirt dhi. Tha i air a bhi a’ cur an tigh aice fhéin an òrdugh ann an iomadh seagh anns an fhicheadamh linn. Rinn An Comunn Gaidhealach feum mhór tràth anns an linn seo, agus tha a nis móran de chomuinn, ’s de mheadhonan air leth, an sàs ann an obair na Gàidhlig. Tha e soilleir gu bheil dòighean is cinn-uidhe ás ùr a dhìth oirnn ann am foghlum. Rinneadh deagh thòiseachadh an Siorrachd Inbhirnis roimh 1960, agus a nis tha dùil ri adhartas mór anns na h-Eileanan an Iar. Tha móran a’ tachairt anns na Colaisdean is anns na h-Oilthighean, ann am

[TD 12]

foillseachadh leabhraichean, agus ann an dòighean eile, agus tha sgiobadh an leabhair seo a’ cur air adhart am beachdan fhéin.

Leis na dòighean riaghlaidh ùra a tha a’ teannadh oirnn ann an Albainn – Còmhdhail no Pàrlamaid dhuinn fhìn – bhiodh e iomchuidh Coimisean ás leth na Gàidhlig a chur air bhonn cho luath ’s a gheibh sinn ar riaghladh fhéin, agus Rùnairidhe a nì trusadh is uidheamachadh air fiosrachadh is air poilisidhean Gàidhlig. Tha làn thìde aig gach buidheann aig am biodh ùidh ann an rannsachadh de’n t-seòrsa seo, na beachdan aca a sgioblachadh. Agus seo an t-àm cuideachd anns am feum gach caraid a th’aig a’ Ghàidhlig neart a dhà shlinnean a chosg.


2 A’ Ghàidhlig am Beatha Fhollaiseach an t-Sluaigh

DOMHNALL IAIN MACLEOID

“An taigh-comhairle an rìgh
An uair shuidheadh air binn a’ chùirt,
Is i a’ Ghàidhlig lìomhtha
Dh’fhuasgladh snaidhm gach cùis”
[Mac Mhaighstir Alasdair]

Bha a’ Ghàidhlig gun teagamh air a cleachdadh aon uair an cùirt rìghean Alba; b’i, as deidh sin, a’ chànan aig uaislean na Gàidhealtachd ach ’s fhada on a dh’atharraich sin cuideachd. Agus, an uair a thàinig luchd-dreuchd mar dotairean, bancairean is fir-lagha chun na Gàidhealtachd, ’se Goill a bha am móran dhiubh, an toiseach co-dhiù, agus bha na Gàidheil a bha ’nam measg, air sgàth an fhoghluim Ghallda agus an eudmhoireachd, mar a bu trice na bu déidheile air a bhith bruidhinn na Beurla, co-dhiù nuair a bha iad a’

[TD 13]

deanamh gnothaich. Thainig daoine, mar sin, gu bhith coimhead air a’ Ghàidhlig mar chainnt a bhuineadh do’n mhith-shluagh, na “daoine cumanta”, ann an ceàrnaidh iomallach de’n dùthaich.

Bha a’ Ghàidhlig air a cleachdadh, an cumantas, anns an dachaigh, mu obair fearainn agus san eaglais, agus a’ Bheurla anns a’ sgoil, ann an coinneamhan follaiseach agus anns gach roinn de obair-riaghaltais, ionadail agus nàiseanta; ’s i a’ Bheurla cuideachd a bu mhotha a bha daoine a’ sgrìobhadh is a’ leughadh (ach a-mhàin am Bìobull).

Bha a’ Ghàidhlig, mar sin, air a cleachdadh anns na meadhonan [no domains] “ìosal” agus a’ Bheurla anns an fheadhainn “àrda” [ach a-mhàin an Eaglais]. Canar diglossia ris an t-seòrsa suidheachadh seo far a bheil àite is inbhe air leth aig gach cànan, agus tha sgoilearan cànain air a shealltainn gu faod seo mairsinn fad linntean gun aon chànan buaidh a thoirt air an t’éile.

Ach chan eil an diglossia Gàidhealach suidhichte – agus sin air adhbhar no dhà: chan eil a’ Ghàidhlig, do’n mhór-chuid, ’na suaicheantas air nàisean no pobull: tha aig móran de Ghàidheil ri dol chun na Galldachd airson foghluim agus cosnadh; tha àireamh mhór de Ghaill a’ tighinn a-staigh do’n Ghàidhealtachd, agus tha a’ Bheurla a’ sìoladh a-steach do dhachaighean nan Gàidheal fhéin a-nise troimh bhuaidh telebhisean agus na cloinne. Bha a’ Ghàidhlig aon uair feumail airson conaltradh anns an dachaigh agus a’ choimhearsnachd: chan eil sin fhéin cho fìor a-nise is a bha e.

Tha an diglossia mar sin a’ briseadh sìos, agus tha sgoilearan air sealltainn nuair a tha seo a’ tachairt “gur e a’ chànan leis an neart eaconamach air a cùlaibh an còmhnaidh a gheibh làmh-an-uachdair”.

Ma ghabhas stad cur air an seo idir, ’sann le feuchainn ris a’ chànan “ìosal” obrachadh suas do bharrachd de na meadhonan “àrda”.

“Tha e duilich cus luach a chur air inbhe oifigeil ann a bhith cumail cànan beò”, tha an sgoilear-chànanan, Nathan Glazer, air a sgrìobhadh. Tha na Cuimrich mothachail air a seo, mar tha Comunn na Cànain Chuimrich a’ sealltainn sa’ bhonn-stéidh aca: “’Se a’ phuing as cudthromaiche gum biodh an aon inbhe aig a’ Chuimris

[TD 14]

ris a’ Bheurla ann an sùilean a’ lagha agus an gnothaichean oifigeil”. Tha seo fìor a thaobh na Gàidhlig cuideachd.

An dràsda, gach taobh a thionndaidheas duine air a’ Ghàidhealtachd, tha Beurla f’a chomhair – air clàir-rathaid, sanasan, clàir-bùtha, gu ruigeas còmhdach phacaidean is thunaichean. Agus, a h-uile staid is cudthromaiche ’na bheatha – déiligeadh ris a’ Riaghaltas, a’ lìonadh Leabhar-cunntais Breith, Bàis no Pòsaidh, ga dhìon fhéin no a’ toirt fianuis an cùirt-lagha – ’sann troimh ’n Bheurla a dh’fheumas e a choimhlionadh.

Tha droch bhuaidh aig an seo, chan e mhàin air a’ Ghàidhlig ach air a’ Ghàidheal fhéin cuideachd. Oir, nam biodh barrachd misnich aig a’ Ghàidheal anns a’ chànan agus an dualchas leis an do rugadh e, bhiodh barrachd misnich aige ann fhéin agus ’na dhòigh-beatha – agus cha bu mhisde cor na Gàidhealtachd sin idir. A-rithist, nam biodh cùirtean, polasmain agus gach meur de’n Riaghaltas a’ cleachdadh na Gàidhlig, bhiodh Gàidheil na bu deiseile gabhail riutha chan ann mar rud coimheach a bha air a sparradh orra o muigh ach mar rud a bhuineadh dhaibh. ’Se seo, ’s dòcha, an argamaid as treasa airson a bhith cleachdadh na Gàidhlig an gnothaichean oifigeil an Alba.


Ullachadh
Airson seo a thoirt gu buil, ’se a’ chiad rud a bu ghoireasaiche roinn a dheanamh air an dùthaich eadar Deas agus Tuath agus an Ceann-a-Tuath a roinn ’na “làn-Ghàidhealtachd” – an t-Eilean Fada far a bheil Comhairle nan Eilean air an aonta a chur ri poilisidh dà-chànanach mu thràth – agus “leth-Ghàidhealtachd” – Roinn na Gàidhealtachd agus Sgìre Earraghaidheal an Roinn Srath Chluaidh. An taobh a-staigh de’n “leth-Ghàidhealtachd” bhiodh an t-Eilean Sgitheanach (agus ’s dòcha, Loch Aillse) agus Tiriodh agus Ile na bu ‘Ghàidhlige’, mar dhrochaid bho faodadh a’ phoilisidh dà-chànanach sgaoileadh a-mach.

Ma tha poilisidh dà-chànanach gu bhith soirbheachail, tha co-dhiù ceithir rudan a dh’fheumar a dheanamh an toiseach airson an ùir a dheasachadh.

[TD 15]

(a) Oideachadh-coitcheann, no “Community Education” – an caochladh riochdan, bho chlasaichean-oidhche gu òrain-“pop” – a bheireadh do Ghàidheil an t-eòlas – agus am meas – orra fhéin is an cultur a bu chòir do’n sgoil a bhith air a thoirt dhaibh, agus seo an co-bhoinn, ’s dòcha, ri fear de na “Community Development Projects” aig a’ Riaghaltas. Tha feum cuideachd air leughadh is sgrìobhadh ionnsachadh do luchd na Gàidhlig agus cùrsaichean inntinneach airson chàich (’s dòcha air an telebhisean).

(b) Breacadh de Ghàidheil òga ionnsaichte, gu h-àraidh le trèanadh an dreuchdan mar an lagh, seirbhis-stàite agus obair-òigridh.

(c) Comuinn na Gàidhlig ag obair an co-làimh ri chéile: An Comunn Gàidhealach, ’s dòcha, a’ riochdachadh, Comunn na Cànain Albannaich a’ rannsachadh agus Comunn Oilthaighean Alba a’ piobrachadh.

(d) Deagh-ghean o luchd-poilitics, ionadail agus nàiseanta.

Tha a’ phuing mu dheireadh seo gu bhith gu h-àraidh cudthromach sa’ chiad dol-a-mach.

’Se té de bhunaitean Pàirtidh Nàiseanta na h-Alba gum biodh “inbhe oifigeil” aig a’ Ghàidhlig an Alba, co-ionnan ris a’ Bheurla. On a tha na trì prìomh-phàirtidhean eile riaraichte, a réir an teisteanais fhéin, leis an t-suidheachadh mar a tha e, tha e gu bhith gu mór an urra ris a’ Phàirtidh Nàiseanta inbhe na Gàidhlig a leasachadh, troimh Phàrlamaid Lunnainn sa’ chiad àite, agus troimh Chòmhdhail Dhun-Eideann nuair a bhios i an làthair.


Inbhe Oifigeil
A réir a’ Riaghaltais, tha “inbhe oifigeil” aig a’ Ghàidhlig mu thràth. “Chan eil a’ lagh a’ cur bacadh sam bith air a bhith cleachdadh na Gàidhlig an gnothaichean oifigeil no an cùirtean-lagha an Alba”, a réir Roinn na Dachaigh agus na Beòshlainte.

Tha seo fìor anns an t-seadh nach eil a’ lagh a-muigh ’s a-mach a’ toirmeasg na Gàidhlig, ach, ann am móran de Achdan Pàrlamaid, tha e air a sheulachadh gu dé na dearbh fhaclan a tha e ceadaichte a chleachdadh air rudan mar pàipearan-oifigeil, sumanaidhean-cùrtach, soidhnichean-rathaid, agus còirean-fiùdalach, mar

[TD 16]

eisimpleir – agus ’se Beurla a-mhàin a tha an seo. Mar sin, nam bithist a’ dol a chleachdadh na Gàidhlig anns na suidhichidhean sin, dh’fheumaist an toiseach na h-Achdan a tha sin atharrachadh. Ach tha móran de obair-rannsachaidh ri dheanamh air a’ chuspair seo an toiseach.

An dràsda, ged tha, eadon far am bheil e ceadaichte a’ Ghàidhlig a chleachdadh, chan eileas ga dhèanamh. “Chan eil sinn a’ faicinn,” tha Roinn na Dachaigh a’ ràdh, “on a tha nas lugha na 1000 aig nach eil ach Beurla … gu bheil feum air pàipearan-oifigeil Gàidhlig.” Tha a’ chòir mar a chumar i ’s chan eil a’ chòir seo, gu ìre mhór sam bith, air a cumail idir.

Tha feum an toiseach air Achd Pàrlamaid – leithid Achd na Cànain Chuimrich (1967) – a bheireadh làn inbhe oifigeil do’n Ghàidhlig an Alba. Dh’fheumaist na bacaidhean a tha air a’ Ghàidhlig an dràsda a dhubhadh ás agus, o sin a-mach, bhiodh e air a shònrachadh anns gach Achd ùr a bha iomchuidh gu robh e ceadaichte a’ Ghàidhlig a chleachdadh san t-suidheachadh sin.

Dh’fhaodaist an uair sin a chur mar fhiachaibh air gach Roinn de’n Riaghaltas a’ Ghàidhlig a chleachdadh anns na dòighean a leanas. Air feadh Alba gu léir: co-dhiù air rudan mar cinn-litreach oifigeil agus clàir-ainm oifisean. An Ceann-a-Tuath na dùthcha: air litreachas-oifigeil mar cheisteachain na cìse; Leabhraichean-cùnntais Breith, Bàis is Pòsaidh; na rudan mar leabhraichean-peinsein agus teisteanais-càir is telebhisein a bhios Oifig a’ Phuist a’ cur a-mach ás leth Roinnean de’n Riaghaltas; bileagan-fiosrachaidh agus sanasan is soidhnichean de gach seòrsa.

’Se gun deigheadh na rudan sin a chur a-mach san dà chànan chun a h-uile duine sa’ Cheann-a-Tuath a bu fhreagarraiche na gum biodh iad uile-gu-léir sa’ Ghàidhlig is gu feumaist an iarraidh a dh’aona ghnothaich (mar tha tachairt sa’ Chuimrigh an dràsda). Dh’fhaoidte, air a làimh eile, liosta chumail de dhaoine sa’ Cheann-a-Deas a bha ag iarraidh nan clò-bhualaidhean dà-chànanach.

Tha an t-seirbheis-stàite an dràsda a’ ràdh gu bheil iad deònach gabhail ri ceisteachain air an lìonadh sa’ Ghàidhlig agus ri litrichean Gàidhlig ach tha e follaiseach nan tòisicheadh móran a’ deanamh seo nach eil iad uidheamaichte airson déiligeadh ris.

[TD 17]

Bu chòir e bhith mar uallach air gach roinn de’n t-seirbheis-stàite a h-uile oidhirp a dheanamh air luchd-obrach le Gàidhlig a tharraing, co-dhiù airson an oifisean air a’ Ghàidhealtachd (no eadartheangairean Gàidhlig a bhith air thuarasdal aca airson déiligeadh ri leithid seo).

Feumaidh, an dràsda, co-dhiù aon duine a bhith air Coimisean nan Croitearan agus air Cùirt an Fhearainn aig am bheil Gàidhlig. Tha cuid airson gum biodh a’ riaghailt seo a’ buintinn ri leithid Bòrd na Gàidhealtachd agus coimiseanan-rannsachaidh mu’n Ghàidhealtachd cuideachd, ach cha bhiodh seo gu feum ro mhór mura biodh riaghailt ’na luib gum bu chòir na buidhnean sin barrachd feum a dheanamh de’n Ghàidhlig: an dràsda, a réir an teisteanais fhéin, ’sann glé ainneamh a tha na buill Ghàidhlig air a’ Choimisean is air a’ Chùirt a’ cur na Gàidhlig gu feum ’nan dreuchd.

De na buidhnean-stàite eile, tha Oifig a’ Phuist ar leth cudthromach a thaobh na Gàidhlig. Tha iad an dràsda a’ ràdh nach urrainn dhaibh gealltainn gu ruig litir le seòladh Gàidhlig a ceann-uidhe, co-dhiù gun dàil. ’Se gu bheil a’ luchd-obrach, o nach aithnich iad Gàidhlig o chànanan eile, buailteach litrichean Gàidhlig a chur a’ luib an fheadhainn tha dol a-null thairis as coireach, tha iad a’ ràdh, ris an seo. Ach gheibhist timcheall air a seo le bhith comhairleachadh do dhaoine ‘Alba’ – no comharra-puist Oifig a’ Phuist fhéin – a chur ás deidh an t-seòlaidh. Le liosta de na h-ainmean Gàidhlig anns gach oifig-rèiteachaidh agus cairt mu a sgìre fhéin airson gach puist, cha bhiodh an còrr duilich.

Tha Oifig a’ Phuist air céis post-adhair Gàidhlig a chur a-mach mu thràth agus tha iad a’ bruidhinn air ainm Gàidhlig a chur air na carbaidean ùra aca – co-dhiù air a’ Ghàidhealtachd. Tha fiù’s rudan mar seo feumail ach faodaidh iad a bhith ’nam mealladh cuideachd. Tha móran de’n t-seòrsa seo a dh’fhaodar a dheanamh fhathast – mar stampaichean, postairean, fiù’s òrduighean-puist.

A thaobh nam buidhnean-stàite eile, bu chòir co-dhiù gum biodh leithid Bòrd Leasachaidh na Gàidhealtachd agus Coimisean nan Croitearan a’ cleachdadh na Gàidhlig gu cunbhalach ’nan clò-bhualaidhean ’s ’nan déiligeadh ri daoine. Tha seo fìor cuideachd mu mheuran de’n Ghnìomhachais-stàite mar Rèile Bhreatainn,

[TD 18]

Caledonian-Mac a’ Bhruthainn agus Adhar-Luingeas Bhreatainn – ’nan clàir-tìde, bileagan-siubhail agus ’nan teachdaireachdan.

Anns na cùirtean-lagha, tha e an dràsda an urra ris gach britheamh an gabh e ri teisteanas sa’ Ghàidhlig: am bitheantas, chan eileas a’ toirt a’ chothrom seo – mar fhàbhar, chan ann mar chòir – ach do fhianaisean “aig nach eil Beurla math gu leòr … airson teisteanas a thoirt seachad am Beurla”. Thathas uaireannan a’ diùltadh cead: on a thathas a’ coimhead air mar chomharra air dìth Beurla (’s mar sin air dìth foghluim) chan eil e ’na ioghnadh gur e glé bheag a tha ga iarraidh co-dhiù.

’Se rud cho feumail ’s a b’urrainn an t-oideachadh-coitcheann air an do bhruidhinnear roimhe a dheanamh gun cuireadh e an sùilean luchd na Gàidhlig gu bheil e an aghaidh dualchas lagha Bhreatainn gu feumadh duine sam bith a tha nas fhileanta an aon chànan e fhéin a dhìon an cùirt ann an t’éile dìreach airson gur e sin as goireasaiche do luchd-dreuchd na cùrtach – co-dhiù mas e ciad chànan na fianais a’ phrìomh chànan ann an sgìre na cùrtach.

Tha na Cuimrich a’ cur luach mhór air na cùirtean mar mheadhon air staid an cànain athbheothachadh: ’se gun do dhiùlt fear dhiubh sumanadh Beurla an 1963 a thug toiseach tòiseachaidh do Chomunn na Cànain Chuimrich agus tha iad, o’n uair sin, air diùltadh teisteanas a thoirt ach an Cuimris an cùirtean iomadh turas. Cha bu mhath gun tigeadh gnothaichean chun na h-ìre seo an Alba, ach bhiodh na rudan a tha na Cuimrich ag iarraidh feumail airson na Gàidhlig cuideachd – ’se sin, gum biodh sumanaidhean is cùnntasan is deasbadan na cùrtach uile sa’ Chuimris anns na ceàrnaichean Cuimreach. Ach, a thaobh na Gàidhlig, ’se ceann-uidhe fad-sheallach a dh’fheumadh a bhith an seo leis cho beag ’s a tha ann an dràsda de luchd-dreuchd lagha le Gàidhlig.


Riaghaltas Ionadail
Nuair a thig sinn gu obair a’ riaghailteis-ionadail, chì sinn gu bheil gnothaichean beagan nas gealltanaiche.

Ghabh Comhairle nan Eilean ri poilisidh dà-chànanach sa’ Ghiblinn 1975 ach tha cnap-starra no dhà air tighinn ’nan rathad o’n uair sin ann a bhith a’ cur na poilisidh gu buil – gu h-àraidh cosgais

[TD 19]

(ged nach do chosg a’ phoilisidh dà-chànanach aig Roinn Ghwynedd sa’ Chuimrigh ás deidh cuideachadh o’n Riaghaltas ach nas lugha na cóigeamh de sgillin san not air a’ chìs-ionadail).

Bha e san amharc aig Comhairle nan Eilean an dà chànan a chleachdadh airson na rudan a leanas: cinn-litreach; seic-leabhraichean; cùnntasan cìs-ionadail; postairean agus sanasan; cinn-deasbaid agus geàrr-chùnntasan; clàir-rathaid (Gàidhlig a-mhàin); soidhnichean-sràide; carbaidean agus acfhuinn eile. A bharrachd air na ciad dhà dhiubh sin – agus clàir-ainm air sràid no dhà de thaighean ùra – chan eil iad air móran adhartas a dheanamh anns a’ bhliadhna a chaidh seachad.

A-rithist, chan eil iad fhathast air adhartas mór sam bith a dheanamh ann a bhith a’ cleachdadh na Gàidhlig an deasbaidean na Comhairle. Ach tha uidheam airson eadartheangachadh ri bhith anns an togalach ùr aig a’ Chomhairle agus thathas a’ beachdachadh air innealan-pòcaid airson seo fhaotainn roimhe sin (bhiodh e feumail nam biodh cothrom aig buidhnean eile na h-innealan seo fhasdadh). Dh’fhaoidte toiseach tòiseachaidh a dheanamh an dràsda, ged tha, le geàrr-eadartheangachadh Beurla air na h-òraidean Gàidhlig.

Bu chòir gum biodh a’ Ghàidhlig aig luchd-dreuchd na Comhairle air fad (agus gum biodh iad ga bruidhinn aig gach cothrom): tha seo, a rèir choltais, do-dhèanta an dràsda. Faodar seo a leasachadh le: na sgoiltean a bhith stiùireadh clann le Gàidhlig gu dreuchdan a bhiodh feumail anns na h-eileanan; a’ Chomhairle barrachd tuarasdail a thairgse do dhaoine le Gàidhlig (mar a tha tachairt an Canada a thaobh Fraingis); leughadh agus sgrìobhadh nas siùbhlaiche ionnsachadh do’n luchd-Gàidhlig a tha aig a’ Chomhairle mu thràth; agus gach cothrom agus brosnachadh a thoirt do chàch a’ chànan ionnsachadh.

Bhiodh ionad-cànain Ghàidhlig – coltach ri “na h-Ionadan airson an Darna Cànain” a tha na Cuimrich a’ sireadh – anabarrach feumail air a’ Ghàidhealtachd – air a ruith le Comhairle nan Eilean (le cuideachadh ionmhais o Roinn an Fhoghluim an Dun-Eideann), an co-bhoinn, ’s dòcha, ri colaisde no oilthigh. Bhiodh an t-ionad-cànain seo an urra ris an oideachadh-coitcheann air an do

[TD 20]

bhruidhinnear cheana, ach bhiodh e cuideachd a’ tairgse cùrsaichean-goirid sa’ Ghàidhlig, air an deilbh a dh’aona ghnothaich airson luchd-dreuchd na Comhairle (agus a’ Riaghaltais?) agus airson leithid, can, fir-lagha; bhiodh cùrsaichean do luchd-Gàidhlig ann an Gàidhlig obair-riaghaltais (agus lagha, etc.) feumail cuideachd.

Dh’fheumadh a’ Chomairle eadartheangairean a bhith air thuarasdal aca cuideachd.

A thaobh Comhairle nan Eilean, ma tha, tha e soilleir gu bheil an spiorad deònach ach bhiodh e cubhaidh do chomuinn Gàidhlig gach cuideachadh agus brosnachadh a thoirt dhaibh chionn tha fhios againn uile cho lag is a dh’fhaodas an fheòil a bhith! A thaobh Roinn na Gàidhealtachd, air a’ làimh eile, agus, gu ìre, Sgìre Earraghaidheal de Roinn Srath Chluaidh, chan eil iadsan a’ deanamh ach glé bheag de fheum de’n Ghàidhlig ’nan obair oifigeil, agus chan eil coltas gu bheil e san amharc aca seo a leasachadh móran.

Le ceartas, bu chòir gum biodh na Comhairlean seo a’ cleachdadh na Gàidhlig, ann an Earraghaidheal agus san Eilean Sgitheanach agus Loch Aillse, anns na h-aon dòighean (ged nach biodh buileach chun na h-aon ìre) ’s a tha san amharc aig Comhairle nan Eilean. Agus, cho fad’s a ghabhadh, gur e daoine le Gàidhlig a bhiodh air thuarasdal aca an sin. Anns a’ chòrr de Roinn na Gàidhealtachd, bu chòir liosta chumail de dhaoine a bha ag iarraidh pàipearan-oifigeil dà-chànanach agus bhiodh sùil co-dhiù ri leithid cinn-litreach, postairean agus clàir-rathaid san dà chànan. Cha chosgadh seo móran do Roinn cho mór seo.

A thaobh clàir-rathaid, bhiodh a’ chosgais na bu lugha air sàilleabh gu feumar clàir ùra le na tomhaisean meadrach a chur suas a dh’aithghearr co-dhiù. Bhiodh e feumail, le cuideachadh luchd Rannsachaidh nan Ainmean-Aite, clàir-dùthcha a dheasachadh le na h-ainmean Gàidhlig (no litreachadh Gàidhlig air na h-ainmean Lochlannach, Cuimreach, etc.) agus seo a thairgse do na Comhairlean – agus, ’s dòcha a chlò-bhualadh. (Tha e tàmailteach gur e cruth Beurla a tha air ainmean nam bailtean sna clàir ùra aig an Ordnance Survey.)

Tha buaidh mhór aig rudan follaiseach mar clàir-rathaid air

[TD 21]

beachd dhaoine air cànan; agus bhiodh clàir Ghàidhlig ’nan annas do luchd-turais cuideachd.

Rinn Comunn na Cànain Chuimrich móran ùbraid sa’ Chuimrigh a’ milleadh clàir-rathaid Bheurla agus a’ brosnachadh dhaoine gu bhith diùltadh cùnntasan Beurla airson na cìs-ionadail: agus rinn iad móran adhartais cuideachd. Tha an cunnart ann, ma leanas leithid Roinn na Gàidhealtachd a bhith a’ diùltadh iarrtasan de’n t-seòrsa seo gun tachair an aon rud an seo. ’Se an dòigh fad-sheallach air an suidheachadh atharrachadh an sluagh a dheanamh mothachail air an còirichean a thaobh an cànain agus daoine le ùidh sa’ Ghàidhlig fhaighinn air a’ Chomhairle. Ach tha an dòigh seo ag iarraidh foighidinn agus chan eil móran de’n sin aig òigridh a’ latha an diugh.

Co-dhiù, ge be dòigh a thaghar air inbhe na Gàidhlig àrdachadh an obair na Comhairle seo (no an àite eile), nithear barrachd adhartais ma théid iarrtasan ás leth na cànain a cheangal ri iarrtasan ás leth caithe-beatha an t-sluaigh – mar eisimpleir, le bhith a’ sireadh barrachd goireasachd airson na cìs-ionadail aig an aon àm ri bhith ag iarraidh phàipearan-cìse Gàidhlig.


Comuinn agus Coinneamhan
An taobh-a-muigh de dh’obair-riaghaltais, chan eil a’ suidheachadh cho furasda a leasachadh. Ach a-mhàin coimididhean-baile agus an Eaglais, ’se a’ Bheurla as motha a thathas a’ cleachdadh an coinneamhan agus an comuinn, gu h-àraidh na comuinn nàiseanta (mar eisimpleir, ’se daoine gun Ghàidhlig a tha an urra ri 12 a-mach ás na 17 meuran a tha aig na Boy Scouts ann an Roinn nan Eilean agus tha an té a tha an urra ri na Girl Guides ann ag ràdh, “I certainly do not think that we should make more use of Gaelic in our organization”).

’Se gum biodh barrachd misnich aig luchd na Gàidhlig annta fhéin (rud a bheireadh oideachadh-coitcheann dhaibh) agus gum biodh luchd-Gàidhlig ionnsaichte air feadh na Gàidhealtachd deiseil gus rudan mar seo a ruith an dà rud a b’fheumaile, ach dheanadh eisimpleir nan comhairlean-ionadail agus eadartheangairean eòlach (air fhasdadh, ’s dòcha, o’n Chomhairle) feum mhór cuideachd. A-rithist, ged a ghabhadh barrachd Gàidhlig toirt a-

[TD 22]

steach do na comuinn a tha ann, tha àite ann cuideachd airson comuinn ùra – do òigridh agus inbhich – air an deilbh a dh’aona ghnothaich airson Ghàidheil.

A thaobh na h-Eaglais, tha e ’na chleachdadh aig móran dhiubh Beurla a chleachdadh ma tha gu ruigeas aon duine gun Ghàidhlig san éisdeachd, ged a tha móran de’n luchd-Gàidhlig as sine nach fhaigh faisg uimhir a thlachd á seirbhis Bheurla. Bu chòir do na h-eaglaisean, ma dh’fheumas iad Beurla a chleachdadh, a dheanamh a bhàrr air na seirbhisean àbhaisteach sa’ Ghàidhlig (mar tha cuid a’ deanamh mu thràth). ’Se an Eaglais an aon roinn de “chultur àrd” san robh a’ Ghàidhlig air a cleachdadh gu cunbhalach roimhe seo: dheanadh e cron mór nan cailleadh i an taic seo.

Dheanadh e diofar mór do mheas dhaoine air a’ Ghàidhlig nam biodh i air a cleachdadh air tafaidean-malairt leithid postairean, sanasan, cùnntasan, clàir-bùtha, fiù’s rudan mar seic-leabhraichean. Dh’fhaodadh roinnean de’n Ghnìomhachas-stàite, mar Caledonian-Mac a’ Bhruthainn agus Bòrd an Dealain, agus luchd-malairt le ùidh sa’ Ghàidhlig eisimpleir a thoirt do chàch an seo (mar tha Iain Noble a’ deanamh san Eilean Sgitheanach).


A’ Ghàidhlig
An co-dhùnadh, ma tha a’ Ghàidhlig gu bhith air a cleachdadh an obair oifigeil an Alba, feumar a’ chànan fhéin a dheisealachadh airson seo. Bhon is e a’ Bheurla a bhathas a’ cleachdadh an gnothaichean oifigeil chun a seo, cha do ghin a’ Ghàidhlig na faclan no an dòigh-labhairt – an ‘register’ neo-phearsanta, ùghdarrasail – a tha iomchuidh airson na h-obrach seo. Feumar a leithid a dhealbhadh a-nise.

Anns a’ chuid mhór de na rìoghachdan a tha ris an obair seo, tha Comhairle ann, mar as trice fo ùghdarras na Stàite, a tha a’ stiùireadh na gnothaich, leithid Bòrd na Cànain an Lochlainn, an Acadamìa de Cultura Guaranì a tha a’ feuchainn ri seann chànan Innseanach Pharaguay a dheanamh freagarrach airson a’ latha an diugh, agus Bòrd an Oilein Cheiltich an Oilthigh na Cuimrigh. Anns a’ Ghàidhlig an dràsda tha sgrìobhadairean agus clò-bhualadairean ro thric ag obair air an tiuc fhéin, gun móran suim do na daoine eile

[TD 23]

a tha ag obair san aon lios. (’S dòcha gun cuirear seo as leth a’ sgrìobhaiche seo fhéin!) Tha obair cho cudthromach ri athnuadhachadh cànain a’ cur feum air stiùireadh mionaideach.

Dh’fhaodadh Oilthigh no Faclair a ghabhail os làimh ach ’se Comhairle a bu fhreagarraiche, ’s dòcha fo ùghdarras a’ Riaghaltais ach fo sgiath Oilthigh, no Faclair, no comhairle ionadail (rudeigin mar tha An Comunn Leabhraichean Gàidhlig an Oilthigh Ghlaschu), air am biodh riochdairean o leithid: na colaisdean is oilthighean; comhairlean-foghluim (gu h-àraidh fir-comhairleachaidh na Gàidhlig), am B.B.C., Faclair Eachdraidheil na Gàidhlig, An Comunn Leabhraichean Gàidhlig (agus, ’s dòcha clò-bhualadairean).

Bhiodh duine (no dithis) air thuarasdal aig a’ Chomhairle, a’ trusadh agus a’ taghadh na faclan ùra a tha dèante mu thràth, a’ deanamh feadhainn e fhéin, le cuideachdadh daoine eòlach air na cuspairean fa leth, agus a’ cur liosta dhiubh fa chomhair na Comhairle on àm gu àm. Bhiodh na buidhnean a bha air an riochdachadh air a’ Chomhairle fo chùmhnant na faclan air an deigheadh aontachadh a chur gu feum anns na clò-bhualaidhean, craobh-sgaoilidhean agus meadhonan-foghluim air a bheil ùghdarras aca.

Dh’fhaodadh luchd-dreuchd na Comhairle cuideachd a bhith a’ beachdachadh air an dòigh-labhairt am farsaingeachd, air litreachadh agus gràmar, agus, ’s dòcha, ainmean-àite. Bhiodh e ar leth goireasach gum biodh eadartheangairean Comhairle nan Eilean (agus a’ Bh.B.C.) agus an fheadhainn a tha ag obair air cruthachadh Gàidhlig oifigeil agus a’ deanamh chùrsaichean innte uile ag obair an co-bhoinn ri chéile, ged nach b’ann san aon àite, fo ùghdarras comhairle-stiùiridh – mar nàdur de “Roinn airson Ath-Bheothachadh na Gàidhlig”.

Shùilichear air a’ Riaghaltas a’ chuid mhór de chosgais seo a phàigheadh, le cuideachadh o na buidhnean eile a bha dol a dheanamh feum de’n t-seirbhis.

Ghabhadh daoine ris an àrd-chànan seo ri tìde, mar a ghabh ri Gàidhlig a’ Bhìobuill, ma théid an cleachdadh ris – troimh chraobhsgaoileadh agus na sgoiltean gu h-àraidh – agus ma tha ùghdarras gu leòr air a chùl.

[TD 24]

Tha àrd-chainnt comasach air feum a dheanamh an caochladh dhòighean: ag aonadh ceàrnaidhean sgapte; a’ cumail na cànain saor o thruaillidheachd de gach seòrsa; a’ toirt misneach agus uaill do na daoine ’nan cànan is ’nan cultur – agus, mar sin, annta fhéin.

Sgrìobh Fionnlagh Dòmhnallach anns an “Saltire” ann an 1958: “[Ma leanas cùisean mar a tha iad] chan e a’ chànan air an robh sinne eòlach a theid adhlaiceadh idir ach patois nach leig sinn a leas a chaoidh”. O chionn còrr is dà chiad bliadhna, thuirt an Dòmhnallach eile, Mac Mhaighstir Alasdair:

“Is i as feàrr gu comhairl’
Is gu gnothaich chur gu feum
Na aon teanga Eòrpach,
Dh’aindeoin bòsd nan Greug”.

’Sann ris a’ ghinealach againne an diugh a tha e an urra a dhearbhadh có de’n dithis a tha ceàrr: ’s neònach mur e seo an cothrom mu dheireadh a gheibh sinn.

[Beurla]

[TD 25-27]

[Beurla]

[TD 28]

3 Na Bun-sgoiltean

FIONNLAGH MACLEOID

Bho’n latha a tha clann ri dol do’n sgoil gus an latha a dh’fhàgas iad i thathas ri toirt dhaibh mìrean de dh’ionnsachadh a tha air an deilbh ’na chéile ’na churriculum. Tha na mìrean sin air an taghadh a-mach ás an fhiosrachadh, agus ás na beachdan, agus ás na modhan-smaoinich a th’aig inbhich. ’Se rud annasach a th’anns an taghadh a tha seo, oir tha e air a bhith anabarrach buan agus neo-chaochlaideach. Ach thathas an diugh ri toirt sùil mhion air buin-stéidhidh a’ churriculum agus ri foighneachd carson a tha sud no seo ann – Ciamar a fhuair mathematics an inbhe a th’aige ann? Ceistean mar sin.

Ach mar taghadh sam bith chan e a-mhàin na chaidh a thaghadh a tha ’na cheist, ach na dh’fhàgadh ás. Oir chaidh fàgail ás rudan nach robh cho brìghmhor an sùilean nan daoine a bha ri cur a’ ghnothaich seo air chois – na rudan nach robh cho airidh air an toirt gu aire agus ceud-fàthan na cloinne. Anns a’ churriculum a thàinig thugainne – Gaidheil na h-Albainn – a-measg nan rudan a bha air am meas neo-fhreagarrach an cur f’ar comhair mar fhoghlum tàbhachdach, bha ar cànan fhéin agus ar dòigh-beatha fhéin. Agus mhair an éis eucorach sin troimh iomadh ginealach.

Mar sin thainig a’ sgoil chun na Gaidhealtachd, le a taghadh de chuspairean coimheach air an tàthadh ’na chéile le cànan nach buineadh do’n òigridh – òigridh aig an robh ri frithealadh, gu stuama, fad bhliadhnaichean an òige anns an t-saoghal chiar aice. Saoghal a bha ag innse dhaibh ann a mìle dòigh ’nan éirigh suas nach robh brìgh no uaisleachd ’nan cultur, ’nan cànan, no an dad a bhuineadh dhaibh. Agus saoghal a thug an aire daonnan, troimh leabhraichean is chainnt is eile, gu dòigh-beatha eile a bh’air a mheas fada na b’fheàrr na càil a bh’acasan.

[TD 29]

Dh’fhàs cuid suas gu gréim fhaighinn air sgoil is foghlum ach thill iad gu tairgse nan aon bheachdan, troimh an aon chànan, do ghinealaich òga eile, oir tha rian na sgoile cho làidir agus nach e am fàsach tulgadh a thoirt air. ’Se rud air leth neònach a th’ann cho duilich agus a fhuair ginealaich de thidsearan bruidhinn ri clann anns a’ chainnt mhàthaireil a bh’aca le chéile. A’ maighstir-sgoile air am b’eòlach mi fhìn, ’nam bhalach, cha chuala mi lideadh Gàidhlig bhuaithe riamh agus aig a chagailt fhéin ’se bh’ann dheth, tha e coltach, ach beag sheanchaidh Gàidhlig. ’N dùil có a thug dha fhéin agus dha linn am beachdan air foghlum agus cànan agus clann?

Cha leigear a leas iomradh a dheanamh air cho cuibhrigte agus a bha an rùm-tionntaidh a fhuair a’ Ghàidhlig anns a’ churriculum fad iomadh linn, no cunntas a thoirt air cho buileach tuaireapach agus a bha i air a tabhach do’n chloinn. Seach nach d’fhuair i àite agus inbhe mar mhodh-oibreach anns a’ churriculum bho thùs, cha robh aice ann ach àite bochd nuair a thugadh a-steach i bho dheireadh air iomall na cùise. Cha robhas idir cinnteach dé bu chòir a dheanamh leatha. Chaidh taghadh eile a dheanamh an sin; air na feuman gu’n cuirte a’ Ghàidhlig am foghlum. Agus chaidh a ceangal ri cuspairean mar eadar-theangachadh, gràmair agus litreachas.

Chaidh a ceangal glé mhór cuideachd ri làithean a bh’air falbh, agus gréim a dheanamh ris na nithean sin ann am facail. Ma bha fhios aig sgoilear air ainm gach pàirt de dh’eathar no de thigh-dubh, bhathas a’ gabhail ris gu robh ionnsachadh Gàidhlig aige. Nan ainmicheadh e a h-uile clach is bioran bho thòisicheadh e air cùl an tallain gus an ruigeadh e an toll-innearach agus a mach troimh’n tughadh, gun dragh a chur air dragh no acair, gus an suidheadh e air a’ chorra-thulchainn/maide fithich/maide starraig, bha e ri cur na Gàidhlig gu feum a réir an àite agus an obair a thugadh dhi am foghlum. Tha e an còmhnaidh ’na aobhar-smaoinich gu dé tha sinn ri sùileachdadh bho chànan sam bith, agus gu dé na dòighean anns a bheil sinn ga cur an sàs, oir tha seo a’ leigeil ris ar beachd air dé tha an cànan comasach air a dhèanamh. Eadhoin fhathast, théid tomhais dé cho math ’s a tha a’ Ghàidhlig aig duine a réir dé agus cho comasach ’s a tha e air freagairt cheistean mar – “Eil fhios agad dé Ghàidhlig a th’air large-headed red wrasse – as t-Samhradh? No

[TD 30]

air saber-tooth tiger? No fiù’s banana? Abair cànan, ’s co-dhiù chan eil i agad ach mu-làimh.”

Seach nach robh a’ Gàidhlig ri faighinn móran rùm-snaoidheadh am foghlum, agus gur ann gu feuman cumhang a bhathas ga cur, bha aire dhaoine glé mhór air gnè a’ chànain fhéin agus cha b’ann idir air na dòighean anns an gabhadh i a cur an gréim am beatha agus mac-meanmna na h-òige. Mar sin bha Gàidhlig mhór “cheart” air a tabhach dhaibh, air a taraigneachadh agus air gabhail-aice le datives agus genitives. Dh’fhàs a’ chùis cho static agus gu robh sinn a-mach air Gàidhlig “cheart” mar nach biodh ann ach aon seòrsa de’n sin. ’Se Gàidhlig nan linntean a dh’fhalbh ris an robhas a’ gabhail mar Ghàidhlig “cheart” – Gàidhlig thomadach Dhonnchaidh Bhàin agus a’ Bhìobuill. “Tha Gàidhlig mhath dha-rìribh aige, cha mhór gun do thuig mi dùird a thuirt e.” ’Se a rithist beachd annasach a tha seo air cànan. A thaobh na h-òige, tha seo ’na arasbacan mór, oir tha e ri séileachadh dhaibh nach e Gàidhlig cheart a th’aca fhéin ann Seach nach robhas ga cur gu feum troimh fhoghlum is eile cha tainig modhan-cleachdaidh eadar-dhealaichte gu buil. Cha tainig codes bruidhinn eadar-dhealaichte gu foirfe: tha sinn fhathast a-mach air Gàidhlig mhath agus droch Ghàidhlig – agus thathas ri deanamh aithnichte do’n òigridh gu dé an seòrsa a th’acasan. An àite bhith ri dealbhadh modhan-cleachdaidh loma, siùbhlach, thathas fhathast ri glaodhadh ghnàthasan-cainnte agus sheanfhacail ris a’ Ghàidhlig “cheart” – modhan a thathar a’ faicinn an diugh, le gu leòr, mar chlichés.

Ann a bhith a’ coimhead ri dòighean anns am faigh a’ Ghàidhlig àite cothromach an curriculum na bun-sgoile an Alba, tha obair ri dheanamh aig ìre nàiseanta agus an taobh-a-stigh gach roinn. ’S fhada nis bho thug an S.E.D. an aonta gum bu chòir do’n Ghàidhlig a bhith air a cleachdadh anns an fharsaingeachd le clann aig a bheil i mar chainnt mhàthaireil. Tha a’ Meòrachan a chuir an S.E.D. a-mach an 1965 ag ràdh g’eil e mì-nàdurrach do chlann bheaga le Gàidhlig mar chiad chànan a bhith a’ tòiseachadh air leughadh agus cunntadh am Beurla. Ged a tha rùn math air a bhith aig an S.E.D. do’n Ghàidhlig anns a’ bhun-sgoil cha dean deagh-rùn leis fhéin a’ chùis, agus tha sin air a dhearbhadh dhaibh. Nam biodh iadsan a-

[TD 31]

mach airson àite a thoirt do’n Ghàidhlig taobh ri taobh ri Beurla anns na bliadhnaichean a dh’fhalbh, dh’fheumadh iad a bhith air inbhe na Gàidhlig am foghlum àrdachadh gu nàiseanta le buidhinn brosnachaidh agus ùrachaidh a chur air chois bho chionn fhada. Tha e air leth inntinneach gu bheil proisect dà-chànanach a nis a’ dol againn anns na h-Eileanan an Iar agus gu bheil an S.E.D. a-stigh air a’ chùis agus ri pàigheadh leth na cosgais, agus ri toirt seòladh is cuideachadh an iomadh dòigh eile. Cha b’ann ri linn gearain a-mhàin a fhuaireadh an cuideachadh seo bho’n S.E.D. Chaidh cur riutha gu mionaideach an dòigh anns an gabhadh am proisect a chur air chois, agus gu dé bhiodhte ris, agus ciamar. As déidh coinneamhan agus còmhradh ris an fheadhainn a dhealbh rian a’ phroiseict, thug an S.E.D. seachad airgiod mór air a shon. Bu bhochd nach deach rian agus rian de sheòrsaichean eadar-dhealaichte a chur riutha fad fhicheadan bhliadhnaichean: is beag tha dh’fhios dé cho fad air adhart agus a bhiodh sinn an diugh.

Ri linn agus gun deach iad an sàs anns a’ phroisect mar seo, thug an S.E.D. àite nas làidir agus nas diongmhalta do’n Ghàidhlig anns a’ bhun-sgoil na bha aice riamh. Bitheadh e ceart no ceàrr, ach tha daoine fhathast ri coimhead ris an S.E.D. airson stiùireadh, agus nuair a bheir iad ceum mar sud chan e an t-airgiod a bheir iad seachad as fheumaile idir, ach an inbhe tha an cuspair ri faotainn. Thoireadh iad a nis an tuilleadh uaisleachd air ais do’n Ghàidhlig le buidheann rannsachaidh a chur air chois a dh’obraicheas an taca ris an C.C.C. (Central Committee on the Curriculum) gu sùil a thoirt, agus beachdan a chumadh, air an àite a ghabhas a bhith aig Gàidhlig am foghlum an Alba. Oir feumaidh deasbad ionnsaichte a bhith ann aig ìre nàiseanta mus fhaighear air thoirt fainear do dhaoine cho fortanach ’s a tha sinn an Alba g’eil cànan eile nar rìoghachd, a thuilleadh air Beurla, a ghabhas a cur gu feum troimh fhoghlum is eile gus an tìr a dheanamh nas beartaiche mar àite fuirich. Gus an tig deasbad mar sin bidh inbhe nach gann aig Fraingeis agus Gearmailt am Foghlum Alba, agus iad de’n bheachd g’eil a’ Ghàidhlig fhathast an crochadh ris a’ chorra-thulchainn.

B’e chùis-iongnaidh cho inntinneach agus a bhiodh e nam brosnaicheadh an S.E.D. Comhairle nan Eilean gus bun-sgoil

[TD 32]

Ghàidhlig ùr-nodha a thogail agus a sgeadachadh leis gach goireas a tha dol, agus taghadh de fhìor luchd-teagaisg a chur innte, gus am faiceadh sinn uile dé a ghabhadh dèanamh an suidheachadh mar sin. Gu bràth tuilleadh, is iongantach gun cluinnte gu bheil dà chànan ri cur bacadh air òigridh agus nach eil tìde airson dà sheòrsa rian a bhith anns an sgoil. Bhitheadh a leithid seo de sgoil ’na h-eiseimpleir do phàrantan agus luchd-teagaisg, agus gach buidheann feumach air eiseimpleir de’n t-seòrsa. Bhitheadh sgoil mar seo ’na laboratory ás an tigeadh dòighean teagaisg dà-chànanach air nach do dhearc sinn fhathast. (Bho chionn ghoirid chuireadh fios gu ceud pàrant am baile Steòrnabhaigh, aig an robh clann bheaga gun Ghàidhlig ri tighinn do’n sgoil, am bu toigh leotha a’ chlann aca a bhith air an cur an clas anns am biodh barrachd Gàidhlig agus nithean co-cheangailte rithe: dh’iarr ceithir fichead pàrant agus deugachadh mór an leanabh a chur do’n chlas sin.)

’Sann troimh an S.E.D. agus comhairle-oibreach a thigeadh dealbh soilleir air na dòighean anns a faodadh Gàidhlig agus cuspairean Ceilteach a bhith air an toirt a-steach do churriculum na bun-sgoil am bad sam bith de dh’Alba far a bheil clann aig nach eil Gàidhlig. Tha fios le cinnt againn a nis gur e aois na bun-sgoil an aois is fheàrr gu cànain ionnsachadh. Cha deach dìcheall a dheanamh a riamh gu Gàidhlig a thoirt do chlann na bun-sgoil air Galldachd Alba, agus is aobhar nàire sin do dhùthaich a ghabhas oirre gu bheil, agus gu robh i adhartach am foghlum. Ma bha, ’sann le foghlum nach buineadh dhith fhéin, agus tha bhuil oirre.

Nan toireadh an S.E.D. stiùireadh anns na dòighean sin dheanadh e an dealachadh bu mhotha do luchd-teagaisg agus pàrantan agus do gach duine a tha mothachail air a’ chomas a th’aig a’ Ghàidhlig mar mhodh foghluim. ’Se th’ann ach aobhar thlachd air leth a bhith an rùm sgoile far a bheil obair na cloinne anns a’ Ghàidhlig a cheart cho beòthail, inntinneach ris na tha iad a’ deanamh anns a’ Bheurla. Tha sinn eòlach gu leòr a nis air faicinn na h-oibreach mhath, ùrail a tha chlann ri deanamh le Beurla, agus an liuthad seòrsa seadh anns a bheil iad ga cur an céill, ach chan eil móran chloinne anns an rìoghachd seo a tha cho sealbhach agus gu bheil dà chànan aca gus an toirt beò an caochladh dhòighean ’nan obair sgoile. ’Se th’ann an

[TD 33]

rùm bun-sgoil an diugh ach àite dòigheil, tlachdmhor; chan eil duine ri sgiamhail ris a’ chloinn no a’ gabhail dhaibh le pìos leathair. Aite dòigheil le tòrr còmhraidh agus gàireachdainn, agus barrachd urram ga thoirt do dh’òigridh na bh’aca a riamh. Far is fosgailte an riaghladh, agus mar is fhaisge a tha an tidsear air a’ chloinn, is ann is dòcha a’ Ghàidhlig a bhith a’ faighinn àite cothromach, oir bidh tòrr còmhraidh a’ dol, chan ann a-mhàin anns gach rùm ach anns gach corridor agus air taobh a-muigh na sgoile. Mur a bheil na cùisean seo air an deanamh le liut agus loinn, bidh a’ Ghàidhlig mar sin cuideachd.

An diugh chan eil duine nas toilichte na tha a’ mhór-chuid de’n luchd-teagaisg a bhith cur na Gàidhlig an céill còmhla ris a’ chloinn, gu h-àraid nuair a chì iad gu bheil luchd-stiùiridh an fhoghluim leotha, agus gu bheil iad ri fairbheanadh gu bheil fiù’s Dun Eideann ri cur sùim anns na tha iad a’ deanamh troimh an dà chànan. Gabhaidh an dearbh rud a ràdh mu dheidhinn phàrantan, oir tha e ’na dhoilgheas agus thar tuigse dhaibh a bhith ri faicinn an cuid chloinne ri call rud a bha cho nàdurrach dhaibh fhéin ri’n anail a tharraing. Fhad’s a bha a’ chùis ri dol sìos gu brais bha gach buidheann ag ràdh gur e cion-sùim a’ bhuidhinn eile a bha ’na mheadhon air a’ chrìon. Ach bha an t-aobhar na b’fharsaing na sin, agus bha e ri toirt briseadh-dùil agus cion-misnich do gach buidheann a bh’ann, eadar thidsearan is phàrantan is chlann – glé thric gun mhothachadh aca gu robh sin ri tachairt.

Gus an tuilleadh brosnachaidh agus misnich a thoirt do bheag agus mhór, agus gu goireasan freagarrach a chumadh, tha am proisect foghlum dà-chànanach air a chur air chois anns na h-Eileanan an Iar, agus mairidh e airson trì bliadhna anns a’ cheud dol-a-mach. Tha e ’na chùis mhìorbhail gun deach a’ leithid seo a chur air chois ri linn cho gann agus a tha an t-airgead an dràsda, ach bha fhios aig a h-uile duine cho buileach riatanach agus a bha a’ chùis. Tha am proisect mar chliath air an téid againn air deilbh foghlum Gàidhlig anns a’ bhun-sgoil, le clann fhileanta, an dòigh a bha do-dhèanta dhuinn roimhe seo. Oir théid leabhraichean is gach goireas eile a bha roimhe seo ’nan laighe sgaoilte, a nis fhighe a-steach an altan a chéile gus rian a chur air a’ ghnothaich. Seach gu bheil a’ chliath ann,

[TD 34]

is urrainn do gach seòrsa duine tabhach beag no mór gus an t-aodach a dheanamh nas dreachmhor, agus tha sin ri gabhail àite mu thràth.

Tha’n t-adhartas is motha a’ tighinn air leabhraichean chloinne. Roimhe seo ’se a’ Ghàidhlig mhór “cheart” a bh’unnta, ach an diugh ’se a’ chainnt aca fhéin a gheibh a’ chlann anns na leabhraichean – le na fuineachan fhathast oirre. Carson a sgrìobhas duine an leabhar sgoile, “na bi daft” an àite, “na bi gòrach”? Tha seo thar tuigse do ghu-leòr. Ma tha a’ leabhar air a sgrìobhadh an Gàidhlig chumanta na cloinne chan e a mhàin g’eil seo nas tarraingich dhaibh, ach tha iad fhéin ri faighinn cìs air a’ leabhar, agus ri toirt breith air. An iomadh sgoil tha mise air faicinn claim air P6 agus P7 ri toirt beachdan tuigseach, eirmseach air leabhraichean mar Iain a Measg Nan Reultan agus Na Balaich air Rònaidh. “Bu toigh leam faicinn an duine a sgrìobh an leabhar seo. Cha chreid mi gu bheil e idir ciallach.” Sud aig nighean dusan, am Barraidh, mu Iain Mac a’ Ghobhainn. Có chanas nach tig a’ chlann sin gu bhith cho inntinneach, siùbhlach an Gàidhlig ri duine againne. Agus gun dean iad rudan leatha agus oirre air nach do bheachdaich sinne fhathast – a lomadh agus a crathadh agus a togail agus a neartachadh: rud sam bith a shaoras i bho’n h-uile seòrsa braighdeanas dha na chuireadh i.

Ach ’se a’ rud as motha a tha ri dol a bhrosnachadh na Gàidhlig anns a’ bhun-sgoil anns na bliadhnaichean a th’air thoiseach oirnn, an oidhirp a tha ri dol a thighinn gus ceangal obair na sgoile nas cinntiche ris gach nì a bhuineas do’n choimhearsnachd. A dh’ùine nach bi fada tha dùil gun téid obair mhór a dheanamh air a seo agus is ann troimh’n Ghàidhlig a théid a thoirt gu buil. Tha sinn air ais aig a’ churriculum an seo a rithist, a’ fiachainn ris an taghadh a dheanamh air dhòigh agus gun toir e do’n chloinn mothachadh cunbhalach air an dòigh-beatha a bhuineas do’n Ghaidhealtachd agus troimh a bheil iadsan ri fàs. Feumar gach goireas foghluim mar leabhraichean is eile a dhealbhadh gus taca agus cùl a thoirt do’n dòigh foghluim seo.

Tha am proisect dà-chànanach mu thràth a’ sàs an seo, agus tha ùrachadh mór air a thighinn bho phrògraman nam bun-sgoil a tha am B.B.C. ri deanamh. Tha leabhraichean gu bhith nas fheàrr agus nas pailte. Tha a’ Ghàidhlig ri faighinn neartachadh bho’n

[TD 35]

h-uile seòrsa adhartas a tha sinn ri deanamh le cuspairean eile agus le modhan teagaisg anns a’ bhun-sgoil.

[Beurla]

[TD 36]

[Beurla]

4 A’ Ghàidhlig agus na h-Ard-Sgoiltean

MURCHADH MACLEOID

Thoireamaid sùil air suidheachadh na Gàidhlig anns na h-àrd-sgoiltean an ceartuair – am feum a thatar a’ dèanamh dhith, na sgoiltean anns a bheilear ’ga teagasg, an àireamh sgoilearan a tha ’ga gabhail, an ìre de’n sgoil aig a bheil iad; agus a bharrachd air sin, ’s dòcha, an àireamh nach eil a’ gabhail Gàidhlig, agus carson.

Tha a h-àite fhéin aig a’ Ghàidhlig ann an clàr-obrach 33 de dh’àrd-sgoiltean ann an Albainn. Tha na sgoiltean seo an ìre mhaith sgapte, agus tha iad eadar-dhealaichte a thaobh meudachd, a thaobh rian is riaghlaidh, agus a thaobh an t-seòrsa coimhearsnachd anns a bheil iad air an suidheachadh. Cha mhór gu bheil seòrsa àrd-sgoile a tha ri fhaighinn nach fhaighear cuideachd a-measg na h-àireimh sin a tha tairgse na Gàidhlig.

Tha a’ Ghàidhlig ann an cùrsa-foghluim gach té de na 14 àrd-sgoiltean anns na h-Eileanan an Iar, ann an 12 de dh’àrd-sgoiltean Roinn na Gaidhealtachd, ann an 6 de dh’àrd-sgoiltean Shrathchluaidh, agus ann an aon àrd-sgoil ann an siorrachd Pheairt. Gheibhear gach meudachd sgoile anns an àireamh seo. Tha sia dhiubh a’ toirt na cloinne a-mhàin gu deireadh an dàrna bliadhna; tha seachd le cùrsachan suas gu SIV ach gun chothrom air sgoilearan ullachadh

[TD 37]

airson nan deuchainnean nàiseanta; seachd eile a’ cumail na cloinne gu aois 16 agus a’ cur cuid air adhart gu inbhe “O”; agus trì-deug le cùrsachan Gàidhlig a’ dol air adhart a dh’ionnsaigh inbhe “O” agus “H”.

An uair a rinneadh rannsachadh anns na sgoiltean sin uile, aig fìor thoiseach na bliadhna seo, b’e an àireamh chloinne a bha a’ gabhail Gàidhlig annta 2877 air fad – b’e sin 18.7% de’n àireamh uile gu léir anns na sgoiltean sin. An uair a ghabhas duine steach gu bheil a’ mhór-earrann de sgoilearan nan Eilean an Iar a’ gabhail Gàidhlig co-dhiùbh, ’s fhurasda ’thuigsinn gu bheil cuid de sgoiltean eile anns nach eil ach fìor àireamh bheag a’ leantainn cùrsa Gàidhlig.

Chunnacas cheana cho eadar-dhealaichte ’s a tha na 33 àrd-sgoiltean a tha toirt àite do’n Ghàidhlig. Tha an dealachadh a dh’fheumar a dhèanamh eadar luchd-fileanta agus luchd-ionnsachaidh a’ fàgail na cùise buileach nas duilghe ann an cuid. ’S dòcha gu bheil cuid fhathast de’n bheachd nach fhaighear ach an ìre mhaith an dàrna seòrsa ann an àite sam bith. Ach chan ann mar seo idir a tha ’chùis. Cha mhór gu bheil àrd-sgoil an diugh anns na h-Eileanan an Iar fhéin aig nach eil a h-àireamh fhéin de luchd-ionnsachaidh. Rud eile, de’n àireamh a dh’ainmicheadh cheana a tha gabhail Gàidhlig (2877) chan eil ach 1162 ’nam fìor luchd-bruidhne Gàidhlig; ’sann ga h-ionnsachadh a tha càch (1715). Tha seo a’ ciallachadh gu bheil triùir ag ionnsachadh na Gàidhlig anns na h-àrd-sgoiltean mu choinneamh gach dithis de luchd fileanta a tha a’ gabhail Gàidhlig! A bharrachd air seo, anns na h-Eileanan an Iar tha 968 de luchd fileanta a’ gabhail Gàidhlig, agus 521 de luchd-ionnsachaidh.

Anns na h-àrd-sgoiltean anns na h-Eileanan an Iar cha mhór nach eil a h-uile duine anns a’ cheud bhliadhna a’ gabhail Gàidhlig a thuilleadh air Fraingis, agus seo mar a tha cuideachd ann an Ard-Sgoil an Obain agus an Ard-Sgoil Bhogha Mhóir ann an Ile. Gheibhear mar sin àireamh mhór, mhór anns na sgoiltean sin a’ gabhail Gàidhlig – co-dhiùbh anns a’ cheud bhliadhna – cus a bharrachd na ghabhas i anns na sgoiltean far am feumar roghainn a dhèanamh eadar Gàidhlig is Fraingis. Ach an uair a thigear gu ìre SIII, an uair a dh’fheumas a’ chlann an tuilleadh taghaidh a dhèanamh

[TD 38]

air cuspairean, tha lughdachadh mór ga dhèanamh air an àireamh a tha leantainn orra leis a’ Ghàidhlig. Tha an rannsachadh a’ nochdadh seo dhuinn a rithis – 1160 a’ gabhail Gàidhlig ann an SI, ach 454 ann an SIII. Tha ’n dearbh nì ga nochdadh fhéin ann am figearan nan deuchainnean nàiseanta – mach á ceathrar a tha tòiseachadh air Gàidhlig ann an SI bidh e glé chruaidh air gu ruig aon duine ìre bhith gabhail inbhe “O” ann an Gàidhlig. ’Se ’n rud as miosa buileach de’n taghadh a tha seo, a thaobh na Gàidhlig, gu bheil earrann mhath de sgoilearan aig a bheil làn chomas anns a’ Ghàidhlig, a’ dealachadh gu tur, an déidh bliadhna no dhà anns an àrd-sgoil, ri ’n cainnt mhàthaireil, mar chuspair-foghluim agus mar mheadhon-foghluim, agus nach bi ceangal idir aca rithe tuilleadh, ann an seadh foirmeil co-dhiùbh, fhad’s a tha iad a’ dol troimh’n fhoghlum.

Faodar a ràdh, matà, gu bheil a’ Ghàidhlig air a teagasg chan ann a-mhàin ann an àrd-sgoiltean na Gaidhealtachd ach ann an cuid de sgoiltean eile far a bheil e soilleir gu bheil ùidh aig sgoilearan innte. Dé tha’n teagasg seo a’ toirt a-steach? Ciamar a tha e air a réiteach? Dé tha fainear dha? An e sgrùdadh mionaideach a dhèanamh air a’ chànain fhéin, mar chànain, no an e bhith cur na cànain am feum ann an caochladh dhòighean, ann a bhith rannsachadh caochladh chuspairean, ann a bhith buntainn ri caochladh roinnean foghluim, agus mar sin a’ dèanamh na cloinne nas comasaiche anns a’ chànain agus nas misneachaile ann a bhith ga cleachdadh ann an iomadh suidheachadh? Chan eil teagamh sam bith dé an dòigh as éifeachdaiche – tha e soilleir cuideachd dé an dòigh as trice thatar a’ leantainn. Tha corra aobhar air seo. Cha robh eachdraidh na dùthcha gun a buaidh fhéin. O thoiseach gnothaich b’e ’n t-àite-mullaich a thoirt do’n Bheurla bu mhotha bha fainear do dh’fhoghlum na stàite; ghabhadh ris a sin, agus chun an latha ’n diugh thatar a’ gabhail ris le luchd na Gàidhlig fhéin. Mar sin dheth, chan eil e ’na mhór iongnadh gur ann air leth a bhiodh a’ Ghàidhlig, mar chuspair dhi fhéin, seach a bhith air a cleachdadh gu cunbhalach mar mheadhon-foghluim an luib chuspairean eile.

The iomadh duilgheadas, fad iomadh bliadhna, air a bhith an co-cheangal ri àite agus staid na Gàidhlig ann am foghlum; agus chan e idir rud furasda th’ann adhartas a dhèanamh ann an leithid sin a

[TD 39]

shuidheachadh. Mar eisimpleirean faodar iomradh a thoirt air an urram a bhàtar, agus a thàtar fhathast, a’ toirt do fhoghlum is ionnsachadh troimh leabhraichean a-mhàin, agus sin a’ cur bacaidh air foghlum coltach a dh’fhaoidte thoirt seachad troimh bhruidhinn ’s troimh chòmhradh; air a’ phrìomh àite a thugadh do’n Bheurla mar mheadhon-teagaisg; air a’ bharail gum fàgadh cleachdadh na Gàidhlig deireadh ann an cloinn a thaobh fìor chomais anns an dàrna cànain; air a’ bhuaidh, fad iomadh bliadhna, a bh’aig an taghadh ’s an sgaradh a bhàtar a’ dèanamh air cloinn aig àm a bhith gluasad o’n bhun-sgoil do’n àrd-sgoil; an teagamh ann an inntinn luchd teagaisg, aig amannan co-dhiùbh, gur ann a chum fìor leas na cloinne a bhiodh am barrachd cleachdaidh air Gàidhlig; air gainne leabhraichean is ghoireasan eile a chuireadh taice ri oidhirpean luchd-teagaisg; air beachdan phàrantan a thaobh cleachdadh na Gàidhlig, agus móran diubh sin fhathast gu làidir de’n bheachd nach dèanar adhartas dòigheil ann am foghlum ach troimh ’n Bheurla mhàin; agus gu seachd sònraichte air an duilgheadas a tha ’n cois rian is loinn is òrdugh a chur air rumannan-teagaisg gus brosnachadh a thoirt do chloinn a bhith cleachdadh na Gàidhlig gu saoirsneil agus gu cunbhalach.

Chan eil cha mhór ìre de’n sgoil aig nach eil na duilgheadasan sin ri ’m faotainn, agus iad uile ag oibreachadh gu làidir an aghaidh na Gàidhlig. Tha duilgheadasan sònraichte anns na h-àrd-sgoiltean. An seo tha obair na sgoile gu ìre mhóir air a briseadh ’na roinnean, gach cuspair air leth o chàch. Tha am buaidh fhéin cuideachd air a bhith aig deuchainnean na stàite, a’ cosnadh gu bheil clann gan ullachadh gu sònraichte airson nan deuchainnean sin fada mus ruigeadh iad a leas. Tha paipearan agus clàr-obrach nan deuchainnean seo air an ath-leasachadh o chionn ghoirid agus bha còir gum biodh buaidh aige seo air na dòighean anns am bi a’ Ghàidhlig air a teagasg anns na bliadhnachan a tha romhainn – e.g. am barrachd àite aig cainnt is còmhradh, am barrachd àite aig cùisean an latha ’n diugh.

Tha an cudthrom a thatar a’ cur anns na h-àrd-sgoiltean air ealantas ann an leughadh agus ann an sgrìobhadh air an sgàth fhéin agus glé thric air leth o liutan is sgilean eile mar thoradh gu

[TD 40]

sònraichte air buaidh na Beurla mar mheadhon-teagaisg anns na bun-sgoiltean agus seo a’ cosnadh gu bheil a’ mhór chuid de chloinn a’ tighinn gu ìre na h-àird-sgoile ’s gun aca ach beagan comais ann a bhith sgrìobhadh na Gàidhlig, eadhon ged a bhiodh sgil aca air leughadh.

Tha foirmealachd teagasg na Gàidhlig air a dhaingneachadh le gainne leabhraichean-sgoile Gàidhlig, agus tha seo fìor aig gach ìre de’n sgoil. O chionn beagan bhliadhnachan air ais tha leabhraichean Gàidhlig anns a’ chumantas air a dhol am meud gu mór mar thoradh air an obair a rinneadh le Comunn Leabhraichean Gàidhlig ann a bhith cuideachadh le clò-bhualadh. Ach ’se glé bheag de’n stuth seo a chuireadh an clò gu sònraichte airson feum nan sgoiltean, agus chan eil aig na sgoiltean air ach taghadh a dhèanamh ás na leabhraichean a bhitheas feumail agus freagarrach.

O chionn beagan bhliadhnachan air ais tha atharrachadh ri fhaicinn cuideachd anns na dòighean a thatar a’ cleachdadh air Gàidhlig a theagasg. An àite bhith teagasg na cànain ann an dòigh foirmeil, briste, tha cuid de na sgoiltean air a bhith gabhail beachd air a’ Ghàidhlig mar a tha i, ’s mar a bha i, air a cleachdadh anns a’ choimhearsnachd agus an co-cheangal ri cùisean an latha ’n diugh. Gheibhear na dòighean seo gan oibreachadh gu h-àraidh anns na h-àrd-sgoiltean as lugha le ceangal ga chur eadar obair na sgoile agus cainnt na coimhearsnachd, agus cuspairean-sgoile gan toirt nas dlùithe d’a chéile. ’Sann le sgoilearan o nach robhas a’ sùileachadh gun gabhadh iad deuchainnean an S.C.E. a dh’oibricheadh na dòighean seo an toiseach, ach thathas a nis gan cleachdadh le sgoilearan anns a’ chumantas aig ìre SI agus SII – ach a-mhàin anns na sgoiltean as lugha. Aig ìre SIII agus SIV tha na dòighean seo gan cleachdadh cha mhór a-mhàin leotha-san nach eil a’ dol air adhart gu ìre ’n S.C.E.; bu mhór a’ bhuannachd a bhiodh an cois a leithid seo a dh’obair nan leant’ i le sgoilearan comasach – chan eil dòigh nas fheàrr ann air an comasan a thoirt gu buil, agus á seo thig eòlas is fiosrachadh, a leanas riutha, air an coimhearsnachd fhéin, air an litreachas fhéin, air eachdraidh agus air dòigh-beatha an cuid dhaoine.

Thuige seo, ’sann gu mór air luchd fileanta a tha sinn air a bhith

[TD 41]

mach. Dé mu’n deidhinn-san a tha ag ionnsachadh na Gàidhlig? A’ mhór-chuid dhiubh seo, o théid sinn seach SII, ’se feadhainn a roghnaich Gàidhlig a ghabhail mar chuspair S.C.E, anns a’ chumantas an àite Fraingis o thòisich iad ann an SI. Tha móran air iarraidh orra a thaobh ealantais ann an eadar-theangachadh, mìneachadh agus ùr-sgrìobhadh. Mar sin chan eil cothrom no ùine an toirt air adhart cho math ’s bu mhiann ann a bhith bruidhinn na Gàidhlig. Bidh na deuchainnean ùra a tha san amharc feumail, oir bheir iad am barrachd àite do chomas-labhairt anns a’ Ghàidhlig.

Tha duilgheadas eile an luib teagasg luchd-ionnsachaidh. ’S gann gu faighear an ceartuair ann an clò stuth idir a chaidh a chur ri chéile a dh’aona ghnothaich airson clann-sgoile a tha ag ionnsachadh Gàidhlig. Mar sin dheth, tha luchd-teagaisg air a bhith gu mór no gu h-iomlan an eisimeil na théid aca fhéin air ullachadh. Tha móran diubh air a bhith ag ullachadh leasan airson am feumalachd fhéin; agus ag obair am pàirt gus leasain fhreagarrach a dheilbh. Tha seo ro fheumail ach bhiodh e do-sheachnaichte feumail cuideachd cùrsachan is goireasan-teagaisg a dheasachadh a chuidicheadh le sgoilearan anns gach àite a tha ag ionnsachadh na Gàidhlig.

Ma tha an òigridh a’ dol a ghabhail ris a’ Ghàidhlig agus ri cultur is dòigh-beatha na Gàidhlig, mar nì aig a bheil àite freagarrach, dligheach anns an fhoghlum a tha iad a’ faighinn agus a’ sireadh anns an fharsuingeachd, feumaidh gluasad faicsinneach a thighinn air uachdar uisgeachan na Gàidhlig. Dh’fhaoidte beachdachadh air na dòighean a leanas mar eisimpleirean air oidhirpean a ghabhadh a chur an greim gus suidheachadh na Gàidhlig a chur am feabhas anns na h-àrd-sgoiltean.

(1) Bhiodh e gun teagamh feumail gum biodh cuid de dhòighean-teagaisg na Gàidhlig air an atharrachadh – iad a bhith gu ìre nas lugha air an ceangal ri obair fhoirmeil ann an leughadh ’s an sgrìobhadh; agus air an ceangal nas dlùithe ri cànain is cultur mar a gheibhear iad anns a’ choimhearsnachd (gun a bhith tuilleadh is cumhang ann a bhith beachdachadh air coimhearsnachd). Tha seo a’ gabhail a-steach gu bheil còir cothrom a thoirt do sgoilearan Gàidhlig ealantas a thoirt gu buil anns gach roinn is meur de’n chànain, agus eòlas fhaotainn air litreachas is cultur na Gàidhlig,

[TD 42]

chan ann gu h-iomlan le bhith sgrùdadh leabhraichean ach le bhith leantainn ’s a’ rannsachadh chuspairean a tha dlùth ri anail is beatha na Gàidhlig. Ma leanar ris an dòigh seo cuirear an tairgse na cloinne eòlas air saoghal na Gàidhlig ris an greimich iad gu toileach agus ris nach deòin leotha dealachadh;

(2) A dh’aindeoin ’s na thatar a’ sùileachadh orra ann an sgil is ealantas cànain, chan eil teagamh nach eil sgoilearan Gàidhlig, ann an seadh eile, a’ saothrachadh ann an raointean ro chumhang. Ghabhadh am fiosrachadh a tha iad a’ faighinn a bhith air a leudachadh gu freagarrach le bhith toirt barrachd cothroim dhaibh a bhith beachdachadh air cuspairean Ceilteach. Chan e mhàin roinnean na Gàidhlig a dh’fhaodadh a leithid seo a ghabhail os làimh, agus chan e mhàin oileanaich a tha a’ gabhail Gàidhlig mar chuspair S.C.E. Agus nach biodh cùrsachan de’n t seòrsa seo freagarrach do luchd fileanta agus do luchd ionnsachaidh?

Tha aon bhuidheann gu seachd sònraichte air am freagradh e earrann Ghàidhlig no earrann Cheilteach a bhith anns a’ chùrs aca – ’se sin iadsan a tha làn fhileanta anns a’ Ghàidhlig ach nach eil a’ gabhail Gàidhlig mar chuspair seach a’ cheud no an dàrna bliadhna. Nach biodh e iomchuidh a chur mar uallach air sgoilearan de’n t-seòrsa seo gu feumadh iad leantainn orra le cùrsa Gàidhlig a sheòrs’ air choireigin fhad’s a tha iad anns an sgoil? Agus nach biodh e iomchuidh cuideachd cothrom a thoirt do sgoilearan aig nach eil a’ Ghàidhlig mar chainnt mhàthaireil cùrsa Gàidhlig a ghabhail far an gabh a leithid a chur air chois, ge b’air bith dé cheàrn de’n dùthaich anns a bheil iad?

(3) Chan eil nì eil’ ann aig a bheil buaidh cho mór air suidheachadh na Gàidhlig ris an àite ’s an inbhe a th’aice ann an sealladh chlann-sgoile, luchd-teagaisg agus phàrantan. Agus chan eil dòigh ann a tha nas cinntiche gus an inbhe seo àrdachadh na cothrom a leigeil leis a’ Ghàidhlig a bhith air a sgaoileadh a-mach seach crìochan an leasain Ghàidhlig a dh’ionnsaigh roinnean eile de dh’obair na sgoile. Bheireadh seo barrachd àite ’s urraim do’n chànain agus bhiodh e ’na chuideachadh mór ann a bhith toirt fàis air gach ealantas a thatar a’ feuchainn ri thoirt gu ìre leis na leasain Ghàidhlig fhéin. Gu mì-fhàbharach, tha an rian-obrach a

[TD 43]

thatar a’ leantainn anns na h-àrd-sgoiltean, agus gu h-àraidh na fìor sgoiltean móra, ag oibreachadh an aghaidh dòighean de’n t-seòrsa seo; a rithist tha duilgheadasan àraidh ann an cuid de sgoiltean, mar tha colmadh de luchd Gàidhlig ’s de luchd Beurla anns an aon bhuidhinn, agus gainne luchd-teagaisg le Gàidhlig ann an cuid de chuspairean. ’Na dhéidh sin, faodar tomhas de cheangal a chur eadar a’ Ghàidhlig agus cuspairean eile.

Ach chan ann a-mhàin anns na sgoiltean beaga a gheibhear cothrom air a’ Ghàidhlig agus cuspairean eile a chur a dh’obair an comhphàirt – carson nach fhaodadh luchd-teagaisg Gàidhlig na h-aon chuspairean a ghabhail ri cuid de roinnean eile agus iad sin a leantainn, bho shealladh na Gàidhlig agus troimh mheadhon na Gàidhlig? Faodar a ràdh gu bheil cothrom anns a’ mhór-chuid de sgoiltean, anns a bheil àite idir aig a’ Ghàidhlig, aig luchd-teagaisg le Gàidhlig ann an caochladh chuspairean air feum a dhèanamh de’n Ghàidhlig mar mheadhon-teagaisg ann an tomhas air choireigin. Nan robh e ceadaichte do sgoiltean an cuid deuchainnean fhéin a chur air dòigh, dh’fhaoidte gum biodh sin ’na bhrosnachadh math do chuid de sgoiltean an tuilleadh feuma a dhèanamh de’n Ghàidhlig an luib chuspairean eile. Chan e mhàin gainne luchd-teagaisg le Gàidhlig as aobhar nach eil a’ Ghàidhlig ga cleachdadh mar mheadhon-teagaisg. Is iomadh sgoil anns am faighear tidsearan le Gàidhlig a’ teagasg eachdraidh no eòlas dùthcha, no ealdhain, no ceòl, P.E., Tech. Ed., Home Economics, R.E., Modern Studies agus mar sin air adhart. Ach dé cho tric ’s a gheibhear na cuspairean sin gan teagasg anns a’ Ghàidhlig?

Tha dòigh eil’ ann cuideachd air dlùth cheangal a chur eadar obair na Gàidhlig agus cuspairean eile – ’se sin grunnan de roinnean anns an aon sgoil a bhith dol an ceann a chéile, agus an t-aon chuspair, Gàidhlig no Ceilteach, a bhith ga leantainn ’s ga oibreachadh leotha ann am pàirt. Bhiodh seo éifeachdach a thaobh na Gàidhlig, agus air leth feumail a thaobh foghluim anns an fharsaingeachd;

(4) Is minic a tha uidheam-teagaisg freagarrach a’ tighinn an ìre mar thoradh air dòighean-teagaisg inntinneach, sgileil; gu tric is ann a réir an uidheim a bhitheas na dòighean-teagaisg a chleachdar. Ma

[TD 44]

tha goireasan-teagaisg gann bidh e coltach, matà, gur ann cumhang, caol, tioram a bhitheas na dòighean-teagaisg cuideachd. Tha ’n deifir as motha eadar na goireasan a tha gan cleachdadh ann an teagasg na Gàidhlig agus ann am móran chuspairean eile – agus sin a thaobh àireimh, a thaobh dreach, a thaobh loinne. Cha dèan math dhuinn tuilleadh a bhith smaoineachadh gun téid aig tidsearan Gàidhlig air na tha de stuth a dhìth ann an teagasg na Gàidhlig a thoirt gu ìre a chlò-bhualadh, agus sin anns an ùin’ aca fhéin, agus le’n oidhirpean fhéin a-mhàin. Mura dèan luchd-teagaisg e, có tha dol ga dhèanamh? Tha còir gu faigheadh a’ Ghàidhlig cuideachadh agus cùl-taice sònraichte anns an t-seadh seo. Aon dòigh air seo a dhèanamh ’se daoine fhasdadh gus a bhith ’n sàs ann a bhith ’g ullachadh ghoireasan-teagaisg. Cha b’e buileach rud ùr, annasach a bhiodh an seo – nach eil am proisect dà-chànanach airson nam bun-sgoiltean anns na h-Eileanan an Iar cheana air a shuidheachadh? Chan e mhàin seo a tha air aire muinntir a’ phroiseict seo, ach tha seo gu mór a’ tighinn fainear dhaibh, gum bi iad a’ co-oibreachadh le buidhnean de luchd-teagaisg agus ag ullachadh ghoireasan-teagaisg. Nan dèantadh a leithid eile airson nan àrd-sgoiltean chan eil teagamh nach biodh buaidh is piseach air an t-saothair.

(5) Tha e ro fheumail ceangal nas dlùithe chur eadar obair na sgoile agus cainnt is cultur na coimhearsnachd. Ach chan e sin uil’ e idir. Tha raointean eòlais agus fiosrachaidh ann air a bheil còir aig gach oileanach a tha ’strì ris a’ Ghàidhlig. Agus tha dòighean-teagaisg ann a tha freagarrach agus riatanach anns gach ceàrn de’n dùthaich. Cha bhiodh e idir freagarrach gum biodh gach aon coltach ri càch – ach cha mhò bhiodh e iomchuidh gum biodh gach aon dealaichte bho chàch. Tha sgoiltean ann a chuireas rompa gun atharraich iad an dòighean-teagaisg, agus nì iad sin; cuid eile nach dèan. Mar sin dheth, tha feum air brosnachadh nas fharsuinge na gheibhear an aon sgoil a-mhàin. Sgoiltean, roinnean-riaghaltais – tha saothair aca ri dhèanamh, air an ceann fhéin agus am pàirt; ach feumar a’ chùis a leudachadh a-mach fhathast.

Tha feum a nis air sgrùdadh domhain agus farsuing a dhèanamh air saoghal na Gàidhlig ann am foghlum gus suidheachadh air na h-àiteachan anns am bu chòir dian oidhirp a dhèanamh gus cùisean a

[TD 45]

leasachadh, agus gus stiùireadh a thoirt do sgoiltean agus do chomhairlean-foghluim a thaobh an leasachadh sin a thoirt gu buil. Chan e idir gu bheil daoine ’nan tàmh; ach tha móran fhathast ri dhèanamh, agus tha mór fheum air cuideachadh o gach taobh. Dé idir a tha cho fìor ghealltanach ri proisect dà-chànanach a nis a bhith air a shuidheachadh anns na bun-sgoiltean? Ach chan eil an sin, ann an seadh, ach toiseach tòiseachaidh – seall na tha ri dhèanamh fhathast, sa’ bhun-sgoil fhéin ach gu h-àraidh ’s dòcha san àrd-sgoil. Tha an làn àm a nis buidheann no comhairle a chur air bhonn gus beachdachadh gu geur agus gu mionaideach air dé an t-àite bu chòir a bhith aig a’ Ghàidhlig anns na sgoiltean air Ghaidhealtachd agus air Ghalldachd. Cha b’e rud mór no rud cosgail sam bith a bhiodh ann a leithid seo de bhuidhinn a chur air chois; ach bu mhór an toradh a dh’fhaodadh a bhith ’na luib airson leas na Gàidhlig agus leas na h-òigridh aig a bheil i mar chainnt mhàthaireil no tha ag iarraidh eòlas a chur oirre ged nach d’fhuair iad i leis a’ bhainne.

[Beurla]

[TD 46]

[Beurla]

[TD 47]

[Beurla]

5 Na h-Oilthighean is na Colaisdean

DOMHNALL MACAMHLAIGH

Tha ochd Oilthighean an Alba agus còrr is uimhir eile sin, a deich, de Cholaisdean Oideachais. As an àireamh sin gu léir, eadar an dà sheòrsa bunaidh, tha ceithir a tha toirt seachad cùrsan reachdail a bhuineas ris a’ Ghàidhlig. As na h-ochd oilthighean tha a trì anns a bheil a’ Ghàidhlig air a teagasg: Dùn-Eideann, Glaschu agus Obar-

[TD 48]

Dheadhan. O chionn ghoirid, dhiùlt riaghaltas Oilthigh Shruighle gabhail ri cùrsa ùr Gàidhlig a bha cuid de bhaill an oilthighe ag iarraidh a stéidheachadh. As na deich colaisdean tha a h-aon a-mhàin anns am beilear a cur ris a’ Ghàidhlig: Jordanhill an Glaschu. Tha a h-aon eile anns a bheil a’ Ghàidhlig anns an ainm a bhith air a tairgse: Colaisde Obar-Dheadhan; ach chan eil duine arms a’ cholaisde fhéin gus an cuspair a theagasg.

Tha an suidheachadh sin, saoilidh sinn, annasach gu leòr – gu sònraichte nuair a chì sinn an liuthad cànan agus cultur coimheach d’am beilear a’ toirt àite agus a tha air an teagasg agus air an sgrùdadh gu mion anns na bunaidhean Albannach sin a dh’ ainmich sinn. Mar sin cha bu mhisde e sinn tòiseachadh le bhith beachdachadh gu h-aithghearr air a’ chùis ach carson a tha i mar a tha i. Faodaidh sinn sùil a thoirt an toiseach air na h-oilthighean agus an sin air na colaisdean.

Dé, mathà, an t-àite a tha aig a’ Ghàidhlig anns na h-oilthighean? Mar a thuirt sinn gu h-àrd, tha i air a toirt seachad ann an trì ás na h-ochd aca, agus tha sin fhéin a’ sealltainn gu bheil inbhe na Gàidhlig mar chuspair foghlaim gu math ìosal an taice ri cànanan coimheach mar, abair, Spàinntis is Eadailtis gun luaidh air Fraingis no Gearmailtis no Ruisis. Chan eil bàigh fhaicsinneach air leth sam bith ris a’ Ghàidhlig an oilthighean na h-Albann, anns a’ chumantas.

’Se am freagairt bitheanta a bheirear, anns na h-oilthighean anns nach eil a’ Ghàidhlig, air a’ cheiste carson nach eil, nach eil de iarrtas aig an cuid oileanach air a’ Ghàidhlig nas fhiach dhaibh – no nas dligheach dhaibh – cùrsan air a’ Ghàidhlig a chur air chois. B’ e sin bonn an lethsgeil a thug Sruighle seachad o chionn ghoirid, le filleadh de lethsgeul eile nach eil ro-annasach ’na lùib – gu bheil an t-airgead cho gann an dràsda is nach àm e gus cùrsan ùra a stéidheachadh. Chan e lethsgeulan gun bhunaid a tha annta sin idir, air aon sealladh. Is còir do na h-oilthighean am feum as fheàrr do’n àireamh as motha de ’n cuid oileanach a thoirt ás na tha aca de airgead; is fìor nach eil sluagh mór de oileanaich ag iarraidh na Gàidhlig an taice ri cuspairean eile; agus gu dearbha tha an t-airgead glé ghann an dràsda – agus is ainneamh nach eil. Ach tha taobh eile air a’ chùis a tha bunaideach cuideachd. ’Si a’ Ghàidhlig aon de chànanan

[TD 49]

beò na h-Albann, agus cànan a tha air a bhith an Alba bho thoiseach eachdraidh connbhallaich; tha air a’ Ghaidhealtachd, an co-cheangal ris a’ chànan, cultur air leth a bhuineas ri móran a bharrachd de shluagh na h-Albann no ’n triùir anns an dà cheud aig a bheil i mar theanga dùthchais.

Mar sin shaoileadh sinn gun dleasadh cuspairean Gàidhlig agus Gaidhealach àite inbheil an oilthighean na h-Albann, gach cuid o thaobh eachdraidh agus fiosrachaidh. Ach tha e anbarrach doirbh do’n mhórchuid de luchd-dreuchd nan oilthighean gabhail ris a’ bheachd sin, cothromach is mar a shaoileas sinne e. Tha sealladh Gallda aig an leithid sin air a’ Ghaidhealtachd is air a’ Ghàidhlig; agus anns an t-sealladh sin tha coirbeadh a tha follaiseach feadh ar n-eachdraidh, an achdan an riaghaltais agus an coimhlionadh móran de sheirbhisich, agus a tha doirbh a chairteadh, a dh’aindeòin is mar a thogar comharran deagh-rùin. Anns an t-seòrsa seallaidh sin, cha tig Gaidhealachas air sìobhaltas agus ma théid a’ Ghàidhlig á bith ’sann as réidhe agus as fhasa a bhios an saoghal. Chan eil ballachan nan oilthighean – is mar a tha crìochan na Gaidhealtachd – tur-dhìonach an aghaidh an aineolais.

Faodar co-ionnan na teiste sin a thoirt air na colaisdean. Chan eil Gàidhlig mar chuspair làn-choimhlionta ach an aon ás na deich a tha ann aca, agus chì sinn sin buileach uireasbhach a chionn is gu bheil ceangal cho dlùth eadar na colaisdean agus na sgoilean. Oir is iad a tha ag ullachadh luchd-teagaisg do na sgoilean agus ’sann aca a dh’fheumadh fios a bhith air feuman luchd-oideachaidh agus luchd-ionnsachaidh, agus gréim air bun-phrionsapail oideachais. Ach, ma tha àireamh na cloinne aca agus cunntas luchd Gàidhlig, tha an gnìomh a thaobh na Gaidhealtachd fhathast fada ro-fhaisg air dòigh Achd an Oideachais an 1872 nach tug guth air gun robh Gaidhealtachd no Gàidhlig ann.

Ma shaoilear a’ bhreith sin ro-chruaidh – no, gu dearbha, eucorach – coimheadamaid air suidheachadh Colaisde Obar-Dheadhan. Tha a’ cholaisde sin ri tairgse Gàidhlig mar chuspair ach, mar a thuirt sinn gu h-àrd, chan eil duine innte gus an cuspair a thoirt seachad. Ged a thathar an eiseamail dhaoine an taobh a-muigh de ’n cholaisde gus na bhithear a’ dèanamh de Ghàidhlig a dhèan-

[TD 50]

amh, tha cholaisde air diùltadh duine fhasdadh gus a’ Ghàidhlig a theagasg a dh’ aon nì; agus an aon uair a cheasnaicheadh luchd-tairgse Gàidhlig a thoirt seachad maille ri cuspair eile cha deacha aca air duine freagarrach a lorg. Mar thoradh air an sin chan eil cothrom aig oileanaich air cur ris a’ Ghàidhlig mar a tha aig an samhail a tha an sàs an cuspairean eile. Tha seo buileach coireach a thaobh an fheadhainn a tha a’ dol do ’n cholaisde dìreach ás an sgoil agus aig a bheil mór-fheum air am fiosrachadh anns a’ Ghàidhlig a leudachadh. Tha an t-eiseimpleir a’ sealltainn gu math soilleir dé cho deatamach ’s a thathar a’ faicinn àite na Gàidhlig an oideachas nan Gaidheal.

Gu ruige seo tha sinn air a bhith a’ toirt iomraidh air na h-oilthighean is air na colaisdean, ach beag, anns an fharsaingeachd. Bheir sinn a nise sùil air na h-oilthighean agus air a’ cholaisde far am beilear an sàs gu connbhallach anns a’ Ghàidhlig.

Tha trì de na h-oilthighean sin ann, mar a thubhairt sinn. Mothaichidh sinn anns a’ bhad nach e Roinnean Gàidhlig a tha annta ach Roinnean Ceiltis anns am beil a’ Ghàidhlig air a teagasg a-measg chuspairean eile a bhuineas do chultur nan Ceilteach. Chaidh na roinnean a stéidheachadh deireadh an 19mh linn no tràth anns an 20mh linn, agus aig an àm sin bha luchd-léighinn trang an sàs an eachdraidh chànanan agus measail air na dh’innseadh na sean chànanan Ceilteach dhaibh mu chruth na màthar-chànan Ind-Eòrpach. Mar sin, ’sann air Ceiltis a bha inneas. Ach bha ùidh aig a’ mhórchuid a chaidh san dreuchd an Roinnean Ceiltis na h-Albann anns a’ Ghàidhlig – agus cha b’ ann a-mhàin an cainnt ach an oideas agus an gnàth-litreachas cuideachd. Agus tha an ùidh sin a’ leantainn, anns a’ chumantas, gus an latha an diugh.

Anns na h-oilthighean sin tha dà sheòrsa Ceum M.A. a dh’fhaodas oileanaich a ghabhail: Ceum Cumanta (B.A. a tha air an seo an Dùn-Eideann a nise) agus Ceum le Urram; agus tha an dà chuid air an tairgse anns na Roinnean Ceiltis. Faodaidh an fheadhainn a tha a’ dol air adhart gu Ceum Cumanta cùrsan a ghabhail anns na roinnean sin fad aon seisean acaideamach no fad a dhà, agus feumaidh an fheadhainn a tha ag amais air Ceum le Urram an Ceiltis cùrsan Ceiltis a leantainn fad cheithir bliadhna. Tha na cùrsan eadardheal-

[TD 51]

aichte anns gach oilthigh air leth, ach saoilidh sinn gu bheil na dòighean anns am beil iad air réir a chéile anns an iomlan nas susbaintich no na dòighean anns nach eil.

A thaobh nan cùrsan airson a’ Cheum Chumanta ’se an rud a tha gan aonadh gu bheil prìomh àite aig a’ Ghàidhlig annta. Tha seo gu sònraichte fìor mu dheidhinn a’ Cheud Chùrsa; ge b’ e air bith dé eile tha tighinn a-steach ann, tha mór-àite aig cànan is cultur is dualchas nan Gaidheal ann. Tha fhios gum beil sin ceart agus gur e sin am prìomh chuspair as iomchuidh a bhith fo amharc aig Roinnean Ceilteach na h-Albann. Agus ’se an tuilleadh a dh’fheumar a dhèanamh air an obair anns an àm a tha a’ teachd. Air an làimh eile tha e ceart gum bithist a’ faicinn na Gàidhlig ’na h-àite a-measg nan cuspairean eile, gu sònraichte feadhainn Cheilteach a bhuineas dhith. Feumar a bhith a’ toirt nan cuspairean sin a-steach, na h-uiread anns a’ cheud bhliadhna agus tuilleadh feadh an Dàrna Cùrsa far am bithear cuideachd a’ sgrùdadh earrannan de ’n dùthchas Ghaidhealach nas miona. Leis an sin, an ceann dà bhliadhna de bhith a’ gabhail Ceiltis (is a’ taobhadh ris a’ Ghàidhlig) bu chòir fiosrachadh farsaing a bhith aig oileanaich air a’ Ghàidhlig agus air a’ Ghaidhealtachd, còmhla ri eòlas mion air ceisteachan deatamach cànan, litreachais is eachdraidh. Agus bu chòir an t-eòlas sin a bhith aca an co-shealladh eachdraidheil agus an coimeas ri suidheachaidhean d’ an samhail gu h-àraidh an Eirinn. Feumar a thuigsinn nach eil anns a’ Cheud Chùrsa ach trian obair seisean agus anns an Dàrna Cùrsa leth obair seisean acaideamach (air a’ chuid as motha), agus gum beil sin a’ cur crìochan gu math cumhang air na ghabhas a bhith dèanta.

Uaireannan, cha bhi oileanaich a bhios a’ dol an sàs an cùrsan cumanta Ceiltis gu tur-mholtach air na cùrsan a bhios iad a’ faighinn. Mar as trice, ’se an diomoladh a bhios aca orra gu bheil cus annta nach buin do ’n Ghàidhlig. Gun teagamh tha dà thaobh air a’ ghnothaich. Ma tha, abair, oileanach an dùil a dhol a theagasg san sgoil is ion dha na ghabhas fhoghlam mu ’n Ghàidhlig ’s mu ’n Ghaidhealtachd. Agus ’s dòcha, uaireannan, nach eil luchd nan oilthighean a’ toirt uiread de àite do ’n leithid sin de iarrtas ’s a dh’fhaodadh iad no a bu chòir dhaibh, agus gu bheil iad a’ toirt cus

[TD 52]

àite do thaobh eile na cùise – ’se sin gum feum iad a bhith a’ dèanamh ullachadh, cuideachd, anns a’ cheud dà bhliadhna, air an fheadhainn a tha gus a dhol air adhart gu Ceum le Urram a ghabhail. ’Na mo bheachd fhìn, na tha de atharrachadh ri aithneachadh ann an cùrsan ’sann taobh na Gàidhlig a tha a iarraidh, agus, anns a’ chùis air fad, saoilidh mi gum beil a’ chothromachd meadhanach ceart. Co-dhiù is rud e as còir do luchd nan oilthighean a chumail air an aire.

Tha sin gu sònraichte fìor air sgàth pàirt de na h-eadardhealachaidhean a tha a’ tachairt anns na Roinnean Ceiltis. ’Se roinnean beaga a tha annta agus chan eil e, an còmhnaidh, farasda dhaibh an seòrsa atharrachaidhean a lùigeadh iad a riochdachadh. Tha iad beag air aon bhun-adhbhar, agus ’se sin nach eil sgaothan de oileanaich ag iarraidh cùrsan Ceiltis a leantainn. Nam biodh dà cheud oileanach ag iarraidh do gach cùrsa bhiodh, gun dà dhèanamh air, roinnean móra ann! Ach tha àireamh an luchd-iarraidh air a bhith nas coltaiche ri a dhà dheug na dà cheud anns na deich bliadhna bho dheireadh. Tha adhbhair air an dìth iarrtais sin a bhuineas do shuidheachadh na Gaidhealtachd gu farsaing, eadar oideachas is oideas is eachdraidh, agus a tha ro-chasta dhuinne am mìneachadh an seo. Ach chan fhaod sinn an dìochuimhneachadh; oir ged a tha atharrachaidhean a’ tighinn an oideachadh na clainne, mar a bhios sinn a’ cluinntinn, chan eil ach glé bheag de ’n fheadhainn a tha a’ gabhail Gàidhlig anns an sgoil a’ leantainn ris a’ Ghàidhlig anns na h-oilthighean. Agus tha ’na bhuil air an seo gu bheil móran a tha a’ tighinn do na h-oilthighean a’ call lorg buileach air an dualchas.

Leis an sin cuideachd tha atharrachaidhean eile a’ tighinn. B’ àbhaist gur e oileanaich aig an robh Gàidhlig o ’n dùthchas a bhiodh a’ gabhail cùrsan Ceiltis – le corr-fhear ainneamh ’nam measg a bha air a’ chainnt fhoghlam. Troimh an t-siathamh deacad bha àireamh an leithid sin de oileanaich a’ dol an lughad agus timcheall air 1970 bha a’ Cheud Chùrsa, agus gu buileach an Dàrna Cùrsa, glé ghann de luchd-iarraidh (a dh’aindeoin ’s gu robh àireamh an fheadhainn a bha a’ faighinn S.C.E. Ard-Ghàidhlig a’ dol am meud). ’Sann an Dùn-Eideann a dh’fhairicheadh an ganntar sin an toiseach agus b’ iadsan a chuir air chois an toiseach

[TD 53]

cùrsa ceumail do luchd-ionnsachaidh. Tha, an diugh, cùrsan de leithid sin anns na trì oilthighean a tha a’ toirt seachad Gàidhlig.

Tha seo air móran a bharrachd oileanach a thoirt thuca, agus cuideachd ceiste no dhà ’nan cois. Tha e gun teagamh iomchuidh gum biodh an cuspair air fhosgladh anns an dòigh-sa, gus cothrom a thoirt do oileanaich, aig nach robh an cothrom roimhe sin, a dhol an sàs ann. Tha e cinnteach nach ann gu call na Gàidhlig a bhios sin – no gu call nan oileanach. Aig an aon àm feumaidh luchd nan oilthighean a bhith air am faiceall nach dìochuimhnich iad luchd-dùthchais, oir, gann ’s mar a tha iad, is iad, fhathast, as deatamaiche. Tha e doirbh a bhreathnachadh carson a tha uiread de ’n fheadhainn a tha a’ toirt a-mach Ard-Ghàidhlig anns na sgoilean a’ tréigsinn a’ chuspair aig an ìre sin, ach is iongantach mura bheil pàirt de ’n choire aig an t-sealladh a bhios a’ chlann a’ faighinn air a’ chuspair anns na dearbh sgoilean sin – air dhòigh agus nach eil iad ga fhaicinn mar chuspair deatamach co-aimsireil. Tha luchd-teagaisg nan àrd-sgoilean gu léir a’ dol troimh na h-oilthighean agus chan eil teagamh nach eil buaidh aig an t-sealladh a bhios iad a’ faighinn an sin air cruth na bhios iad, ’nan àm fhéin, a toirt do ’n chlainn. Feumaidh na h-oilthighean cumail air chuimhne gu bheil ceiste orra anns a’ chùis – agus gur dòcha gu bheil iadsan coireach as, ma ’se seanfhocail as fheàrr leis na sgoilean na facail ùra. Is dligheach a bhith a’ cur ùidh anns an t-saoghal a bha ann, ach feumar solus a chur air an t-saoghal mar a tha e, le inntleachd agus cridhe, agus a riochdachadh an cainnt.

Faodar an Ceum le Urram an Ceiltis a dhèanamh leis fhéin na còmhla ri cuspairean eile mar Beurla, Laideann, Gearmailtis, Eachdraidh na h-Albann, no Teangeòlas. Tha gach cuid a’ cho-ghabhail agus fo-chùrsan an taobh Cheiltich de ’n Cheum eadardhealaichte anns na Roinnean air leth, gach cuid an rian agus an iathadh.

Mar eiseimpleir, an Dùn-Eideann feumaidh gach tagraiche ceuma an Ceiltis na h-aon pàipeirean sgrùdaidh a shuidhe, ach an Glaschu is an Obar-Dheadhan tha cothrom aca na h-uiread de thaghadh a dhèanamh á pàipeirean eugsamhail. An Dùn-Eideann tha a’ Ghàidhlig air a’ toirt a-steach an ceisteachan am pàipeirean

[TD 54]

eadardhealaichte, ceisteachan a dh’fhaodar móran aca a sheachnadh; anns na h-oilthighean eile faodar pàipeirean air a’ Ghàidhlig a sheachnadh. Bidh gearain air an sin uaireannan bho oileanaich agus bho dhaoine eile cuideachd – gearain a bhiodh na bu stàthaich, anns a’ chumantas, nam biodh an luchd-gearain air toirt fa-near gu bheil deifir eadar foghlam agus propaganda. Duine sam bith a roghnaicheas ùidh a ghabhail anns a’ Ghàidhlig anns an oilthigh tha cothrom meadhanach math aige sin a dhèanamh.

Air an làimh eile chan eil Ceum le Urram an Gàidhlig leatha fhein air thairgse an Alba, idir, agus is dòcha gu bheil sin a’ sealltainn dìth-misnich – a’ chuid as lugha. Mar a tha an saoghal ag atharrachadh, agus àite nan oilthighean anns an t-saoghal, feumaidh ath-leasachadh connbhallach a bhith a’ tighinn air cuspairean; agus shaoilinn gu bheil móran de na h-adhbhair a bhithist gu gnàthach a’ togail an aghaidh Ceum Gàidhlig nas laige, gach cuid a thaobh oideachais agus feuma, na b’ àbhaist dhaibh a bhith. An Roinn Obar-Dheadhan an déidh 1976 faodaidh oileanach a bhios air son sin a dhèanamh, a thuilleadh air trì paipeirean air Sean-Ghàidhlig, air a’ Ghàidhlig Chlasaicich agus air Nua-Ghàidhlig na h-Eireann, roghnachadh an còrr de fhoghlam a chur ri cainnt, litreachas, oideas agus eachdraidh Gaidhealtachd na h-Albann, agus an Glaschu faodaidh e sia paipearan Gàidhlig a-mach á naoi a roghnachadh. Chì sin có mheud aca a ni an roghainn. ’Se an rud a tha deatamach anns na h-oilthighean gum bi cothrom aig na h-oileanaich air cuspairean Gàidhlig a leantainn cho fada ’s as dligheach dhaibh – agus feumaidh gach Roinn air leth a crìochan fhéin a tharraing anns a’ cheiste sin – sin a dhèanamh. Agus cuideachd gum bi, còmhla ri ath-leasachadh connbhallach, fosgladh fìor-shìobhaltais agus na fìor-dhaonnachd a’ leantainn an fhoghlaim. Gun sin tha e car crìon.

An Colaisde Jordanhill, anns a’ Cheum B. Ed. tha dà sheòrsa cùrsa a tha a’ toirt a-steach na Gàidhlig: Ceud Chùrsa agus Dàrna Cùrsa do ’n fheadhainn aig a bheil Gàidhlig mas tòisich iad anns a’ cholaisde; agus Cùrsa Ceiltis do ’n fheadhainn aig nach eil, far an ionnsaich iad mu’n Ghàidhlig agus an cuir iad eòlas air cuspairean Gaidhealach agus Ceilteach eile. Tha na cùrsan sin gu mór fheum,

[TD 55]

chan ann a-mhàin gus cur ris a’ Ghàidhlig ach gus cur ri oideachadh nan oileanach a bhios gan gabhail, a’ toirt sealladh dhaibh air an dùthchas. Is mór am beud nach robh an leithid an colaisdean eile.

Tha taobh eile air na Roinnean Ceiltis air nach tug sinn fhathast iomradh. ’Se sin taobh an àrd-léighinn: an taobh a bhios a’ sireadh eòlais ùr mu chuspairean Ceilteach de gach seòrsa. Bha uair a bha Gàidhlig na h-Albann air bheag inbhe anns an ionad sin, ach an diugh ’sann an gnothaichean Gàidhlig a tha a’ mhórchuid de sgoileirean nan Roinnean an sàs ’nan obair aonair, agus tha prògraman co-obrach ann cuideachd.

Is e am prògram as motha aca sin taobh Ghàidhlig Sgoil Léighinn na h-Albann, far am beil mìltean de theipichean air am beil sgeulachd is òrain is gnàth-oideas a thogadh bho bheulaithris nan Gaidheal, agus far am beil mór-eòlas mu ’n timcheall. Tha an obair a’ dol leatha, agus chan e a’ chuid as lugha a tha fhathast ri dhèanamh an saidhbhreas oideis is eòlais sin ath-sgaoileadh am measg nan Gaidheal gus an oideachas a neartachadh agus an dreach ghnàthasach a sgeadachadh.

An Dùn-Eideann cuideachd tha Cànan-Shuirbheidh na h-Albann, anns am beil roinn airson na Gàidhlig. Tha an roinn sin air a bhith a’ cruinneachadh eiseimpleirean de ’n chainnt agus ga sgrùdadh gus lorg fhaighinn, gu sònraichte, air crìochan nan dualchainntean agus gus na dòighean anns am beil iad eadardhealaichte a mhìneachadh. Tha a’ mhór-chuid de ’n obair dèanta agus tha dòchas againn nach fhada gus am bi mion-eòlas air a’ chànan, fo ’n t-sealladh sin, am follais. Ach tha móran de obair ri dèanamh air a’ chànan bho thaobhan eile mas bi tuairsgeul coimhlionta againn air structur na Gàidhlig, agus is còir do na h-oilthighean cur leis an obair sin le bhith a’ toirt cuideachaidh do neach sam bith aig am beil ùidh innte, agus le bhith a’ brosnachadh agus ag ullachadh dhaoine gus an obair a ghabhail os làimh Tha pàirt de ’n obair dheatamach sa a’ cur àirde rithe an Glaschu, far am beil am Faclair Gàidhlig ga dheasachadh. Bheir seo dhuinn cunntas air facail na Gàidhlig, air an cumadh agus am brìgh, agus air mar a chaidh an cleachdadh air feadh eachdraidh a’ chànan. Ach is fhada mus bi an obair mhór sin an clò.

Tha feum mhór air prògraman eile; air cainnt, gach cuid a

[TD 56]

structur agus mar a tha a cleachdadh ag atharrachadh air réir atharrachaidhean ann an suidheachaidhean sòichealach (anns a h-uile seadh); air litreachas gnàthasach agus nuadhasach; air eachdraidh agus air a’ chomaras shòichealach air fad. Is còir do na h-oilthighean an dìcheall a dhèanamh gus an cur air bhonn. Ma bhios na Roinnean Ceiltis bàigheil ri deagh-rùn agus cruaidh-inntleachdach an aghaidh luchd-dìmeas, cha shaoilinn nach deidheadh leotha – mura fhàs an t-airgead buileach gann.

Anns an oidhirp ghoirid a tha an seo tha móran nithean cudthromach nach deacha an togail idir agus tha móran a thogadh gu h-uireasbhach agus air an tugadh iomradh anns nach robh bloigh na còrach. Tha mi a’ cur mo mhuinghin an deagh-rùn mo cho-luchd-dreuchd – is gun tuig iad leth-fhacal.

[Beurla]

[TD 57-64]

[Beurla]

[TD 65]

[Beurla]

CRAOBH-SGAOILEADH IS PAIPEARAN

Air iomadach aobhar tha an aimsir an dràsda fàbharach son sùil as ùr a thoirt air craobh-sgaoileadh an Gàidhlig. An toiseach, tha

[TD 66]

comharraidhean ann gum bheil tomhas air choireigin de mhisneachd air tilleadh dha na Gaidheil, is gum bheil iad nas deònaiche na bha iad bho chionn suas ri ceud bliadhna air an còrachan éigheach air na bealaichean; tha fianuis ann cuideachd gum bheil barrachd dhaoine ag ionnsachadh na Gàidhlig an diugh na bh’ann riamh; agus tha am Morair Annan is an luchd-sgrùdaidh aige an ceartuair a’ deanamh cnuasachd air cor craobh-sgaoilidh air feadh na dùthcha air fad, agus an cois sin, – agus an cois an atharrachaidh a tha dualach tighinn air dòigh-riaghlaidh Bhreatainn – tha gealltanas ann nach bi modhan craobh-sgaoilidh o so a-mach buileach mar a bha iad.

Mar sin, ged a tha gnothaichean caochlaideach is an aimsir doirbh a leughadh, tha cothrom ann do’n Ghàidhlig nach fhacas o chionn iomadh bliadhna. Ma bheir sinn sùil air an fhianuis a thogadh mu choinneimh Comadaidh Annan bho chaochladh bhuidhnean aig am bheil meas air choireigin air a’ Ghàidhlig, chì sinn gum bheil trì dualan a’ ruith gu cunbhalach troimh’n toinneamh. Anns a’ cheud dol-a-mach, gum feumar stéisean radio air leth a stéidheacheadh dha’n Ghaidhealtachd air nach cluinnear ach Gàidhlig; nuairsin gum feum a’ Ghàidhlig ùine riatanach fhaighinn air radio nàiseanta na h-Alba – dusan uair a thìde san t-seachdain air a’ char as lugha, tha a’ mhor-chuid de na buidhnean a’ smaoineachadh; agus leithid eile do thelebhisein, le feum air leudachadh àraid air na crainn-sgaoilidh a tha ag amas air Ghaidhealtachd.

Ma dh’aidicheas sinn nach biodh an dealbh sin dona mar thoiseach-tòisichidh – agus cuimhnicheamaid gum bi an suidheachadh a’ sìor atharrachadh, is gum feum an cogadh a bhith a réir an latha – an ann air a’ Bh.B.C. is còir an t-uallach air fad a chur?

Is dòcha gur ann orra a thig e an dàrna iarrtas a chomh-lìonadh, agus an treas fear gu ìre mhór – ach gum bheil Grampian TV a nise gealltainn cothrom a thoirt do’n Ghàidhlig – ach am bi iad deònach oidhirp a thoirt air a’ chiad fhear, is iad mu thràth cho mór an sàs an stéisean Inbhirnis? Agus tha e cho math a chumail nar beachd nach eil stéisean Inbhirnis ri chluinntinn air feadh na Gaidhealtachd air fad, nach eil e an Gàidhlig air fad, agus nach eil e ri chluinntinn ach corr uair feadh an latha.

Mar sin, is fhiach feòrach am biodh leithid an I.B.A., le cobhair

[TD 67]

bho bhuidheann leithid an H.I.D.B, deònach stéisean Gàidhlig a chur air bhonn. Mur a bì tha an cunnart ann gun dean na Gaidheil cleas nan Eireannach is stéisean a stéidheachadh dhaibh péin, seachd neo-r-thaing dha’n lagh! Cuideachd tha an aimsir fàbharach son pàipear-naidheachd an Gàidhlig a thòiseachadh, pàipear seachdaineil is dòcha.

Ach gu h-àraidh tha feum air buidheann-rannsachaidh a shireas ’s a lorgas gach modh is innleachd as ùire na chéile ann an craobh-sgaoileadh air feadh an t-saoghail air fad agus a chuireas iad gu feum na Gàidhlig.

[Beurla]

[TD 68-76]

[Beurla]

[TD 77]

DRAMA

Chan eil mi a’ smaoineachadh gu bheil sgrìobhadh air thalamh cho truagh ’s cho mì-bhlasd’ ri dràma Ghàidhlig – uill, a chuid is motha dheth. Air a làimh eile, chan eil mi a’ creids’ gu bheil bàrdachd ann an àite sam bith dha mheud a tha cho math, ùr is tlachdmhor ri bàrdachd Ghàidhlig. Dé ’s coireach ri seo?

Chan eil math cus coire a chur air an eaglais a-mhàin ged a bha droch ainm aice troimh na linntean (gu h-àraidh bho’n ochdamh linn deug); tha sgoilean na Gaidhealtachd a cheart cho ciontach oir cha robh iad a riamh deònach teagasg, chan e a-mhàin dràma ach ann an dràma. Tha luchd na foghlum ann an àitichean eile air dearbhadh o chionn fhada gu bheil e a’ deanamh feum mór do sgoilear gabhail pàirt ann an dealbh-chluichean, gu h-àraidh nithean mar sgeulachdan cluiche, puppets, etc. Tha e fada nas fhasa ionnsachadh anns an dòigh seo na suidhe air cathair chruaidh agus ag éisdeachd ri tidsear a’ clabadaich gun sgur!

Feumaidh mi aideachadh nach eil e furasda gabhail compàirt ann, neo stiùireadh, dràma – gu h-àraidh air na stéidsichean ùr oir tha innleachdan mar soluis, fuaimnean, cùrstairean, agus mar sin air adhart, duilich an ceannsachadh. Tha e follaiseach gu feum luchd-teagaisg ionnsachadh seo nuair a tha iad a’ dol troimh an fhoghlum. Ach gun fhios nach teid mo thogail ceàrr feumaidh mi a ràdh gu bheil e comasach dràma a chur air ann an àite sam bith far a bheil làr agus solus.

’Se a’ chuistean an diugh – dé ’s urrainn dhuinn a dhèanamh airson càradh a’ mhì-cheartais a rinn ar n-aithrichean a thaobh dràma? Tha eachdraidh air dearbhadh gur e an dòigh as éifeachdaich, an grunn’ is làidir airson brosnachadh dràma agus a cumail beò, ’se sin an rud ris an can sinn “Repertory Theatre”. Chìthear am feum a rinn buidheann mar seo ann am bailtean mar Dun-dèagh, Peairt, Dun-éideann agus Glaschu. O chionn ghoirid tha luchd-comhairle air feadh Alba mar Inbhair-àir agus Sruighlea air toirt móran airgid do bhuidheannan mar “Theatremakers” agus “Borderline”. Mar dhuais airson seo tha na h-actairean a’ siubhal air feadh na

[TD 78]

siorrachd a’ toirt foghluim agus toileachas-inntinn do luchd nach robh eòlach air feum an dràma a riamh roimhe seo.

Ged a tha còrr math agus fichead bliadhna bho thug Pàrlamaid cumhachd do ar luchd-comhairle, cha tàinig móran do thoradh an Achd seo ann am follais air feadh na Gaidhealtachd. Có aig a tha fios nach dean muinntir Comhairle nan Eilean (iadsan a tha sealltainn móran gliocais taobh brosnachadh na Gàidhlig ann an ùine cho goirid) cobhair air a mhì-cheartas seo.

Ach mus tachair sin feumaidh sinn cuideachadh a thoirt dha na buidheannan a tha ag obair gu dìchiollach air feadh nan eileanan airson meudachadh an obair a tha iad a’ deanamh gach bliadhna. Feumaidh iad àite airson deanamh an obair seo agus airson toirt dràma Ghàidhlig anns gach cèarn far a bheil i air a misneachadh.

Tha e air a dhearbhadh iomadach uair gu bheil daoine le tàlantan ann an dràma air feadh na Gaidhealtachd agus nuair a théid gach nì a dh’ainmich mi fhighe ri chéile, cha bhi càil a nàire oirnn an uair sin cur dràma air stéids, réidio agus telebhisean fada nas tric na tha sinn – ’s nach eil làn thìd’ againn?


8 Leabhraichean, Litreachas, Foillseachadh

RUARAIDH MACTHOMAIS

Ann an saoghal na Beurla tha e furasda gu leòr a ràdh gu bheil cus leabhraichean ann. Tha cuid de na foillsichearan ’s iad an tòir air airgead, a’ sgeith dhroch leabhraichean ann an aodainn dhaoine, agus tha daoine ann a cheannaicheas iad. Agus tha sgudal de’n t-seòrsa seo ri fhaicinn air feadh na dùthcha gu léir, ann am bùithtean beaga ’s móra. Is dòcha gu bheil seo ’na chomharradh air an leth-ionnsachadh a tha an sluagh a’ faighinn ann an leughadh ’s ann an litreachas na Beurla.

Gun a bhi ag ràdh idir gu bheil ionnsachadh na Gàidhlig nas

[TD 79]

fheàrr no nas coimhlionta, tha e soilleir gu bheil suidheachadh againn a tha glé eadar-dhealaichte. Tha sinn an còmhnaidh gann de leabhraichean Gàidhlig: gann anns an sgoil, gann nuair a dh’fhàgas sinn an sgoil, gann ma tha iarraidh againn a dhol domhainn ann an iomadh cuspair, gann de sgudal.

Nise, do dhuine tha riaraichte leis na chluinneas e, leis na bheir e steach le chluasan, chan eil seo gu diofar. Is cluinnidh tu corra dhuine ag ràdh, “Nach eil ar bial-aithris againn, ar ceòl?” Agus cluinnidh tu corra dhuine eile ag ràdh “’Se bhi bruidhinn na Gàidhlig tha dhìth oirnn; cha chùm leabhraichean beò i.” ’Se saoghal cumhang tha sin anns a bheil iad beò. ’Se aon rud a tha ann a bhi ag iarraidh saoghal fada do’n bhial-aithris, agus rud tur eadar-dhealaichte a bhi ag iarraidh gun cuir am bial-aithris an saoghal fodha fhéin. Cha ghabh e dèanamh, agus is dòcha gur math nach gabh. Agus cha ghabh saoghal nan leabhraichean cur ás: sin an saoghal a th’againn agus mar as motha bheir sinn ás ’sann as fheàrr.

Dé tha sinn a’ toirt ás aig an àm? Agus dé dh’fhaodadh sinn a thoirt ás? Agus ciamar a dhèanadh sinn e? Ann a sin tha ceistean ris a bheil mi air a bhi a’ gleachd fad iomadh bliadhna a nis. Chan eil mi buileach mì-riaraichte leis a’ phiseach a thainig air cùisean, ach tha gu leòr ri dhèanamh fhathast, agus tha an còmhnaidh rudan ùra ri’n dèanamh.

Can an dràsda gu bheil thu a’ togail teaghlaich ann an tìr an Gàidhlig, agus ag iarraidh gum biodh saoghal Gàidhlig aig a’ chloinn, gun iad a bhi air leth bho’n t-saoghal a-muigh cuideachd. Tha thu gann de leabhraichean cloinne: tha dusan ann, is dòcha, a chòrdas riutha uair no uaireigin, ach tha clann bheaga ag iarraidh móran biathaidh. Chan eil leabhar ann an Gàidhlig mu chàraichean, mu bhall-coise, mu chlàir pop. Tha taghadh aig clann na Beurla air ceudan de leabhraichean dathte, freagarrach do dh’aois sam bith, ’s de leabhraichean le sgeulachdan, ’s de leabhraichean leis gach fiosrachadh tha dhìth orra: eachdraidh no fasanan no togail-thrèanaichean no innleachd-dealain no réidio. Cha teid againn a chaoidh air taghadh mar sin a thoirt dhaibh, ach mura dean sinn nas fheàrr na tha sinn a’ dèanamh, theid an ùidh aca air iteig, agus có chuireadh umhail orra.

[TD 80]

Ma bhios iad ás aonais leabhraichean, anns an t-saoghal a th’ann, bidh iad ás aonais ùidhe, agus ma bhios iad ás aonais leabhraichean ùidheil ann an Gàidhlig, bidh iad dualtach ùidh a chall anns a’ Ghàidhlig.

Far a bheil saoghal ann cho farsaing ri saoghal na Beurla, le ciadan mhilleanan a’ bruidhinn Beurla air feadh an t-saoghail, thig gach seòrsa leabhair an clò, mar gum b’ann gun iarraidh. Eadhon ann an saoghal na Fraingis, no na Gearmailt, no na h-Eadailtis, ged a tha iad nas cuingte, tachraidh an dearbh nì. Ach ann an saoghal na Gàidhlig cha ruig modhan nàdurrach na ceannachd air pailteas de’n t-seòrsa sin, agus feumaidh sinn planaigeadh a chur an àite nam modhan sin. Feumaidh sinn stiùireadh an àite turchairt.

Ma bheir sinn sùil air na leabhraichean Gàidhlig a chaidh an cur an clò anns an leth-cheud bliadhna chaidh seachad, chì sinn iomadh atharrachadh beag is mór a’ tighinn air a’ phàtaran. Chì sinn barrachd ùidh ga ghabhail ann an leabhraichean cloinne ’s ann an leabhraichean sgoile; agus leabhraichean air creidimh ’s air cràbhadh, agus leabhraichean anns a bheil òrain le ceòl, a’ crìonadh. Feumaidh gu bheil an gluasad seo, ann an tomhas, a’ leantainn modhan smuain an t-sluaigh, ged a tha pàirt dhe an urra ri iarratasan nam foillsichearan fhéin. Air neo chì sinn fàs glé mhór a’ tighinn air àireamh nan nobhailean agus nan leabhraichean anns a bheil sgeulachdan goirid air an cruinneachadh ri chéile, agus chan eil e ro dhuilich fhaicinn co ás a thàinig am fàs a tha sin.

Ma bheir sinn sùil air na ceithir deicheadan, 1930-39, 1940-49, 1950-1959, agus 1960-69, agus air na sia bliadhna 1970-75, chì sinn atharraichean soilleir a’ tachairt. An toiseach, an àireamh leabhraichean Gàidhlig ’s leabhraichean aig a bheil dlùth cheangal ri Gàidhlig, a thàinig bho’n chlò anns na bliadhnachan sin:

1930-1939	: 139 leabhar, mar gum b’e 13.9 sa’ bhliadhna.
1940-49	: 110 leabhar, mar gum b’e 11 sa’ bhliadhna.
1950-59	: 106 leabhar, mar gum b’e 10.6 sa’ bhliadhna.
1960-69	: 110 leabhar, mar gum b’e 11 sa’ bhliadhna.
1970-75	: 125 leabhar, mar gum b’e 20.8 sa’ bhliadhna.
(sia bliadhna)

[TD 81]

Ma shìneas sinn na sia bliadhna mu dheireadh sin gu deich, bhiodh dùil againn ri 202 leabhar fhaicinn a’ tighinn o’n chlò anns an ùine sin.

Nise, chan eil teagamh nach tàinig atharrachadh mór air cùisean anns na bliadhnachan mu dheireadh, agus tha e soilleir gur h-e obair a’ Chomuinn Leabhraichean Gàidhlig a rinn an t-atharrachadh bu mhotha. Tha seo mar dhearbhadh air mar a ghabhas cùisean atharrachadh le innleachd tha freagarrach, agus faodaidh seo misneachd a thoirt dhuinn. Ach feumaidh sinn cuimhneachadh gu robh innleachdan eile ag obair cuideachd: bha Coimitidh nan Leabhraichean-sgoile a’ saothrachadh, gu h-àraid eadar 1967 agus 1971, agus bha Clo-bhualaidhean Gairm a’ fàs na bu treise, uidh air n-uidh, bho 1965 no mar sin. Ach sin cuideachd rudan a thugadh am bith a dh’aon ghnothaich; cha b’ann air thuairmse a dh’fhàs iad, no a thàinig éifeachd asda.

Anns an dealbh tha mu’r coinneimh, chì sibh ann an clisgeadh far an tainig fàs no searg air seòrsachan leabhraichean fa-leth Anns a’ chiad dà sheòrsa (leabhraichean cloinne is leabhraichean sgoile), chì sinn deagh fhàs anns an deichead seo agus eadar 1960 agus 1969, ged nach eil aobhar sam bith againn a bhi riaraichte, oir bheir e bliadhnachan móra mus lìon sinn na beàrnan an seo. A thaobh leabhraichean cainnte, is gràmairean is faclairean chì sinn gu bheil iarraidh an còmhnaidh orra, agus tha an iarraidh sin a’ fàs nas treise gach bliadhna, agus a’ sgaoileadh air feadh an t-saoghail. Tha fàs a’ tighinn air seòrsa (4) cuideachd, agus tha a h-uile coltas gun teid an àireamh nas àirde na bha i eadar 1930 agus 1939. A thaobh irisean (5), tha na figearan airson 1960-69 rudeigin clì, oir bha grunnan irisean aig an àm sin nach do mhair (leithid Sradag, An Cabairneach agus leabhar bliadhnail nan oileanach Gaidhealach an Dun-Eideann). Tha sinn fada ro ghann de sheòrsa (6), agus cha b’fhuilear dhuinn fiachainn ris an t-seòrsa seo a bhrosnachadh. Ma sheallas sinn ri seòrsachan (7) agus (8) còmhladh, chì sinn (7) a’ leantainn faisg an aon mheudachd, ach (8) a’ spreadhadh; tha an dealbh a’ cleith beagan de’n fhàs, oir bha e ann anns na bliadhnachan 1960-69, agus eadhon 1950-59, ach ann an irisean (gu h-àraid Gairm) agus ann an craobh-sgaoileadh air réidio. Tha na seòrsachan (9) agus (10) glé

[TD 82]

[Dealbh]

[TD 83]

bheag fhathast, ach tha coltas gu fàs (10), gu h-àraid le putadh a’ Chomuinn Leabhraichean Gàidhlig. Agus ri linn a’ phutaidh sin, chì sinn ùidh nàdurrach ga nochdadh ri tìde. Tha bàrdachd (11) an còmhnaidh nas pailte na seòrsachan eile, ach tha coltas fàis oirrese cuideachd. A rèir an deilbh, bidh dràma ag at ’s a’ sìoladh gach dàrnacha deichead, agus ged nach do rug an camera air a’ phìos mu dheireadh de’n dealbh, tha mi ’n dùil gu faic sinn seo a’ tachairt a rithist mus tig 1979. Tha sìoladh mór air tighinn air àireamh nan leabhraichean anns a bheil òrain le ceòl, agus cuideachd air leabhraichean air creidimh is cràbhadh (4). Bu chòir a ràdh gu bheil leabhraichean fo – leithid laoidhean – aig a bheil dlùth cheangal ri (14) cuideachd.

Tha mi smaoineachadh gu bheil e feumail dealbh de’n t-seòrsa seo a bhi againn, ach an tuig sinn nas fheàrr dé th’againn, a thaobh leabhraichean, ann an Gàidhlig, agus dé tha dhìth oirnn. Dh’ainmich mi cho gann ’s a tha sinn de leabhraichean teicniceil agus de leabhraichean mu ghnothaichean an latha: mu phoilitics, mu obair na h-ola, mu staid nan eaglaisean, mu bhadhar eadar-nàiseanta, mu ealdhainean leithid reul-eòlaidheachd no ceimiceachd, mu thuathanachas agus àrach stuic. Agus chì sinn bho’n dealbh cuideachd nach eil leabhraichean againn mu dhùthchannan eile, mu shiubhal air muir no tìr no am fànas. Chan eil leabhar againn le beatha Chailbhin, ged is iomadh facal a dh’fhàgadh mu dheidhinn; chan eil eachdraidh nam Fuadaichean againn ann an Gàidhlig. Ged a tha an litreachas againn a’ fàs ’s a’ sgaoileadh, chan eil móran air a sgrìobhadh mu dheidhinn; agus cha bu mhisde sinn barrachd de litreachas na Roinn Eòrpa a bhi air eadar-theangachadh gu Gàidhlig. Is gann gu bheil dad againn mu pheantadh, agus b’fheàirrde sinn móran a bharrachd mu cheòl, ged nach biodh ann ach cho feumach ’s a tha sinn air sealladh nas fharsainge fhaighinn air ceòl na tha aig na mith-òranaichean. Agus tha feallsanachd is diadhaireachd ag iarraidh ùghdairean a làimhsicheas iad an Gàidhlig cuideachd. Chan eil an sin ach taghadh. ’Sann air leth-sgamhain ’s air leth-shùil a tha cinneadh beò anns an t-saoghal a th’ann mura bi dòigh aca air suathadh ri cuspairean de’n t-seòrsa seo, ’nan cànain fhéin.

Tha rian againn a nis, tre obair Comunn Leabhraichean Gàidhlig,

[TD 84]

air ar feuman a fhreagairt beagan nas fheàrr. Leis an rian seo, faodaidh sinn luchd-sgrìobhaidh a stiùireadh beagan, no a thàladh beagan, abair gu cunntasan-beatha dhaoine a sgrìobhadh, no gu dealbhan-cluiche a chur an clò, no gu seòrsa sam bith eile de leabhar a thoirt an ìre. Dh’fhaodadh gu bheil sealladh nas farsainge aig a’ bhuidhinn sin na th’aig ùghdairean no foillsichearan fa leth, ach aig a’ cheann thall ’sann ris an luchd-sgrìobhaidh a tha a’ chùis an urra. ’Se rud mór a th’ann, ge ta, gu bheil misneachd a nise ga toirt do’n luchd-sgrìobhaidh a dhol an sàs ann an leabhraichean ùra.

Tha dòigh no dhà anns am faodadh an Comunn Leabhraichean barrachd feum a dheanamh, agus tha iad mar thà a’ tòiseachadh air a dhol an sàs annta. Dh’fhaodadh sinn barrachd brosnachaidh a thoirt, a dh’aon ghnothaich, do eadar-theangachadh, agus ri tìde tha mi smaoineachadh gu feum roinn air leth de’n Chomunn Leabhraichean a bhi an sàs anns an obair sin, agus a’ lorg luchd-sgrìobhaidh ùr a nì an obair. Tha cruaidh fheum cuideachd air leabhraichean aotram a fhreagras air càil na h-òigridh eadar aois trì bliadhna deug is fichead, agus tha mi’n dùil gum feum sinn brosnachadh làidir a thoirt do luchd-sgrìobhaidh ach an toir iad air adhart leabhraichean mar seo. Tha feum air leabhraichean taitneach tarraingeach do chloinn nas òige, bho aois 2 gu 13 (agus an fheadhainn as òige de’n t-seòrsa a leughas am pàrantan dhaibh fada mus teid a’ chlann do’n sgoil). Agus tha feum againn air prógram a dheilbh a nis, de leabhraichean a thig a-mach anns na cóig bliadhna deug tha romhainn, air cuspairean ris nach eil a’ Ghàidhlig, no an sgrìobhaiche Gàidhlig, a’ buntainn idir an dràsda: leithid bith-cheimiceachd, is eòlas-chreagan, is eòlas-inntinn, is àrsaidheachd, is innleadaireachd, is léigh-eòlas, is matamataic. Feumaidh sinn a dhol fada fada a-mach air crìochan cumhang na sgoil-Ghàidhlig a th’againn an dràsda ma tha sinn gu bhi beò anns an ath linn.

Feumaidh sinn a dhol a-mach air na crìochan sin cuideachd ann an dòighean nach bi a’ coimhead cho doirbh air a’ chiad shealladh, ach a bhitheas is dòcha a cheart cho duilich a dhol an sàs annta. Mura bi an còmhradh aig a’ choinneimh Phoiliticich, agus aig coinneamhan nan Comhairlean Gaidhealach, agus aig Cléir na h-eaglaise, ann an

[TD 85]

Gàidhlig, cha bhi là-màireach na Gàidhlig ach goirid, agus mus tachair seo bithidh feum air leabhraichean is pàipearan air cuspairean de’n t-seòrsa sin. Ach bithidh feum ann nas cruaidhe na sin: feumaidh an cleachdadh a th’againn an dràsda fàs fann, ’s cha bhi sin furasda.

Bidh feadhainn ag ràdh nach lean luchd na Gàidhlig an t-slighe dhuilich sin, gur h-fheàrr leotha crùbadh fo sgàil na cruaich-mhònaich a th’aca. Agus tha e an ìre mhath furasda blàths agus solus a thoirt ás a’ chruaich sin greiseag an dràsda. ’Se an rud, nach mair am blàths agus an solus sin fada. Tha connadh ùr a dhìth air a’ Ghàidhlig, is bithidh e daor ri cheannach. Ach thig solus geal bhuaithe.

Mus tachair seo uile tha móran ullachaidh ri dheanamh, agus feumaidh sinn barrachd dhaoine a dhol an sàs anns an obair. Tha dòchas againn gun gin am proisect dà-chànaineach iomadh leabhar taitneach do chloinn, agus gu lean foillsichearan cuideachd a’ cur leabhraichean cloinne a-mach. Tha cruaidh fheum air leabhraichean-sgoile de gach seòrsa, agus daoine a dh’aon ghnothaich an sàs ann a bhi gan sgrìobhadh agus gam foillseachadh. Tha feum air foillsichearan ùra a chuireadh a-mach leabhraichean is leabhranan saora diomain, a thogadh daoine ’s a chaitheadh iad air falbh, a chuireadh seachad dhà no trì dh’uairean dhaibh gun uallach a chur orra. Cha bu mhisde sinn iris no dhà eile bhi againn. Agus seo uile a’ dol air adhart gun dearmad sam bith a dheanamh air obair sgoileireachd, agus air sgrìobhadh a tha a’ fosgladh dhorsan ùra, gu saoghail eile, an tìm ’s an astar ’s ann am beò-ghrìosaich a’ mhic-mheanmain.

[Beurla]

[TD 86-90]

[Beurla]

[TD 91]

[Beurla]

Facal san Dealachadh
Tha sinn an dòchas gun tug sinn gu chéile anns an leabhran seo,

[TD 92]

beachdan a bheir aobhar cnuasachaidh do luchd na Gàidhlig agus do luchd-riaghlaidh Albainn. Tha sinn an dòchas cuideachd gum bi na beachdan ’nan aobhar misnich do na Gaidheil fhéin, agus gun gabh iad gach cothrom a gheibh iad gus na rudan a tha dhìth oirnn mar shluagh a thoirt gu buil.


<eng>
The Contributors

MacAulay, Donald (Dòmhnall MacAmhlaigh):
Head of Celtic Department, University of Aberdeen. Has taught Celtic in Dublin, and Linguistics in Edinburgh. Gaelic poet.

MacDonald, Martin (Màrtainn Dòmhnallach):
Journalist, both in English and Gaelic. Formerly with Gaelic Dept. of B.B.C., then in North Beat team.

Maclean, Donnie (Dòmhnall MacGillEathain):
Began career as teacher, and has recently returned to teach in Western Isles, after work with B.B.C. and a four-year stint as National Organizer of the Scottish Civic Entertainment Association. Gaelic playwright and producer.

MacLeod, Donald John (Dòmhnall Iain MacLeòid):
Lecturer in Celtic at University of Glasgow. Assistant Editor, Gairm. Gaelic poet.

MacLeod, Finlay (Fionnlagh MacLeòid):
Primary Adviser, Western Isles Region. Formerly Lecturer in Psychology, University of Aberdeen. Gaelic playwright and producer.

MacLeod, Murdo (Murchadh MacLeòid):
H.M. Inspector of Schools, with special responsibility for Gaelic. Formerly Gaelic Adviser, Inverness-shire. Author of school textbooks.

Thomson, Derick S. (Ruaraidh MacThómais):
Professor of Celtic, University of Glasgow. Chairman, Gaelic Books Council. Editor, Gairm. Gaelic poet.
