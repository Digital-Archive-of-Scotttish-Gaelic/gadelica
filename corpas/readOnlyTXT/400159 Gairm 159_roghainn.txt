[TD 207]

CINN SGEUL
le Màiri NicGumaraid

Mar a bhios rud a’ tachairt. . . Tha mi coiseachd suas sràid ’na mo chabhaig faighinn dhachaigh a dh’fhaicinn prògram air an telebhisean agus a’ smaoineachadh mu chuspair a’ phrògraim, fòirneart, rud a thachair dhomh fhìn, agus a’ smaoineachadh air neach eile ris a bheil ceangal aige cuideachd. Tha an duine dearg a’ maoidhn’ orm, ach tha mi ruith tarsainn co-dhiù, ann am beàrn tro chàraichean – rud nach dèanainm bitheant’ ach dìreach an trups tha mi ’g ràdha rium fhìn, a’ ruith.

Tha mi air a bhith snàmh ’s tha mo cheann fliuch. Tha ’n oidhche fuar, gaoth fhuar meadhon geamhraidh ann, ’s cha bu chòir dhomh a bhith muigh gun co-dhiù an rud as miosa dhen uisge thoirt far m’ fhalt. Ach dh’fhalbh mi leis, ga chrathadh fo thubhailt agus a-mach. Rud nach dèanainn bitheant’. ’S chan e sin e, ach bochd an suathadh a thug mi air a’ chòrr dhiom cuideachd ’s tha mo thee-shirt a-nis fliuch leth rium. An roileis. A’ chabhaig. Dìth na foighidinn. Mura tig an cnatan orm bidh e iongantach.

Tha mi a’ smaoineachadh gum biodh mo phrògram air tòiseachadh aig leth-uair an dèidh ochd. ’S ged a tha e seachad air a sin tha mi ’g ràdha rium fhìm gu faic mi fhathast cairteal na h-uarach dheth. Chan fhaic. Tha faisg air seachdain bho chunna mi criomag dhe ga shealltainn ro àm, agus thog mi an uair cheàrr. Thòisich e aig ochd. Cha tug mi an dàrna sùil air a’ phàipear a dhèanamh cinnteach mus deach mi mach a-nochd. ’S chan eil bhidio agam co-dhiù, no chan fheumadh an sgoinn-sa bhith orm idir. Ach dh’fheumadh. . . ach an tachradh rud mar a bhios rud a’ tachairt. Chan fhaic mi am prògram gu bràth. ’S chan eil càil a dh’fhios agam air a seo ’s mi toirt aghaidh air daoine dearga le mo thee-shirt bog fliuch leth rium. Ach chì mi esan.

Sin mar a tha mi coinneachadh ris ’s mi dèanamh air an taigh mar a thèid agam air, a dh’fhaicinn prògram nach fhaic mi gu bràth. Mar a bhios rud a’ tachairt. . . e coiseachd tarsainn air mo bheulaibh, a’ tighinn à càr ’s a’ dol gu inneal a’ bhanca a thogail


[TD 208]

airgid. Tha. Man taibhs’ a’ tighinn beò às m’ inntinn ’s gun ach na deich ceumannan air ais bho bha mi a’ smaoineachadh air.

Cha do thuig duin’ eile ceart a riamh carson a chaidh mi air ais leis an uair ud. As dèidh dha làmh a thogail rium. Cha do thuig. Cha b’ e ’n cuid-thuigse-san a bha mi sireadh co-dhiù – ach mo chuid fhìn, ’S fhuair mi e. Mu dheireadh. Ann-san. Unnam fhìn. ’S cha do ghabh mi aithreachas oir bha gaol agam air le gaol a dh’fheumadh faighinn a-mach mu dheidhinn fhèin. Mu dheidhinn a ghnè fhèin, a dhoimhneachd fhèin, a chiall fhèin. ’S mun ghaol a bh’ aige-san ormsa a ghlac mo chridhe cho fada. “Carson a chaidh thu air ais leis?” dh’fhoighnich fear ann am Baile Atha Cliath a dh’aithnicheadh an dithis againn. Choimhead mi air ’s cha tuirt mi càil. Cha robh mi airson gu faicinn faireachdainnean mo chridhe, mo chorp, m’ inntinn dol fo bhinn uair eile ann an sùilean neach-amhairc. Agus an trups, aon thrup, chan fhac. Thilg e a cheann air ais, chuir e gàirdean timcheall orm, ghàir e ’s thuirt e, “<eng>Sorry if you did, sorrier if you didn’t<gai>”. ’S thug mi taing do shealbh gu robh a leithid ann. Rinn e gàir’ eile nuairsin ’s thuirt e gum biodh dìth na cèille a’ tighinn air feadhainn dhen a bhiodh a’ sgrìobhadh bàrdachd bho àm gu àm co-dhiù. Bho riamh. Sgrìobhaidh e fhèin corra loidhneag, an duine còir.

Ach ciall ann no às, ceumannan, cabhaig no crith fhuachd, bha mi dol a bhruidhinn ris an taibhs’ a bha seo. Thòisich mi le ‘<eng>hi<gai>’ ’s choimhead e mar nach b’ urrainn dha a shùilean a chreids’. Well, ceart gu leòr. Bha ’n oidhche tioram ged a bha i fuar ’s mise man rodan bàite. Agus cha robh mòran air fhàgail mu m’ aodann dhen a’ bheagan peanta leis am bithinn ga mo dhèanamh fhìn brèagha bòidheach maiseach a h-uile madainn cha mhòr. Agus bha na bachlagan fuilte brèagha bòidheach maiseach a bh’ orm an uair fo dheireadh a chunnaic e mi air a dhol air ais fo riaghladh nàdair, dìreach is mìn ’s a’ crochadh plèine ri mo cheann. Cha robh an t-aon choltas orm idir. ’S bha m’ aodach ‘luath’ orm. Cha bhiodh iad a’ cuideachadh ’s iongantach. Ablach de sheacaid dhubh, geansaidh dubh, leggings dhubha, stocainnean dubh’. Agus brògan geal’. Seòrs’ de mhocassin rudan. Sin m’ aodach luath – luath ’son faighinn ast’ a dhol a shnàmh ’s mo dheise snàmh orm deiseil fòpa mas caillinn dhà no thrì thiotan a’ strì ri tights no putanan blobhsa no a’ pasgadh sgiorta no a’ crochadh seacaid mhath an àird ceart mar bu chòir seacaid mhath a crochadh no a’ fosgladh bucaill bhròg – tiotan a dh’fhaodadh a bhith agam a’ tarraing agus a’ breabadh, a’ bogadaich agus a’ cur nan caran as an uisge.

Bha a ghloinnichean air agus bha an dorchadas ann. ’S dòcha


[TD 209]

nach fhac e, bròinean, ach an t-aodann lom de pheant mu choinneamh a shùil agus, gu fada shìos, na mocassins gheala. Bhiodh e smaoineachadh gur e taibhs’ a bh’ unnam fhìn, a’ tighinn air mar siud às dèidh dà bhliadhna ’s gun e ach air stad a dh’fhaighinn airgead à toll as a’ bhalla. ’S mi ga cheusnachadh mar nach robh còir aige a bhith air aghaidh na talmhainn, gun luaidh a bhith an Glaschu ’s ’nam fhianais-sa. Ach sin mar a bhitheas mi uaireannan ma thig mi air daoine ’s mi ann an cabhaig. A’ dalladh orra le ceistean. Mì-mhodh a th’ann. B’ fheàrr leam gu sguirinn dheth.

B’ fheàrr ’s le na daoine tha mi creids’. Sin no cha chan mi càil idir.

Tha e dìreach a-rèir ’s cò th’ ann agus an caomh leam iad aig an àm. Chan eil e cool idir ach cha b’ ann bho dhaoine cool a thàinig mi ’s chan eil cothrom agam air. Nam biodh mo phàrantan air mo chur gu sgoil chrìochnachaidh nuair a bha mi òg bhiodh cuideigin an sin air mo cheannsachadh a bhith gabhail mo thìde. ’S a bhith a’ cleachdadh cainnt airson a bhith a’ tàladh dhaoine thugam socair snog an àit’ a bhith gan cur à cochall an cridh’ ag èaladh suas orr’ às dèidh dà bhliadhna man taibhs’ à tobar nuair a tha iad dìreach air an càr a stad air dà loidhne bhuidhe a thoirt airgead a-mach à toll as a’ bhalla aig faisg air fichead mionaid gu naodh a dh’oidhch’.

Co-dhiù, bha e math fhaicinn. Nas fheàrr na am prògram. Cha bhithinn air am prògram fhaicinn co-dhiù.

Bha e math fhaicinn mar siud, man duine sa bith eile a dh’aithnichinn ris an tachrainn air sràid, agus faighinn a-mach gu robh sgeulachd na faireachdainn ud unnam air a thighinn gu crìoch cho càirdeil. Nach do dh’fhàg i fearg no tàmailt às a dèidh, no searbhachd no nàire. ’S bha mi taingeil a-rithist gun d’ fhuair mi ’n cothrom siud eile a dhol an lùib an sgeòil còrr is dà bhliadhn’ o cheana.

Mar a bhios rud a’ tachairt. . .Bha mi air an trèana siubhal suas a dh’Inbhir Nis, ’na mo shuidhe ’g obair air tòimhseachan-tarsainn as a’ phàipear. Cha robh a’ dol dhomh ach meadhonach leis agus dh’fhàgainn e greiseag an dràsda ’s a-rithist a choimhead a-mach air an uinneig no dh’èisdeachd teip air an inneal cluais’ agam no dhol tro phìosan naidheachdan aig ceann eil’ a’ phàipeir dha nach robh mi air mòran suim a thoirt as a’ chiad leughadh. No dh’òlainn drùbhag cofaidh às an t-searraig a bha ri mo làimh ’s mholainn m’ obair fhìn na toirt leam an àit’ e bhith tighinn orm cofaidh geur na trèana a cheannach agus a shlugadh, agus m’ fhèin-mholadh leis. No ghabhainn sùil timcheall nam bùird eile,


[TD 210]

am beagan a bh’ ann dhiubh, a bh’ air a bhith ceadaicht’ an cur dha na dèideagan thrèanaichean tha gabhail nan rèilichean a-nis, agus air an fheadhainn a bha sna suidheachain, agus smaoinichinn cho neo-àbhaisteach ’s a bha e nach tàinig duin’ a shuidhe ma mo choinneamh bho dh’fhàg sinn Glaschu. ’S mi aig bòrd leam fhìn. Cha b’ e an rud mi bhith leam fhìn, ach a bhith aig bòrd leam fhìn. ’S iad cho gann – na bùird cheart a bha seo. Ach ’s mi a bha dòigheil gu robh. E agam dhomh fhìn. Gu lèir. Ach bha Peairt ri thighinn fhathast ’s dh’fheumainn mi fhìn ullachadh ri sin air thigeadh grunnan oirre agus b’ iongantach mura caillinn mo shaors an uairsin.

Beag eile a bh’ air m’ inntinn ach mo shaors agus mo bhòrd, mo thòimhseachan-tarsainn, teipichean, uinneagan, pìosan naidheachd as nach robh ùidh sa bith agam, mo shearrag cofaidh agus a bhith a’ gabhail ealla ri mo chompanaich siubhail. Bha mi a’ dèanamh an àird stòiridhean ma fheadhainn aca ’nam inntinn, a’ toirt dhaibh eachdraidh bheag a bha mi a’ smaoineachadh a thigeadh orra agus gan toirt air adhart bhon eachdraidh chun an ath cheum dhem beatha. Cha robh na ceuman a’ dol fada, feumaidh mi aideachadh, mòran seach cò a bhiodh gan coinneachadh aig an ceann-uidhe agus cà’ an deidheadh iad leotha. Bha an eachdraidh fillte ri carson a dh’fhalbhadh iad air an trèana bho thùs. Agus bha iad agam, an seachdnar no mar sin a bha ’nam fhianuis, air an comharrachadh a-mach do dhiofar chinn-uidhe air an t-slighe.

Thigeadh a’ chàraid òg ud dheth ann am Peairt oir cha robh iad air a bhith ach air turas deireadh seachdnach, a’ fuireach aig a piuthar-se a bha nise ’na h-oileanach ann an Glaschu. Cha robh ach dà bhaga-spòrs ’nan cois. Ach bha ’n t-uabhas lumaraidh aig a’ phaidhir a bh’ aig a’ bhòrd tarsainn bhuam. Bha fear òg, mac dhaibh, agus a bhean air an cur air an trèana an Glaschu. Bha iad fhèin suas ann am bliadhnaichean agus bha iad dol a thighinn dheth ann am Baile Chloichridh far am bi mòran dhaoine a th’ air streap suas ann am bliadhnaichean a’ tighinn dheth. Agus bhiodh càirdean eile a bh’ air streap suas ann am bliadhnaichean a’ tighinn gan coinneachadh ann a shin. Bha dà cheus mhòr an duin’ ac’ os an cionn air a rac agus bascaid le picnic trèana air am beulaibh air a’ bhòrd, agus baga làimhe aicese, agus <eng>hold-all tartan<gai> aige-san air cùl an t-suidheachain. Bha bonaid air dhen aon thartan agus geansaidh a bhiodh math airson goilf. Bha camain goilfe ’nam baga-troilidh shuas aig an doras agus bha am bodach a’ cumail a shùil orra. Bha a’ chailleach a’ sgioblachadh còrr a’ phicnic. Cha robh a’ chàraid òg a bha san t-suidheachan air cùl na


[TD 211]

caillich air càil a thoirt leotha a dh’itheadh iad no air càil a cheannach bho throilidh na trèana. Cha bhiodh airgead air fhàgail ac’ às dèidh an deiridh sheachdnach ’s bhiodh iad a’ dol dhachaigh gu biadh a dh’aithghearr co-dhiù nuair a ruigeadh sinn Peairt.

Bha boireannach leatha fhèin ’na suidhe as an t-suidheachan a bh’air beulaibh suidheachan a’ bhodaich agus bha ise dol gu tiodhlaiceadh piuthar a màthar. B’ ann à Inbhir Nis a bha a màthair, cha robh i fhèin beò an-diugh, ach bha i air pòsadh ’s i òg ’s air a dhol a dh’fhuireach sìos a Ghlaschu. Sin far na thogadh an tè a bha seo agus bha gràin aice bho riamh air a bhith dol suas gu càirdean a màthar ann an Inbhir Nis. Seachd àraidh gu na tiodhlaicidhean aca. Bha i a’ coimhead cho searbh ’s a ghabhadh. Bhiodh mac-cèile piuthar a màthar a’ feitheamh rithe agus cha robh i air a bhith a’ bruidhinn ris bho bha e ann an cogadh nam Falklands ’s bha i an dòchas nach tòisicheadh e air a sin.

Bha sinn a’ tighinn gu Peairt agus bha mi aig an dà ghille a bh’ air cùl nan suidheachan falamh a bha mu ’n bhòrd agam fhìn. A’ dèanamh air an Aghaigh Mhòr a bha iadsan – far nach biodh duine feitheamh riutha. Cha bhiodh feum ac’ orra ’s iad fhèin cho fut ’s cho frogail a dhol a choiseachd agus a shreap bheanntan is chreagan. Bha mi ’n dòchas nach deidheadh iad far na h-amhach ’s iad ris gu ta. Ach chan fheumadh mo sgeul-sa dhol leotha chun na h-ìre sin, no gu ìre sa bith. Chuir mi m’ inneal èisdeachd mu mo cheann. Bha sinn a’ stad ann am Peairt. Far an robh sgeul eile a’ feitheamh.

Nis, cha robh mise riamh fortanach gu leòr tachairt agus tuiteam ann an gaol, agus fuireach ann an gaol, ri dìreach aon fhear. Mas e rud fortanach a th’ ann a shin. Agus mas e, nach fhaod mi bhith beò an dòchas. Thàinig fear air an trèan’ ann am Peairt ris na chleachd mi a bhith ann an gaol. Nuair a bha mi na b’ òige. Nise, gun tuig sibh ceart, cha robh mi a’ dol a-mach còmh’ ris idir. Cha deidheadh e mach còmhla rium ann. Bha mise dìreach ann an gaol ris, dìreach a’ faireachdainn gu robh mi ann an gaol ris agus dh’innis mi seo dha, ann an litir. Bha seo mus do ràinig mi ìre ’na mo bheatha, tuigidh sibh, far na thuig mise nach robh e ro ghlic a bhith ro èasgaidh, le peann, beul no bodhaig, mu fhaireachdainnean a bhithinn a’ faireachdainn. Dìreach as a spot co-dhiù. ’S e roileis a bh’ ann a-rithist. An roileis. A’ chabhaig. Dìth na foighidinn. Cha robh mi cool idir. Ach co-dhiù, cha robh gaol aig ormsa. Dh’fheumainn a bhith beò leis an sin.

Bha mi beò leis an sin. Agus leis an tàmailt. Greiseag. Ach cha robh gnè na bana-martaraich unnam. Bha gu leòr gnè ionnsach-


[TD 212]

aidh, gu ta, agus dh’ionnsaich mi gu leòr. Dh’ionnsaich mi nach robh gaol aig orm, ach gu robh seòrsa de chumhachd aig orm fhads a bha mis ann an gaol rithsan. Agus gu robh an cumhachd a’ còrdadh ris. ’S dòcha gu robh gaol aig air a’ chumhachd ged nach robh ormsa. Dh’ionnsaich mi cuideachd nach robh esan air ìre a ruighinn ’na bheatha far am biodh de dhuinealas ann na bhiodh faiceallach leis an t-seòrsa cumhachd sin. Dh’ionnsaich mi gu feumainn m’ fhaireachdainnean a dhìon. Bho mhagadh, bho mhì-riochdachadh, bho eucoir, bho bhith ’nan innealan goireis do chuideigin aig a robh piseach mòr ri thighinn fhathast ’na thuigs’ air fhèin – agus air fhèin agus boireannaich. Ciamar a-rèisd a leig mi leam fhìn tuiteam ann an gaol ris as a’ chiad àit’? Leig air neart bharail gun dearbhadh. Barailean a bh’ unnam fhìn. Ciamar a leig mi leam fhìn a bhith air mo ghoirteachadh? Leig tro chion dìona. Agus dè a bha mi faireachdainn, bliadhnaichean às dèidh sin, ga choimhead a’ coiseachd suas trannsa na trèana an latha geamhraidh ud an uiridh aig stèisean Pheairt?

Bha tàir a bha gus mo thachdadh. Tàir nach robh fhios ’am a bha comasach dhomh faireachdainn oir, mura b’ e gun tàinig e orm gun dhùil ’am ris mar siud, grad, cabhagach, mar fhaileas taibhse ri àird a’ mheadhon latha, bhithinn air tìd’ a ghabhail, dhà no thrì thiotan eile, m’ inntinn ullachadh agus mo smuaintean a sgeadachadh gus nach tigeadh orm leithid de dh’fhaireachdainn aideachadh unnam fhìn a chaoidh. Oir cha robh i brèagha, an fhaireachdainn. Agus cha robh i bòidheach agus cha robh i maiseach. Agus cha mhotha bha i càirdeil.

Cha robh air fhàgail a dhèanamh leatha ach a cur fo mo chumhachd fhìn. Mus dèanadh i call. Thionndaidh mi mo shùilean chun na h-uinneig. Ach chithinn e fhathast ri oir mo shùil ’s e a’ leth amas suidhe ma mo choinneamh, no ri mo thaobh. Chùm mi mo shùilean air an uinneig. Ma thuirt e m’ ainm cha chuala mi, oir bha m’ inneal èisdeachd fhathast air mo cheann. Taing gu robh.

. . .sin mar a bhitheas mi uaireannan ma thig mi air daoine ’s mi ann an cabhaig. A’ dalladh orra le ceistean. Mì-mhodh a th’ ann. B’ fheàrr leam gu sguirinn dhe. B’ fheàrr ’s le na daoine tha mi creids’. Sin no cha chan mi càil idir. Tha e dìreach a-rèir ’s cò th’ ann agus an caomh leam iad aig an àm. . .

Ach ma thig iad orm ’s gun dèan mi tàire riutha, bu ghlice dhaibh cumail air mo chùlaibh.

Sgeulachd eile tighinn gu a ceann. Thachair dhi mar a thachras.


[TD 219]

SEANCHASAN A STOBARRAG (16): 

LA BREAGHA SAMHRAIDH
le Dòmhnall Alasdair

’S e Disathairne a bha ann, là brèagha samhraidh. Cha robh deò gaoith ann agus bha grian a’ Lùnasdail ’na h-àirde, a’ deàlradh air an arbhar bhuidhe agus air duilleach a’ bhuntàta leis a’ bhàrr-gùg.

Bha an teas neo-àbhaisteach air Stobarrag a chur ann a suain. Cha robh fuaim ann ’s cha robh gluasad ann. Bha e mar àite a bha a’ saoghal air a dhìochuimhneachadh. Thàinig ceò à similear bùth a’ Locair – bha e losgadh sgudal – agus bha a’ cheò ag èirigh dìreach an àirde. Bha cù a’ Phurp ’na shìneadh ann am meadhan a’ ròid mar nach biodh dùil aige ri traific tuilleadh.

Bha Alasdair – balach mu dheich bliadhna dh’aois – ’na sheasamh aig an uinneig a’ coimhead air an t-sealladh àlainn. Bha e àrd, tapaidh, le falt goirid donn, agus briogais ghoirid agus lèine le brèidean. Bha e casruisgte; b’e sin a’ fasan aig an àm. Bha e feitheamh ri charaid – Coinneach – a bha dol chon a’ chladaich còmhla ris. Ach cha robh mòran toil-inntinn aige às a’ là bhrèagha. Bha aodann a’ dearbhadh gu robh imnidh air.

Bha athair ’na shuidhe air seuthar agus a shùil bhrònach air an àite teine far an robh an teine mònach air a dhol às. Duine beag cruaidh, le siumpar ruadh iasgair, agus briogais chlò dhorch. Bha pìob ’na bheul ach bha an tombaca air caitheamh, agus bha fead fann aice nuair a tharraingeadh e oirre.

“Chan fhaca tu ’m post an-diugh?” ars esan.

“Chan fhaca,” ars Alasdair, agus chaidh e chon an dorais, ach cha robh litir ann. Bha fhios aige gun ann ri airgead an dòil a bha athair a’ feitheamh.

’S e Iain Aindrea a chanadh sinn ri athair Alasdair. Bha pìos de thalamh aige air cùl an taighe, talamh a dh’àitich e fhèin, far am biodh buntàta agus coirce a’ fàs. Bhiodh e ag iasgach, agus ag obair aig togalaichean is ròidean, ach ’s e droch bhliadhna a bha seo. Bha a-nise deich mìosan o choisinn e sgilling.


[TD 220]

Mar as fhaide a tha duine air an dòil ’s ann as dorra a tha a’ chùis. ’S fheudar dha caitheamh airgead sam bith a tha air cùl a làimh, agus nuair nach eil obair ri faighinn, tuitidh inntinn. Seo a’ suidheachadh anns a robh Iain; bha e a’ coiseachd iomadach mìle a h-uile seachdain a’ lorg obair, ach cha robh àite dhan deidheadh e nach robh an aon duan aca.

“’N dùil nach do ràinig do mham a-nis?” ars esan.

Bha Ceit – a bhean – air falbh gu Sgriachall a choimhead air a piuthar. Thug i leatha dusan ugh, oir cha robh cearcan aig a piuthar. Ach bha dà bhò aice, agus bha tè aca air breith o chionn ghoirid. Bha fhios aig Ceit gu faigheadh i ìm ùr is gruth.

Cha do fhreagair Alasdair athair. Cha robh a’ cheist ag iarraidh freagairt. Co-dhiù, chunnaic e Coinneach a’ tighinn agus ruith e a-mach ’na choinneamh. “Fuirich gu faigh mi mo shlat,” ars esan.

Cha robh anns an t-slat ach pìos cuilc le sreang agus dubhan. Bha faochagan bruich aige ’na phòcaid airson biathadh. Bha slat cheart aig Coinneach, a thug athair thuige. Chaidh na balaich sìos a’ rathad feòir a bha eadar dà iomair coirce.

‘’S ann à Canada a thàinig Coinneach o chionn dà bhliadhna, nuair a bhàsaich a mhàthair. Cha tàinig duine a riamh a Stobarrag cho beairteach ri athair Choinnich – Seumas Rivitt-Carnac. Bha meur aige ann an dusan seòrsa malairt. Bha sanasan-reic le ainm ann am pàipearan-naidheachd a h-uile rìoghachd. Nuair a chaill e a bhean chuir e a chlann “dhachaigh” far an robh iad glè dhòigheil còmhla ri Anna, piuthar am màthar – no banntrach Uilleam an Tàilleir, mar a chanadh sinne rithe.

Cha b’fhada gu robh a’ chlann a’ bruidhinn Gàidhlig agus nuair a thigeadh an athair a choimhead orra bha sin a’ còrdadh ris ged nach robh aige fhèin ach dhà no thrì fhacail a thog e bho bhean.

Air an t-slighe chon a’ chladaich thòisich Coinneach ag innse cho trang ’s a bha athair. Bha fòn anns an taigh gus a faigheadh e air bruidhinn ris a’ chlann ge bith càite am bitheadh e. “Tha fòn ud a’ dol gun sgur,” arsa Coinneach. “Chan eil sinn a’ faighinn cadal ceart.”

“’M bi fòn a’ dol air an oidhche?”

“Chan e an oidhche a bhios ann ann an Ameireaga?”

“Dè tha e dèanamh?”

“Tha ‘<eng>deals<gai>’ is rudan dhen t-seòrsa sin.”

“De tha sna ‘<eng>deals<gai>’ sin?”

“Uill, feuchaidh mi ri innse dhut. Can gun cheannaich mise an t-slat agad ’s gun phàigh mi tasdan oirre. . .”

“Chan fhaigheadh tu i air tasdan.”

“Tha fhios a’m. Ach na faigheadh, agus gum peantainn i dearg


[TD 221]

agus gun tugainn ainm brèagha oirre mar ‘<eng>Fishing miracle<gai>’ agus an uairsin. . . .”

Thog Alasdair am pìos cuilc: “abair ‘<eng>miracle<gai>’” ars esan a’ gàireachdainn.

“Na reicinn an-nis i air deich tasdain, sin agad ‘<eng>deal<gai>’ math.”

“Ta chan ann a’ peantadh shlatan a bhios d’athair.”

“Chan ann. Ach tha thu tuigse seòrsa rud a th’ann. Ni e ’n aon rud air companaidhean eile ’s air rud sam bith, agus gheibh e fhèin na mìltean dolairean.”

“’M eil e dèanamh ‘<eng>deal<gai>’ an dràsda?”

“Tha. Fear mòr. Agus chan eil tìde aige airson. . . .”

“Airson clann?”

“Airson càil ach an ‘<eng>deal<gai>’.”

“Agus ma theid an ‘<eng>deal<gai>’ leis bidh làithean saor aige?”

“Cha bhi. Tòisichidh e air fear eile.”

“’S cinnteach g’ eil gu leòr airgid aige.”

“Sin a bhios m’ auntie ag ràdh ris, ach bidh esan ag ràdh nach eil a leithid a’ rud ri gu leòr airgid ann.”

Bha iad sàmhach greis agus thàinig iad gu bàrr nan creagan àrd a tha timcheall cladach Stobarrag. “Tha m’ athair a’ dol a cheannach geòla dhuinn ma theid an ‘<eng>deal<gai>’ leis,” arsa Coinneach. “Nach bi sin math?”

“Math dha-rìribh. Nach àbhaist dha na ‘<eng>deals<gai>’ a bhith dol leis?”

“Mar as tric. Tha e math air an car a thoirt à daoine.”

Ach cha b’ann air geòla a bha inntinn Alasdair. Sheall e taobh Sgriachall, agus smaoinich e air a mhàthair a’ coiseachd troimhn a’ mhòintich, agus air athair cho mì-shona aig an taigh. Nuair a chrom iad chon an tràigh bha ghainmheach teth fon casan.

Cha robh gluasad anns a’ chuan gun deach iad a shnàmh ann agus cha robh fuaim air thalamh gus na thòisich iad ag èigheachd ri chèile, agus ag èisdeachd ri mac-talla nan creag.

Nuair a dh’fhàs iad sgìth laigh iad air a’ ghainmheach agus ’s ann air a’ gheòla a bha iad a’ bruidhinn. Dè an t-ainm a bhiodh oirre? Dè an cladach air am biodh i aca? Càite am biodh iad ag iasgach leatha? “Innsidh d’athair sin dhuinn,” arsa Coinneach.

Nuair a smaoinich Alasdair air athair a’ tarraing air pìob fhalamh agus a’ coimhead ri teine marbh dh’fhalbh an toil-inntinn a fhuair à bhith bruidhinn air a’ gheòla. “Nach fheàrr dhuinn a dhol chon na sgeir,” ars esan.

Bha a’ Sgeir Fhada a’ dol a-mach gu doimhne mhòr, agus ’s e droch iasgair nach fhaigheadh tràth èisg a sin – smalag is cudaige, sgleòtag is saoidhean. Cha b’fhada gu robh gad aig na balaich, agus thàinig iad gu taigh Banntrach Uilleim gus a faiceadh athair


[TD 222]

Choinnich e.

Bha cabhag air Alasdair dhachaigh. Bha imnidh air. Bha e an dòchas gu robh a mhàthair air tilleadh, agus gu robh naidheachd mhath aice. Bha inntinn làn de smaointean mu dhachaigh fhèin, ach bha e a’ tuigse an iarraidh a bha aig a charaid air an iasg a shealltainn dha athair.

Choinnich a’ bhanntrach aig an doras iad, agus mhol i na h-iasgairean. “Bheil <eng>daddy<gai> a-staigh?” arsa Coinneach.

“Tha ghràidh, ach cha sheall e ri càil dhen t-seòrsa an dràsda.” Thionndaidh i ri Alasdair: “Thalla thusa dhachaigh leis an iasg sin, Alasdair, ’s gun dèan do mhàthair feum dheth.”

“’N e ’n ‘<eng>deal<gai>’ a chaidh ceàrr?” dh’fhaighnich Coinneach.

“’S e ghràidh. Tha e dèanamh deiseil airson falbh. Dè feum a tha anns na dolairean ma bhuineas iad ri reusan? Na teirig thusa air àrainn an dràsda. Tha e mar duine leis an dèideadh.”

Chaidh Alasdair dhachaigh leis a’ ghad èisg agus chunnaic e as a’ bhad nach robh a mhàthair air tilleadh. Cha robh duine a-staigh agus bha an taigh cho sàmhach ri eaglais. “Sin thu fhèin, Alasdair.” ars athair a’ tighinn a-steach an doras, agus rug e air a’ ghad agus dh’fhaighnich e càite na ghlac e an t-iasg. “Sgoltaidh mi fhìn iad,” ars esan, “agus bidh iad againn nuair a thig do mhàthair.”

“’N tàinig an dòil?”

“Cha tàinig, a ghràidh. ’S iongantach mar eil iad a’ dol ga stad. Nach eil seo an dàrna seachdain againn gun sgilling. Fhuair an Tocasaid litir ag ràdh: ‘<eng>your benefit will be suspended,<gai>’ ge bith dè tha sin a’ ciallachadh.”

“<eng>Suspend<gai>. ’S e crochadh a tha sin a’ ciallachadh.”

“Crochadh! Chan eil iad a’ dol ga crochadh co-dhiù. Feumaidh e bhith gum beil ciallachadh eile aige. Chan ann a’ dol ga àrdachadh a tha iad. . . .”

Chunnaic Alasdair a mhàthair a’ tighinn chon a’ gheata agus chaidh e a-mach ’na coinneamh, agus thug e uaipe am poca a bha air a druim. “Shuidh i air seuthar ris an tallan agus shuath i clùd ri h-aodann. “Cha tainig càil,” ars ise.

“Cha tàinig,” ars Iain, “ach thàinig Alasdair le iasg.”

“’S math sin fhèin,” ars ise ris a’ bhalach, agus bha moit anns a’ ghuth aice. Bha i coimhead ris an doras. Bha leth-bharaille falamh air a chùl anns am biodh buntàta aice, agus pìos fiodh fodha airson a chumail còmhnard. Chunnaic i rudeigin eile fodha a thug oirre leum an àirde agus thug i a-mach a’ litir. “’S e ’n dòil a th’ann,” dh’èigh i agus dh’fhosgail i a’ chèis. “tha dà sheachdain ann cuideachd. Thalla leis, a ghràidh, agus ceannaich clach de


[TD 223]

mhin flùir. Nì mi sgonaichean. Tha ìm ùr is gruth is croga le bàrr a’s a’ phoca. Thalla nise a ghràidh agus cuimhnich air tombaca dha d’athair. Bidh deagh annlan againn leis an iasg a ghlac thu fhèin.”

Dh’fhalbh an cudthrom a bha air inntinn Alasdair, agus bha toil-inntinn aige anns a là brèagha samhraidh. Nuair a thachair Coinneach ris aig bùth a’ Locair thubhairt e ris: thig a-steach a-nochd agus gheibh sinn sgonaichean is bàrr.”

Am feasgar seo thàinig gille air bàidhsagal le litir o cheann companaidh a bha a’ dèanamh rathad ùr anns a’ sgìre. Bha Iain air a bhith sàs ann uair is uair airson obair agus bha obair anns a’ chuaraidh dha a-nis. Cha bhiodh dìth orra airson a’ gheamhraidh co-dhiù, agus mar na bochdan sa’ h-uile h-àite cha bhiodh iad a’ smaoineachadh air geamhradh ach a’ fear a bha romhpa.


[TD 226]

STIOMRABHAGH
le Calum MacMhaoilein

Chaidh Comann Eachdraidh na Pàirce a chur air chois o chionn beagan bhliadhnachan. Tha iad air beagan rannsachaidh a dhèanamh mu na bha tachairt anns an Sgìre anns na linntean a dh’fhalbh, agus bidh sùil aca a bhith leantainn air an adhart leis an obair seo, oir tha mòran de eachdraidh an àite air a dhol à cuimhne.

Air an 28mh den Og-mhios 1991, thàinig an Comann còmhla aig Eaglais Ghrabhair gus turas a ghabhail gu Stìomrabhagh, baile a chaidh fhàsachadh uair agus uair troimh na linntean.

Chaidh na bha de dhaoine ann an Stìomrabhagh ann an 1858 a ruagadh às, gu àite fhàgail aig na fèidh. Chaidh cuid aca a Leumrabhagh ach b’fheudar do chuid eile a dhol cho fada às ri Gleann Tholasdaidh. B’aithne dhomh fear à Gleann Tholasdaidh a bha ag innseadh dhomh mar a choisich a sheanmhair à Stìomrabhagh gu Gleann Tholasdaidh timcheall ceann Loch Eireasort leis a’ bhò, fhads a bha a sheanair a’ dèanamh a shlighe air eathar leis am beagan àirneis a chaidh aca air a chruinneachadh.

O chionn ceud bliadhna, ann an 1891, thug croitearan bho gach taobh de Loch Eireasort ionnsaigh air Stìomrabhagh gus croitean a chosnadh dhaibh fhèin. Cha deach leotha glè mhath agus nochd cuid anns a’ chùirt fo chasaid gun robh iad a’ bristeadh na sìth. Chuir cuid aca seachad beagan làithean anns a’ phrìosan, ach fhuair cuid eile às gun pheanas. Nuair a chaidh foighneachd do Aonghas MacPhàil à Grabhair an robh e ciontach is e a fhreagair e, “Is dòcha gum bheil mi a’ bristeadh lagh na rìoghachd, ach tha mi cinnteach nach eil mi a’ bristeadh lagh Dhè.”

Nuair a chaidh croitearan agus na teaghlaichean aca a thogail do Chogadh a’ Chàisear ann an 1914, chaidh iomadh gealladh a thoirt dhaibh ris nach deach cumail. Fhuair iad gealladh gum faigheadh iad talamh gu leòr, ach cha robh guth air na geallaidhean sin nuair a thàinig sìth air an dùthaich. Bha iomadh fear ann am bailtean na Pàirce a bha dèidheil air talamh fhaighinn, agus bha sùil aca air


[TD 227]

talamh torach Stìomrabhaigh mar àit’ anns am faigheadh iad sin.

B’ann à Leumrabhagh agus à Colbost a bha a’ mhòr chuid de na rinn an ionnsaigh air Stìomrabhagh an dèidh a’ chogaidh seo. Chaidh leotha na b’fheàrr na chaidh le an athraichean ann an 1891, ach bha sgeula bhrònach ri innseadh an cois na h-ionnsaigh.

Bha dà bhràthair ann an Calbost, Niall agus Dòmhnall Moireasdan, a-measg na bha dèanamh ullachadh airson na h-ionnsaigh. Bha mac aig gach fear aca a bha ochd bliadhna deug de aois, air an robh an aon ainm, ainm an seanair, Iain. Chaidh iad suas gu Stìomrabhagh agus chuir iad suas ballachan nan taighean. Chaidh iad an sin air ais gu Calbost agus dh’fhalbh iad leis an àirneis, tughadh an taighe, agus nithean eile a bhiodh feumail dhaibh ann an eathar iasgaich. Bha an dithis òg ann an eathar beag an dèidh na t’èile. Nuair a bha iad a’ dol a-steach beul an Loch Shealg dh’fhàs an aimsir na b’fhiadhaich, agus thug cuairt ghaoithe an eathar beag air falbh, agus chaidh an dithis a bhàthadh.

Bha Niall agus Dòmhnall agus an teaghlaichean fo mhòr bhròn airson nam balach òga a chaill am beatha. Dhrùidh e air Niall cho mòr agus gun do leig e às gach ullachadh a bha e a’ dèanamh agus cha deach e a Stìomrabhagh idir. Ach, duilich agus mar a bha a’ chùis do Dhòmhnall chaidh e air adhart agus chuir e suas taigh ann an Stìomrabhagh.

Tha mi den bheachd gur e ceithir teaghlaichean a ghabh sealbh air talamh ann a Stìomrabhagh aig an àm seo. Co-dhiù is e ceithir teaghlaichean a bh’ann ri mo chiad chuimhne fhìn. Còmhla ri Dòmhnall Moireasdan bha Domhnall Carmìcheil, Dòmhnall MacNeacail, agus Pàdruig Siosal, le an teaghlaichean. Cha b’e bàs gillean òga Chalboist an aon tubaist bhàsmhor a thàinig air Stìomrabhagh aig an àm seo. Bha Dòmhnall Carmìcheil a’ tighinn gu tìr à eathar le gunna ’na làimh. Dòigh na dòigh air choreigin chuir e air falbh urchair a leòn e gu bàs.

Mar a bha ùin’ a’ dol seachad bha duine bho dhuine a’ falbh à Stìomrabhagh agus nuair a thòisich an dara Cogadh Mòr cha robh ann ach teaghlach Dhòmhnaill Moireasdan. Bha teaghlach mòr aig Dòmhnall ach ged a bha, bha iad gu lèir air an toirt air falbh gu an dachaighean pòsda neo don chogadh agus cha robh ann ach Dòmhnall agus a bhean. Cha robh iad fada mar sin nuair a chaochail bean Dhòmhnaill agus ann an 1942 b’fheudar dha Stìomrabhagh fhàgail agus thàinig fàsachadh eile air an àite. Air an turas còmhla ruinn bha mu fhichead duine de shliochd Dhòmhnaill Moireasdan, agus chaidh dealbh a thogail dhiubh gu leir ann an seann làrach taigh an sinnsear.

Bha mi glè thoilichte gun do thachair gu robh mi ann an


[TD 228]

Grabhair air mo chuairt Shamhraidh air an latha bha cuimhne air a chumail air Stìomrabhagh agus chaidh mi còmhla ris a’ chomann gu toileach. Thug sinn na càraichean a-null gu Orasaidh far an rogh roghainn againn a dhol gu Stìomrabhagh dha ar cois air neo a dhol ann air tè dhe na h-eathraichean a bha fir Orasaidh air a chur nar tairgse. Bha mi dèidheil air gach dòigh agus chaidh mi gu Stìomrabhagh thar a’ mhonadh, ach chuir mi romham an t-slighe air ais a ghabhail air eathar.

Bha còrr math air ceithir fichead neach anns a’ chòmhlan, le aoisean a’ ruith eadar ceithir bliadhna agus ceithir fichead. Bha cuid ann a bha eòlach air an àite mar a bha Dòmhnall MacLeòid à Leumrabhagh agus Murchadh MacMhaoilein à Orasaidh, am fear a b’aosda a bha sa’ chuideachd, agus mar sin cha robh dìth fir seòlaidh oirnn. Chunnaic sinn na bha air fhàgail de na taighean, chan e a-mhàin na chaidh a thogail an dèidh an dara cogadh ach cuideachd feadhainn a chaidh a thogail roimh 1858 agus ann an 1891. Chunnaic sinn cuideachd ballachan a chuir daoine suas agus iad an dùil tighinn gu Stìomrabhagh, ged a thàinig nì air choreigin a chùm iad gun tighinn. Bha aon tè as a’ chuideachd a thàinig à Borgh air taobh siar an eilein, gus am faiceadh i an àite far an robh a h-athair, Coinneach MacAoidh à Calbost, an dùil dachaigh a chur suas ged nach deach e a riamh ann. Fhuair Ceanag lorg air an làrach agus chuir i ‘<eng>daffodils<gai>’ ann.

An dèidh dà òraid ghoirid bho chinn-suidhe a’ Chomainn chaidh càrn a thogail mar chuimhneachan air an turas. Fhuaradh clachan anns a’ chladach air son bonn a’ chàirn a dhèanamh agus an dèidh sin chuir gach neach a bha làthair clach a bha iad air a thoirt às a’ bhaile às an tàinig iad air a’ chàrn. Chuir Ceanag Bìoball anns a’ chàrn agus chrìochnaich cùisean le facal ùrnaigh agus seinn salm.

Chòrd an turas gu Stìomrabhagh ris gach duine, ach gu h-àraid ris a’ chloinn. ’S e clann a thoirt air turas den t-seòrsa seo dòigh as fheàrr as aithne dhomh air eachdraidh an àite a chumail ann an cuimhne gach ginealach a tha fàs suas.


[TD 230]

NA H-IUDHAICH – CREIDEAMH IS EACHDRAIDH (2)
leis an Urr. Coinneach Ros (nach maireann)

Mar a chunnaic sinn, bha anns a’ ghnàths “<eng>totemism<gai>” dlù-cheangal aig an treubh no aig an fhine ri ainmhidh, no eadhon ri plannta àraidh, a mheas an treubh mar nì sònraichte dhà fhèin, – “<eng>Totem<gai>” an trèibh, a bha seunta no naomh, agus bhon do ghineadh an treubh no an fhine, mar shliochd. Nam bu bheathach an <eng>totem<gai>, chan fhaodadh beathach den ghnè shònraichte ud a bhith air a shealg, no air a mharbhadh, no air ithe le buill an fhine; ach aig aman glè àraidh, bha an <eng>totem<gai> air a mharbhadh ’s air ithe leis an treubh, aig fèisd dheas-ghnàthaich, a bha air a coimhead an òrdugh cràbhach; bha an totem air-leth naomh. Bu mheadhon don fhèisd ud a bhith a’ neartachadh buill na fine le spiorad diadhaidh – a bhith a’ gabhail annta fhèin pàirt de chumhachd naoimh an <eng>totem<gai> – a mheas cuid a threubhan a bhith eadhon mar dhia. Thachair siud aig àm èiginn, no gorta, no cunnart o nàmhaid; no uairean airson an treubh a theannachadh ’s a dhaingneachadh fa chomhair dùlain a bh’aca ri choinneachadh.

Anns an t-Seann Tiomnadh, is e ainmean bheathaichean a tha ann am mòran ainmean, gu h-àraidh ainmean threubhan is fhineachan. Mar eisimpleir air seo tha an t-ainm “Caleb”, is e ainm fine a tha seo, ’s chan e ainm duine, agus tha e a’ ciallachadh “cù”; tha “Simeon” a’ ciallachadh “<eng>Hyena<gai>”, agus is iomadh ainm eile a tha a’ riochdachadh eòin no ainmhidhean. Tha e mar sin coltach gun do dh’èirich an toirmeasg a bha air a bhith ag ithe bheathaichean sònraichte, ann an cleachdadh nan Iùdhach, on bhacadh a bh’air ithe an Toteim; agus anns an aon dòigh gun dh’èirich an creideamh an ìobairtean aig an fhèisd mhòir aig am biodhte a’ marbhadh ’s ag ithe an Toteim, gu sòlaimte leis an treubh uile. Bheir ar tarraing air ìobairtean gu beachd gur e siud cuideachd creideas is gnàths a tha glè aosda san t-saoghal, ga nochdadh fhèin an iomadh dòigh.


[TD 231]

Mar eisimpleir air aon ghnàths-ìobairt, gabhamaid an toiseach an curaidh, a tha iomraideach am mith-eòlas nan cinneach. Anns na sgeulan tha an curaidh tric a’ cath an aghaidh bèisde, dràgon, na fiath-bheathach almharra, air am feum e buaidh fhaotainn; thig <eng>Beowulf, St. George<gai>, agus Diarmad gu ar n-inntinn. Air uairean, ged a tha an gaisgeach (mar ghaisgeach) gu tric buadhach, thèid e sìos mar ìobairt, a’ toirt gèill don bhèisd; thèid e sìos troimh dhorchadas – gnè bàis a tha aige ri fhulang, gus saoradh, no rèiteach a thoirt mun cuairt. Is e sgeul den ghnè sin a th’againn ann an Iònah, san t-Seann Tiomnadh. Tha Iònah a’ dol sìos dhan fhairge, gus sìth a thoirt air na h-uisgeachan, air a dhùnadh am broinn muice-mara airson trì latha ’s oidhche, – trì, an àireamh dhrùidheil ud ann am mith-eòlas coitcheann an t-saoghail-an-ear; tha e mar sin ga ìobradh fhèin mar ghaisgeach.

Tha deas-ghnàthan òg-fhoghlaim – “<eng>initiation-rites<gai>” – aig cinnich is treubhan fhathasd, a tha a’ samhlachadh ìobraidh den cloinne, an duine òg mar-gum-biodh a’ dol sìos gu bàs agus ag èirigh a-rithist, air ùrachadh, a’ ruigheachd ceum ùr da bheatha – staid duinealais. Ann an seo, tha bàs is ath-bhreith air a shamhlachadh, agus tha an cleachdadh a’ lorg eagail a chur air shiubhal an naoidhein; à sin a-mhàin, tha iad a’ creidsinn, thig ath-bhreith agus fearalas, fa chomhair strì an t-saoghail; tha ìobairt, gnìomh-ùmhlachd, a’ cosnadh buaidh is ùr-bheatha. A-rithist aig aman eile dh’fheumadh rìghrean is daoine-taghte, – eadhon diathan – a bhith air an ìobradh, gus toradh a chur san fhonn, no an treubh ath-bheothachadh, no spioradan-nàduir a shàsachadh no airson adhbharan eile mar sin. Bha bàs-ìobairt mar sin air a mheas san t-seann shaoghal ud, mar mheadhon ùrachaidh-beatha do mhòran dhaoine.

Mar a thubhairt mi, faodaidh e bhith gu robh ìobairtean san dol-a-mach co-cheangailte ri “<eng>Totemism<gai>” – ri dòrtadh-fola gnàthasach, agus ri rèiteach Iehòbha – ìobairt-rèitich, – gus sìth a dhèanamh eadar iad fhèin agus Dia. Bha ìobradh dhaoine agus naoidheanan aig na h-Israelich o shean, gu h-àraidh aig aman teanntachd is àmhghair, – ged a chaidh sin air chùl glè thràth ’nan eachdraidh. Tha seo air a shamhlachadh ann an sgèil Abrahaim is Isaaic far a bheil Abraham, aig a’ mhionaid mu dheireadh air a bhacadh bho bhith ag ìobradh a mhac Isaac; bho sin a-mach, bha ìobairt-daonnda air a thoirmeasg. Air a shon sin, mhair cleachdaidhean ìobairteach troimh eachdraidh nan Israelach – “fuil tharbh agus ghobhar”, mar a thuirt am Fàidh, – ach glè thràth, dh’èirich tarraing eadar na seann nòsan – an “<eng>cultus<gai>” – agus spiorad na fàidheadaireachd, a bha fillte an creideamh nan


[TD 232]

Iùdhach. Tha Leabhar nan Salm an iomadh àite, a’ taisbeanadh iarradais air nì eile, ris am faod sinn “spiorad na h-ùrnaigh” a chantainn; tha briathran mar, “Chan iarr thu ìobairt no bheirinn dhuit i”; “ann an ìobairt-loisgte chan eil tlachd agad; taitnidh riut ìobairt-ionracais”, a’ nochdadh an spioraid sin. Ach aig an aon àm bha an t-aomadh a dh’ionnsaigh ìobairtean, eadhon ìobairt den mhac a bu shine – làidir, agus is iomadh tarraing sgaiteach a thug na Fàidhean air gnàthsan ìobairteach. Fad às dèidh sin, ghabh an Tiomnadh Nuadh an gnàths samhlachail seo, ga dhèanamh ’na phrìomh-phàirt den Chreideamh.

Tha beachdan mu thoirmeasg (“<eng>taboo<gai>”) ann an creideamh nan Eabhrach, co-cheangailte ri am beachdan mu naomhachd. A-measg chinnich àrsaidh gu coitcheann, bha pearsachan agus nithean ann a bha toirmisgte, ris nach fhaodadh iad beantainn gun chunnart; bha seo a chionn ’s gu robh na rudan ’s na pearsachan ud an dàimh ris na diathan, no uairean ri deamhnan gan dèanamh “naomh”, no “neò-ghlan”; bha iad mar sin cuartaichte le toirmeasgan. Bha glè thric a’ chrìoch eadar nithean “toirmisgte”, agus nithean “naomh” duilich a dhèanamh a-mach, ach faodaidh sinn a ràdh gu robh nithean “naomh” co-cheangailte ris an dia, agus nithean “neò-ghlan” gràineil leis.

Chaidh a’ ghràin, no am fuathachd, sin, air ais gu àm anns an robh na nithean gràineil co-cheangailte ri spioradan nàimhdeil don dia, agus mar sin, don treubh. Do na h-Eabhraich, bha ainmhidhean àraidh, mar a bha a’ mhuc, neò-ghlan, mar do na Sirianaich cuideachd; chaidh bacaidhean mar sin gu nàdurra air ais gu cleachdaidhean Totemeach, nuair a bha na h-ainmhidhean sin naomh, agus nach fhaoidte am marbhadh no an ithe. Bha àitean is nithean a bha co-cheangailte ris an dia fo bhacaidhean sònraichte, agus fo thoirmeasgan làidir, mar àitean is nithean naomh. Cha robh, air a shon sin, ciall beusach, no gnàthasach sam bith, san fhocal “naomh” do na seann chinnich; cha robh dòigh-beatha, no modhan làitheil, idir a’ sruthadh on fhacal, mar a thuig iad e. Cha robh “naomhachd”, co-cheangailte ri dia sam bith, idir a’ ciallachadh gu robh e beusail, ethiceach, mar a thuigeas sinne naomhachd – ach gu robh an dia gu tur air leth on bheatha seo, san t-saoghal; bha e mar gu robh stuth air a shiubhal a bha mairbhteach do dhuine mì-fhreagarrach, agus bha daoine gu coitcheann air am bacadh o bhith dol ro-dhlù air, air eagal bàis obainn.

Mar eisimpleir air a seo, tha againn an cùnntas (Ecs. 19) air taisbeanadh Shìnai, beinn a bha o shean coisrigte do Iehòbha, agus, far am b’fhios do Mhaois am faoidte tagradh a dhèanamh ris.


[TD 233]

Thug Iehòbha an t-òrdugh do Mhaois: “Agus suidhichidh tu crìochan don t-sluagh mun cuairt. Thugaibh an aire dhuibh fèin, nach tèid sibh suas don t-sliabh, agus nach bean sibh ra iomall: gach neach a bheanas ris an t-sliabh, gu cinnteach cuirear gu bàs e”. Feumaidh crìochan a bhith air àite-còmhnaidh dè, mar ionad naomh. Aig Sìnai, tha an ciontach ri bhith air a chlachadh, oir ghabh e ann fhèin de naomhachd an dè; bha e mar sin ’na chùis-eagail, ’na chunnart, do a cho-chreutairean. Cha b’e idir peanas a bha ’n siud, airson eas-ùmhlachd no easantais, oir chuireadh às cuideachd do ainmhidh sam bith a rachadh thar nan crìochan, dhan àite naomh; mharbhadh an creutair gus cur às don “ghabhaltachd” a bha nis air a shiubhal.

Air an aon dòigh bha èididhean-adhraidh naomh. Roimh àm Mhahomeit, aig Mecca, chleachd na h-Arabaich a bhith a’ deànamh cuairt a Chaoba (gnàths-adhraidh àraidh), ’s iad rùisgte, gun bhad aodaich orra, no an aodach-iasaid, air nach cuirte feum às dèidh sin; dh’fhàg duine a chuid aodaich fhèin aig doras an teampaill, mar a dh’fheumas tu do bhrògan fhàgail aig an doras fhathast, mus tèid thu staigh do Mhosque, no do Phagoda, san àird-an-ear, air eagal ’s gun “gabh” thu do naomhachd an àite. An Leabhar nan Rìghrean (Righ X22) tha luchd-adhraidh àraidh ri “culaidhean Bhaail” a chur orra, (a bha air an cumail an “seòmar nan culaidh”) air eagal gun gabhadh an èididhean fhèin den “naomhachd”, san adhradh ud. B’ann on t-seann chleachdadh ud a thàinig culaidhean-sagartachd de gach seòrsa, – agus, dh’fhaoidte cuideachd, ar n-“Aodaichean-Sàbaid” fhìn! Ann an Ecsodus 35, tha e air iarraidh air Maois, aig a’ Phris Lasraich; – “Cuir dhìot do bhrògan bhàrr do chas, oir an t-àite air am bheil thu ad sheasamh, is talamh naomh e”. Bha brògan gu h-àraidh air am bacadh, oir bha iad duilich an glanadh, agus cuideachd, dh’imicheadh iad air talamh eile, nach robh naomh.

Chì sinn mar sin gun do mheas iad an naomhachd ud mar rud glè ghabhaltach, eadhon cunnartach. Tha eisimpleir eile againn air seo an Leabhar nan Eachdraidh (L. Eachd. 13) Bha Dàibhidh agus “Israel uile” a’ giùlan àirc Iehòbha o thaigh Abinadaib, an uair, air dhan àirce carachadh mar gun tuiteadh i, rinn fear Usa, grèim oirre gus a socrachadh; an sin – “las fearg an Tighearna an aghaidh Usa, a chionn gun do chur e a làmh ris an àirc; agus dh’eug e an sin an làthair Dhè”. Gheibhear corra thachartas eile, san t-Seann Tiomnadh, a’ comharrachadh a’ chreidimh ud, ann an cumhachd na naomhachd seo gu coitcheann, creideamh a bha mun àm a chaidh na Sgrìobhaidhean a dhèanamh, glè aosda.


[TD 249]

CEALGAIREACHD NIC AN DUINE
le ALI-B

Cha robh Ruairidh dol a shealltainn air uaireadair; bha fhios aige gu robh e fadalach. Chrùb e cheann an aghaidh an uisge agus ruith e sìos Ceann a’ Bhàigh gu ruige an oisean far an robh e coinneachadh ri Mairead. Aig an oisean le Sràid a’ Bhanca stad e agus sheall e mun cuairt air.

Cha robh i ann. Cha robh duine ann. Tharraing e a sheacaid suas os cionn a chinn gus an t-uisge a chumail dheth ’s e coma a-nise dè thigeadh dha ’fhalt, bha e ro fhliuch. Sheall e mun cuairt turas eile agus rinn e guidheachan fo ’anail. Bha i an dèidh falbh mar thà.

Cha robh e uabhasach fadalach. Sheall e air ’uaireadair. Ceithir mionaidean an dèidh seachd. Sìorraidh buan! Cha robh i ro fhoighidneach ma dh’fhalbh i mar thà. Bhiodh rudeigin aig a mhàthair ri chantainn air a’ chuspair. Bha a mhàthair an aghaidh Caimbeulaich, gur bith dè cho bòidheach ’s a bha iad.

Sheall Ruairidh sìos air a chas dheas agus ghluais e i a-mach às a’ ghlumag a bha drùidheadh troimh ’bhròig thana. Rinn e guidheachan ìosal eile. Bha fhios aige gum bu chòir dha aodach na bu fhreagarraich a chur air a-nochd ach bha e ag iarraidh coimhead spaideil airson Mairead air an ciad oidhche. Och! Carson a bha e fadalach air a’ chiad oidhche?

Sheall e mun cuairt a-rithist ach cha robh duine ann fhathast. Dh’fhaodadh gur h-ise a bha fadalach. Dh’fhuiricheadh e greiseag gun fhios nach tigeadh i an dèidh a h-uile càil.

Bha an t-uisge tòiseachadh a’ drùidheadh troimh ’chòta nuair a chuala e ceumannan boireannaich air an t-sràid. Bha cuideiginich ann an sàilean àrda a’ greastainn oirre suas Ceann a’ Bhàigh. Cha do thoinndaidh e gus an robh i timcheall an oisein.

“A Mhairead. Bha dùil ’am. . . . O! Hallo Chatrìona.”

“Hi, a Ruairidh. Oidhche fhiadhaich, nach i?”

Bha guth Chatrìona rèidh, coltach ri h-aodann, ann an dòigh a thug air Iain saoilsinn gu robh dùil aice ri ’choinneachadh. Rèidh


[TD 250]

’s gun eagal. Sheall i air Ruairidh le sùilean cho cinnteach ’s gun do shaoil e as mathaid gum faiceadh i a-steach dha ’inntinn.

“ ’S e,” ars esan gu lag. Cha chanadh e gur e an t-eagal a bh’air buileach ach bha e rud beag an-fhoiseil fo na sùilean cinnteach. An e seo an aon Chatrìona NicDhòmhnaill a bha san sgoil còmhla ris? Bhon rìomhadh a bh’oirre bha e coltach gu robh ise coinneachadh ri duine cuideachd. Chan fhaca Ruairidh rìomhadh coltach ri seo oirre riamh, leithid a rud a chithear air còmhdach <eng>Cosmopolitan<gai> gach dà mhìos. Bha aige ri aideachadh nach biodh aodann Chatrìona a-mach à àite ann am bùithtean air feadh na dùthcha.

“A bheil thu feitheamh ri cuideigin?” dh’fhaighnich Catrìona ’s i cumail a sùilean rèidh air. Bha iad cho liath-ghorm, a sùilean. An robh an dath iongantach sin orra fhad’s a bha i san sgoil? Ciamar nach fhaca e i an uairsin?

“Eh, tha.”

“Seo.” Thog i a sgàilean. “Tha e nas tiorma fon a seo.” Rinn i gàire beag tarraingeach agus dh’fhuirich i ris a thighinn a-steach ri ’taobh.

“Tapadh leat.” Chrùb e ’cheann fo oir an sgàilein. “Cha robh fhios ’am gu robh an t-uisge cho trom nuair a dh’fhàg mi an taigh.”

“Cha robh, ach tha mi toirt seo leam fad na tìde.” Ghluais i an sgàilean beagan ’na làimh.

“Fad na tìde agus fad na sìde,” ars esan. Rinn Catrìona gàire. Bha a sùilean air fhathast ’s cha robh fhios aig Ruairidh càite a sealladh e fhèin. Bha cumhachd eagalach ’na sùilean nach b’urrainn dha dèiligeadh ris an-dràsda. Sheall e suas an t-sràid fo oir an sgàilein.

“Co ris tha thusa coinneachadh?” dh’fhaighnich Catrìona.

“Mairead Chaimbeul. Dè mu do dheidhinn fhèin?”

“Och, balach nach aithnich thu is dòcha.” Sheall i air a h-uaireadair. “Tha e coltach nach eil e tighinn co-dhiù. Bha còir aige a bhith an seo aig seachd uairean. An robh duine an seo nuair a thàinig thusa?”

“Cha robh. Ach cha robh mise an seo gu còig mionaidean an dèidh a seachd.”

“H-abair e,” rinn i gàire. “Ceathrar a’ coinneachadh san aon àite aig an aon àm agus bha a h-uile duine fadalach.”

“An aimsir,” ars esan. “ ’S e an aimsir as coireach.”

“ ’S e,” ars ise le gàire beag eile agus laigh na sùilean mìorbhuileach air a-rithist. Bha aige ri sealltainn air falbh turas eile.


[TD 251]

“ ’S mathaid gu robh iad ann ach gun do dh’fhalbh iad,” ars esan ’s e cur a làmh a-mach ri faireachdainn an uisge.

“Dè! Còmhla ri chèile?”

“Uill, chan e sin na bha mi ciallachadh ach. . . .co aig tha fios?”

“Uill, chan eil fhios ’am mu do dheidhinn. . . .a Ruairidh. . . .” Thug a guth air sealltainn oirre a-rithist, ge b’oil leis fhèin, “Ach mur eil iad an seo an ceann còig mionaidean eile, tha mise falbh. Dè do bheachd?”

Sheall Iain air ’uaireadair, toilichte gu robh leisgeul aige gu na sùilean liath-ghorm a sheachnadh greiseag eile. Deich mionaidean an dèidh seachd. Tharraing e a smuaintean air falbh gu Mairead Chaimbeul. “Fuirichidh mi còig mionaidean eile,” ars esan.

“Agus an uairsin? Aig cairteal an dèidh seachd?”

Thàinig e steach air Ruairidh gu h-obann as mathaid gu robh Catrìona dol a thoirt cuireadh dha. An robh a h-uile càil seo ’na innleachd sheòlta? An e sin bu choireach nach robh Mairead ann? An robh ise ag obair còmhla ri Catrìona gus ise agus Ruairidh a phutadh ri chèile?

Ach dh’fhalbh an smuain cheart cho luath ’s a thàinig e. Cha dèanadh Mairead rud cho meallta sin. ’S co-dhiù, chan fhalbhadh Catrìona le ’leithid-san. Fiù ’s aig an sgoil bha Catrìona ro bhrèagha ’s ro. . . . fhiosrachail ann an dòigh air choreigin, a bhith falbh le balaich chearbach coltach ris-san. Dh’fhalbhadh Catrìona leis na balaich a bu shine, balaich nach do choinnich a’ chlann-nighean eile riutha ach ’nam bruadaran. Agus dh’fhalbh leithid Ruairidh le clann-nighean dhiùid. . . .coltach ri Mairead Chaimbeul.

“Aig cairteal an dèidh seachd?” Dh’atharrais Ruairidh a’ cheist gu neo-chiontach ’s e an dòchas nach robh coltas ro amaideach air.

“Uill, dè nì thu aig cairteal an dèidh seachd?” ars ise. “Càite an robh thu an dùil ri dhol còmhla ri Mairead?”

“Bha sinn dol dhan Ghazebo airson biadh.”

Bha i feitheamh ri tuilleadh. Bha fhios aige gu robh i feitheamh ri tuilleadh.

“A Ruairidh?”

“Seadh?”

“An gabh thu an sgàilean. Tha mo ghàirdean fàs goirt.”

“O. Gabhaidh!” An robh a ghuth nochdadh furtachd cho làidir ’s a bha e faireachdainn? Agus an e briseadh dùil beag a bha e faireachdainn cuideachd?

Ghabh Ruairidh grèim air cas an sgàilein os cionn làimh Chatrìona, ’s e dèanamh a dhìchill nach beanadh an làmhan ri chèile.

“Tha thu cho àrd,” ars ise agus ghluais i beagan na b’fhaisg air


[TD 252]

gus fasgadh na b’fheàrr fhaighinn bhon uisge.

Airson treis cha duirt iad guth agus cha robh ann ach fuaim an uisge air clò an sgàilein agus dùrdail an t-sruthain bhig a bha sìor-fhàs aig oir na sràid. Bho àm gu àm dh’fhairicheadh Ruairidh fàileadh cùbhraidheachd Chatrìona, ge b’oil le cleasan na gaoithe, agus shnàmh am fàileadh milis troimh ’cheann coltach ri nathair.

“Tha rudeigin agam ri aideachadh,” arsa Catrìona gu h-obann.

“Dè rud?”

“Chan eil Mairead a’ tighinn.”

“Dè?” Bha làn fhios aig Ruairidh dè bha i ciallachadh ach bha aige ri gabhail air nach robh. Bha rudan neònach a’ tachairt ’na bhroinn agus dh’fheumadh e beagan tìde gus an oibreachadh a-mach.

“Chan eil Mairead a’ tighinn. ’S chan eil mise coinneachadh ri duine sam bith. Ach thusa. A Ruairidh, nach robh fhios agad gu robh mi ag iarraidh falbh leat bho chionn fhada?” A-rèir choltais cha robh i ag iarraidh freagairt. “Bha fhios aig Mairead gu robh mi ag iarraidh falbh leat. Nuair a dh’iarr thu oirre coinneachadh riut dh’innis i dhomh. Cha robh i fhèin ag iarraidh falbh leat ’s mar sin dh’innis i dhomh càite am bitheadh tu agus cuin.” Stad i greiseag. “Chan eil fearg ort, a bheil?”

“Chan eil. Chan eil idir.” Dh’fheuch e ri a smuaintean a chur air ghleus a-rithist. Dè na faireachdainnean seo a bh’aige? Briseadh dùil nach robh Mairead shnog ag iarraidh falbh leis? Air neo toileachas gu robh nighean coltach ri Catrìona ga iarraidh? Boireannach coltach ri Catrìona bu chòir dha bhith ag ràdh. Oir nuair a sheall e oirre a-nise cha b’e aodann nighinn a chunnaic e. Seo inbheach a bha ’na seasamh mu ’choinneamh. Boireannach fiosrachail. Bha dànadas anns na sùilean ud nach fhacar riamh ann an sùilean nighinn òig, agus ana-miann air na bilean dearga nach tuigeadh nighean òg a chaoidh. Bha fiù’s barran nam fiaclan geala a bha gan nochdadh eadar na bilean iarrtach ag innse an sgeul fhèin. Sgeul nach innseadh nighean gu bràth.

“Tha thusa ag iarraidh falbh leam?” ’S mathaid gun cuala e rudeigin ceàrr.

“Tha, a Ruairidh.” Cha robh ’na guth ach anail; cagairt ìosal, pearsanta dhà. “Tha.” Shnàig an t-anail milis dha ’ionnsaigh agus mheasgaich e le mìlse a cùbhraidheachd.

Bha inntinn Ruairidh air thuathal; saoil dè chanadh “Na Balaich;” esan a’ falbh le Catrìona NicDhòmhnaill! Nach iadsan a bhiodh ag eudach.

Ach cha robh a h-uile càil faireachdainn ceart. Dè bha ceàrr?

Nach robh e ga creidsinn? ’S e nighean shnog a bh’innte.


[TD 253]

Chitheadh e sin. Cha robh càil anns na sgeulan. Dìreach clann-nighean ag eudach nach robh iadsan cho bòidheach ri Catrìona. Agus balaich a bha ag eudach nach iadsan a bha falbh leatha.

Sheall e air a h-aodann bhrèagha, aodann na bu bhrèagha na aodann a chunnaic e riamh, agus dh’aithnich e gu h-obann gu robh e ga h-iarraidh-se.

Sheall e air an dòigh a bha a h-anailean luath gluasad à com grinn agus dh’aithnich e gu robh an aon iarrtas aice-se.

Sheall e air a bilean agus dh’aithnich e an t-ana-miann; cha robh ceist gu robh i ga iarraidh. Bha Catrìona NicDhòmhnaill ga iarraidh. Sheall e air a sùilean. Bha iad a’ guidhe air; guidhe air gus am freagairt ceart a thoirt dhaibh.

Can gum falbh thu leatha, a bhalaich. Can gum falbh thu leatha.

Gu slaodach thàinig am bilean ri chèile.

*  *  *

Thàinig an nighean timcheall an oisein agus sheall i suas an t-sràid fhalamh. Sheas i agus sheall i mun cuairt oirre, troimhe-chèile.

Cha robh seo coltach ri Ruairidh MacLeòid.

Bha fhios aice gu robh i fadalach – sin na dh’innis a càirdean dhi a bhith dèanamh – ach dh’fhuiricheadh Ruairidh rithe, uisge ann no às. Sheall i air a h-uaireadair. Ceithir mionaidean deug an dèidh seachd. Dìreach mar a dh’innis iad dhi. Agus bu chòir dhaibh fios a bhith aca, gu h-àraid Catrìona – nach ise bha eòlach air na balaich! Agus thuirt Catrìona nach fhalbhadh balach sam bith gu cairteal an dèidh seachd.

Carson, ma tha, nach robh e ann?

’S mathaid gu robh e fadalach e fhèin. Sin e. Bha Ruairidh fadalach.

Ruairidh còir. Smaoinich i air a’ chrith a bha ’na ghuth nuair a thug e an cuireadh dhi agus rinn i gàire beag rithe fhèin san dorchadas. Cha leigeadh Ruairidh sìos i, bha fhios aice air a sin.

Dh’fhuiricheadh i ris.


[TD 264]

’S E ’N TAIBHS’ A RINN MO SHARACHADH
le Dòmhnall Greumach

Tha mi dol a dh’innse dhuibh mu dheidhinn rud àraid a thachair dhomh fhad’s a bha mi ’nam oileanach anns an Eilean Sgitheanach bho chionn grùnn bhliadhnachan. ’S ann an Slèibht’ a bha mi aig an àm, àite cho bòidheach ’s a th’anns an eilean. Fhad’s a bha ghrian ’na h-àirde, bha seallaidhean brèagha dha-rìribh ann, agus air an oidhche, nuair a bha ghealach a’ deàlradh air a’ bheinn agus air a’ Chaolas, cha robh dad a b’fheàrr leam na dhol a-mach a thadhal air feadhainn den t-sluagh a bha còmhnaidh mun cuairt, air neo sgrìob a thoirt dhan phrabain airson pinnt (neo dhà!).

Co-dhiù, am feasgar seo tràth ann an 1987, dh’fhàg mi a’ Cholaisde mu cheithir uairean, agus rinn mi chùis air mo shocaire fhìn am praban a dhèanamh dheth. (Mar a thuigeas sibh, bha e fada na b’ fhurasda uaireannan mo shligh’ a dhèanamh ann na bha e tilleadh às). Cha do dh’fhuirich mi ann an là ud ach mu uair-a-thìde, dìreach fada gu leòr airson mo shlugan a fhliuchadh, agus chaidh mi air ais chun na colaisde.

Bha na deuchainnean gu bhith againn ann an seachdain eile, agus dh’fhuirich mi ann gu mu mheadhan-oidhche – bha mo cheann ’na bhroighlich mu dheireadh le bhith leughadh mu dheidhinn clàradh dùbailte agus rudan gòrach eile mar sin. Bha siud gu leòr eadar an dà chluais agam airson là, thuirt mi rium fhìn.

Cha robh air ach feuchainn air a’ charabhan agam, a bha còrr air mìl’ air falbh, shuas anns a’ Chill Mhòir. Bha ’n oidhche dubh dorch, ach bha toirdse math agam, agus cha b’fhada gus an robh mi dol seachad air a’ Bhun-Sgoil. Chan eil cuimhn’ agam gu dè am port a bha mi ri feadalaich, ach bha mi gu math dòigheil, le beagan obair air a dhèanamh, is a’ chluasag còig mionaidean air falbh


[TD 265]

bhuam.

Mo chreach-sa thàinig, cha robh mi ach dìreach seachad air an sgoil, nuair a thug mi ’n aire gu robh faileas glè fhaisg air mo chùlaibh – bha mi faicinn m’fhear fhìn cuideachd, agus bha beachd math agam nach bu chòir a bhith ann ach an aon. Chuir mi greasad air mo cheum, ach dh’fhaodadh nach leiginn a leas – bha an rud ud a’ cumail a cheart cho dlùth rium. Stad mi uair neo dhà, thionndaidh mi, ach chan fhaicinn càil. Chùm mi orm, agus nuair a ràinig mi an eaglais, chuala mi èigheachd a’ tighinn a-mach às a’ chladh a tha ri ’taobh – sgiamhail – cha robh e coltach ri càil a bha mi air a chluinntinn riamh roimhe, agus tha mi’n dòchas nach cluinn mi a leithid tuilleadh.

Rinn mise suas an leathad air an làimh chlì; stad a’ ghlaodhaich, ach cha do stad mise idir. Tha mi den bheachd gu robh mi air a’ chùis a dhèanamh air Ben Johnson an oidhch’ ud, drugaichean ann neo às. Cha robh guth air carabhan – rinn mi air a’ chiad taigh far am faca mi solas. Thàinig boireannach chun an dorais, thug i sùil orm, agus dh’fhaighnich i dhomh anns a’ bhad an e rudeigin a bha mi air fhaicinn.

’S ann an dèidh dhomh dà chopan cofaidh a ghabhail a dh’innis i dhomh gun tàinig air gille à Sleibhte fhèin sguir a dhol seachad air a’ chladh bliadhna neo dhà roimhe siud. Tha e coltach gu robh e suirighe tè a bha ri fuireachd mìle neo dhà shìos an rathad, agus thòisich e fhèin a’ faicinn agus a’ cluinntinn rudan annasach anns an dearbh àite. ’S e baidhseagal a b’àbhaist a bhith aige anns na làithean sin, ach tha e gu math nas glic’ an-diugh – tha e ris an iasgach, agus tha e dèanamh cinnteach gu bheil astar math eadar e fhèin agus an eaglais nuair a bhios e slaodadh a-steach nan crùbagan a-muigh anns a’ Chaolas.

Bha aon nì àraid eile mu dheidhinn na cùis. Bha mi air a bhith anns a’ chladh uair neo dhà leis a’ chamara, agus ghabh mi deilbh de fheadhainn de na leacan annasach a chunnaic mi ann. Dh’fhalbh mi an ath mhadainn a thoirt sùil orra, ach a feuchainn an dèanainn a-mach co aig’ a bha gamhlas dhomh. Creid seo neo na creid, ach bha iad uile air seargadh, ’s am pàipear air a dhol buidhe, mar gum biodh rudeigin shìos a-measg nan clachan ud fhathast a’ dèanamh fanaid orm!


[TD 274]

AN SGEILP LEABHRAICHEAN

Richard A.V. Cox, Brìgh nam Facal (Roinn nan Cànan Ceilteach. Glaschu. 442 dd. ISBN 903204 21 5. £6.00. 1991).

Nan robh daoine air innse dhòmhsa o chionn abair deich bliadhna fichead gu faiceamaid leithid an leabhair seo ri rèis mo bheatha no roimh dheireadh a’ cheud, bha mi gu math teagmhach às a’ chùis. Ach tha e ann: faclair Gàidhlig nach eil an eisimeil Beurla, Gallda no Sasannach (a thuilleadh air liosta feumail air aon duilleig); Gàidhlig gu Gàidhlig a-mhàin, le Ro-ràdh is eile ann an Gàidhlig cuideachd. Tha an t-iarmad ann an toiseach an leabhair a’ toirt leis Giorrachaidhean agus Briathran, Ainmean Aite, Na Prìomh Dhùthchannan san Roinn Eòrpa, Cuid de Dhùthchannan Eile agus seachd duilleagan slàna (no ceithir deug a’ cùnntas dà thaobh na duilleig) de mhìneachadh gràmarach.

Tha na faclan teicneolach a bhoineas don Ghnìomhair air an cur sìos ’nan rangan an sin; ’s e tlachd a th’ ann a bhith gan leughadh: tràth, teachdail, caithte, cumhach/neo-choileanta – agus iad sin uile spreigeach agus fulangach ’nan àite iomchuidh fhèin; taisbeanach is aithneach cuideachd an uair a thig dhaibh a bhith mar sin, agus eisimeileach, dàimheach is neo-eisimeileach a’ dol san ruidhle cuide ri càch. Fòghnaidh e dhan mhòrchuid na briathran cràbhach sin a leughadh gun cus rannsachaidh a dhèanamh air brìgh na faclan – cleas mar a bhite dèanamh le faclan domhainn ann an Duain na Fèinne. Cha dèanadh e ach an ceòl a mhilleadh nan tòisicheadh daoine air an eadar-sgaradh. Ach bidh feadhainn ann, mar a bha riamh, a dh’ iarras tuilleadh agus neo-ar-thaing nach fhaigh iadsan sin. Chan eil aca ach sealltainn anns a’ cholbh cheart: am facal tràth fhèin, can, a bhoineas dhan Ghnìomhair.

Seo agaibh e ach an toiseach ceangaileadh daoine na criosan-sàbhalaidh (agus gheibhear mìneachadh air an fhacal sin cuideachd): “tràth f. gin. tràtha, tràith iol. tràthan 1. ùine; uair. 2.


[TD 275]

mu thràth a cheana; mar-thà. 3. riochd de ghnìomhair a sheallas cuine a thachras rudeigin: an tràth làthaireach (tha mi sgìth); an tràth teachdail (thèid mi ann a-màireach); an tràth caithte (dh’fhalbh e an-dè); an tràth neo-choileanta (bhitheamaid a’ cur buntàta, ach chan eil croit againn tuilleadh); an tràth cumhach (rachainn don chèilidh, nam biodh airgead agam)”.

Ach is fheàrr dhomh a-nis aideachadh gu bheil an Ro-ràdh a’ cur soilleireachadh air cuid de fhaclan teicneolach a’ ghràmair agus gu bheil “Giorrachaidhean agus Briathran” a’ toirt dhuinn liosta dhuibh sin air fad am Beurla, o ‘Abairt <eng>phrase<gai>’ gu ruige ‘Tuiseal <eng>case<gai>’. ’S e ‘Faclair Ur don Bhun-sgoil’ fo-thiotal an leabhair. Mar sin chan e mhàin gu bheil an liosta dh’ainmich mi ’na chuideachadh do leughadair sam bith a dh’fhaodadh ùidh a chur san leabhar ach tha e a thuilleadh air sin ’na riatanas don tidsear.

A thoradh ’s gur h-e faclair don Bhun-sgoil a tha ann, is dòcha gu saoil cuid gur h-e leabhar sìmplidh a th’ann am Brìgh nam Facal. Ann an seagh, ’s e sin a tha ann; chan fhaighear an seo ach àireamh bheag thaghte de shaidhbhreas na Gàidhlig; rud a tha freagarrach fa chomhair rùn an fhir-dheasachaidh. Ach ma tha am faclair sìmplidh san dòigh sin, chan fhaod e bhith nach robh e achrannach doirbh a dhealbh. Gu dè an taghadh a b’ fheàrr a dhèanamh? Faclan cumanta gun teagamh, ach tha mìltean dhiubh sin ann is cha toill iad uile ann; mar sin, gu dè an t-slat-thomhais leis am bu chòir faclan a thaghadh no bhacadh? Chan eil dùil agamsa an seo casaid sam bith a thogail a thaobh sin no thaobh phuingean eile dhen t-seòrsa: dh’ fheumamaid chan e aon oidhche gheamhraidh air a shon ach bliadhna dhiubh.

Tha faclan air an cur sìos ann an còrr is aon chruth: neapraigin – neapraig – neapraigear. Chan eil gin dhuibh sin fada – cruth a tha cumanta – agus chan eil sgeul air nèapaigear. Bidh a bheachd fhèin aig a h-uile leughadair agus tidsear air na rudan sin agus faodaidh iad gu dearbha na cruthan a thoilicheas iad fhèin a chur a sàs air neo an leasachadh mar as àill leotha.

Ach tha prionnsabal ann air a feumar tarraing air choireigin a thoirt. Tha grùnn fhaclan anns an leabhar nach eil idir an cleachdadh sa’ chainnt – faclan Beurla, cuid aca, air nach tugadh cumadh nàdarra Gàidhlig riamh; cuid eile dhuibh a tha ’nan Gàidhlig ach a tha, mar a theireadh na seann sgoilearan Gaidhealach, ‘lochdach o nach cantar’. Tha mi an dùil gun gabh daoine riutha ann am modh-sgrìobhaidh ach chan ionnan sin agus a ràdh gun tòisichear air an cur a sàs ann an còmhradh. Cò a their


[TD 276]

hàidraidean le blas na Gàidhlig air – mar gum b’eadh, hà-draid-ean – agus (ged is fìor chaomh leam fhìn gart an fhir seo), ciamar a their thu loiliopop? Thar leam gu bheil siampù eireachdail da-rìribh; chan eil mi cho cinnteach mun t-siompansaidhe. Agus siogàr? Cha chuala mise riamh duine a’ ràdh sin is e sòbarra (Sin facal nach eil san leabhar idir).

Tha an uairsin faclan ann mar a tha each-aibhne is motor-rothar. Saoil an cluinnear a leithid sin gu bràth air bilean an t-sluaigh? Is dòcha nan cluinnte gum biodh suidheachadh againn a thaobh cainnte mar a thachair dhan tè eile a thaobh an t-sluaigh. Sin an t-seanbhean a chaidh air imrich o chionn fhada a Chanada far a robh, a-rèir is mar a chuala i, na samhraidhean fuathasach teth. Nuair a chuir duine dubh fàilte oirre ann an Gàidhlig is i dol air tìr, thuirt i: “An e seo an dath a thig oirre uile?”

Ach b’ fheàrr gu mòr, a-rèir mo bharail-sa co-dhiù, a bhith bruidhinn mar sin, mu loiliopopan agus mu làiridhean-breapaidh (? breabaidh, an e?) agus mu mhotair-rotharan, seach a bhith balbh.

Tha naidheachd annasach ann a dh’ fhàg mi gu deireadh. ’S e Sasannach a th’ ann an Richard A. V. Cox, a dheasaich Brìgh nam Facal. Dh’ ionnsaich e Gàidhlig is tha e nis san aon t-sreath ri Dwelly, fear an fhaclair mhòir.

’S e ceum air adhart da-rìribh ann an eachdraidh na Gàidhlig a tha am Brìgh nam Facal. Agus is anabarrach an teist e gur h-e a’ chiad fhaclair Gàidhlig gu Gàidhlig a nochd an clò.

Cuireamaid meal-an-naidheachd air an ùghdar is fàilte air annas a làimhe. A’ tilleadh gu “tràth: ùine ---”: tha iomrall beag grinn sa’ chlò, rud a dh’ fhàg mi às shuas: ‘rachainn don chèilidh, nam biodh Z airgead agam’. Chan aithne dhomhsa Z nas motha na b’ aithne do Ghulbenkian a thuirt, “Tha càr agam a thionndaidheas air sèa-sgillinn – ga be air bith dè tha sin”. Ach Z ann no às, a leughadair, ceannaich an leabhar seo.

Iain MacAonghuis
(Tha ar taing aig Iain airson lèirmheas cho Z math a thoirt dhuinn. – Fear-deas.)


James S. Adam, <eng>Gaelic Wordbook<gai> (81 dd. ISBN 0-550-20072-x)
Gordon Tarvie, <eng>Scottish Names<gai> (120 dd. ISBN 0-550-20069-x)
Malcolm Archibald, <eng>Scottish Myths and Legends<gai> (71 dd. ISBN 0-550-20071-1)
Raymond Lamont-Brown, <eng>Famous Scots<gai> (83 dd. ISBN 0-550-20070-3)
(Na ceithir air am foillseachadh le Chambers, Dun Eideann, aig prìs £2.99 am fear).


[TD 277]

Tha na foillsichearan Chambers rim moladh airson sreath de leabhraichean beaga feumail agus saor a chur a-mach air cuspairean Albannach: tha fhios gu bheil iad a’ leantainn iarratasan an t-sluaigh aig an àm oir tha gnothaichean Albannach air fàs fasanta a-rithist.

Tha Seumas Adam air a ghuth a thogail iomadach uair anns an deasbad ùr a tha cho sean. Ged is ann à Dun Deagh a thàinig e, tha e a cheart cho eudmhor air taobh na Gàidhlig ’s a tha e air taobh Albais. ’S e naidheachdair a bh’ ann, agus bha e fhèin is Alasdair Dunnett ’nan dlùth chàirdean. Tha e ag innse sgeulachd mu uair a chaidh Dunnett chun na Gaidhealtachd a lorg mar a bha a’ dol do na Goill a chuireadh gu tuath aig àm a’ chogaidh. Thuirt gille beag à Glaschu ris, ‘<eng>Dae ye ken whit they cry the dugs here? They cry them coos<gai>’. Is dòcha gur h-ann on sgeulachd sin a thàinig gineadh an leabhrain seo.

Tha e a’ cur Gàidhlig is Albais is Beurla ri taobh a chèile, a’ sealltainn cho tric ’s a tha Gàidhlig is Albais faisg air a chèile, ged a tha iad cho eadar-dhealaichte ’nan eachdraidh: gobhlachan is <eng>horny golach<gai>, grìosach is <eng>greeshach<gai>, brèagh is <eng>braw<gai>, pioghaid is <eng>pyot<gai>, ceàrr is <eng>kerr<gai>, prìne is <eng>preen<gai>. Tha na h-iasadan a’ dol bho thaobh gu taobh, agus uaireannan tha an dà fhacal a’ tighinn bhon aon fhreumh. Chan eil e a’ dol gu mionaideach a-steach don eachdraidh sin, ach dìreach a’ sealltainn a’ cheangail a th’ ann. Tha liostaichean air leth aige de fhacail ceangailte ri biadh is deoch, ainmhidhean is eòin is lusan is craobhan, ainmean àite is ainmean dhaoine ’s a leithid sin – an dà chuid Beurla gu Gàidhlig is Gàidhlig gu Beurla. Bha mi duilich gun do dh’ fhàg e às na strìochagan a tha ag innse gu bheil fuaim nam facal. Leabhran beag feumail. Cùm ort, a Sheumais.

Tha gu leòr de Ghàidhlig cuideachd anns an leabhran <eng>Scottish Names<gai>, oir tha na modhan Beurla no Gallda agus na modhan Gàidhlig mar as trice air an cur sìos còmhla. Tha an dà chuid ainmean pearsanta is sloinnidhean an seo, le beagan eachdraidh mu’n deidhinn.

Chan ionnan ùghdar an leabhrain <eng>Famous Scots<gai>. Bha dùil agam an toiseach nach robh fhios aige gu robh Gaidheil anns an dùthaich seo, ach bha mi ceàrr. Tha iomradh aige air Fhionnghal a’ Phrionnsa, agus tha fhios aige gu robh Gàidhlig aig an Rìgh MacBheathain. Ach is urrainn dha na Gaidheil leughadh mu na Goill, is tha iomraidhean beaga feumail orra an seo.

Tha Fionnghal anns an leabhran <eng>Scottish Myths and Legends<gai> cuideachd, agus iomadach sgeulachd annasach eile, mun


[TD 278]

chluaran, mun phìob-mhòr, Coinneach Odhar, Colum Cille, Clach Sgàin, sìdhichean Leòdhais, Uilebheist Loch Nis is mòran eile. Bithidh na <eng>towries<gai> gu math dèidheil air na leabhraichean seo.

R. McT.


Duncan Glen, <eng>Selected Poems (Akros<gai>. Dun Eideann. 76 dd. ISBN 0 86142 010 1. £6.95. 1991)

Tha daoine aig a bheil ùidh ann am bàrdachd Albannach air a bhith èolach air ainm Dhonnchaidh Glen o chionn iomadh bliadhna. Dheasaich e an ràitheachan <eng>Akros<gai> fad iomadh bliadhna, sgrìobh e mu dheidhinn Uisdein MhicDhiarmaid, agus chuir e mach grùnn leabhraichean bàrdachd. Tha e nis air taghadh a dhèanamh bhon bhàrdachd aige fhèin bho 1965 gu 1990.

’S ann an Cambuslang a rugadh e, agus an dèidh iomadh bliadhna a chur seachad a’ teagasg (deilbh 7c) ann an Sasainn, thàinig e a dh’ fhuireach an Dun Eideann an 1987, agus tha e air tòiseachadh a’ foillseachadh às ùr an sin.

’S e Albais no Beurla Ghallda as motha a tha e a’ cleachdadh, Albais, saoilidh mi, a tha rudeigin tana aig uairean, le blas na Beurla oirre, ach a dh’ aindeoin sin tha e a’ tighinn dlùth, glè thric, air beatha na h-Albainn. Tha mòran ann mu na làithean òga aige, ’s mu na trioblaidean a bh’ aig daoine eadar an dà chogadh, gu h-àraidh ann an Glaschu is timcheall air. Ach tha beagan fealla-dhà aige cuideachd, mar anns an t-sreath ‘<eng>In place of Wark<gai>’, far a bheil deilbh le peantairean ainmeil a’ dùsgadh smuaintean annasach.

Tha a’ bhàrdachd-gaoil aige air a toinneadh le cuimhne air seallaidhean Nàduir, agus uair is uair tha e mar gum biodh e a’ strì ris an dùthaich aige a ghlacadh às ùr. Ann an aon dàn, ‘<eng>The Hert o Scotland<gai>’, tha e ag aideachadh mar a bha e beò air iomall na dùthcha, gun Ghàidhlig, gun faighinn gu cridhe na dùthcha, eadhon ann an Glaschu fhèin. Tha seo a’ nochdadh taobh eile den imcheist ’s den mhì-shuaimhneas leis a bheil cuid de na h-Albannaich a’ gleac anns an là a th’ ann. Is dòcha gu bheil fuasgladh a’ tighinn.

Ruaraidh MacThòmais


Ruaraidh MacThòmais, Smeur an Dòchais (<eng>Canongate<gai>. Dun Eideann. 140 dd. ISBN 0 86241 351 6. £8.95. 1992)

’S e leabhar gu math inntinneach a tha seo bho ùghdar Creachadh na Clàrsaich – cruinneachadh de bhàrdachd le Ruaraidh MacThòmais bho 1940 gu 1980. Tha an leabhar ùr mòr, co-dhiù airson


[TD 279]

leabhar bàrdachd, le 140 td., a’ tòiseachadh le sreath de sgrìobh-dhealbhan, no <eng>vignettes<gai>, de bheatha Ghlaschu agus a’ crìochnachadh le sreath-dhàn mac-meanmnach, Gormshùil, a tha a’ dèanamh dealbh dhuinn air beatha boireannaich. Tha dàin ann mu thachartasan ar latha, mar <eng>Romania<gai> agus <eng>Chernobyl<gai>; feadhainn mun àm ri teachd agus mun àm a dh’fhalbh; feadhainn a tha sìmplidh agus feadhainn a bheir oirnn smaoineachadh. Ann am facal tha farsaingeachd cuspair agus dòigh-sgrìobhaidh an seo, ach tha cuideachd ceangal ann eadar an obair ùr agus an obair a chaidh roimhe, (ann an Creachadh na Clàrsaich).

Cluinnidh sinn an aon ghuth, ach tha cuideachd atharrachadh ann. Saoilidh mi gu bheil am modh-sgrìobhaidh nas teinne – ann an cuid de na dàin co-dhiù – am bàrd dìreach ag ràdh an nì a dh’fheumas e a ràdh, chan eil facal a bharrachd, agus mar a tha tric a’ tachairt ann an obair MhicThòmais tha obair gu leòr air fhàgail do mhac-meanmainn an leughadair. Tha e-fhèin mothachail gu bheil atharrachadh a’ tighinn air (a) ealain. Mar a tha e ag ràdh ann an aon dàn:

“. . . . . .
chan eil math a-nis
a bhith ’g iarraidh faobhar gun ghearradh

[Sanas]


[TD 280]

is ceòl gun bhinn,
’s bho sguir mi dh’fharchluais
tha cho math a dhèanamh
mar a tha e,
geur no milis.” (Nuair a dh’fhairich mi’n toiseach)

Agus tha mi smaoineachadh gur e an seòrsa gluasad a th’anns a’ bhàrdachd seo – a’ coimhead oirre anns an fharsaingeachd – gu bheil i a’ tighinn nas fhaisge air smior, no smeur!, na beatha, beatha an ùghdair agus beatha dhaoine eile. Chì sinn seo, mar eisimpleir, ann am Madainn Diardaoin, ann an Oifis Puist an Glaschu far a bheil na “bacaich” a’ tighinn bho “chaol-shràidean a’ bhaile”

“. . . . . .
a’ dol gu fuaran an fhàsaich
far an robh a’ chuirm. . .”

agus tha e a’ crìochnachadh,

“Sheall mi gun fhios nach robh Crìosda
air cùl a’ chunntair,
ach bha na bacaich an sin cuideachd.
Mise ’nam sheasamh anns a’ chiudha
a’ smaoineachadh gu robh mi slàn.”

Airs bith cò <eng>persona<gai> an dàin, faodaidh sinn a bhith cinnteach nach e an nì a tha na facail mu dheireadh ag ràdh a tha iad buileach a’ ciallachadh! Tha onair anns an dàn seo, agus ann an dàin eile, mar Aig Cuirm-chiùil Leòdhais ’s na Hearadh, 1987, nach eil cho soirbh do neach-ealain a thighinn thuige. Tha an dàn mu dheireadh a dh’ainmich mi agus feadhainn eile, (Hòl, air atharrachadh; A’ Chaora ’s an Smeur, etc), a’ sealltainn gu bheil an t-suirghe fhada eadar eilean àraich agus am bàrd air atharrachadh – ach chan eil rùm an seo sùil mhionaideach a thoirt air sin.

Thainig dà nì a-staigh orm a’ leughadh na dàin seo. ’S e neach-ealain a tha gan sgrìobhadh, agus tha an leabhair seo ann an dòigh mar leabhar sgeidseachd a bhitheadh aig dealbhair an là-an-diugh, fear a bhitheas e a’ toirt leis anns gach àite dhan tèid e. Uaireannan tha na h-ìomhaighean neo-chinnteach. Bheir gach neach a bhrìgh fhèin asda. Ach tha iad gar buaireadh agus thig an t-sùil air ais thuca, agus ’s dòcha gu faic sinn rud eile.

An smuain eile ’s e gu bheil dà sheòrsa bàrdachd ann – agus iomadh seòrsa eile ’nam measg – an Gàidhlig cuideachd, is e sin


[TD 281]

bàrdachd ionraic, no <eng>naive<gai>, agus tè fhiosraichte, eadar-dhealachadh tha mi smaoineachadh a shònraich Schiller an toiseach. Anns a’ chiad seòrsa bàrdachd gheibh sinn glè thric nì air an tug I.A. Richards agus daoine eile “<eng>stock response<gai>”. Glè thric anns an t-seòrsa bàrdachd sin tha am bàrd a’ feuchainn ri dealbh fhìrinneach a tharraing mar a dhèanadh camara.

Anns an dara bàrdachd tha rudan eile, fada nas inntinniche, a’ tachairt – tha an neach-ealain/a s(h)aoghal a’ gluasad air adhart agus tha an ealain a’ dèanamh dealbh dhuinn air a’ ghluasad sin. Sin an seòrsa bàrdachd a th’ann an Smeur an Dòchais.

Maoilios Caimbeul


Bill Lawson, <eng>Croft History, Sheshader, Isle of Lewis (Bill Lawson Publications.<gai> Na Hearadh. 87 dd. ISBN 1 872598 00 5. £15.00. 1989)
Cairistìona agus Bill Lawson, Sgeulachdan à Seisiadar (Faic shuas. 129 dd. ISBN 1 872598 02 1. £7.50. Cèiseag £6.00. 1990)
Bill Lawson, Co Leis Thu? (Faic shuas. 36 dd. ISBN 1 872598 04 8. £4.95. 1990)
Iain MacFhionghuin, <eng>Scottish Folk Tales in Gaelic and English<gai>, deas. le Barbara NicAsgaill (<eng>JMK Consultancy<gai>. Dun Eideann. 118 dd. ISBN 1-873603-00-2. £4.95. 1991).

Tha Bill Lawson air a bhith iomraiteach o chionn bhliadhnachan a-nis airson rannsachadh mu shloinntearachd. Bha seo mar seo fada mus deach e a dh’ fhuireachd anns Na Hearadh ’s mus do phòs e tè à Seisiadar. Tha leabhar bho leabhar a’ tighinn a-mach bhuaithe, agus chan eil dùil againn ann a seo a dhol domhainn anns a’ chuspair, ach dìreach innse do leughadairean nach cuala mu dheidhinn beagan den obair ionmholta a tha e a’ dèanamh.

Ann an Co Leis Thu? tha e ag innse mu na meadhonan fiosrachaidh a th’ ann gus lorg mu eachdraidh dhaoine is an càirdeas ri chèile: tha mòran dhe seo a’ tighinn bhon t-sluagh-chùnntas a thòisich ann an dòigh rudeigin leibideach ann an 1841. Ach ’s ann às dèidh ceud bliadhna a tha am fiosrachadh seo ga leigeil ma sgaoil: gheibhear fiosrachadh 1891 air microfilm am bliadhna mar eisimpleir. Tha fiosrachadh eile anns na reidist-earan-sgìre no -paroiste, agus anns na reidistearan airson Breith, Bàis is Pòsaidh a thòisich ann an 1855. A thuilleadh air a sin tha mòran fiosrachaidh mu shloinntearachd aig an t-sluagh gu cumanta, agus an t-uabhas dheth aig feadhainn shònraichte.

Anns an leabhran beag feumail seo tha eachdraidh ghoirid aige mu theaghlaichean Na Hearadh, ag innse cuin a thàinig iad no


[TD 282]

cuin a tha fios ri lorg mu an deidhinn, dè cho lìonmhor ’s a bha iad 7c. Mar eisimpleir, bha 771 de Chlann ’Ic Leòid anns Na Hearadh ann an 1851, 559 de Dhòmhnallaich, 552 de Mhoireasdanaich, agus mar sin air adhart sios gu 10 de Chlann ’Ic Cuinn.

Tha cunntas goirid aige mu ainmean annasach, agus na dòighean air leth annasach a bh’ aig na fir-reideastraidh air an sgrìobhadh sìos, le measgachadh de Bheurla ’s de Laideann. Tha Slàine a’ nochdadh mar Salina, Selina, Salvia, Saliva, Sophia agus Valentina. Bhiodh iad ag ràdh uaireigin gur h-e Spàinntich a bh’ ann an cuid de na Hearaich!

Tha an leabhar mu chroitean Sheiseadair nas tomadaiche, ged nach eil e cho inntinneach, air dòigh, ach do mhuinntir Sheiseadair fhèin. Tha iomradh air na daoine aig an robh na lotaichean air fad, feadhainn aca a’ dol air ais mu dhà cheud bliadhna, ach a’ mhòrchuid gun a bhith cho sean ri sin. Agus tha iomradh air na teaghlaichean air leth: ainmean na cloinne ’s cò a phòs iad ’s càit’ an deach iad, le mòran de dhealbhan dhaoine, anns an sgoil, an deiseachan Airm is Nèibhidh ’s a leithid sin. Agus tha beagan de dh’ eachdraidh a’ bhaile ann cuideachd, anns an fharsaingeachd.

Tha Sgeulachdan à Seisiadar a’ cur gu mòr ri dealbh a’ bhaile, le sgeulachdan beaga annasach mu rudan a thachair is rudan a thuirt daoine às a’ bhaile. Tha deilbh an seo cuideachd, agus òran iomraiteach a rinneadh mu thè à Seiseadar a chaidh a bhàthadh. Rinneadh an t-òran ‘On dh’ fhàg thu mi ’s mulad orm’ le fear à Pabail, agus is tric a chuala mi e ’nam òige. Tha òran eile ann, ‘Iasgairean Sheisiadair’, le Dòmhnall MacAoidh. Is math is fhiach an leabhar seo sùil a thoirt air.

Tha an clò anns na leabhraichean seo rudeigin garbh, agus tha iad daor gu leòr cuideachd. Is dòcha gun teid na cùisean sin am feabhas ri tìde. Gun teagamh, bidh eagal air na foillsichearan nach eil sluagh ro mhòr ann a cheannaicheas iad, ach tha luach annta gun teagamh.

Bu mhòr am beud nach robh barrachd fiosrachaidh is sgil air chùl an leabhair aig Iain MacFhionghuin. Tha an leabhar fhèin air a chur an clò ann an dòigh a tha glè thaitneach don t-sùil, air a chlò-bhualadh gu snasail air pàipear grinn, le deilbh-camara a tha fìor mhath le Teàrlach MacIain.

’S e Tirisdeach a th’ ann an Iain MacFhionghuin, agus tha grùnn de na sgeulachdan à Tiriodh, ’s iad a-mach air geasan, sìdhichean, ròin ’s a leithid sin. Chan e na fìor sheann sgeulachdan bho bheul-aithris a tha seo, ach trusadh rudeigin nodha, ged a tha cuid de na seann bheachdan beò annta cuideachd. Tha eadar-theangachadh


[TD 283]

Beurla air gach sgeulachd.

Ach ’s e a’ bhochdainn gu bheil na sgeulachdan air am mì-dheasachadh, làn de mhearachdan gràmair is clò. Is fhada bho chunnaic mi leabhar Gàidhlig a tha cho fìor dhona anns an t-seagh seo, agus tha eagal orm gun dèan e barrachd cron na nì e dh’fheum.

Ruaraidh MacThòmais


Iain MacLeòid, An Sgàile Dhorcha (Gairm. Glaschu. 88dd. ISBN 1 871901 15 4. £6.00 1992).

“Cha robh Tarmad ach air balgam no dhà dhen chofaidh a ghabhail nuair a thug e an aire do chòmhlan dhaoine a bha eadar-dhealaichte bhon fheadhainn eile air an t-sràid. Bha mu ochdnar anns a’ chòmhlan, triùir fhear agus còignear bhoireannach. . . . Chunnaic Tarmad gun robh iad uile a’ toirt àite sònraichte do aon fhear mòr, bàn, a bha, a-rèir coltais, ’na cheannard orra.”

’S ann mar sin a gheibh sinn eòlas an toiseach air Na Companaich, buidheann de dh’Aimeireaganaich olc le creideamh neònach anns a’ ghaoir-sgeul seo bho Iain MacLeòid. Tha Tarmad agus mac bràthair athar ’nan suidhe ag òl cofaidh ann an cafaidh a’ Chalaidh am Port-rìgh nuair a chì iad Na Companaich an toiseach. ’S e am “fear mòr, bàn”, Marston Singer, duine aingidh fuar-chridheach a tha a’ cur an eagail air Tarmad – an toiseach co-dhiù.

’S e Tarmad prìomh-charactar na sgeòil agus tha sinn a’ faicinn nithean a’ tachairt tro shùilean-san. Tha gaol a’ fàs eadar e-fhèin agus Miranda, leth-phiuthar do Mharston Singer. Tha gaol cuideachd eadar Sìne, piuthar Tharmaid, agus Karl, fear de na h-Aimeireaganaich. Gheibh sinn a-mach nach eil Na Companaich uile dona idir.

Tha mòran nithean a’ tachairt anns an nobhail seo: còmhla ri dà mhurt agus strì eadar math agus olc, tha deasbad air creideamh innte; tha sinn a’ faighinn dealbh shoilleir air an dàimh a tha eadar Tarmad agus an còrr den teaghlach aige; cuideachd an dàimh a tha eadar e-fhèin agus a charaid Pàdraig, ministear na sgìre, aig a bheil sùil ’na phiuthar Sìne; tha Miranda glacte aig Na Companaich agus ann an cunnart a beatha agus feumaidh Tarmad cobhair a dhèanamh oirre.

Tha seo uile a’ tachairt anns an Eilean Sgitheanach agus tha comas aig an ùghdar na seallaidhean tachartach, agus cuideachd saoghal an Eilean, a thoirt beò fa chomhair ar sùl. Tha e a’ dèanamh seo le eirmseachd agus sgil.

Tha e a’ coimhlionadh, saoilidh mi, na nithean a tha feumail ann an nobhail den t-seòrsa seo. Gleidhidh na cunnartan anns a bheil


[TD 284]

an gaisgeach aire an leughadair bho thùs gu èis agus tha duilgheadasan ùra ag èirigh, anns gach caibideil cha mhòr, a tha a’ gluasad na sgeulachd air adhart aig astar math. Cuideachd, tha measgachadh math ann de chòmhradh ’s de dh’aithris. Seo dìreach aon eisimpleir den chòmhradh eadar Tarmad agus Miranda:

“Chan fhaca mi ach aon turas thu roimhe seo!” ars ise.

“Nach robh sin fhèin gu leòr?” ars esan.

Chuir e mach a làmh cheàrr ’s chuir e fa leth-cheann i. Bhrùth i ceann a-staigh ri làimh ’s chuir i a làmh fhèin air muin na tè aige-san. An ath mhionaid bha iad a’ pògadh ’s e a’ faireachadh a cùbhraidheachd ’s fionnaireachd a bilean.

“Bha dùil agam gu robh boireannaich Aimeireaganach cruaidh!” ars esan.

“Chan eil an tè seo co-dhiù!” ars ise. “ ’S dòcha gum biodh gnothaichean na b’fheàrr nam bithinn na bu chruaidhe!”

D.H. Lawrence seall thugad!

’S e leabhar a tha seo, ma tha, às am faigh an leughadair iomadh seòrsa toil-inntinn, gu h-àraidh ma’s toigh leis an gnè ris an canar gaoir-sgeul. Tha saoghal cruinn air a dhealbh dhuinn anns an urrainn dhuinn creidsinn, agus tha na nithean ris am biodh dùil anns a’ ghnè seo uile ann: cunnart, murt, strì, gaol agus dìoghaltas.

Maoilios Caimbeul.


Clann ag Urnaigh (<eng>Saint Andrew Press<gai>. Dun Eideann. 40 dd. ISBN 0 86153 135 3. £3.95. 1991)
Crann Tàra, Aireamh 1 (Comunn Gàidhlig na h-Eaglais Easbaigich, 31 Gillespie Crescent, Dun Eideann EH10. Saor. 1992)
<eng>St. Columba’s Church at Aignish (Bill Lawson Publications<gai>. 44dd. ISBN 1 872598 1 06 4. £4.95. 1991)
<eng>St. Clement’s Church at Rodel (Lawson<gai> a-rithist. 44 dd. ISBN 1 872598 05 6. £4.95. 1991)
Am Bratach, Aireamh 5 (An Taigh-sgoile, Srath Nabhair, Cataibh KW11. 50 sg. 1992)

Tha Clann ag Urnaigh air fhoillseachadh le Panail Adhraidh Eaglais na h-Alba. Chan eil inneas air cò a sgrìobh an leabhar: is iongantach mura robh grunnan an sàs ann. Tha ùrnaighean ann airson gach là den t-seachdain (madainn is feasgar) agus airson amannan sònraichte leithid Nollaig is Càisg, làithean saora, teachd beubaidh ùir, bàs seanmhar, tinneas, aoighean 7c. Agus aig an deireadh tha altachaidhean beaga ann a ghabhadh seinn ri


[TD 285]

fonn.

Tha deilbh air feadh an leabhair, le Jacqueline Stevenson, is ged nach bu mhisde iad barrachd beothalachd a bhith annta, tha togail annta. Gu mì-fhortanach tha cus mhearachdan-clò anns an leabhar.

Saoilidh mi gu bheil cuid de na h-ùrnaighean caran trom ’nan cainnt, gu h-àraidh na h-ùrnaighean maidne is feasgair. Cha b’fhuilear dhaibh a bhith na bu shìmplidhe, co-dhiù anns a’ chiad dol-a-mach. Tha feadhainn de na h-ùrnaighean airson amannan sònraichte, m.e. Nollaig is làithean saora, gu math nas inntinniche, ’s nas fhaisge air tuigse na cloinne.

Shaoilinn gum biodh fèill air an leabhran ann an sgoiltean is ann an dachaighean, agus bu chòir dhuinn taing a thoirt dhan fheadhainn a chuir ri chèile e.

Tha a’ chiad àireamh de Chrann Tara dìreach air nochdadh, air a chur a-mach le Comunn Gàidhlig na h-Eaglais Easbaigich. Tha iad a’ sireadh bhall (fo-sgrìobhadh bliadhnail £3), is tha dùil aca leabhar-ùrnaigh Gàidhlig a chur an clò mar a gheibh iad cothrom. Bu chòir dhuinn cuimhneachadh gun do chuir an Eaglais seo leabhar-ùrnaigh Gàidhlig an clò cho tràth ri 1794.

Tha beagan Gàidhlig an siud ’s an seo anns an ràitheachan beag seo, agus iomradh aig dithis Ghaidheal a chaidh an togail air a’ Ghaidhealtachd far a bheil buaidh aig an eaglais seo fhathast: is iad sin Alasdair MacAonghais à Gleann Comhann is an t-Urr. Tormod MacCaluim, a rugadh ann am Baile Chaolais.

Tha eaglaisean a’ nochdadh ann an ainmean dà leabhar beag eile a thàinig a-mach o chionn ghoirid, ged a tha barrachd annta mu eachdraidh na mu eaglaisean. Anns an leabhran <eng>St. Columba’s church in Aignish<gai> tha Bill Lawson a’ tional mòran de dh’eachdraidh sgaoilte na h-eaglais sin, agus de Chlann Leòid aig a robh dlùth cheangal rithe. Tha e dòrainneach na tha air chall den eachdraidh sin, is mar a tha an t-seann eaglais is na clachan-cuimhne innte air a dhol a dholaidh le dìth cùraim. Tha Lawson an dòchas gun dùisg an leabhran seo ùidh ann a bhith a’ dìon ’s a’ càradh na h-aitreabh. Tha e a’ toirt leis, aig an aon àm, mòran mu eachdraidh Sgìre na h-Aoidh.

’S ann anns an aon mhodh a tha an leabhran aig Lawson mu Eaglais Chliamain ann a Ròghadal. Tha iomradh air na h-eaglaisean a bha anns an ionad seo (am beagan a tha air sgeul de an eachdraidh) agus air an eaglais bhrèagh a dh’ ath-thogadh anns an 19mh linn, le na clachan-snaighte ’s an tuam iongantach aig Alasdair Crotach, a bhàsaich timcheall air 1547. Tha iomradh air Leòdaich is feadhainn eile a chaidh adhlacadh anns an eaglais,


[TD 286]

agus tha an eachdraidh aca ga togail ’s ga ceangal ri eachdraidh na sgìre, gu ruig aimsir Leverhulme, agus mar a chaidh croitean a dhèanamh ann an Ròghadal ann an 1926.

Tha an dà leabhar beag seo glè fheumail airson blas a thoirt an dà chuid do luchd-turais agus do luchd-àiteachaidh air eachdraidh nan ceàrnaidhean ris a bheil iad a’ dèiligeadh.

Agus dìreach facal anns an dealachadh mu phàipear beag a tha tighinn am follais ann an Cataibh. Chan eil ach beagan de Ghàidhlig ann, ach tha e soilleir gu leòr gu bheil deagh-ghean aig a’ phàipear don chànan.

R. McT.
