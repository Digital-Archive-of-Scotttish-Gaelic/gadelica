[TD 115]

TALAMH BAN
le Cairistìona Dick

Sheas Maggie a’ coimhead air an tòrr mòr ùir a bh’aig a casan agus grèim aic’ air an spaid ’na dà làimh. Bha Jamie air a dhòigh a’ lìonadh cairt bheag fiodh, a’ falbh leatha agus ga còpadh air an fheur, agus a’ tilleadh agus ga lìonadh a-rithist. Bha e a’ dèanamh rathad tarsainn an fheòir leis an ùir. Chuir e iongnadh air Maggie co às a fhuair i an neart a rinn uimhir a mhilleadh air an fheur rèidh as a’ ghàrradh ann an ùine cho goirid. Chanadh i ri Graham gun tàinig poiteag mhòr, mhòr tarsainn a’ ghàrraidh agus gun do chladhaich i a’ chlais mhòr a bha seo. Thòisich i ri gàireachdaich aig a gòraiche. Stad i dhen ghàireachdaich. Cha leigeadh i leas lethsgeul sam bith a dhèanamh do Ghraham. ’S dòcha nach foighneachdadh e eadhon dè bh’ann. Chuireadh e fòn gu gàirnealair agus thigeadh e agus chuireadh e air dòigh e. Bu toigh le Graham gum biodh a h-uile nì air a dhèanamh ceart agus ma bha <eng>Rockery<gai> a dhìth oirre dhèanadh an gàirnealair sin cuideachd.

Bha i a’ smaoineachadh sin às an leabaidh a-raoir mar a dh’ fheumadh a h-uile rud a bhith ceart. Bha an aon dath soilleir air na ballaichean is air a’ bhrat a bh’air an ùrlar, is air a’ chuibhrig air an leabaidh is air na cùirteirean aig na h-uinneagan. Bha àirneis gheal ris na ballaichean agus an aon togail a bh’ann ’se sreath de shoithichean uaine glainne a bh’air sgeilp aig an uinneig agus air an <eng>dressing-table<gai> aice fhèin. Bha eadhon an teilebhisean aig ceann na leapadh geal. Cha robh aodach sam bith ’na laighe air feadh an àite. Chuir i an t-aodach a thug i dhith don bhascaid nigheadaireachd anns a’ bhathroom agus chroch i a sgiort ann am fear dheth na preasaichean a bha ris a’ bhalla. Bha e coltach ri rùm ann a <eng>show-house<gai> agus bha i fhèin coltach ri <eng>model<gai> a bhiodh air a pàigheadh airson a bhith ga bheothachadh, le gùn-oidhche sìoda agus a falt cho grinn agus dath an òir air a craiceann, a cheannaich i gu daor le bhith cur seachad iomadach uair fo lampa-grèine ann am <eng>beauty-salon<gai>. Bha slabhraidh òir mu h-amhaich. Cha robh car aice ri dhèanamh ach a bhith ann agus a bhith taitneach.

Bha Graham aig dìnnear <eng>Rugby<gai>. Chan e gun robh mòran aige mu dheidhinn a leithid a chruinnichidhean ach sin far am biodh luchd–<eng>business<gai> a’ coinneachadh an Dun-Eideann agus mar a biodh tu ann cha


[TD 116]

tigeadh obair ’na do rathad. ’Se C.A. a bh’ann. Cha tigeadh e dhachaigh ’na bhoil le deoch uapa oir cha bhiodh e ag òl mòran ann. Bha an deoch a’ fuasgladh na teanga agus cha tigeadh mòran obair an rathad fear dhe dhreuchd nam biodh ainm aige bhith leigeil ruith le theanga. Smaoinich Maggie air na bràithrean aice fhèin nuair a thigeadh iad dhachaigh anmoch bhar dannsa; a tighinn a-staigh air an socair air eagal is gum bualadh iad as an àirneis as a’ <eng>phassage<gai> eadar na dorsan. Agus cho cinnteach ’s a bha thu beò thuiteadh fear aca seachad air rudeigin is thòisicheadh a’ ghàireachdaich agus dhùisgeadh iad am màthair, an dearbh rud a bha iad a’ feuchainn ri sheachnadh. Thug e gàire gu h-aodann a bhith a’ smaoineachadh air. ’S fhada bho nach do smaoinich i air an dachaigh far an do thogadh i. Cha robh i air a bhith aig an taigh bhon a phòs i. Thug i Graham dhachaigh nuair a fhuair iad <eng>engaged<gai> ach cha do dh’iarr e tilleadh tuilleadh. Thàinig a h-athair agus a màthair a-mach aon turas a choimhead orra. Chòrd e ri màthair glè mhath. Bha e ’na chleachdadh aig na mnathan òga anns a’ choimhearsnachd aca a bhith a’ fiathachadh màthraichean a chèile gu <eng>lunch<gai> no gu <eng>coffee<gai> nuair a bhiodh iad air chuairt agus bha a màthair glè thoilichte bhith faicinn taighean chàich agus a bhith coinneachadh riutha. Chan e gun robh na taighean aig duin’ aca ro eadar-dhealaichte o chèile ach bha e ’na annas dhith a bhith a’ faighinn a-mach oir bha i ceangailte aig an taigh leis a’ phost-oifis a bhith aice. ’Se boireannach comasach a bha ’na màthair.

Cha do chòrd an turas ri h-athair idir. Chan e gun do ghearain e ach cha robh dad ann dha a chuireadh seachad an ùine. Cha chluichdeadh e <eng>Golf<gai> ann. Sin mar a bhiodh na h-athraichean eile a’ cur seachad an ùine fhads a bha na boireannaich a’ cèilidh agus cha robh car ri dhèanamh timcheall an taighe. Bhiodh luchd-ciùird a’ dèanamh obair sam bith a bha ri dhèanamh. Dh’fhoighneachd e aon latha dhith is iad leotha fhèin airson greiseag bheag, an robh i toilichte agus thuirt i gun robh. Cha tuirt e an còrr agus cha do thill iad tuilleadh. Bha a màthair airson tighinn a-mach nuair a bha an leanabh gu bhith aice ach thuirt Graham nach robh feum oirre, gum biodh iad a’ faighinn nurse airson greiseag nuair a thigeadh i às an ospadal.

Chual’ i Jamie a’ dèanamh gnòsad beag as an rùm aige fhèin. Leig e aon ràn às agus bha e sàmhach a-rithist ach dh’èirich i a thoirt sùil air. Sheas i ri taobh na leapadh aige agus dhùisg e mar gum fairicheadh e cuideigin a bhith ann.

<eng>“Is it morning?”<gai> dh’fhoighneachd e dhi. Uair sam bith a bhiodh e an-fhoiseil dh’fhuiricheadh i fhèin na Graham còmhla ris as an rùm gu setligeadh e ach a-nochd rinn i rud nach do rinn i riamh roimhe. Thog i e agus thug i leatha dhan leabaidh aice fhèin e. Bha e ’na shìneadh ’na h-achlais cho socair agus a dhà shùil a’ coimhead oirre. Thòisich i ri crònan ris agus bha e ’na chadal mas tug i foir gur e Gàidhlig a bha i air a bhith a’ seinn. Chan eil fhios cuin’ a bhruidhinn i Gàidhlig mu


[TD 117]

dheireadh. Cha do bhruidhinn i riamh ri Jamie i co-dhiù. ’Sann a rachadh i fhèin is Jamie dhachaigh airson seachdain no dhà. Bha an t-àm aige sheanair agus a sheanmhair fhaicinn.

Chuala Maggie an càr aig Graham a’ tionndadh a-staigh aig a’ gheata agus an ceann ùine ghoirid dorsan na garaids a’ dùnadh. Thainig e a-staigh agus chual’ i e a’ gluasad shìos an staidhre greiseag mas tàinig e a-nuas. Nuair a chual’ i doras an rùm a’ fosgladh dhùin i a sùilean, a’ cur an ìre gun robh i ’na cadal. Cha robh i cinnteach carson a rinn i seo. Dh’fhosgail Graham drabhair air a shocair; bhiodh e a’ faighinn <eng>pyjamas<gai>. Chaidleadh e anns an <eng>spare bedroom<gai>. Bha na leapanan deiseil an còmhnaidh oir bhiodh athair agus màthair Graham a’ fuireach còmhla riutha glè thric agus iad a’ toirt <eng>toys<gai> dhaora gu Jamie nach robh gu feum na cruithidheachd airson a bhith cluich leotha. Bha iad aige anns an rùm aige fhèin. Cha robh i a’ tuigsinn carson a bha i a’ faighinn coire do Graham is don teaghlach aige mar seo a-nochd. B’olc a bu chòir dhi is iad air a bhith cho math dhi. Agus cha b’ann gun fhios a bhith aice dè bha i a’ dèanamh a thug oirre pòsadh mar a rinn i.

Nuair a bha i anns an Oilthigh bha i a’ fuireach ann am flat còmhla ri triùir nighean eile. Aon oidhche is iad a’ bruidhinn a-measg a chèile, thionndaidh an còmhradh mar a bhiodh e a’ dèanamh glè thric, air cho gann is a bha iad de dh’airgead. Thuirt tè dhiubh gun robh ise a’ smaoineachadh gum biodh e cheart cho furasda duine beartach a phòsadh is a bhiodh e duine bochd. Rinn iad mòran argamaid is gàireachdaich mun seo. Dh’aontaich iad gum biodh luchd an airgid a’ cumail aca fhèin agus mar sin bho nach robh sgillinn acasan nach robh mòran cothrom aca coinneachadh ri duine beartach. Ach thuirt t’èile nach robh seo ceart; gun robh cothrom aca an dràsda nach bitheadh gu sìorraidh tuilleadh aca agus nam biodh iad faiceallach cò rachadh iad a-mach leis gu faodaidh iad duine beartach fhaighinn. Cha robh e gu sian a dh’fheum a bhith dol a-mach còmhla ri <eng>Arts<gai> students na <eng>Divinity<gai> oir cha bhiodh iad gu bràth math dheth, ’se bha dhìth orra ach <eng>Medical students<gai> na <eng>dentists<gai>. Agus ged nach robh dad a bharrachd airgead aca an dràsda, bhiodh iad beartach fhathast. Agus ged nach do ghabh iad ris gur e sin a bha iad a’ dèanamh, thòisich iad ri diùltadh na h-<eng>Arts students<gai> agus ri falbh le feadhainn a shaoil leotha bhiodh fhathast math dheth. Sin mar a phòs i fhèin Graham — duine socair pearsanta, a bha toirt a-mach a bhith C.A. nuair a thachair i ris agus a chaidh a-staigh còmhla ri athair nuair a bha e ullamh ionnsachaidh. Rinn athair is màthair Graham cùisean gu math furasda dhaibh oir chòrd Maggie riutha, nighean bhrèagha nach toireadh tulgadh sam bith às an dòigh beatha bha fa-near dhaibh airson an aon mhac a bh’aca. Nuair a phòs iad, cheannaich athair Graham taigh dhaibh ann an àite fasanta as a’ bhaile agus chaidh a mhàthair còmhla rithe thaghadh an àirneis, agus a-rithist phàigh athair Graham air a shon. Bha Maggie toilichte gu leòr. Nach e seo a bha dhìth oirre. Eadhon an t-ainm


[TD 118]

a thug i oirre fhèin, an dèidh dhith tighinn dhan Oilthigh, chan e h-ainm fhèin a bh’ann. ’Se Mairead a thugadh oirre ga baisteadh ach shaoil leatha fhèin gur e Maggie a bu fhreagarraiche a-neist ged a bha àm ann a bhiodh e air an caoch a chur oirre nan eubhadh duine sam bith Magaidh oirre, ainm a seanamhar, ainm caillich. Agus ’se Jamie a thug iad air an fhear bheag, ainm a bha fasanta aig an àm.

Bha Maggie fada mas d’fhuair i cadal an oidhche sin agus ’se Graham a’ tighinn a-staigh don rùm as a’ mhadainn a dhùisg i.

“Bheil dad ceàrr air Jamie?” dh’fhoighneachd e.

“Chan eil. Dhùisg e air feadh na h-oidhche agus thog mi e. Ciamar a bha an dìnneir agad?”

“Dìreach mar a bhios iad co-dhiù.”

Dh’èirich i an sin agus chuir i oirre <eng>dressing-gown<gai>. Dhùisg Jamie agus fhuair i <eng>dressing-gown<gai> dhàsan cuideachd mas deach iad le chèile sìos an staidhre. Chuir i air an coire agus thòisich i air a’ bhraiceist. Bha Jamie ’na ruith a-null ’s a-nall ga cuideachadh mas fhìor, agus e a’ cur forcan is spàinean air a’ bhòrd. ’Se rud ùr a bha seo dha agus bha e a’ còrdadh ris. Lathaichean eile bhiodh e deiseil gus falbh còmhla ri athair nuair a bhiodh e a’ dol dhan Oifis. Bhiodh athair ga fhàgail aig an <eng>Nursery School<gai> far am biodh e a’ dol a h-uile latha seachdain. Thàinig Graham a-staigh don chidsin airson a bhraiceist. Seo an aon bhiadh a bhiodh iad a’ gabhail anns a’ chidsin. Air an oidhche bhiodh iad a’ cleachdadh an <eng>dining-room<gai>.

“Nach eil thusa a’ dol don <eng>Nursery School<gai> an-diugh?” dh’fhoighneachd e do Jamie ged is ann ri Maggie a bha e a’ cur na ceist. Choimhead am fear beag air a mhàthair.

“Tha mi dol ga chumail a-staigh còmhla rium fhèin an-diugh.” Cha robh fios aice gun robh e ’na beachd seo a dhèanamh chun an dràsda fhèin ach ’s fheudar gun robh, nuair nach do chuir i aodach air Jamie mas tug i nuas an staidhre e.

“Bha dùil agam gun robh thu dol a cheannach dreas an-diugh airson dìnneir nam Barclays oidhche h-Aoine.”

“Chan eil mi smaoineachadh gun teid mi chum an dragh sin. Tha dreasaichean gu leòr agam.”

“Cuimhnich gu bheil mi airson <eng>Account<gai> fhaighinn o Bhob Barclay agus gu feum sinn a bhith coimhead soirbheachail.”

“Chan eil mise dol air feadh bhùthan a dh’iarraidh dreas agus làn preasa agam shuas a-staidhre, <eng>Account<gai> Barclay ann neo às.”

Thug Graham sùil oirre. Cha robh e coltach ri Maggie a bhith mì-reusanta.

“Nach iarr thu air tè de na bùthan far am bi thu a’ dol, dreasaichean a chur ugad agus tagh fear a chòrdas riut.”

Rinn Maggie gàire. “Dreasaichean air <eng>approval<gai>. Bhiodh mo sheanamhair a’ faighinn adaichean air <eng>approval<gai> airson a’ chomanaichidh — làn bocsa


[TD 119]

de dh’adaichean dubha. Agus thaghadh i an tè a bhiodh i ag iarraidh agus uaireannan thaghadh boireannaich eile anns a’ bhaile feadhainn às a’ bhocsa cuideachd agus thilleadh i an còrr air ais don bhùtha. Nì mi an gnothach le fear dhe na dreasaichean a th’agam. Bha mi smaoineachadh gun d’reachainn fhèin agus Jamie cuairt dhachaigh a choimhead air m’athair is mo mhàthair. Bithidh tusa ceart gu leòr leat fhèin is Mrs. Watson a’ tighinn a-staigh a h-uile latha co-dhiù.”

Bha Mrs. Watson a’ tighinn a-staigh a dhèanamh an obair taighe agus a dheisealachadh na dìnneir.

“Neo dh’fhaodadh tu dhol gu t’athair agus do mhàthair.”

“Bithidh mise ceart gu leòr. Mas e sin a tha thu ag iarraidh, cuiridh Carol cùisean air dòigh dhuit.” B’e seo an <eng>secretary<gai> aige.

“Tha an t-àm agam falbh. Bheil thu cinnteach nach eil thu airson Jamie a chur dhan <eng>Nursery<gai>?”

“Tha.”

Chaidh i fhèin is Jamie chun an dorais còmhla ris agus thug e pòg dhaibh le chèile. Thill i fhèin is Jamie dhan chidsin is thòisich i ri sgioblachadh na saithichean. Chan e gun ligeadh i leas an uimhir sin fhèin a dhèanamh. Dhèanadh Mrs. Watson e nuair a thigeadh i aig naoi uairean. Ach an-diugh chuir i fhèin dhan <eng>dish-washer<gai> iad. Bha Jamie a’ bruidhinn rithe agus ga cuideachadh agus e cho annasach dha i bhith aige dha fhèin mar seo. Bha i a’ fàsgadh clùd aig an t-sinc agus i a’ coimhead a-mach air a’ ghàrradh a bha a’ sìneadh le grianag rèidh sìos chun a’ bhalla bha comharrachadh ceann a’ ghàrraidh. Bha sreath de dhìtheanan a’ fàs air gach taobh dhen ghrianaig agus gun aon lus a’ fàs ann nach robh còir a bhith ann. Cha robh eadhon eun beag a’ gluasad ann. ’Sann an uairsin a smaoinich i gun còrdadh <eng>Rockery<gai> rithe aig ceann shios a’ ghàrraidh far an cuireadh i fraoch geal is purpaidh. Rug i air làimh air Jamie agus thug i suas a staidhre e cho luath is a rachadh na casan beaga aige, agus i ag innse dha gun robh iad a’ dol a chur fraoch anns a’ ghàrradh a chitheadh iad a-mach air an uinneig. Bha Jamie a’ dèanamh uimhir a chabhaig rithe fhèin a-nis ged nach robh e a’ tuigsinn mòran dhe na bha i ag ràdh.

Nuair a bha an aodach orra le chèile, chaidh iad don gharaids far am biodh an gàirneileir a’ cumail na spaidean is na forcan agus na h-innealan eile bhiodh aige ris a’ ghàrradh. Bha iad ’na sreathan is iad cho glan. Thill i suas a staidhre a dh’iarraidh fear dhe na cairtean beaga bha cho grinn anns an rùm aig Jamie, fear dhe na <eng>toys<gai> a fhuair e o athair is màthair Graham.

Bha Jamie air a cuideachadh a’ dèanamh na clais mhòr dhubh a bha seo anns a’ ghàrradh. Bha i ag innse dha, fhads a bha iad a’ cladhach, mun chroit a bh’aig a sheanair agus mu na caoraich agus na coin agus na beothaichean eile agus a’ bheinn far an robh creagan agus fraoch. A-nis bha i ’na seasamh is an spaid ’na làimh is fios aice nach robh i a’ dol a dhèanamh <eng>Rockery<gai> gu sìorraidh; nach robh sealladh de chlachan is de


[TD 120]

fhraoch aig ceann a’ ghàrraidh a’ dol a lìonadh na clais a bha i air fhosgladh ’na h-inntinn. Bhiodh e furasda gu leòr a’ chlais a rinn i anns a’ ghàrradh a dhùnadh ach cha bhiodh a’ ghrianag tuilleadh dìreach mar a bha i. Cha robh i idir cinnteach gun robh i airson a’ chlais a bha ’na h-inntinn a dhùnadh. ’Se b’fhasa gun teagamh agus cha bhiodh fios aig duine ach aice fhèin gun robh i riamh fosgailte. Leanadh i air an dòigh-beatha bh’air a bhith aice còmhla ri Graham — dòigh-beatha thagh i fhèin. Ach mar a bhios talamh air ùrachadh is air a bheothachadh le bhith ga fhosgladh is ga thionndadh, ’s docha nach b’urrainn dhith dhol às àicheadh an cladhach a rinn i ’na h-inntinn fhèin. Cha mhotha na sin a b’urrainn dhith dhol às àicheadh an togail a fhuair i agus na daoine bhon tàinig i na b’fhaide. Chanadh cuid gun robh an cianalas oirre ach cha robh an cianalas oirre idir. Bha an fhearg oirre agus bha nàire oirre gun smaoinicheadh i air a leithid. Cha bu mhisd’ a h-inntinn a fosgladh idir. Bha i air a bhith ro fhada bàn.

[Sanas]


[TD 125]

AN LAGAN-MAISE
le Uisdean MacAsgaill

Amhairc fhèin air. Tha e ’na shuidhe ’s a chùlaibh ris an teine agus a bhata-cromaig ’na spreòd cha mhòr a’ ruigheachd na cagailte. ’Sann le èiginn a bha Magaidh a’ dèanamh adhartais glanadh nan soithichean.

Bha uisge nan seachd siantan ri stairich ris an uinneig sa’ mhadainn Dòmhnaich seo sa’ bhliadhna 1923. Shìos anns a’ chlachan bha am ministear a’ fuasgladh na dìomhaireachd anns a’ cheann-teagaisg: Ciamar a theid sinn às ma nì sinn dìmeas air slàinte cho mòr? Bha an cothional tana leis an droch aimsir ach feumar aideachadh nach robh mòran dùsgaidh a-measg an t-sluaigh.

Faodar sin a ràdh mun fhireannach a bha ’na shuidhe an taigh Aonghais Bhàin. Bha e an sàs san Obanach agus b’e barail na dùthcha nach fhàgadh Alasdair Thròtarnais lide dhen phàipeir nach leughadh e: iomradh air creutairean a bha tighinn a-staigh dhan t-saoghal agus ga fhàgail: pòsaidhean, reic is ceannach, gun ghuth air nithean cudthromach an t-saoghail mhòir, breislich is ùpraid anns na bailtean mòra.

Bha aon leth-uair na h-uarach bho thàinig Alasdair staigh air chèilidh. Cha do chuir e dheth an seic-ola dhubh agus bha lochan beag air an làr far an robh e ’na shuidhe. Ma bha a bhata anshocrach dha cha robh e soilleir gu robh sin ’na chuis-dragha. Bha e glè eòlach air Magaidh agus Aonghas agus tric air chèilidh orra, le fàilt’ is furan.

Thàinig e air sanas sa’ phàipeir a chuir dusgadh sònraichte air. Thionndaidh e agus thubhairt e ri Aonghas, “Chi mi gu bheil fèill gu bhith aca am Port-rìgh far am bi duaisean airson sprèidh. Tha e bualadh ’nam cheann gu làidir mo mhult a shealltainn. Dè do bharail, Aonghais?”

Sheas e, duine dreachmhor, àrd, mu chòig bliadhna fichead, falt air cho dubh ris an fhitheach agus na sùilean cho gorm ris na speuran air latha geal. Air a ghruaidh dheis bha lagan-maise air an laigheadh sùilean nan gruagaichean: bu thric rughadh-gruaidhe air àilleag nan toireadh e sùil oirre. Bha e thuige seo gun teadhair. Saoil an robh leannan as an t-sealladh aig an robh àilleachd gun choimeas?

Ach b’e bhochdainn dubh-ghaol na dibhe.

Da-rìreadh duine sgafarra. Bha a ghuth sònraichte. Bha cuid ann a chanadh gu robh e mar fhuaim a dhèanadh sàbh maol, meirgeach; nach


[TD 126]

d’rugadh e mar seo agus gum b’e fuachd is droch dhìol sa’ chlàbar san Fhraing a b’adhbhar. A thuilleadh air seo, bha a shròn air fhiaradh. Theireadh iad, agus is iomadh rud a chanar nach eil fìor, gur h-e buille bho cheàrd san dorchadas air beulaibh an taigh-òsda Rìoghail a thug dha seo. Ach seòid a bha eòlach air bha fhios acasan gur h-ann le carachd ri Gearmailteach tapaidh a fhuair e an t-suaicheantas seo a bha ’na ghiùlan gu là a bhàis.

’S aithne dhuinn uile fir agus mnathan aig am bheil comas smachd a chumail air an co-chreutairean gu nàdurra. Bha seo fìor a thaobh Alasdair an inbhe àrd. Duine comasach, gun teagamh, air ùpraid a chur fo cheannsal san taigh-òsd’ “ag òl an drama”: an uair a chluinnear a ghlaodh ’s a ghramaisg chasgadh comh-ghàir is othail air bha e ’na chomharradh do-sheachnach gu robh e ann am mì-thlachd riutha.

B’e croitear Alasdair Dubh Thròtarnais, ach croitear a bha comharraichte. Ged a bha e air a chràdh le cion an airgid — cha robh air uan dubh-cheannach ach seachd is sia sgillinn — agus gòrach a-mhain, ’s ged nach robh mòran àirneis ’na fhàrdaich (taigh geal, sglèatach) bha leabhraichean aig air sgeilp nach robh cumanta, agus sin leabhraichean nach robh dol a dholaidh ach a bha bho àm gu àm air an leughadh le sgrùdadh agus breithneachas. Bha ’bhuil sin ann. Bha aige de shruthladh cainnte agus chlisteachd a chumadh ceann an amaill ri ollamh: chan e a h-uile fear a theannaicheadh air ann deasboireachd.

Thug Aonghas Bàn sùil air mo laochan ’s e lasadh na pìoba. Ars esan, “Bha an t-Obanach riamh loma-làn de naidheachdan mu mhealltaireachd chlann nan daoine. Cuimhnich, ille, am fear a theid san dris gun imir e teachd às mar a dh’fhaodas e.”

“Dè seo?” ars Alasdair Dubh. “An e gu bheil thu cur às leth nam breithneamhnan gu bheil iad cealgach?”

“Chan eil gu tur,” ars Aonghas. “’Sann a tha e air aghaidh m’inntinn a’ chrois anns an d’fhuair creutairean iad fhèin eadar mac na bracha agus cuilbheartachd dhaoine.”

Thug e sùil bhàigheil air Alasdair. ’Sann a bha e ràdh ris fhèin gu robh beathaichean gu leòr timcheall orra air nach seasadh, mar a chanar, minidh nan cuaran ’nan druim leis a’ chaoile. B’e fear dhiubh seo am mult. “Cuimhnich cuideachd,” ars esan ’s e leantainn air, “’se leanabh fhèin as luaithe bhaisteas an sagart.”

“Biodh sin mar sin,” ars Alasdair. “Chan eil na sagartan ach tearc san eilean seo: ma tha beathach math agad gheibh thu duais. Smaoinich thusa: suas ri dà not.”

“Seadh,” dh’aontaich Aonghas. “Gur maith a thig dhuit. Tha do bheathach nas fheàrr na corra bheathach as aithne dhomh.” Agus is bochd an teisteas sin, ars esan ris fhèin.

Thàinig Di-luain ciùin agus grianach agus rinn Alasdair deasachadh air fhèin anns an sgàthan: chuir e am beathach air lomhainn agus rinn e air


[TD 127]

baile Phort-rìgh gu h-aighearach, sùrdail. Bha a’ ghrian àrd san speur, na beanntan a’ smèideadh, òran uiseagach ’na chluasan. A chridhe briosgadh le sùnnd, thòisich e air òran a chur ra chèile. “Is cianail mo leannan” agus thàinig aodann ghaolach Phaulette fa chomhair aigne. Na làithean a dh’fhalbh! Adhbhar cianalais agus cuis-ionndrain! Stad e far an robh e, fadachd airson na cèin-thir cho làidir. An robh i san achadh, neo san fhìon-lios? An robh i an tìr nam beò?

’S mise nach teid tarsainn air stairsnich taigh-òsda an-diugh. Cùl mo làimhe ris an deoch làidir,” ars esan ris fhèin. “Fhuair mi mo leòr de sgaoimeirean a’ bhaile. Tha bhuil sin ann: tha mi cho bochd ri rodan. Bho seo a-mach tha atharrachadh. Chì thusa.”

Bha am mult gu dìcheallach ag itheadh an clais an rathaid. Sheall e air agus thug e fa-near na duilleagan agus an raineach fo chasan. Ann an tiota bha aigne air falbh air sgiathan na gaoithe: siud e ann an gleanntan Bhallambrosa far an robh duilleagan ioma-dhathach an fhoghair mar chòmhdachadh-ùrlair fo chasan. Bha crann na Postachd faisg air làimh ach bha an latha cho ciùin: cha b’fhiach dha a chluas a chur ris.

Fhuair e gabhail ris gu sodail am Port-Rìgh agus chuir e am beathach prìseil còmhla ri sia ainmhidhean pheallagach ann an crò. Rùnaich e dhol sìos don bhaile agus biadh a ghabhail, ach a bhith stuama, furachail. Cò chunnaic e a’ teannadh air ach Coinneach Cìobair às na Camshronaich agus bha a bhrath ma chasan.

“An tu tha seo, Alasdair?” arsa Coinneach ’s e làn thoilichte seana-charaid fhaicinn. ’S iomadh cunnart a chunnaic iad le chèile. “Dè do chor?”

“Tha cor coineinich, a sheòid. Dè an saoghal tha agad? Gus a seo bha mi cur romham a bhith glic, cùramach ach cha robh gun tighinn ach thusa. Feumaidh sinn drùdhag a ghabhail.” Agus thòisich an sin an seanchas air luchd-eòlaich agus orrasan a dh’fhalbh ’s nach do thill.

Ràinig iad na taighean-òsda agus staigh a ghabh na balaich a-measg a’ bhòilich. Ann an ùine glè ghoirid bha iad le chèile blàth: bha a-nis am feasgar aca agus an t-acras gan tolladh. Thug iad an ceidhe orra far an robh bocsa iaruinn far am faigheadh fireannaich faochadh. Bha mac-talla anabarrach san togalach seo a bha ’na thaic do ghuth-chinn Alasdair agus thog e fonn le toirm: ’s cha b’e sin seillean an aonaich;

“B’fheàrr leam gun tigeadh mo robairneach gaolach.
Birlinn aig’ agus ceatharnaich dhaoine.
Dheanamaid mireadh cò theireadh nach fhaodadh
B’aighearach sinne mur tilleadh a’ ghaoth sinn.”

Thog iad le chèile an guthan le sgairt. Chuir an Gall a bha càradh charabadan faisg air làimh a cheann timcheall an dorais is uabhas air. An uair a chunnaic e mar a bha, theab e sgàineadh. “’Sann a bha mi fon bheachd gu robh sibh a’ marbhadh uircein,” ars esan am Beurla chruaidh.

“Fàgaidh sinn an rapaireachd sin agad fhèin,” ars Alasdair ann an Gàidhlig. “Is leòr dhuinne am marbhadh a rinn sinn, a bhleidire.”


[TD 128]

’S mar sin rinn iad air taigh Mhàiri airson tì. “Saoil leamsa,” arsa Coinneach “gum biodh e na bu chubhaidh an duanag sin a bhith aig Paulette seach thusa bhith ga seinn.”

“Fuirich thusa,” ars Alasdair. “Tha fhios agam gu bheil i a’ cumail sùla a dh’fhaicinn a bheil mi tighinn. Thig latha agus bidh mise air a beulaibh san deise Ghaidhealach, sgeadaichte agus a’ tairgse na th’agam. Tha fhios agad fhèin gun tug i spèis dhomh.” Gu dearbh, thubhairt Coinneach ris fhèin, thug i sin. Bha cuimhne aige mar a bhiodh a sùilean a’ leantainn Alasdair agus thàinig oidhche an uair a chuir i a corrag ’na lagan-gruaidhe. Rinn i gàire bheag agus rughadh gruaidhe oirre. Ailleagan an fhuilt òir, bha i ann an òg-mhios a bòidheachd, le sùilean liath-ghorm, bilean mar dhearcagan agus fiaclan rèidh, geal mar shneachd air Bruach na Frìthe.

’Sann air an teaghlach seo a bhiodh na Camshronaich a’ tadhal. Gheibheadh iad bainne agus uighean agus glainneachan fìona. Dh’fhàs iad eòlach air an teaghlach agus air Paulette. Bha e follaiseach gur h-ann air Alasdair Dubh a bha a miann. Thigeadh e am fianais agus, sin agad, deàrrsadh na grèine ’na gnùis.

An dèidh onfhadh-catha oillteil anns an do chaillear mòran ghillean òga fhuair iad cead na claisean fhàgail agus ràinig iad an tearmann air an robh iad eòlach. Cha robh air fhàgail de thaigh Phaulette ach na clachan, bha uabhas air na saighdearan gus an do chual’ iad gun d’fhuair an teaghlach rabhadh greasad a dhèanamh às.

Ars Alasdair, “Latha dhe na làithean bidh ormsa sgiathan na h-iolaire agus nì mi itealaich gu Festubert.”

“Cha robh cion dòchais riamh ort. Chan ionnan a bhith beò an dòchas agus, air a cheann thall fìrinn na cùise ruigheachd,” arsa Coinneach.

Rinn Màiri Ruadh tì sa’ chupa (mar bu dual). Bha i cho rotach: cha robh guth air poit. Thàinig i far an robh iad airson pàidhidh. Thug Alasdair not às a phòcaid. “Chruitheachd bheannaichte,” ars ise. “Tha sin cus. Seall dè tha agad.”

“Bhoireannaich gun nàire,” ars Alasdair. “Cha dèan mi sin idir.”

“Seo agad e, a’ cheart shuim,” arsa Coinneach rithe, ’s i air chrith leis a’ ghàireachdaich.

Bha e nis àrd-fheasgar agus bu chubhaidh dhaibh dèanamh air an fhèill. An uair a ràinig iad a’ chrò mhothaich iad gu robh a’ bhreith air a crìochnachadh. Air trì dhe na peallagan bha cairt a’ sealltainn nan duaisean: bha beathach Alasdair lomnochd. Bha e an siud gu socair a’ cnàmh a chìr ’s a’ beachdachadh air faoineas chlann nan daoine.

“Mhic an fhir ud,” ars Alasdair. “An dèidh mo thàir’ ’s m’allabain. An aithne dhutsa, Choinnich, cò iad na breitheamhnan?”

“Chan aithne ach tha Seumas a’ Ghlinne an seo ’s tha fhios aigesan.”

“Na breitheamhnan?” arsa Seumas. “Innsidh mise dhut. Tha Alasdair an Tuilm agus Murchadh an Easa.”

“Clann an Donais” ars Alasdair. “Dà bhalgair à dùthaich nam mogan.


[TD 129]

Bheir mise air na luirgnean aca nach faigh iad socharach an rathad dhachaigh. Tiugainn leamsa, Choinnich, ’s fheudar dhomh am faicinn mun ghnothach seo. Theid mise an urras nach bi rot orra an dreuchd seo a thogail an ath-bhliadhna. ’S fhad bho chuala mi nach robh iad an deagh theist thall aca fhèin. Nach fìor e gum bi am fear tha carach sa’ bhail’ ud thall carach sa’ bhaile seo.”

Agus rinn iad air a’ bhaile, Coinneach ag earalachadh air a chompanach a bhith cùramach.

Bha na seòid air an robh iad an tòir a’ gabhail dìnneir gu stòlda san taigh-òsda. Cò steòc a-staigh ach gruagach òg a bha eòlach air Alasdair agus cùram oirre gum biodh e ann an crois aig fear-lagha.

Ars ise: “Tha e air feadh a’ bhaile gu bheil Alasdair Thròtarnais ann am mì-thlachd gu mòr ribh: e fhèin ’s a chompanach a’ feòrachadh anns gach cùil càit’ am bheil sibh.”

Sheall iad air a chèile. ’Se Murchadh bu sgiobalta. “’Sann leis a bha am beathach truagh ud! Mur tàinig atharrachadh nan gràs air Alasdair tha mise gam sgioblachadh a-mach à seo.” Agus le sin dh’fhàg iad am bòrd le cabhaig agus an t-annlan annasach: rinn iad an deannaibh nam bonn air lobhta stàbaill agus chuir iad cabar foghainteach ris an doras anns an robh sgàine bheag.

Chual’ iad sgairt oillteil Alasdair Thròtarnais. “Dhe na thàinig ormsa,” arsa Murchadh. “Tha an duine ga dhalladh! Na can guth.” Thàinig mo laochan am follais. Bha a’ ghruagach a’ crathadh a cinn ris. Ghlaodh e le iolach àrd agus b’e sin an gleadhair-sgòrnain. “Tha sibh le chèile, a shlaodairean, falach ann an cùil air choreigin. Chan ann a dh’fhulang ur cuilbheartan a thàinig mise an-diugh. Bu ladhrach casan ur sinnsirean. Theid mis’ an urras gum faigh mi cothrom air deisealan agus ur peirceallan a sgleogadh ma thig sibh an ath-bhliadhna.”

Agus dh’fhàg e iad an sin, agus nach iadsan a bha toilichte a dhruim fhaicinn. Rinn e fhèin agus Coinneach air taigh na dibhe far an do dh’fhàs a’ bhòilich sàmhach an uair a sheas iad san doras. Ghabh iad dramannan le chèile, cheannaich iad “<eng>cutter<gai>” airson na pòcaid agus dhealaich iad leis na beannachdan. Bha an là a’ glasadh. Chaidh Alasdair a thogail a’ mhuilt a bha cho toilichte a’ feitheamh. “Ma tha,” arsa esan ris, “ma tha thusa toilichte chan ionnan mise. Cha d’rachainn an urras saoghal fada bhith agad. Ma thàrras mis’ thusa am-màireach ’s tu gheibh e.”

Bha an oidhche tighinn agus fo bhuaidh mac na bracha bha an rathad cumhang. Thàinig an cadal. Shònraich e àite tioram an clais an rathaid agus le teadhair a’ bheathaich ma dhòrn thuit e ’na shuain.

Thàinig a’ mhadainn grianach, blàth. Bha e air a chasan mun do bhlas an t-eun an t-uisge: a’ ghaoth às an ear-dheas, na neòil àrd, an uiseag bhinn a-null agus a-nall os a chionn. Bha a cheann goirt ach le drùdhag bha e ann an ùine ghoirid ann an sùnnd mhaith. Thug e fainear pòla glas a’ Phostachd beagan shlatan air falbh. Ghabh e null. Seall, ars esan ris


[TD 130]

fhèin, Glàmaig agus na Gillean cho glan suilbhir. Tha mi air mo chuireadh dh’ionnsaigh fleadha nach deasaich rìgh. O, cianalas agus ionndrain airson nithean àillidh air nach ruig mi!

Chuir e a chluas ris a’ phosta agus le srann na deilg sa’ ghaoith thàinig far an robh e ceòl agus fadachd nach b’urrainnear a chur am briathran. Bha ’anam air a thogail. Chunnaic e Paulette san achadh, trang a-measg nan liosan, a bilean a’ gluasad mar gum biodh i ri òran. An t-òran a b’àbhaist dhaibh a bhith seinn le chèile? Thairis air a’ chuan air sgiathan bha cùbhraidh na Frainge ga ruigheachd. Ceòladairean a’ tighinn a sguabadh air falbh a mhulad, na dealgan a’ seinn le seirn nach tàinig à cruthachadh nàdurra. O, an togradh, an dèidh!

Cò thainig am fianais ach Dòmhnall Mòr à dùthaich Mhic Leòid le each is cairt. “Dè seo,” ars esan, gun charachadh às àite-suidhe. Ma bha iongnadh air carson a chuireadh fireannach a cheann ri posta fiodha cho tràth sa’ mhadainn cha do leig e air. Bha fhios aige cò bh’ aige. “Robh do chadal suaimhneach, Alasdair? Chan fhaca mi an dè thu sa’ bhuaile-cheannachd.”

Thug mo laochan sùil air. Fear eile dhiubh, ars esan ris fhèin. Tha iad mar na cuileagan meanbh. Ghlaodh e: “Tha mi ’n dòchas nach fhaca, Dhòmhnaill. Cha robh mi ann idir.” Chùm Dòmhnall air, a’ crathadh a chinn.

Latha no dhà an dèidh seo thainig Alasdair gu taigh Aonghais agus litir bheag a’ Phosta ’na làimh, ’aodann làn tuirse. “Smaoinich thusa. Seo fios à Port-Rìgh gun d’rinn iad mearachd. Fhuair am beathach agam an dara duais: pùnnd Sasannach.” “Sguidilearachd” ars Aonghas. “Cò chualas a leithid? Cha ruig iad a leas fios a chur a-nis agus leth a’ bheathaich ann an stamagan dhaoine thall ’s a-bhos. Cha chualas riamh gnothach cho leibideach seo.”

’S cha tàinig airgead no guth air. ’Sann a thuig Alasdair fa-dheòidh gu robh mic Bhelial toirt a char às. Ach b’e cheist cò iad. Nach eil iad sa’ h-uile ceàrna?

Dh’ fhalbh na bliadhnaichean ’s cha d’fhuair Alasdair grèim riamh air na spìocairean. Sa’ bhliadhna 1925 thàinig cnatan nimheil agus sguabadh air falbh mòran sluaigh, sean agus òg. Shiubhail Alasdair bochd e fhèin. Thiodhlaiceadh e san t-seana-chladh gun chlàr a dh’innseadh cò e: tha tom beag far am bheil e ’na laighe agus os a chionn luis a’ sileadh a dearcagan gach foghar.

Greiseag mus do thòisich cogadh mòr eile san Roinn-Eòrpa thàinig turasaich, boireannach agus gill’ òg, a’ feòrachadh càite an robh Alasdair air a thiodhlaiceadh. Chaidh an treòrachadh agus sheas iad far an robh an tom beag, uaine. Sheall i timcheall air a’ chladh agus an sin air a’ Chuilfhionn fad às. Ach bha a h-aire gu sònraichte air an tom beag, uaine agus air na seudan dearga sgapte air an talamh, meas na craoibhe os a cionn. Bha am fireannach òg gabhail an iongnaidh agus ag ràdh rithe gu


[TD 131]

robh seallaidhean na b’ annasaiche na seo san eilean: nach b’ionnan àiteachan-adhlaic an eilein agus uaighean na Frainge.

“Tiugainn leamsa sgrìob eile,” ars ise. Ràinig iad far an robh am margadh-chaorach. Faisg air làimh bha crann glas na Postachd, agus ghabh i null, air a tàladh le cuireadh agus iarrtas do-thuigsinn. Bha am fiodh blàth fo theas na grèine. Thog i a sùilean agus chunnaic i na dealgan a’ dèarrsadh sa’ ghrèin. ’Sann air maise nam beanntan bha an gill’ òg ag amharc, gorm agus glas leis na neòil ’nan cabhaig, coigrich agus luchd-cuairt nan speur. Gorm-shùileach, àlainn, bha e ’na sheasamh, calma, dìreach, a’ meòmhrachadh air an dùthaich às an tàinig na h-òganaich leis an fhèileadh, air am b’àbhaist a sheana-mhathair a bhith bruidheann. Os an cionn bha na h-uiseagan a’ seinn. Cuimhnich, O cuimhnich.

Sheas i air beulaibh a mic, fiamh-ghàireach, agus chuir i a làmh air na ciabhan dorcha. Thug i fainear aon uair eile na sùilean gorma agus an craiceann glan. Esan neo-fhiosrach, chuir i a corrag air a lagan-maise agus cha b’e sin a’ chiad uair. Bha ùr-ghàirdeachas air a gnùis ged a bha na sùilean fo dheòir.

[Sanas]


[TD 132]

DA SHEANN UIDHEAM
le Calum MacLeòid (Ratharsaigh)

Ann am measg nan uidheam a bha ar n-athraichean a’ cleachdadh, bha an criathar agus an cliabh-gaoithe. Thaobh agus nach faca mi riamh a bheag sgrìobhte mun timcheall, saoilidh mi gum biodh e iomchaidh beagan a chur sìos mun deidhinn.

An Criathar

Bha an criathar airson fasgnadh an t-sìl. An dèidh don arbhar a bhith air a bhualadh, bha an sìol air a chruinneachadh agus air a thoirt a-mach gu cnocan — air an robh, mar bu trice, seann seòl air a sgaoileadh; rachadh an sìol a chur air uachdar. An toiseach, bha a’ ghuite air a cleachdadh gus am moll a dhealachadh bhon ghràn. Bha a’ ghuite air a dèanamh coltach ri criathar a thaobh meud, ach gun tuill; agus ao-domhain, le cearcall-beòil mu òirleach air doimhne.

An dèidh don mholl a bhith air a thoirt às an t-sìol, rachadh tòiseachadh leis a’ chriathar, gus an sìol aotrom agus fras luibhean a ghlanadh às no a dhealachadh bhon t-sìol cheart.

Mar bu trice, ’se craiceann o mholt a chaidh a mharbhadh den robh an criathar air a dhèanamh. Bha a’ chlòimh air a glanadh den chraiceann agus gach saill air a sgrìobadh dheth, agus bha e an sin air a theannachadh air cearcall fiodh a thugadh de bharaille-bhriosgaid. Bha an seòrsa bharaillean seo cumanta ann an làithean ar n-athraichean. ’Se an tomhas fichead òirleach sa’ mheadhan bho thaobh gu taobh. Tha an cearcall-fiodha seo trì òirlich air leud; mar sin, tha an criathar trì òirlich air doimhne. Feumaidh an craiceann a bhith air a ghearradh cruinn, cho mòr agus gu lùb e mun cuairt air a’ chearcall, agus tha e air a tholladh le bior-iarainn dearg (cairteal na h-òirlich) agus tuill air an dèanamh, is iad leth-òirleach bho chèile.

Airson a gleidheadh gun chrìonadh, an uair a bhiodh lìn-sgadain gan cartadh, bhiodh gach criathar air a bhogadh anns an t-sùgh. Mairidh criathar air a dhèanamh mar seo ceud bliadhna air a’ char as giorra.


[TD 133]

[Dealbh]

An Cliabh-gaoithe

Bha an cliabh-gaoithe airson clòimh a chumail an dèidh a cìreadh, mu rachadh a càrdadh. Lobhaidh clòimh ma tha i air a gleidheadh ann an àite ro dhruidte. Thaobh seo, an dèidh dhi bhith air a cìreadh agus air a h-armadh le ola dhuibh (à grùthan saoithein) chuirt’ i a-steach don chliabh-gaoithe.

Seo mar a tha cliabh-gaoithe air a dhèanamh, agus a thomhas.

An toiseach, feumar dà chearcall a dhèanamh de chruaidh-theud mun cuairt air beul baraille-sgadain, tuaiream sia òirlich dheug tarsainn bho thaobh gu taobh. An sin, tha an dà chearcall air an cur cas-mu-seach agus air an ceangal gu h-àrd agus gu h-ìosal. Tha slatan caola seilich air am fighe air gach ceangal, agus aisnean air an cur ann mar a tha am fighe a’ dol air adhart, gus am bi a dhà dheug ann a thuilleadh air na ceithir a tha an dà chearcall a’ dèanamh. Tha toll làimhe air fhàgail eadar dà aisne air a’ mhullach.

Airson sìol a ghlanadh, ’se uidheam glè innleachdach a tha sa’ chriathar; agus airson clòimh a ghleidheadh, ’se uidheam a cheart cho gleusda a tha sa’ chliabh-gaoithe. Gu fìrinneach, cha robh ar sinnsirean cho aineolach agus a bheireadh cuid de dhaoine a chreidsinn oirnn!


[TD 137]

THA SMUDAN FHEIN AN CEANN GACH SIMILEIR
le Tormod E. MacDhòmhnaill

Bha an ceò ruadh grànda a’ spùtadh a-mach à similearan Ravenscraig. Leum Màiri a-mach don ghàrradh agus shlaod i a-staigh an nigheadaireachd. Bha i a’ fàs sgìth dheth, oir an dràsda ’s a-rithist, gu h-àraidh ma bha i ciùin, nuair a dh’ fhosgladh iad na h-àmhainnean, bha duslach ruadh an iarainn a’ tighinn a-nuas a’ cur brat air gach nì fodha.

Bha làn àm aig na h-aonaidhean, comhairle ionadail na sgìre, comhairle na coimhearsnachd agus gach buidheann eile, tighinn airson cudthrom a chur air B.S.C. Neo-ar-thaing nach robh iad ag ràdh gun robh iad a’ dèanamh an dìchill agus gun cosgadh e na ceudan, ach bha fios is cinnt gun dèanadh gach salachar a bha a’ dòirteadh a-mach às na h-obraichean stàilinn, mì-leasachadh agus milleadh air slàinte an t-sluaigh.

Aig an aon àm, bha Murchadh is am fallas ga dhalladh, a’ cumail a shùil air an làdar mhòr, a ghabhadh sia fichead tunna de dh’ iarann leaghta. Bha am mèinn iarann a’ tighinn às an t-Suain, gu Hunterston agus an sin, air trèana gu Ravenscraig. Bha e air a leaghadh ann am fùirneis agus às an sin bha e a’ dol don t-soitheach — amar mòr a ghabhas na ceudan tunna — agus às an sin don làdar. Bha crann a’ cur car den làdar airson gun dòirteadh e do na molldairean. Bha beagan aluminium ga chur air fheadh an iarainn anns na molldairean, airson fhuarachadh.

Bha Murchadh a’ cumail geur shùil air an làdar. Bha e air a dhèanamh air stàilinn agus air a lìnigeadh le breiceachan. Bha an teas cho cas agus nach maireadh na breiceachan ach ’s dòcha airson dusan làn làdar.

Bha an salachar anns an iarann a’ sìoladh chun a ghrùnnd agus bha soc ann am bonn an làdair ri fhosgladh, airson a leigeil air falbh.

Shlaod Murchadh na miotagan mòra suas gu uilnean. Chumadh iad na sradagan air falbh gun teagamh ach gu tric rachadh feadhainn sìos am broinn nam miotagan. Bha cùl a dhùirn air a losgadh cho tric ’s gun robh an craiceann air fàs cho cruaidh ’s nach cuireadh e a-nis cha mhòr diù ann.

Bha e air a bhith ag obair bho aon uair deug agus bha e a-nis gu bhith seachd uairean sa’ mhadainn. Bhiodh e math faighinn a-mach à toll an donais agus àile fionnar a tharraing air anail — fionnar ann an dòigh —


[TD 138]

gu dearbha chan ann coltach ri aile cùbhraidh an fhraoich, anns na Hearadh.

Ged a bha an obair a’ dol air adhart cha robh cùisean idir rèidh. Bha an luchd obrach ag iarraidh tuilleadh pàighidh ged a bha B.S.C. a’ call nam mìltean gach bliadhna agus a’ maoidheadh gun cuireadh iad feadhainn a-mach à obair. Bha an dà thaobh a’ sìor thighinn faisg air na buillean.

’Sann mar sin a thachair oir an ath latha chuala Murchadh air an rèidio gun robh e fhèin ’s a cho-luchd obrach gu bhith air stailc, ann an seachdain.

Nuair a thàinig e dhachaigh an oidhche sin, chaidh e a-staigh agus dhùin e an doras gu fiadhaich, colgarra agus aodann làn den chuthaich. “Dè tha ceàrr ort?” arsa Màiri.

“Chan eil mi idir a’ dol air stailc,” fhreagair e. Rinn Màiri osna ’s thuirt i, “O an ainm an àigh! Bheil seo a’ dol a thòiseachadh a-rithist. Dùil ’m gun cuala sinn gu leòr mun chuspair sin air a’ gheamhradh seo chaidh. Dè tha ceàrr a-nis?” “Bha rùnaire an aonaidh aig a’ choinneamh a-nochd. Neo-air-thaing nach fhaod esan a bhith a’ bòileich! ’S dòcha nach eil mòrgaidse mhòr ma chlaigeann mar a tha agamsa,” arsa Murchadh ’s e a’ bualadh a dhòrn air a’ bhòrd. Cuiridh an stailc seo fodha sinn cinnteach. Nach eil fios gun caill an dà thaobh.”

Chaidh Murchadh a thogail air a’ chroit agus mar a rinn mòran de sheòrsa, chaidh e gu muir far an do chuir e seachad deich bliadhna. Bhiodh e greiseagan aig port, aig an dachaigh agus ann an Glaschu far an do thachair e ri Màiri, a bha a’ nursadh anns a Victoria.

Chum e air seòladh fad dà bhliadhna an dèidh dhaibh pòsadh ach nuair a thàinig a’ chiad phàisde — Calum beag — thug e a chasan leis gu tìr agus fhuair e obair aig muileann mòr an stàilinn, ann an Ravenscraig.

Bha am pàigheadh math agus ged a bha an obair aig uaireannan mì-chofhurtail, salach, cha mhòr a chuireadh e air fear a bha eòlach air gach seòrsa obrach air a’ chroit agus shoirbhich leis an teaghlach. Rugadh Anna ann an 1974 agus bha i fhèin agus Calum a-nis anns an sgoil Calum anns an àrd sgoil.

Bha an stailc gu tòiseachadh Diluain. Air Là na Sàbaid rinn Murchadh suas inntinn gun robh e a’ dol gu obair. “Bho 1970 bha fios agamsa nach maireadh an obair an seo mar a bha i,” thuirt Murchadh. “Cha robh còir muileann airson stàilinn thana a thogail an seo idir. Chan eil na daoine ag obrachadh mar as còir dhaibh. Chan eil feum air stàillinn mar a bha agus plastaic is stuthan eile gan cur gu feum.”

“Nach tu a tha luideach,” arsa Màiri. Chan ann aig muir no air a’ mhonadh a tha thu a-nis. Bidh na piceadan a-mach ’s nì iad amadan dhiot.”

Dh’fhalbh Murchadh an latharna mhàireach, le ceum trom agus fo mhòr iomagain. ’S fhada o thuirt athair ris, “Ge be dè a nì thu, cùm


[TD 139]

a-staigh air do nàbaidhean.” Bha eagal mòr air gun robh e gus a dhol a-mach air a’ chuid mhòr dhiubh.

Bha deichnear aig a’ gheata, teine guail a’ dol ann an canastair agus bileagan aca gam foillseachadh ag ràdh — ‘Tuilleadh pàighidh airson luchd an stàilinn’ — ‘Sios le Maggaidh Thatcher’.

Nuair a thàinig Murchadh faisg dh’ èigh fear, “Dè a tha thu a’ smaoineachadh a tha thu a’ dol a dhèanamh?” “Tha mi a’ dol gu m’ obair mar as àbhaist,” ars esan.

“A mhic an diabhail! Cha teid do chas a-staigh an seo an-diugh. Thalla ’s tarraing dhachaigh no cha dèan thu car an seo gu sìorraidh tuilleadh,” dh’ èigh fear caol lachdann.

’Se duine mòr foghainteach a bha ann am Murchadh agus thug e leum às a shad triùir de na piceadan às an rathad agus siud e a-staigh an geata.

Chuir e seachad latha leis fhèin a bha cho fada ri seachdain, is a smuaintean a’ tuasgadaich eadar tonnan a’ chuain, obair an earraich air a’ chroit, cor nan obraichean stàilinn agus caranthas Mhic Griogair, a bha gan reubadh.

Air an rathad dhachaigh chaidh smugaid no dhà fhiachainn air agus thug e a-mach ceann an rathaid agus glaodhaich mhagail a cho-luchd-obraich ’na chluasan — “A mhic na galla!” “A chealgaire mhòr Ghaidhealach.”

An ath latha ghabh e cùl nan cnoc airson faighinn a-staigh oir tha mòran gheataichean air àite cho mòr ri Ravenscraig agus leig fear de na manaidsearan a-staigh e an dèidh sin.

Air oidhche Diciadain chaidh clach a chur troimh uinneag an rùm aghaidh. Bha Màiri air a clisgeadh agus fios aice nach robh an sin ach toiseach tòiseachaidh.

Thàinig naidheachdairean bho na pàipearan agus bho telebhisean agus rèidio a’ rùileach airson criomag sam bith, ròlaist ann no às, a chuireadh iad an amhaich nan leughadairean. Chaidh Màiri don supermarket agus fhuair i sgolladh bho bhoireannach mòr, reamhar a bha tighinn faisg air bonn an sporain, seach gun robh an duine aice air stailc.

Feasgar an ath latha thainig Calum dhachaigh às an sgoil, le dà shùil dhubh. Bha a chompanaich air tionndadh ’na aghaidh air sàillibh athar.

An ath sheachdain bha Màiri ann an staid thruagh. Cha robh i airson a dhol a-mach air doras. Nan dèanadh i sin bhiodh cuideigin ga comharrachadh a-mach ’s a’ brunndail, ’s a’ cagarsaich air a cùlaibh. Cha robh i a’ faighinn cadal na h-oidhche agus bha Calum a’ cur dragh oirre. Bha fios aice gun robh na rudan suarach, mosach a bha feadhainn de na sgoilearan ag ràdh ris, ga chur fo iomagain agus gu dearbha cha robh e idir a’ cur inntinn ris na leasain aige.

Bha Murchadh fhèin, an ceann na seachdain sin, air fàs sàmhach. Bha an ruthadh air falbh às na gruaidhean aige agus bha aodann a’ tionndadh glas, le sreathan an iomagain fo shùilean.


[TD 140]

A-rèir choltais ’s dòcha gum maireadh an stailc gu math fada. Dè idir a bha a’ dol a thachairt dha fhèin ’s dha theaghlach? Am fiachadh e ri tilleadh gu muir? Bhiodh Màiri air a’ fàgail leatha fhèin a-measg nàbaidhean a bhiodh a-nis ’na nàimhdean. An tilleadh e dha na Hearadh? Cha bhiodh e furasda obair fhaighinn gun ghuth air taigh.

Sheas e aig ceann an taighe, a’ coimhead a-null air similearan Ravenscraig, a bha a-nis ’nan tàmh.

Bha an t-àite coltach ri cladh agus na similearan coltach ri clachan uaghach — uaighean àiteachan gnìomhachais Alba, anns an dara leth den lìnn — Linwood, an Gearasdan, Inbhir Ghòrdan, Breacaslait, agus a-nis a-rèir choltais Ravenscraig fhèin.

Chuala e gliong air am fòn. Fear eile bho na pàipearan, no cuideigin eile a’ maoidheadh a dhochann. Rug e air amhaich air fear an dè, leis cho mì-mhodhail ’s a bha e. Cha robh an còrr ann nach tug e tè dha mu na fiaclan, rud a chuireadh do thaigh na cùrtach e.

Dh’fhosgail an doras agus thàinig Màiri ’na ruith a-mach. Bha deòir anns na sùilean aice ach shaoil leis gun robh faochadh air choreigin air a h-aodann.

“Sud Anna a’ bhean aig Dòmhnall bràthair do mhàthar air am fòn. Chaidh Dòmhnall a mhurt an-diugh nuair a chaidh car den tractor aige anns a’ bheinn. Tha i ag iarraidh oirnn a dhol dhachaigh còmhla rithe!”

[Sanasan]


[TD 144]

AN TEINE
le Aonghas nan Gleann

Chan fhaigheadh i air an t-solas a chur air. Bha dealanaich air a bhith ann a latha sin agus bha e air an transfòrmair a chur dochair. Thug i bronndail leatha fhèin ag iomchair air stuth an là-an-diugh. “’Se bha math ach na seann làmpaichean. Cha tigeadh iad dheth mar a cuirear dheth iad” ars ise.

’Sann am feasgar sin fhèin bha corp Sheòrais air a thoirt air falbh chum adhlaiceadh, ’s bha cridhe falamh. Dh’fheuch i rithist ris an t-solas a thionndadh air — cha robh freagairt. Bha an taigh cho falamh gun Sheòras ’s gun sholas. Shuidh i sìos san t-sèithear mhòr. Bha i ag osnaich.

Rug i air a’ chlobha ’s thòisich i ga stobadh san teine. Fhuair i lasair. Thug sin na h-uimhear a chomhfhurtachd dhi. Co-dhiù cha deidheadh an teine às fhads a bhiodh mòine ann a chumadh beò e, ’s bha cruach mhath thall air cùl an t-sabhail. Tha sin nas fheàrr ars ise, agus i faighinn lasair eile.

Bha Seòras trì fichead bliadhna agus a dhà, agus bha e fhèin agus Seònaid air deich bliadhna fichead fhaighinn còmhladh.

Ann an lasair an teine bha i faicinn an là a phòs iad. Mar a bha an lasair a’ leum sìos agus suas bha i cuimhneachadh air mar a bha a cridhe fhèin a’ plosgartaich le aoibhneas, agus i ’g ullachadh air falbh chon an eaglais an là ud. Bha là bha siud cho brèagha. Cha b’e h-uile duine gheibheadh là cho grianach. Chuimhnich i air mar a sheas i san sgàthan agus a’ ghrian a’ deàlradh a-steach air uinneag an t-seòmair chadail agus i dèanamh aodach bean na bainnse cho geal. Thàinig a h-athair suas an staoidhre ’s gun ghnogadh choisich e steach, aghaidh dearg-ghruaidheach air, a’ brath na bliadhnachan a bha e air a bhith ’g oibreachadh na talmhainn agus na poill mònach. “O Sheònaid mo nighean fhìn,” ars esan, agus a cur a dhà ghàirdean timcheall oirre. Ann an còmhradh briste, oir bha e cho aoibhneach air a son, thug e dhi a bheannachd.

Bha i fhathast a’ coimhead a-steach don teine. Bha i faireachdainn a bhlàths agus bha e còrdadh rithe. Sin mar a bha Seòras blàth agus carthannach ’na dhòigh. Chuimhnich i aon là sònraichte. Bha h-uile càil a bh’ann air a dhol ’na h-aghaidh. Anns a’ mhadainn an dèidh dhi an t-aodach a nighe, ’s a chur a-mach air an tobhta airson a thiormachadh


[TD 145]

thug a’ ghaoth feannadh air a’ phlaide a b’fheàrr a bh’aice agus a-mach leatha dhan a’ pholl. Bha e sàraicht gu leòr a nighe aon uair san tuba mhòr, ach dà uair. . . Dh’fhairich i nàdur ag èirigh. Fhads a bha i ’na seasamh a-muigh a’ gur a-null air a’ chall a bha an dèidh a thighinn oirre, bha na sgonaichean eòrna a’ losgadh air a’ ghreideal, ’s an uair a chaidh i steach bha ceò dhiubh. ’Se sgonaichean eòrna a b’fheàrr le Seòras a gheibheadh e. Bhiodh e toirt leis dhà dhiubh a h-uile madainn le crogan de bhainne. Cha bhiodh aon ann dha a-màireach, oir bha i an dèidh a’ mhin a chaitheamh gu lèir, a’ feuchainn ri dhèanamh na sheasadh dà là, ’s cha robh de dh’airgead ann na cheannaicheadh tuilleadh, gus am pàigheadh Dòmhnall Ruadh, Seòras, airson obair trì là, a bha Seòras air a dhèanamh dha o chionn mìos. Nam biodh grèim aicese air Dòmhnall Ruadh dh’innseadh ise dha. ’Se esan bu choireach nach robh sgonaichean gu bhith aig Seòras a-màireach.

Cha do leig i guth oirre nuair a thàinig Seòras a-steach an oidhche sin. Leig i leis smaoineachadh gu robh a h-uile nì ann an òrdugh. Bha i air maragan a dhèanamh an dè, ’s thug i dha feadhainn airson a shuipeir. Cha robh e ag ràdh mòran aig a’ bhòrd, ’s an dèidh sin cha robh aghaidh dubhach idir. Cha robh e moladh nam maragan, ’s b’àbhaist dha. Nuair bha e deiseil dh’èirich e gun guth a ràdh. Cha tug e fiù taing don Tighearna, agus ’se bha sin ach dleasdanas nach do dhìochuimhnich e riamh. Cho-dhùin i gu robh rudeigin a’ dèanamh dragh do Sheòras.

Chaidh e suas don chlòsaid, ’s cha robh e fad sam bith air falbh nuair a chual i chlab. Ruith i suas a’ smaoineachadh gur e mì-shealbh bha ’n dèidh tachairt do Sheòras. Bha e ’na sheasamh aig a leabaidh ’s fiamh a’ ghàire air. Chaidh e seachad oirre, ’s chual i e ag èigheach “Trobhad a ghràidh.” Cha robh i tuigse na cùis idir. Nuair ràinig i sìos bha e ’na shuidhe aig bòrd na suipeir. Shuidh i sìos aig taobh eile a’ bhùird. Dhùin e shùilean agus thug e taing airson nam maragan. Dh’èirich e ’s chaidh e suas às a’ chùlaist far an robh iad air a bhith ’g ith, agus shuidh e aig an teine. Thug e mach a spliuchan tombaca agus lìon e phìob. Chuir e dheth a dhà bhròig mhòir agus a bhonaid, agus las e phìob. Bha i blasda.

Mu dheich uairean dh’fhosgail e am Bìoball. Bha e dol a ghabhail a leabhair. Dh’èisd ise gu furachar, agus anns a’ chaibidil a leugh e bha briathran a ghlac a h-inntinn, “Am aghaidh-sa tha na nithean seo uile.” Dh’fhairich i na deòir a’ tighinn gu sùilean, ’s i smaoineachadh air an seòrsa là bha air a bhith aice. Nuair a chrìochnaich Seòras le ùrnaigh, bhris i sìos. Cha b’urrainn i ghleidheadh uaith tuilleadh.

Dh’innis i mu dheidhinn a’ phlaide, na sgonaichean, agus mar nach robh i tuigse cho sàmhach ’s a bha e fhèin a-nochd. Las na sùilean aige le co-fhaireachdainn, ’s ghlac e ’na ghàirdeanan i, tharraing e thuige i, agus chuir e sanais ’na cluais, ag innse dhith gun do phàigh Dòmhnall Ruadh e am feasgar sin le leth-bholla min eòrna agus deich tasdain air fhichead. Bha Seòras air a’ mhin fhàgail air taobh a-muigh uinneag na clòsaid, agus


[TD 146]

’se sin a’ chlab bha ise air a chluinntinn aig àm suipeir nuair bha Seòras toirt a-steach a’ mhin air an uinneig agus e ga cur air folach fon an leabaidh, gu bhith mar thiodhlac-gun-dùil-ris dha bhean sa mhadainn a-màireach.

Chuir i ghreideal air an teine, agus mus robh an oidhche seachad bha iad le chèile ag ith brouta do dh’aran eòrna agus muga bainne. Bhuail e mhionach le dhà làimh agus leis a’ charthannas agus a’ bhlàths a bha cleachdail dha, thubhairt e rithe, “Sheònaid, cha robh bean-phòsda a riamh ann coltach riut.”

Nuair thàinig i thuice fhèin bha ’n teine air cnàmh. Bha sin cho coltach ris mar a bha cùisean a-nochd. Bha i air greis ghoirid fhaighinn de bhlàths agus de charthannas an teine eadhon mar a fhuair i do Sheòras. Thàinig beatha Sheòrais gu crìoch an aon dòigh ’s a thàinig an teine. Ged ghabhadh teine ùr a bhith air a lasadh, chan fhaigheadh i blàths bhon fhear a bha an dèidh cnàmh tuilleadh; chan fhaigheadh i sin bho Sheòras tuilleadh a bharrachd. Bha i creidsinn cuideachd ged a lasadh i teine ùr nach fhaigheadh i am blàths a fhuair i às an teine a bh’aice a-nochd, agus i ceangal sin ri beatha an fhear a dh’fhalbh — chan fhaigheadh i leithid tuilleadh.

[Sanas]


[TD 150]

DOMHNALL MACCODRUM
bho Thormod E. MacDhòmhnaill

Bha Eachann Uisdean MacCoinnich, no mar a chanadh iad sa’ Bheurla, H. H. MacKenzie, ’na Bhàillidh air Uibhist-a-Tuath bho 1888 gu 1934. Chaochail e ann an 1948.

Fhuaireadh an t-iomradh a leanas bho a mhac Iain Tolmach MacCoinnich a tha a’ fuireach ann am Motherwell agus a fhuair mòran de na pàipearan a bha aig athair. Cha robh ùine aig Iain air na pàipearan sin a sgrùdadh gus an do leig e dheth a dhreuchd ann an 1972. Chuir e mòran de na pàipearan do <eng>‘Register House’<gai> ann an Dun Eideann. ’Sann nuair a bha e a’ dèanamh imprig gu taigh eile ann am Motherwell, ann an 1983, a thàinig e tarsainn air an aithris a leanas. Thug e dhòmhsa i agus rinn mi oidhirp a h-eadar-theangachadh gu Gàidhlig. Chan eil fios cò sgrìobh i.

Rugadh Dòmhnall MacCodrum ann an Hothagearraidh an Uibhist-a-Tuath ann an 1790. Ged is ann do na Dòmhnallaich a bhuineadh an teaghlach b’e MacCodrum an t-ainm a bha iad a’ cleachdadh. Anns an teaghlach bha triùir ghillean agus dithis nighean — Murchadh, Iain agus Dòmhnall fhèin, Catrìona agus Seasaidh. Dh’atharraich Murchadh ainm gu MacDhòmhnaill agus bha e ag obair fad a bheatha mar seòrsa de bhàillidh taighe aig am Màidsear Ailean Dòmhnallach ann am Bhatarnais, anns an Eilean Sgitheanach. Bhàsaich Iain nuair a bha e glè òg. Bha Catrìona pòsda aig gobha agus chaidh iad thar a’ chuain gu Ontario, ann an Canada. Ged nach eil cinnt air thatar a’ smaoineachadh gun deach Seasaidh a-null thairis cuideachd gu na Stàitean Aonaichte, ’s dòcha gu Carolina.

Dh’fhàgadh Dòmhnall ’na dhìlleachdan nuair a bha e glè òg agus chaidh uchd-mhacachadh le càirdean nach robh idir ro mhath dha. Aig aois naoi bliadhn’ deug phòs e tè Catrìona Nic Illeathain agus fad an làithean còmhla bha iad gu math sona agus toilichte.

Cha robh cùisean idir furasda aig càraid òg a’ togail teaghlaich aig an àm seo. Bha a’ chroit aca buileach ro bheag agus bha am màl a bha an t-uachdaran ag iarraidh orra ana-cuimseach.

Mar sin, còmhla ri mòran eile de an co-chreutairean cho-dhùnaich iad gum fàgadh iad àite am breith agus gun dèanadh iad air Ceap Breatainn. Rinneadh an inntinn suas dhaibh le na breugan a bhatar ag innse mu


[TD 151]

dheidhinn cùisean thar a’ chuain.

’Se fear cho breugach ’s a bha ann, fear MacCrithein, a bha ’na oifigeach airson nan eilthirich. Am-measg nan ròlaistean a bha esan ag innse, bha gun robh talamh ri fhaighinn an asgaidh agus uaireannan taighean an asgaidh ann an Ceap Breatainn. Cuideachd, bha a-rèir Mhic-Crithein, treudan de chrodh is de chaoraich, ’s gun duine faisg orra, air na raointean. Cha robh an trusdar ach airson faighinn cuidhteas iad air a sgàth fhèin.

Reic iad an cuid bheathaichean agus àirneis airson airgead a phàigheadh am faradh agus anns an t-samhradh 1833, dh’fhàg dà bhàta Tobar Muir (’s cinnteach gun e seo Tobarmhoire). B’e tè de na bàtaichean, an <eng>Northumberland<gai>, air an robh Dòmhnall MacCodrum agus a theaghlach. An dèidh turas gu math stoirmeil, a thug mu sheachd seachdainean, ràinig iad Sydney, Ceap Breatainn, aig toiseach an Lùnasdail.

’Sann le cridheachan troma agus leis na deòir ’nan sùilean a chunnaic iad cho breugach ’s a bha MacCrithein. Cha robh taighean no crodh no caoraich ri am faicinn. Cha robh fàilte fhialaidh air a chur orra mar a chaidh a ghealltainn agus bha iad gun bhiadh gun bhathar agus cha robh aca ach dèanamh air an son fèin air feadh an eilein mar a b’fheàrr a b’urrainn iad. Bha iad mar na h-Iùdhaich a’ smaoineachadh air Zion.

Bha Sydney ’na bhaile gu math beag aig an àm. Bhiodh bàtaichean a’ tadhal airson biadh, deoch agus gual agus am beagan bhùthan a bha ann, bha iad aig Eireannaich, a bha a’ reic ruma agus cha do nochd iad càirdeas no coibhneas sam bith do na h-eilthirich. Am-measg nan ainmean aig an luchd malairt bha Hearn, Wagner, Fitzpatrick agus Langbarry.

Bha Dòmhnall MacCodrum, a bhean agus an còignear theaghlach ann an cruaidh chàs. B’iad a’ chlann Uisdean, Flòraidh, Niall, Murchadh agus Iain (an dèidh seo rugadh Sàrah agus Eàrdsaidh). Fhuair Dòmhnall àite còmhnaidh ann am pàirt de thaigh le fear Phares a bha a’ fuireach aig taobh an ear Port Sydney ann an àite ris an canadh iad <eng>Muggah’s Creek<gai>. An sin, gu h-èigeannach, chuir e seachad an geamhradh.

Fhuair e fhèin agus a bhràthair-cèile obair anns a’ mhèinne guail ann am Bridgeport. Bhiodh iad a’ coiseachd ann gach oidhche Sàbaid agus a’ coiseachd dhachaigh gach oidhche Shathairne, le luach tuarasdal na seachdain de bhiadh air an dromannan. B’e geamhradh cruaidh a bha ann le sneachda domhainn agus gu tric bha iad a’ cath an aghaidh flin is clach mheallain.

Aon turas agus an sneachda cho àrd ri mullach nam feansaichean, thàinig orra stad aig taigh le ban-Eireannach, a stiall air falbh iad. Ach anns an ath thaigh, le ban-Eireannach eile, fhuair iad aoidheachd agus anns a’ mhadainn, choisich iad an aghaidh na gaillinn, an t-ochd mìle deug gu <eng>Muggah’s Creek<gai>.

Air dhaibh a bhith a’ strì fad a’ gheamhraidh agus an Earraich, leig iad dhiubh an obair ann am Bridgeport, dh’fhàg iad <eng>Muggah’s Creek<gai> agus


[TD 152]

[Mapa]

chaidh iad a dh’fhuireach ann an Sydney, far an do dh’fhuirich iad fad dà bhliadhna. Fhuair Dòmhnall eòlas air fear Leonard, Sasannach, a bha glè mhath dha.

Leig e leis fhèin agus le a theaghlach fuireach ann an stòr a bha aig Leonard mu mhìle a-mach às a’ bhaile ann an àite ris an canadh iad Colby. Obair sam bith a thigeadh ’na rathad, bheireadh Leonard dhà e agus a bharrachd air an sin chuir e a nighean Betsy a theagasg sgrìobhadh, leughadh agus cùnntas do a theaghlach. Phòs Betsy fear Poole aig an robh gnothach ris na mèinneachan Albion, ann am Pictou.

’Sann mun àm seo a thachair a’ chiad mhurt, air am bheil fios co-dhiù ann an Sydney. Mhurt Caiptean agus Meite far bàta, fear Flavel agus sùil aca gum pòsadh iad a’ bhean aig Flavel agus a nighean. Dh’ innis an nighean mar a thachair agus thugadh gu cùirt iad far an robh Leonard agus fear MacFhionghuin a’ toirt seachad binn. Chaidh na cinn a thoirt dhiubh.

Nuair a bha iad a’ fuireach ann an Sydney bha an dachaigh aig Dòmhnall ’s a bhean ’na ionad tadhail do na h-eilthirich a thàinig a-nall do Mira agus Catalone ann an 1828. Roimh an àm sin cha robh aon Ghàidheal a’ còmhnaidh anns an àite. Dh’ innis an fheadhainn a bha air tighinn ann, mòran do Dhòmhnall mun dùthaich agus air dha rannsachadh


[TD 153]

a dhèanamh air taobh a tuath Mira, thagh e talamh, far an do rinn e a dhachaigh, aig <eng>Mineral Rock<gai>.

Bha an talamh gu math doirbh obrachadh agus bha e gann de dh’ innealan, ’s de acainn ’s gun aige nuair a thòisich e ach tuagh agus todha. Anns a’ choille mhòr timcheall air Mira bha beathaichean mar moose, carribou, cait fhiadhaich, mathain agus madaidh ruadha agus anns an abhainn Mira bha iasg mar bradain, shard, bass agus gaspereau. Bha eòin de gach seòrsa ann cuideachd agus ’se fear dhiubh aig an robh sgread chruaidh neònach, a chuireadh fìor eagal air duine, an ‘<eng>Loon<gai>’.

B’e a’ chiad dol a-mach taigh a thogail agus bha e ’na chleachdadh aig gach duine timcheall a bhith ag obrachadh còmhla, dìreach mar a bha iad a’ dèanamh air a’ Ghàidhealtachd. Chaidh mar sin, taigh a thogail gu math sgiobalta.

Bha e air a dheanamh air cabair agus am mullach air barca nan craobh. Chaidh gach sgoltadh is sgàineadh a chalcadh le poll àa na fèithean. Aig aon cheann bha similear mòr air a thogail agus ghabhadh an t-àite-teine mòran fiodha airson a losgadh.

B’e seo an seòrsa thaighean a chaidh a thogail bho <eng>Beach Cow Bay<gai> gu Ceann Grand Mira agus timcheall air Catalone fad fichead bliadhna. Bha e ’na adhbhar cliù do mhuinntir Chatalone gur iad a’ chiad fheadhainn a thog taighean cearta le freaman fiodha an toiseach. ’Se fear MacAmhlaigh a thog a’ chiad fhear aig Loch Catalone.

An toiseach airson iasgach rinn iad seòrsa de churach air bun craoibhe agus air dhaibh lin a chur sìos fhuair iad glacaidhean matha de dh’ iasg. Ach nuair a fhuair iad a-mach gun robh iasg ann am Bàgh Mira ann am pailteas, thòisich iad air bàtaichean a thogail. Fad bhliadhnaichean an dèidh sin sann leis na bàtaichean seo a bha na daoine a’ siubhal gu àitichean air gach taobh de Abhainn Mira.

Aig toiseach an Og-mhìos, an dèidh dhaibh an sìol a chur, bhiodh na bàtaichean a’ fàgail Ceann Grand Mira agus a’ dol sìos an abhainn gu Mainadieu, <eng>Back Shore<gai> agus Scatari airson an iasgaich. Bhiodh iad a’ càmpachadh ri taobh na h-aibhne gach oidhche agus air feasgar Disathairne bhiodh iad a’ tilleadh le mòran de thruisg, de lèabagan leathann agus de adagan. Iasg sam bith a bha a chòrr aca bha iad ga reic ri marsantan ann am Mainadieu agus Scatari.

Bha iad beò aig an àm air iasg, buntàta agus min chorca. Bha muileannan beaga làimhe aca airson a’ mhin a bhleith. Bhiodh iad a’ dèanamh seòrsa de thì air dearcagan nan ròsan. Bhiodh na daoine a’ fulang grèim mionaich ris an canadh iad an grèim mòr. Cha robh dotairean ’nam measg agus bhiodh iad an còmhnaidh a’ leigeil na fala nuair bhiodh duine tinn. ’Se fear den fheadhainn a bhiodh ris an obair seo Uisdean MacDhòmhnaill agus b’e am pàigheadh a bha e ag iarraidh obair latha a’ briseadh fiodha.


[TD 154]

Bha an deoch làidir a’ faighinn làmh an uachdair air mòran agus aig a’ bhliadhna ùir, bainnsean agus tiodhlacaidhean bhiodh mòran air mhisg agus bha an còmhnaidh sabaid, mì-riaghailt agus còmhstri eadar daoine air a shàilleibh. Bha deoch air a riarachadh aig tiodhlacadh cho luaths a bha an uaigh air a dùnadh.

Timcheall air 1847 thòisich mòran de na daoine òga air gluasad air falbh air feadh na dùthcha a’ sireadh obrach.

Ged nach robh eaglais anns an sgìr bha ceistear ann ris an canadh iad Donnchadh MacDhòmhnaill, à Boularderie aig an robh buaidh mhòr air Dòmhnall MacCodrum. Air dha èisdeachd aon latha ri Donnchadh a’ searmonachadh air na facail ann an Deuteronomy 28: 35, thàinig atharrachadh air agus thòisich e air cumail coinneamhan san sgìr. Ga chuideachadh bha Dòmhnall Ros, a St. Anns ann am Victoria, agus b’ ann anns na taighean aig Dòmhnall fhèin, ann am Mira, aig Lachlainn MacIlleathain na b’ fhaide shìos an abhainn, agus aig Ailean MacDhòmhnaill agus Aonghas MacDòmhnaill ann an Catalone, a bu trice bhiodh iad a’ cumail nan coinneamhan.

Roimh an àm seo bha maighistir sgoile agus ceistear, fear Eachann MacDhòmhnaill, a chaidh a chur a-nall à Dun Eideann le tè NicAoidh, ag obair ann am Mira. Chuir i seo mòran de leabhraichean ’s de Bhìobaill a-null airson feum an t-sluaigh. Bha an teagasg aig Eachann MacDhòmhnaill ro eudmhorach buileach agus bha ministearan na h-eaglais a thigeadh air chuairt à àiteachan eile, fada ’na aghaidh. Bhiodh fear Tormod MacLeòid à St. Anns a’ cuideachadh Eachainn.

Ach air do Dhòmhnall MacCodrum agus a chàirdean tòiseachadh air an sluagh a theagasg thòisich ministearan ri tighinn na bu trice don àite ged a bha e doirbh siubhal a thaobh nach robh ròidean no drochaidean idir ann. Thàinig na h-urramaich Alasdair MacFhearachair, à <eng>Middle River<gai>, Iain Gunnach, à <eng>River Inhabitants<gai>, Seumas Friseil à Boilarderie agus Mata MacUilleim, à <eng>Sydney Mines<gai>, air cuairtean.

Chuireadh air bonn eaglais a thogail. Seach nach robh muileann-sàbhaidh ann bha aig gach teaghlach ri bùird a ghearradh le ‘<eng>whip-saw<gai>’. Dh’ fhasdaidh iad fear Dunbar airson pàirt den obair. Chuir e an t-ùrlar innte agus rinn e seòrsa de chùbaid. Bha an eaglais aig taobh a deas Mira, mu dhà mhìle taobh shìos <eng>Marion Bridge<gai>.

Chaidh eaglaisean eile a thogail aig Catalone agus aig <eng>Black Brook, Cow Bay<gai>. Bha fear Dòmhnall Rothach à Leòdhas a’ teagasg anns na trì eaglaisean. Ann an 1849 thàinig an t-urramach Dr. Uisdean MacLeòid à Alba gu Sydney, Mira, Catalone agus Mainadieu air chuairt. Chòrd e cho math ris an t-sluagh agus gun tug iad gairm dha agus thàinig e fhèin agus a theaghlach gu Sydney ann an 1851.

B’e Albannaich, D. N. MacCuinn, Fear Lagha, Uisdean Rothach, Marsanta agus Iain Fearghustan a chuir gnothaichean air dòigh airson an


[TD 155]

Dr. MacLeòid a thighinn gu Ceap Breatann.

Aig an àm seo cha robh e furasda don Dr. MacLeòid a bhith a’ siubhal bho àite gu àite. Bha iad ag obair air an rathad eadar Carribou Marsh agus Gabarus. B’e Uilleam Rothach agus Iain MacCoinnich a bha os cionn na h-obrach. Bha drochaidean thairis air Abhainn Mira gan togail — <eng>Marion Bridge<gai> agus <eng>Albert Bridge<gai>.

Bha gàirdeachas agus aoibhneas am-measg an t-sluaigh, ann am Mira, nuair a shearmonaich an Dr. MacLeòid an toiseach anns an t-seann eaglais. Mar cheann teagaisg ghabh e Genisis 3: 9 “Adhamh! Càit a bheil thu?” Bha buaidh mhòr aige air gach neach. Ann an ùine gun bhith fada thagh e eildearan — Dòmhnall MacCodrum, Aonghas MacDhòmhnaill, <eng>Trout Brook<gai>, Dòmhnall Ros, <eng>Cow Bay Rear<gai>, Aonghas MacDhòmhnaill, Catalone agus Iain Fearghustan, Cariboo Marsh.

Bhàsaich Dòmhnall MacCodrum anns a’ bhliadhna 1852. Bha meas agus cliù air am-measg a nàbaidhean agus a chàirdean mar dhuine modhail, cràbhach, diadhaidh. Airson iomadach bliadhna an dèidh a bhàis bhiodh an Dr. MacLeòid a’ bruidhinn air agus ag iarraidh air daoine eisimpleir a leantainn.

[Sanasan]


[TD 159]

CAR EILE ’N ADHAIRC AN DAIMH
le Eilidh Watt

Bha ’n dithis fhear ’nan suidhe mu choinneamh a chèile san trèan, Airdsidh is pàipear naidheachd aige is e coimhead ciamar a bha na h-eich a’ ruith mun do sheall e air cor na rìoghachd is gun sùil idir aige air colbh nam bàis; bha e fhathast òg. Bha na bha esan a’ leughadh anns na sitichean pàipeir a bha air an dlùth chlo-sgrìobhadh a’ cur barrachd air Brian na bha stait na rìoghachd a’ cur air Airdsidh, ach mu dheireadh, gun fuasgladh aige do na ceistean chuir e na pàipearan ’nan cèis. Phaisg Airdsidh a phàipear is thilg e e air an t-suidheachan a bha falamh ri thaobh. Bha iad leotha fhèin oir cha robh iadsan a’ siubhal am-measg nan cumantan; an lethsgeul airson na cosgais seo gun robh iad ag obair fads a bha iad a’ siubhal is nach bu mhath gum bitheadh neach ag èisdeachd farchluais nan canadh iad facal neo-fhaiceallach.

“Seadh, a Bhrian,” ars Airdsidh gu sùnndach, “am bheil dad inntinneach agad fhèin a chuireas t’ainm air na clàran-naidheachd an-diugh?”

“Chan eil iarraidh agam air sin an ceartuair. Nan robh an t-amadan a bha cur earbsa ’na sheòltachd fhèin air tighinn thugamsa an toiseach cha bhitheadh e ’na theinn an-diugh. An sàr amadan.”

“Nach math dhuinne gum bheil an saoghal làn diubh,” thuirt Airdsidh air nach robh robh amaideachd an t-saoghail a’ cur gruaim. “Ach dè rinn an t-amadan seo?”

“Rinn an amaideachd fhèin. Seo mar a tha mis’ ga thuigsinn. Air feasgar chaidh e staigh a thaigh-seinnse - - - - - ”

“Gu fortanach chan eil sin ’na chron fhathast,” ars Airdsidh, ach a’ mothachadh cho gruamach is a bha Brian thuirt e, “ach innis do naidheachd.”

“Cha b’e taigh-seinnse a bh’ann a bhitheadh e a’ tadhal san àbhaist ach bha e airson a chompanaich àbhaisteach a sheachnadh. Bha iadsan air a leòn is inntinn a lìonadh le amharas. Ach dè cho daingeann is a bha’n t-amharas cha robh fios aige. Dòcha gum faigheadh e a-mach. Cha robh an còrr ’na inntinn. Is cha b’e àite gun tlachd a bha san taigh-sheinnse seo, a h-uile nì a’ deàrrsadh le glainne, làn blàths, làn faoilte. Cha robh dad ceàrr air na fir iad fhèin. Bha rùm eil’ ann far an robh fir is boireannaich ri òl is ri coimh-mhire gu h-aotrom ach cha robh anns a’


[TD 160]

cheàrn seo ach fir a-mhain. B’e daoine dòigheil gu leòr a bh’annta is thug e sùil ealamh air gach fear. Ar leis gun d’aithnich e ’m fear a bha e a’ lorg is cha tug e ’n ath shùil air ged sheas e mionaid aig a’ chunntair ri thaobh a’ coimhead mun cuairt.

Mar a thacharas an dràsda is a-rithist ann an cruinneachadh sam bith, bithidh aon fhear car eadar-dhealaichte bho chàch. B’e seotair beag, meanbha, a bh’ann, glasneulach nach do thog làmh riamh ri obair no idir ri sabaid. An ceartuair bha na làmhan ealamh gu leòr. Bha e ’na shuidhe aig bòrd is na fir a’ cròthadh timcheall air is trusag chairtean aige is e trang ri caran a mhealladh an t-sùil, a chuireadh iongnadh, a chuireadh seachad tide.

Ach cha b’ann airson fealla-dhà no fearas-chuideachd a thàinig an laoch agamsa a-staigh ach anns a’ chruinneachadh bha e air am fear fhaicinn a bha, is nach robh, e airson fhaicinn.”

Gus an seo cha robh ach an deagh thogail a chaidh a dhèanamh air Airdsidh ’na òige a’ toirt air a bhith ’g èisdeachd ach aig an seo thuirt e, “Dè ’n t-ainm a thuirt thu bh’air an duine seo?”

“Cha duirt mi. Ach is e Eachann a th’air.”

“Dìreach sin. Is am fear a bha, is nach robh, e airson fhaicinn, dè b’ainm dhàsan?”

Thug Brian sùil ealamh, gheur, air mun d’fhreagair e, “Cathal, Cathal, a th’air.”

Bha plìon air aodann Airdsidh a thuirt, “Chan eil ann ach gum bheil e nas fhasa do sgeulachd a leantainn ma tha ainm air gach fear. Siuthad.” 

“Chaidh Eachann le dheoch far an robh na fir a’ cròthadh oir bha uair a bha Eachann fhèin glè mhath air iomairt nan cairtean ach cha tug e guth air sin is bha a ghuth cho àrd ri guth fir eile nar bha iad ri moladh no ri iongnadh. Ach cha do dh’fhan e fada ged nach deach e dhachaigh nar dh’fhàg e. Mar sin, nar bha Ted, is bheir sinn Ted air fear iomairt nan cairtean, a’ fàgail bha Eachann a-muigh a’ feitheamh ris. Le facal molaidh aige dha ghabh iad ceum air falbh cuideachd. Bha iad gu tosdach gus an duirt Eachann gu còmhraiteach, “Tha fear an taigh-sheinnse a’ toirt pàidheadh dhut, nach eil?”

“Tha,” dh’aidich Ted is e air fhaicill.

“Bheir mise dhut a dhà uiread is a tha esan a’ toirt dhut ma ni thu car beag dhomh fhìn, ma tha.”

“Seadh?” arsa Ted gun bhlàths ’na ghuth a bheireadh misneachd dha.

Cha duirt Eachann facal airson greis is iad a’ coiseachd gu socair is an uair sin thuirt e gun mìr dìtidh ’na ghuth ged nach b’e ceist a chuir e, “Theagamh gum b’e frith-mheirleach sgiobalta a bhitheadh annad ach thu’n cothrom fhaotainn.”

Cha do dh’aontaich Ted ris is cha deach e às àicheadh is gun ann ach an duine beag, gealtach. Nar nach do fhreagair e lean Eachann air, “B’fheàrr leam gun cuireadh tu do làmh an am pòca fir dhomh.”


[TD 161]

Cha robh aig Eachann ri feitheamh airson freagairt an turas seo oir thuirt Ted gu grad, “Bu cho math dhut iarraidh orm mo làmh a chur an teis meadhain an teine. Cha dèan mi idir e.”

Air cho ealamh is a bha meòir Ted bha e air eòlas a chur air a phoileas is cha robh iarraidh aige an còrr eòlais a chur orra.

“Ut-tut a dhuine, chan eil mise airson gun tioreadh tu nì leat,” ars Eachann ann an guth a bha làn tuigse is tàladh.

“Cha dèan mi idir e,” arsa Ted.

Choisich iad gun ghuth eadorra gus an d’fhuair an fhidreachd làmh an uachdair air Ted a thuirt, “Mur bitheadh agam ri nì a thoirt às, am bitheadh agam ri nì a chur ann?”

Cha tug Eachann sùil air air eagal gun cuireadh e sgèan air. Bha e na bu ghèire na bha dùil aige ach dòcha gun robh e air an dubhan aige. Sheas e a’ coimhead sìos is thuirt e ri Ted, “Chan eil cunnart air thalamh ann dut is chan eil no dhomhsa ach tu dhol ceart ris a’ ghnothach. Ach coinnich mi màireach oir chan e seo àite bhith ri sgèam den t-seòrs’. Nì sinn an uairsin, le chèile, sgèam, is bithidh i do-lorgaichte do neach.”

Dh’aontaich iad air àm is àite; air a mhàireach choinnich iad is bhruidhinn iad is bha iad ’nan tosd greis mu seach; bheachdaich iad is chuir iad ceistean air a chèile is fhreagair iad na ceistean is dh’aontaich iad. Rèitich iad am feasgar a fhreagarradh, is dhealaich iad.

Air an fheasgar a shònraich iad chaidh Eachann don taigh-sheinnse. Cha robh sgeul air Ted.

Bha Cathal, duine mòr, sgoinneil, a-measg chaich, is uillinn air bòrd a’ bhàir is e mar an fheadhainn eile a’ bruidheann no sàmhach mar bhuaileadh air. Ach cha robh sgeul air Ted is bha na fir ag ionndrain na fearas-chuideachd a bhitheadh aca an lùib a chleasan. An ceann tiotan thàinig e staigh is e na bu ghlas-neulaiche na b’àbhaist is bàrr na meòire air a bannadh le luideig air an robh fuil air tiormachadh.

“Bha mi a’ fosgladh cnagan ‘<eng>baked beans<gai>’ agus theab mi bàrr na meòire a chall,” thuirt e riutha is e a’ suidhe is a’ cur làmh na luideige fo achlais.

Cha robh dòigh air gum bitheadh na meòir seo ri cleasan a mhealladh an t-sùil air an oidhche seo. Shnàg fear no dhà a-staigh don cheàrn far an robh na boireannaich is na fir eile. Dh’fhalbh duine no dithis. B’ann an uair sin a thuirt Eachann gun robh uair a bha e fhèin glè mhath air car nan cairtean agus dòcha nach do thrèig an seann eòlas a mheòir. Chruinnich na fir timcheall air is a-rèir coltais lean beagan den t-seann sgil ris. Ach ann am mionaid no dhà bha fear ag ràdh gum b’ann mar siud a rinn e is fear eile gum b’ann mar seo. Bha Eachann air a thàmailteachadh. Gheall e gun toireadh e ’n deoch a thaghadh e don chiad neach a theireadh ciamar a bha’n cleas air a dhèanamh. Ach chan fhaodadh Ted gnothach a bhith aige ris oir bha e ag aideachadh gun robh esan ann an sreath dha fhèin. Cha robh iarraidh aig Ted a bhith ris is e a’


[TD 162]

tarraing meutag ghles air a mheòir gan dìon. Ach bha a h-uile fear eile a’ dèanamh amhach fhada gus Eachann fhaicinn.

Chaidh Eachann ri iomairt nan cairtean ach cha robh a sgil ach mu làimh is bha còrr is aon fhear ag èigheach gum fac esan ciamar a rinn e ’n car. Bha a h-uile comharradh air Eachainn gun robh e air a dhearg thàmailteachadh. Ach chùm e ri ghealladh is fhuair còrr is aon fhear an deoch a roghainnich e. Mar sin bha na fir ag òl gu sona is Eachann faoin, fialaidh, ’na chùis bhùird aca. Chuir e suas ri’n cuid sgeigearachd airson greiseig ach mu dheireadh dh’fhalbh e gu dubhach, a làmhan ’na phòcan, gun sùil a-null no nall.

Choisich Eachann air a shocair is cha b’fhada gus an do thachair e ri poileasman air an robh e air eòlas beag a chur. Mhol iad an oidhche ri chèile is an uair sin thuirt am poileasman aig an robh tìde bhith ri cainnt, “Nach tu a tha dol dhachaigh tràth ’n nochd. An robh an leann a’ tighinn riut idir?”

“Dad ceàrr air an leann,” thuirt Eachann car goirid. “Is ann a tha mi air mo mhaslachadh, air mo thàmailteachadh. Ach innsidh mi dhut. Bha sinn ag iomairt nan cairt agus dòcha gun d’òl mi barrachd den leann na bha còir agam. Ach, co-dhiù, chaidh mi sìos gu taigh beag nam fear. . .” Stad e.

“Is thug fear ionnsaigh ort,” ars am poileasman is craos gàire air.

Ghabh Eachann dà cheum ghoirid air falbh bhuaidhe is e gu frionasach; ach thill e. Bha ’m poileasman fhathast ’na sheasamh.

“Cha dug e,” ars Eachann. “Is ann a bha’n laoch seo a’ sparradh ‘<eng>drugs<gai>’ orm. Tha ’m baile air a ghànrachadh leotha.”

Ghabh Eachann ceum no dhà air falbh ach chuir am poileasman stad air le cheistean is cha robh a ghuth fanaideach idir nar dh’fhaighnich e, “Cò bh’ann? Dè bh’aige?”

“Dè fios a th’agamsa cò bh’ann no dè bh’aige,” fhreagair Eachann gu goirid is an fhearg air. “Cha d’rinn e ach pasgan beag, tana, geal a thoirt às a phòca is e dol ga thathann ormsa. Rinn mi speuradh dhan bhlaigeart, esan gu dearbh. Is cha duirt mi nach b’e Eireannach a b’ann cuideachd. Ach coma leam. Cha robh mi dà uair san àite ud riamh ’s is olc an car a chuireas an rathad mi rithist.”

Làn crosdachd, bha e airson falbh ach chuir ceistean a’ phoileis bacadh air is mun dh’fhalbh e bhitheadh e soirbh don phoileasman Cathal a lorg.

“Is dè rinn Cathal air?” dh’fhaighnich Airdsidh is plìon thoilichte air aodann.

“Boireannach,” arsa Brian aig nach robh iarraidh air ceistean faoin.

“Seadh is dè thachair do Chathal?”

“Sin cnag na cùise. Tha e coltach gun deach am poileasman a-staigh is bhruidhinn e modhail gu leor ri Cathal a dh’aontaich dol chun an stèisean còmhla ris. Anns an stèisean thionndaich e mach na bha ’na phòcaidean


[TD 163]

is chuir am pasgan beag, geal, a fhuair e an sin barrachd iongnaidh air na chuir e air na poileasmain. Bha sùil acasan ris; cha robh aigesan.” Rinn Brian gàire gun mhire a’ dealbh na cùise dha fhèin.

“Seadh,” ars Airdsidh, “is dè bh’ann?”

“Siud far am bheil an sàr amadan. Esan an dùil gun reiceadh iad stuth ceart ri fear nach b’aithne dhaibh is fear a chunnacas a’ bruidheann ri poileasman is cha b’ann aon uair. Ach dòcha gun robh sin cho math dha.”

“Chan eil mi gad leantainn,” thuirt Airdsidh.

“Bha Eachann airson gum beirte air Cathal is ‘<eng>drugs<gai>’ air a shiubhal. Fhuair e pacaid ‘<eng>drugs<gai>’ bho fhear a b’aithne dha is chuir Ted am pòcaid Chathail a’ phacaid gun làrach a mheòire oirre. Mar sin cha tigeadh Eachann no Ted a-staigh don ghnothach. Dòcha gun robh Cathal air dhol don phrìosan mur b’e nach b’e ‘<eng>drug<gai>’ a bh’ann. B’e a bha sa’ phàipear ach stuthaig is aspirin air am mìn phronnadh.”

“Faodaidh gum bheil e annasach, ach chan e cron a th’ann pacaid stuthaig a bhith nad phòcaid,” thuirt Airdsidh.

“Chan e,” dh’aontaich Brian. “Ach nar chaidh a’ phacaid a sgrùdadh le na poileasmain fhuaireadh ainm Eachann air a sgrìobhadh air a’ phàipear ann an dòigh a bha do-lèirsinn don t-sùil. Nam b’e Eachann fhèin a bha dol a ghabhail an stuth cha dèanadh e cron air. Nan robh e dol gam brath bhitheadh fios aca cò bhrath iad. Dh’fhaighnich na poileasmain de Chathal am b’ aithne dha duine den ainm. Thuirt e nach b’aithne ach chùm e an t-ainm air chuimhne. Dòcha gun robh fios aige carson a chaidh a cur ’na theinn.”

“Bha Eachann innleachdach,” thuirt Airdsidh, “ach saoilidh mi nach ann da leithid-san a thig na cleasan sin. B’fheàrr dha gu mòr a bhith ris na dùirn is leth phronnadh a dhèanamh air Cathal.”

“Sin far am bheil a’ bhochdainn,” thuirt Brian. “Is e duine mòr, garbh a th’ann an Cathal is rinn e leth phronnaidh air Eachann mun tàinig am poileas orra. Tha a’ chùirt ann an-diugh. Tha mi ’m beachd gum faigh mi Eachann dheth oir tha esan ag ràdh gum b’e ionnsaigh gun adhbhar a rinn Cathal air ged tha Cathal ag agairt gun do leum Eachann airsan an toiseach. Is e MacAoidh a tha dìon Chathail is fads nach eil fios aige gum bheil ceangal eadar na fir tha mi cinnteach gun teid an latha leam.”

“Mur eil ach MacAoidh a’ cur dragh ort tha ’n latha leat. Tha MacAoidh tinn is cha bhi e sa’ chùirt an-diugh.”

“Cò tha gabhail àite?” dh’fhaighnich Brian a-nis gu sona.

“Bithidh mise. Ach sgioblaich ort. Tha sinn sa’ stèisean.”

Bu mhath nach robh neach san èisdeachd oir thug Brian teiste mhionaideach air Airdsidh a ghàir gu toilichte.

Anns a’ cheann thall bha a h-uile duine riaraichte leis a’ chùis chionns nach b’urrainn fear seach fear a choireachadh. Cha deach ceist a chur a bhrathadh neach.


[TD 164]

TRI SGEULACHDAN TAIRBEARTACH AGUS RANN
Bho Mhac Iain Dheòrsa

Fhuair na Pàrlanaich an t-ainm a bhith ’nam buidsean agus a bhith eòlach air an sgoil-dhuibh. Chan eil fhios agam an do thoill iad sin, ach b’e sin an creideas cumanta a bha san dùthaich d’am buin mise. Theagamh gun robh sgeul eile aca an Gleann Crò ’s an Gleann Conaghlais. Tha dà sgeul mu Phàrlanaich air na trì sgeulachdan a leanas bho Thairbeart Loch Fìne.

(1) Am Bioran Calltainn

Latha buidhe bruthainneach luchair is a’ ghrian a’ sgogadh nan creag ’s na luin a’ ruith air uachdar an fheur thàinig coigreach a-nuas bho Chruach an t-Sorchain. ’Se Pàrlanach a bh’ann air a shlighe bho Ghleann Crò gu Ceann Locha tarsainn a’ mhonaidh rathad Sgibinis.

Lean e air gus a’ bhaile a bh’aig Allt Beithe agus ghabh e gu doras a’ chiad thaighe a choinnich ris. Bha bean anns an taigh agus a triùir nighean is iad ri snìomh oir dh’fhalbh na fir uile a thadhal air na h-àirighean.

“An toir thu deoch bhainne dhomh a bhean?” thuirt an coigreach ’s e ’na sheasamh anns an doras air nach robh còmhla. “Cha do bhlais mi air grèim no balgam bhon dè, agus tha Ceann Locha agam ri dhèanamh dheth.”

“Cha toir mi bainne no bainne dhuit,” ars a’ bhean gu frionasach. “Gabh sìos don alld agus gheibh thu deoch agus an latha cho blàth, bruthainneach.”

“Matà, matà,” ars am Pàrlanach ’s e ’gabhail a-staigh don taigh. Dh’èirich lìon an taighe air an casan bhon t-snìomh. Cha duirt e diog a chòrr ach chuir e a làmh ’na achlais agus thug e a-mach bioran beag calltainn. Stob e don tughadh e.

Nuair a stob e don tughadh e thòisich an ceathrar bhan a’ dannsadh. Bha e ga stobadh ’s ga stobadh san tughadh. Bha e ris is ris is ris agus bha lìon an taighe a’ dannsadh ’s a’ dannsadh mar gun robh iad air dol às a rian. Lean e air agus lean iadsan orra.

’Se bun a bh’ann gun do thuit iad seachad leis an sgìos ’nan clod air


[TD 165]

ùrlar cloiche an taighe. Stad am Pàrlanach.

Spìon e am bioran calltainn a-mach às an tughadh agus chuir e air ais ’na achlais e.

Ghabh e a-null do bhean an taighe a bha ’na laighe air an ùrlar chloiche agus a sàilean air stoban.

“Tha mi dearbh nach diùlt thu deoch bhainne don ath choigreach a thig an taobh seo,” thuirt esan an guth ìosal, agus thionndaidh e air a shàil agus dh’fhàg e ’n taigh ’s e dèanamh air Sgibinis.


(2) Bleoghann a’ Chroinn

Tha Caoil Bhòid air an dèanamh suas de dhà chaol: Caol an Ear bho Fheàrnach gu Sròn Sroigheann, bhon Phutaig gu Rubh’ an Draighnein faisg air Baile Bhòid; agus Caol an Iar, no an Caol Ceathrach (<eng>the Kerry Kyle<gai>) bhon Chalbh (no Eilean Dubh) gu Aird MhicLaomainn. Gheibhear Taigh na Bruaich agus Ach’ an Lochain taobh a’ Chaoil Cheathraich, a tha fosgailte gu deas.

Oidhch’ a bh’ann bha sgoth aig an iasgach sa’ Chaol Cheathrach. Chunnacas Ailean à Gaoth Deas (am muirbhuachaill) air an loch an latha roimhe ’s e air tighinn fada a-staigh — rabhadh air droch aimsir bhon Airde Deas. Ach coma, bha iad a-mach ag iasgach sa’ Chaol an Iar. Thàinig meadhan oidhche is cha d’fhuair iad lann.

Aig beagan sa’ mhadainn a dh’aon phlathadh dh’èirich gailleann a deas le cathadh-mara a bha uabhasach. Bha a h-uile cladach ’na chladach leis agus cha robh a chridhe aca feuchainn ri dol ris. Chuir iad trì chinn a-staigh san t-seòl.

Leis a’ chathadh-mhara shaillte bha iad gam marbhadh aig an tart ’s aig a’ phathadh, ach cha robh boinne uisge air bòrd aca, ach a-mhàin builghean arain. Bha iad pàiteach, tartmhor, ìotach da-rìribh. ’Se Pàrlanaich a bh’annta, triùir aca.

“A bheil tobar aig a’ Chalbh?” arsa Pàrlan Meadhanach, “agus ruithidh sinn.”

“Coma dhan Chalbh,” arsa Pàrlan Mòr, “a bheil làmhag air bòrd againn?”

“Tha, shìos an seo san deireadh,” arsa Pàrlan Beag, a bh’air an stiùir.

Ghabh Pàrlan Mòr sìos don deireadh agus fhuair e an làmhag. Chaidh e suas don toiseach agus chaidh e ’na chrùban aig bun a’ chroinn.

Thug e gliong den tuaigh ri bun a’ chroinn agus thàinig a-mach às bainne cho math, blasda ’s a chunnaic sibh rir beò!


(3) Chan fhoghnadh Sàl

Oidhche bha siud nuair nach robh deò à adhar, ach an loch gu fèathail, farsaing, bha sgioba, ceathrar aca, a-mach aig an iasgach. Bha iad

[TD 166]

àrd gu leòr a-mach.

Bha ‘caoileach’ air bòrd aca, <eng>brazier<gai> airson còcaireachd agus e lomalàn mòna. Bha e air.

Thuit fòd mòna laiste a-nuas air an t-seòl mhòr a bha shìos air ùrlar a’ bhàta agus ghabh an seòl. Bha iad a’ saltairt air len casan feuch an cuireadh iad às e, ach cha ghabhadh e cur às.

“Cà bheil tobar?” dh’èigh fear.

“Aig a’ Choileach,” dh’èigh fear eile.

“Dèanamaid air a’ Choileach!” dh’èigh an Sgiobair.

Shuidh dithis air na ràmhan, an Sgiobair air an stiùir agus an ceathramh fear shuas san toiseach le bucaid ’na làimh, deas gu leum air tìr nuair a ruigeadh iad an Coileach Arannach.

Bha iad a’ sìor iomram is a’ sior iomram gus an robh an loch ’na chaoir leis an iomram aca.

Mu dheireadh rinn iad an Coileach dheth. Bhuail i le sad. Thuit fear na bucaid an comhair a chinn san uisge. Thàinig e an uachdar.

“Coma leibh, ’illean!” dh’èigh e. “Tha gu leòr de dh’uisg an seo.”


(4) Rann

Dùrd a’ Ghlinne

Fonn ciùil bu bhinne dùrd a’ ghlinne,
’s e dùint’ an grinneas chraobh;
duilleach ’s feur is guth nan eun,
1à buidhe grèine caomh.

[Sanas]


[TD 167]

MONA LISA
le Dòmhnall Iain MacIomhair

Sheas e fad lath uair a thìde air beulaibh a’ Mhona Lisa. Air gach taobh dhith bha fear ’na sheasamh mus èireadh beud dhi no mus goideadh duine i. ’S bha ròpa beag a’ cumail shuirgheach gun a dhol ro fhaisg oirre. ’S bha i an sin, am Mona Lisa, coltach ri dealbh. Bha a bilean air reothadh le fuachd nam bliadhnachan, coltach ri neach a bha air a thachdadh gu bàs le gàire. ’S bha e ’na sheasamh an sin ga coimhead. Theab e bruidhinn rithe, ach cha do rinn e sin. Bha cus dhaoine timcheall. ’S co-dhiù, nach robh dithis ga dìon? Phriob e oirre, ach chan fhac i e. Bha a sùilean fosgailt ceart gu leòr. Chuimhnich e air ceann fèidh a bha crochte san taigh-òsda aig an taigh. Phriob e air an fhiadh uaireigin, ach chan fhac am fiadh e a bharrachd.

Cò fon ghrèin a thuirt gu robh i bòidheach? Cha robh a bòidhchead ach an sùilean an fhir a bha ga h-amharc. Smaoinich e nach robh innte ach corp, closach a bha ceudan bliadhna a dh’aois. Ach bha sin nuair bha e san Fhraing.

Sheas e anns a’ bhàr san taigh-òsda. Bha am fiadh, an ceann fèidh, an sin. Chuimhbich e air a’ Mhona Lisa a chunnaic e san Fhraing. Chuimhnich e air an lùchairt mhòr san robh i a’ fuireach. Sheall e mun cuairt air fhèin anns a’ bhàr. Bha duine no dithis a-staigh, thall ann an oisean. Dh’iarr e gloinne uisge-bheatha.

“Drama den stuth as treise a th’ agad, a ghaoil,” ars esan.

Thug i dhà an drama agus rinn i gàire. Chunnaic e a cridhe a’ nochdadh anns a’ ghàire. Chuimhnich e air a’ Mhona Lisa a-rithist, ach chaidh i air chall air gu h-aithghearr. Leig e air gu robh e a’ leughadh nam botal a bha crochte len cinn fòdhpa bho sgeilp air cùl a’ bhàir. Ach ’sann a bha e ga coimhead-se le aon shùil ’s le leth na sùla eile. Agus bha an gàire fhathast a’ cluiche air a gnùis. Chrom a shùilean, a’ stad airson tiotain far an robh a broilleach a’ dol fianais fon dreasa shamhraidh. Cha mhòr nach fhaiceadh e tron dreasa ’na inntinn agus dh’fhairich e a chridhe a’ mire ’na bhroilleach fhèin, a’ mire an co-sheirm ris a’ ghàire. Thog e a shùilean gu grad.

“Tha e nas brèagha na gàire a’ Mhona Lisa,” ars esan.

Thog i a ceann.


[TD 168]

“Dè?” ars ise.

“Chan eil càil,” ars esan.

Bha e ga coimhead, cho stuama am-measg na bha siud de dheoch làidir, ’s gun an gàire a’ falbh dhith. ’S dòcha gu robh e oirre bho rugadh i, rudeigin coltach ris a’ Mhona Lisa fhèin. Ach ’se gàire blàth a bha ann. Thog e a’ ghloinne gu a bheul, agus chunnaic e i anns an uisge-bheatha a bha an ìochdar na gloinne. Dh’òl e an t-uisge-beatha, agus chaidh i às an t-sealladh.

“Mona Lisa,” dh’èigh e.

Thog i a ceann, mar gu robh cuideigin air rudeigin uabhasach a ràdh. Cha do mhothaich i gu robh a’ ghloinne aige falamh. Chrom i a ceann a-rithist. Bha i ’na suidhe an siud air cùl a’ bhàir a’ leughadh. B’ e iris de sheòrsa air choreigin a bha aice. ’S dòcha gu robh i a’ leughadh sgeulachd gaoil . . . sgeulachd gaoil mu dhithis ann am bàr. Bha e inntinneach co-dhiù, an rud a bha i a’ leughadh. ’S chitheadh e fada bhuaidhe boillsgeadh de dhealbh air an duilleig, cha b’ e dealbh camara, ach dealbh anns an robh faireachdainn. Fear is tè a’ tighinn gu chèile, ach cha do ràinig iad a chèile a-riamh, oir chuir an dealbhadair stad orra ron choinneachadh. Bha an sùilean a’ labhairt ri chèile na nithean sin nach cleitheadh an cridheachan. ’S dòcha gun tigeadh iad gu chèile fhathast, mar bu tric a thachair, aig crìoch sgeulachd gaoil a bha i a’ leughadh ceart gu leòr. Dè bha i a’ smaoineachadh, ’na suidhe an siud, a’ sgrùdadh rud a thaom bho pheann coigrich? An robh na briathran ga h-aiseag air ais gu làithean anns na chuir dealbhadair gun pheann bacadh oirre fhèin bho ìre coinneachaidh a ruighinn? Cha robh fhios aige. Chuir e cèis air a gnùis agus chroch e an dealbh, eadar ghàire is eile, air balla cian na Frainge. ’S dh’fhalbh an gàire bhon Mhona Lisa nuair thuig i, ’s a chunnaic i, nach b’ i bu bhòidhche a bha air an t-saoghal. Dh’fhosgail e a shùilean ged nach robh iad dùinte, agus bha i fhathast a’ leughadh ’s a’ sgrùdadh. Rinn i casad bheag. Theab e an casad a fhreagairt, ach cha do fhreagair. Bu chaomh leis gloinne eile den uisge-bheatha iarraidh, ach cha robh e airson dragh a chur oirre an-dràsda, co-dhiù gus an tigeadh i gu deireadh na sgeulachd. Saoil an ruigeadh i deireadh na sgeulachd gu bràth? Saoil an robh deireadh air an sgeulachd? Saoil an tàinig sgeulachd a-riamh gu crìoch? Thug e sùil, fon t-sùil, a-null chun an oisein. Cha robh sgeul orrasan a bha ann roimhe. Cha chuala e iad a’ falbh. ’S dòcha nach robh iad ann a-riamh. ’s bha ise domhainn anns an sgeulachd. Thug e sùil air ceann an fhèidh. Bha e a’ coimhead cho tioram le tiormachd na h-aoise. Bha a h-uile càil cho tioram. Dè am math dhà a bhith ’na sheasamh an siud le gloinne fhalamh a bu chòir a bhith letheach làn de uisge-beatha?

“Tha mi duilich,” ars esan eadar chasad is bhriathran. “Tha mi duilich dragh a chur ort.”

Thog i a ceann is sheall i ris. Rinn i gàire.


[TD 169]

“Drama eile, a luaidh, is fìor dhroch fheum agam oirre.”

Dh’èirich i air a socair is thog i a’ ghloinne, ga pògadh le a meuran. Thug e balgam às a’ ghloinne, dìreach far na phòg a meuran i. Agus chunnaic e i a’ cur charan ann am bonn na gloinne. Sheas i air a bheulthaobh. Bha an dreasda a’ dòrtadh timcheall oirre, làidir, neo-ghluasadach, ga dìon.

Thairg e toitean dhi.

“Chan eil mi riutha idir,” ars ise. Theab e a thoitean fhèin a stampadh fo a chasan.

“Chan eil fhios aice,” ars esan ris fhèin. “Dè tha mi a’ dol a dhèanamh?”

Rinn i airson a dhol air ais a shuidhe, airson a dhol air ais chun na sgeulachd. Dh’èigh e oirre.

Chuir i a h-uilnean air a’ bhàr, a’ pasgadh a gàirdeanan ’s a’ leigeil a taic orra. Bha e a’ sealltainn ri a bilean — blàth, fuasgailte, a’ freagairt gàire a sùilean. ’S bho leig i a taic air a gàirdeanan, cha robh an dreasa a’ greimeachadh buileach cho dlùth rithe. ’S chaidh esan air chall ann an smuaintean ’s anns a ghile chumachdail nach robh a-nise a’ dol à fianais buileach cho luath. Chunnaic i e a’ dol air chall, agus chuir i a làmh suas air a broilleach. Thill a’ ghile don dorchadas.

“Tha e sàmhach an seo,” ars esan.

“Tha,” ars ise.

“Dè . . . ?” ars esan.

“Seadh?” ars ise.

Bhuail an dà lèirsinn ’na chèile mar dha dhealanaich anns na speuran air oidhche dhorch.

“Dè tha thu a’ leughadh?” ars esan.

“O,” ars ise, “sgeulachd bheag. Eil fhios agad . . . thachair iad ri chèile . . . ’s pòsaidh iad air a’ cheann thall. Tha mi cinnteach gum pòs. Tha iad an còmhnaidh a’ pòsadh . . . no rudeigin.”

“Slàinte,” ars esan. “An gabh thu fhèin drama?”

Cha tuirt i facal. Cha robh e cinnteach an robh i air a chluinntinn.

“An gabh thu fhèin drama?” ars esan a-rithist.

Chrath i a ceann.

“Air do shlàinte,” ars ise.

“An robh thu air saor-làithean am bliadhna?” ars esan.

“Cha robh,” fhreagair i. “Ach tha dùil againn falbh. An ath mhìos, ’s dòcha. Sin nuair bhitheas Dòmhnall . . . ”

Againn! Daingead! Dòmhnall! Cha do mhothaich e don fhàinne roimhe. Ach cha robh diofar. Chaidh an sìol a chur, agus bha an sìol a’ freumhachadh. Bha e an dòchas gu faighnicheadh i dhà fhèin an robh e air saor-làithean. Dh’innseadh e dhi mu Pharis, mu na drochaidean, mu na solais. Ach cha do dh’fhaighnich i dhà. ’S dòcha nach tàinig e a-steach oirre faighneachd dhà. Chuir e a’ ghloinne gu a bheul a-rithist, agus


[TD 170]

[Dealbh]


[TD 171]

thraogh e i. Chuir e sìos air a’ bhàr i. Bha e follaiseach gu robh e ag iarraidh drama eile. Rug i air a’ ghloinne le a làmhan geala. Thill a’ ghloinne agus na làmhan. Chuir e a-mach a làmh fhèin, ach nuair ràinig a làmh am bàr cha robh air ach gloinne le uisge-beatha. ’S chuir i a h-uilnean air a’ bhàr a-rithist, mar gum b’ ann airson a chur às a chiall.

“Bha mise anns an Fhraing,” ars esan. “Bha mi ann am Paris,” ars esan. “’Se àit iongantach a th’ ann,’. ars esan. “Drochaid bho dhrochaid a’ toirt dhaoine gu chèile.”

Bha òran air a bhilean. Ach chasg e a bhilean.

“Tha an t-àite làn dhrochaidean,” ars esan. “Ma chì thu neach air taobh thall aibhne, ’s gu bheil thu airson faighinn nas fhaisge air, chan eil agad ach drochaid a ghabhail, ’s bheir an drochaid gu chèile sibh. ’Se saoghal bochd a bhiodh ann gun dhrochaidean. Bha. Bha mi ann am Paris. Agus chunna mi . . . ”

Thug e balgam às a’ ghloinne. Carson a bha e a’ searmanachadh rithe mar siud? Choimhead e ris a’ bhàr. ’S bha i air cùl a’ bhàir, am-measg an uisge-bheatha, am-measg an t-searaidh, am-measg an eacspoirt. Bha sgàthan air a cùlaibh, ’s sheall e don sgàthan. Ghluais i astar beag air falbh mar gum biodh fhios aice dè bha e a’ dèanamh. Anns an sgàthan chunnaic e Leonardo da Vinci a’ dèanamh deilbh. Nuair chrìochnaich Leonardo da Vinci an dealbh thug Leonardo da Vinci ceum air ais. Bhitheadh an dealbh crochte an siud gu bràth mar chuimhneachan. Chòrd an dealbh ris. Ghluais i fhèin air ais, agus shìolaidh a h-ìomhaigh don sgàthan ’s don dealbh a bha ’na mhac-samhail dhith. Las a sùilean agus a bilean ann am fiamh ghàire. Chunnaic e i a’ gluasad ann am broinn na dreasa.

“Nach eil am bàr seo . . . ” ars esan.

Chaidh na facail tarsainn air agus thòisich e a’ casadaich. Nuair chaidh a’ chasadaich seachad, sheall i ris is co-fhaireachdainn ’na sùilean. Rug i air a’ ghloinne, ach chrath e a cheann. Chan fhaodadh daorach a bhith ga mhùchadh an-dràsda.

“Dè mun bhàr seo?” ars ise.

“Nach eil am bàr seo,” ars esan, “rudeigin coltach ri drochaid?”

Thuig i glè mhath dè bha e a’ ciallachadh, ach cha tuirt i facal. Dh’èirich rudhadh ’na gruaidhean, rudhadh a bha ’na sgàthan air diamhaireachd na h-inntinne. Cha tuirt duine den dithis aca càil airson greis. Chitheadh e a’ ghloinne far na shuath a meuran innte.

“Am faca tu am Mona Lisa a-riamh?” ars esan.

“Chunnaic,” ars ise.

Bha an fhuil a-nis a’ cromadh às a gruaidhean. Bha na meuran a’ cluiche puirt air uachdar a’ bhàir. Cha do dh’aithnich e am port, ach cha robh diofar airson sin. Cha b’ e port tùrsach a bha ann. Gun fhios dhà, thòisich a mheuran fhèin a’ cluiche an aon phuirt. Fhad ’s a bha e ag èisdeachd ris a’ phort dhìochuimhnich e mun Mhona Lisa, ’s chual e


[TD 172]

òran gaoil an àiteigin fad às.

“Gabhaidh,” ars esan, “gabhaidh mi drama eile. Sin a-nall te mhòr an turas seo.”

Bheireadh i na b’ fhaide a’ lìonadh te mhòr, ’s fhad ’s a bha i ga lìonadh bha e ga coimhead. Ged bha a cùlaibh ris, bha e a’ faicinn a gnùise san sgàthan. Ann an dòigh bha farmad aige ris a’ ghloinne ud an-dràsda — a’ ghloinne a bha aice ’na làimh agus uisge-beatha ga dhòrtadh innte. Bha uisge-beatha ga dhòrtadh ann fhèin, ach . . . cha robh e mar ghloinne ann an làimh. Chuir i a’ ghloinne air a’ bhàr a-rithist, agus chunnaic e an fhàinne a bha air a meur. Bha an fhàinne a’ tighinn ’s a’ falbh mar ghrèin a’ cluiche am-measg nan sgòthan, mar sholas ann an dorchadas, ’s an uairsin mar dhorchadas ann an solas. Chuir e thuige toitean eile, ach cha do chòrd e ris. Dh’fhalbh a’ cheò gu mullach a’ bhàir mar dhòchas ag èirigh à cridhe duine. Chuir e às an toitean, agus thill an dòchas.

“Mona Lisa,” ars esan.

“Mona Lisa?” ars ise.

“Seadh,” ars esan. “Chunnaic thu am Mona Lisa.”

“Chunnaic mi dealbh dhith,” ars ise. “Dealbh den dealbh. Ach chan fhaca mi i fhèin a-riamh. A bheil i cho bòidheach ’s a tha iad ag ràdh?”

Chunnaic i e a’ sealltainn rithe. Lìon a gruaidhean a-rithist.

“Chan eil,” ars esan.

Cha b’ urrainn e an còrr a ràdh airson mionaid.

“Chan eil i cho bòidheach . . . “ ars esan.

“Cho bòidheach . . . ?” ars ise.

Dh’òl e am balgam mu dheireadh às a’ ghloinne.

“Nach eil a thìd againn . . . ” ars esan.

Dh’aontaich an gàire ris.

“Chan eil fhios agam fiù dè ’n t-ainm a th’ ort,” ars esan.

“Tha,” ars ise, “Mona Lisa.”

Shuidh iad ri taobh a chèile fo aon de dhrochaidean Pharis, anns a’ bhlàths agus anns na solais, e fhèin is Mona Lisa. Ghèill iad dan cridheachan ’s dan anaman. Cha robh feum air briathran. Bha am bàr fada fada air falbh. Cha robh càil ann . . . ach ise agus esan. Bha an gàire a’ mire air a h-aodann, a’ tarraing às, agus ag innse dhà rud air an robh fhios aige bho chionn fhada, ach nach cual’ e a-riamh.


[TD 187]

AN SGEILP LEABHRAICHEAN

<eng>The Companion to Gaelic Scotland<gai>. Deasaichte le Ruaraidh MacThòmais. (xx + 363 dd. Basil Blackwell, Oxford. £25.00. 1983.)

Tha treiseag a-nise bhon a thàinig an leabhar eireachdail seo a-mach agus tha daoine air a bhith ga mholadh ’s ga bhìdeadh. Marsin, mus cuir mi mo chuibhreann fhèin ris na thatar air a ràdha mar tha, bu toigh leam facal neo dhà a ràdha mu dheidhinn nan trioblaidean a tha ann an lùib clò-bhualaidh anns an latha a th’ann. Anns a’ chiad àite feumaidh clò-bhualadair neo foillsiche profaid a dhèanamh, co-dhiù, a tha e a’ faighinn cuideachaidh neo nach eil bho leithid an <eng>Arts Council<gai>, agus beag neo mòr ’s gum bheil a’ phrofaid, tha i air a tomhais cho mionaideach agus gun dèan sia duilleagan atharrachadh cho mòr agus gun tèid prìs an leabhair cho àrd agus nach urrainn am fear dom feumaile am bì e a cheannach. Anns an dara àite, ma tha leabhar (mar a tha ’m fear seo) gu bhith ra fhaotainn airson treis mhòr ri teachd, feumaidh a mheud a bhith cho ciallach agus gun gabh àireamh mhath dheth stòradh gun an saoghal bràth a chosg. Mar sin ged a luthaigeadh am fear-deasachaidh trì duilleagan a thoirt do Mharjory Kennedy-Fraser (can) agus sia duilleagan do dh’iain Og Ile chan urrainn dha sin a dhèanamh gun e fhèin fhàgail le leabhar cho mòr ris a’ <eng>Cholumbia Encyclopedia<gai> agus, anns an spot, tha e a’ call roimhe ’s às a dhèidh air na puingean ud a dh’ainmich mi; ’s chan eil sin gu mòran feum dha fhèin neo don fhoillsiche neo don leughaiche. Sin, tha mi mionnaichte, feadhainn de na teadhraichean a bh’air Ruaraidh MacThòmais (ged nach cuala mi sin bhuaithe fhèin) agus is ann a tha e mìorbhuileach mar a fhuair e timcheall air feadhainn de na ceanglaichean. Chan eil sin ri ràdh nach eil tuisleachadh beag neo dhà anns an leabhar, ach bhon as e coire an còmhnaidh as fhasa a lorg,


[TD 188]

[Dealbh]
Dealbh còmhdaich an leabhair.
’Na bhroinn tha iomradh air faisg air 1000 cuspair: àrsaidheachd, eachdraidh, cànanan Ceilteach ’s gu h-àraidh a’ Ghàidhlig, litreachas, ainmean dhaoine is àitean, ceòl, òrain, poilitics, eaglaisean, dannsa, saobh-chràbhadh, dealbhadaireachd, daoine iomraiteach, clò-mòr, uisge-beatha, cleasan Gaidhealach 7c. 7c.

fàgaidh mi chun an deiridh iad.

Abram an toiseach gum bheil an leabhar seo feumail thar tomhais do thrì seòrsa duine co-dhiù: (a) an Gall aig am bheil ùidh ann an cùisean Gaidhealach agus Gàidhlig, (b) don Ghaidheal a tha ag iarraidh barrachd eòlais air a dhùthaich ’s air a litreachas fhèin, (c) don sgrìobhaiche (de mo leithid fhèin) a tha daonnan an eiseimeil sgoileireachd chàich agus an còmhnaidh am feum air stiùireadh gu tobraichean eòlais. Bithidh e air an sgeilpidh agamsa gus am bi e cho luideach ri Dwelly neo gus an tig an dara deasachadh dheth a -mach — rud a tha mi cinnteach a thig. 

Tha an leabhar air a dhealbh air cumadh faclair neo encyclopedia. Ma tha thu a’ coimhead airson, abair, Sorley Maclean tha thu a’ coimhead fo Maclean agus chì thu anna shin dha neo trì fhaclan ga do stiùireadh gu MacGill-Eain, Somhairle agus lorgaidh tu caob mhath mu dheidhinn Shomhairle agus stiùireadh air far an leugh thu tuilleadh mu dheidhinn ma tha tuilleadh a dhìth ort. Mar sin tha ’n triùir a dh’ainmich mi anna sheo shuas — an Gall, an Gaidheal agus an sgrìobhaiche — air an deagh fhrithealadh. Ma thu ag iarraidh fiosrachadh air Alasdair Mòr tha bloigh eòlais agad co-dhiù, agus theid thu gu A, ach mura cuala tu guth riamh air an sgrìobhaiche choimhlionta sin ’s dòcha gun tig thu thairis air an ainm MacLeòid, Iain N. (<eng>see<gai> Alasdair Mòr) agus canaidh tu riut fhèin “Cò tha seo?” agus, anns an spot, tha thu a’ cur ri d’eòlas; sin a bha mi a’ ciallachadh an uair a thuirt mi gun robh an leabhar feumail don Ghaidheal a tha ’g iarraidh barrachd eòlais air a litreachas fhèin. Ach chan e mhàin litreachas a tha ’n seo, oir is e ainm an leabhair, cuimhnich, <eng>Companion to GAELIC SCOTLAND<gai>; chan e <eng>Companion to GAELIC<gai>. Mar sin fo F lorgaidh tu <eng>Highland Fiddle<gai>


[TD 189]

<eng>Music<gai> le dà dhuilleig fhiosraichte (ach so-thuigsinn) le Alan Bruford; agus ma chuireas e iongnadh ort nach lorg thu <eng>Harris Tweed<gai> fo H chan eil moran sgoinn annad mura smaoinich thu air coimhead fo <eng>index<gai> fharsainn a th’aig deireadh an leabhair agus stiùireadh sin thu gu duilleag 286 agus lorgaidh tu chan e mhàin eachdraidh a’ chlò Hearaich ach gu ruigeas an àireamh shlatan a chaidh a dhèanamh anns gach bliadhna eadar 1911 an uair a thàinig an stamp (rud air nach robh fhios agamsa) agus 1979. Airson an deochdadh as fheàrr a dhèanamh air an leabhar feumaidh tu cumadh an fhaclair agus an <eng>index<gai> oibreachadh còmhla, agus leis a sin chan eil sgial air an duilgheadas mum faca mi cuideigin a’ gearain.

Is e breabadaireachd chugallach da-rìribh a bh’aig MacThòmais ri dhèanamh, a’ tarraing còmhla cur is dlùth ’s a h-uile snàilean a tha anns an leabhar seo, agus bha e às aonais a’ chuideachaidh a th’aig deasaichean eile ann an cumadh leabhair eile a b’urrainn dha a ghabhail mar bhunaid. Abair <eng>A Companion to Scottish Culture<gai> a dheasaich David Daiches; bha dusan leabhar aig Daiches ris am b’urrainn dha tionndadh airson cumadh agus bonn-stèidh eadar a’ <eng>Shell Guide to Scotland<gai> agus na cruinneachaidhean mòra aig Chambers. Chan eil mi a’ ciallachadh gun robh iad ann airson tarraing orra (rud a bha) ach gun robh iad ann mar phàtarain airson cumadh agus mar chuimhneachain air cuspairean a b’fhiach neo nach b’fhiach an cur a-steach. Cha robh càil den t-seòrsa sin aig an deasaiche seo oir is e seo a’ chiad leabhar Gàidhlig/Gaidhealach de sheòrsa. Tharraing MacThòmais air 70 de luchd fiosrachaidh airson sgrìobhadh dha, agus cha tuig ach sgrìobhaiche eile an tàire a th’ann rian a chur air sgioba cho mòr sin — ged nach biodh ann ach an cuid fiosrachaidh fhaighinn asda! An-dràsda ’s a-rithist (leithid craobh-sgaoileadh, can) shaoilinn gun robh e air a bhith na bu ghlice a dhol gu cuideigin an taobh a-muigh na dreuchd airson barrachd balaisde fhaighinn ann am beachd na tha e comasach do dhuine a thoirt a-staigh. Ach chan eil sin ri ràdha nach e sgioba mòr comasach a thagh e, agus tha e a’ toirt a shoillseachaidh fhèin air saoghal na Gàidhlige gum bheil rèiseamaid cho mòr de luchd ealain is eòlais ann. Tha ainm an duine a sgrìobh i co-cheangailte ris gach criomaig gus gum bheil fhios againn mar sin càit am bheil a’ choire neo a’ mhearachd ma tha an leithid ann. Rud nach eil, taca ri <eng>Companion to Scottish Culture<gai> far am bheil co-chruinneachadh de bhàrdachd Albannach air a cur às leth an Ollamh MhicIain — cuis-bhùird a tha a’ cur teagamh anns a’ chòrr.

Tha mi a’ cleachdadh an fhacail “criomag” anna shid shuas agus nochd mi aig an toiseach carson is e criomagan a dh’fheumas a bhith ann an leabhar mar seo; ach is e ’n rud gum bheil na criomagan seo a’ stiùireadh duine gu ceudan de leabhraichean eile. Seall air <eng>Kirk, Revd Robert<gai> agus ged nach eil ann ach òirleach gu leth mu dheidhinn a’ mhinistear ainmeil seo, tha na faclan <eng>see J. L. Campbell 1938; D. Maclean 1927<gai> ga do stiùireadh chun a’ h-uile lideadh a tha dhìth ort mu dheidhinn Kirk. Le cumadh na h-<eng>encyclopedia<gai> fhèin agus am <eng>bibliography<gai> agus an <eng>index<gai> tha


[TD 190]

<eng>Companion to Gaelic Scotland<gai> a’ fosgladh dhorsan gu saoghal bràth de dh’eòlas.

Ach tha brìgh ann am feadhainn de na gearainean a chaidh a dhèanamh. Tha e do-thuigsinn carson a chaidh feadhainn fhagail às. Chan eil mi a’ dol a dh’ainmeachadh anna sheo ach beagan a tha a’ cur iongnaidh orm fhèin. Neil Gunn (a rannsaich doimhneachd a’ Ghaidheil gu ìre nach do rinn duine eile); Iain Noble (nach eil a’ faighinn iomraidh eadhoin fo Sabhal Mòr Ostaig nach biodh ann às aonais); Calum MacFhearghuis (a th’air togail a thoirt do Ghàidhlig le a chuid sgrìobhaidh agus a chuid dhealbhannan). Bithidh sinn an dòchas gum faigh iad sin agus grunnan eile iomradh anns an ath deasachadh dom bi am fear seo fhèin ’na fhìor bhonn-stèidh.

Tha <eng>A Companion to Gaelic Scotland<gai> saor a-rèir prìsean an latha ’n diugh aig £25 agus cha bu chòir sgeilp leabhraichean a bhith às aonais, oir chan e mhàin gur e leabhar feumail a th’ann ach is e leabhar brèagha thar tomhais a th’ann le measgachadh de dhealbhannan a tha a’ cur an loinn fhèin air.

[Sanas]


[TD 191]

Sireadh Bradain Sicir, le Aonghas MacNeacail, le deilbh air an dèanamh le Siomon Friseal (<eng>Balnain Books, Nairn.<gai> 32dd. £1.75. 1983).

’Se leabhar annasach a tha seo. Duine sam bith a tha a’ sireadh gliocais, feumaidh e bhith greis mhòr anns an tòir, is a’ toirt leis bloighean an-dràsda ’s a-rithist mar a thig iad ’na chòir. ’S cha dèan math dha bhith cinnteach gun do lorg e e.

Tha car dhen aon cheist air fear-leughaidh no fear-sgrùdaidh an leabhair seo. Tha ’n tòir ga thoirt fon an uisge, ann am muir ’s an abhainn, far a bheil iomadh rud annasach mar a chunnaic Mac Mhaighstir Alasdair ’na latha fhèin. Agus troimh na coilltean. Agus cuideachd gu iomallan an t-saoghail — na h-Innsean an Ear agus na h-Innseanaich san Aird an Iar, dhan Ghrèig ’s a dh’Eirinn. Chan e nach aithnich duine bradan, ach tha barrachd air a sin ri dhèanamh — an e bradan sicir a th’ann ’s ciamar a ghabhas sicireachd aithneachadh.

Chan eil a’ cheist cho sìmplidh ’s a bha i do Fhionn, oir ged a loisgeadh tu do mheur ’s a chuireadh tu nad bheul i, chan eil cinnt sam bith ann gu lean an gliocas rithe. Mar sin chan eil air ach a bhith a’ lorg ’s a’ sireadh, a’ coimhead ’s a’ leughadh, agus is dòcha gu turchair thu air:

- - - - mi nam ròn
tromh ’n sgàthan briste
an dannsa shàmhach
air thòir a’ bhradain

seabhag nam chridhe
air thòir a bhradain
air thòir a bhradain
a dh’ith a’ chnò - - - -.

Faodaidh tu feadhainn de na beathaichean a lorg anns an dealbh cuideachd, agus tha am bàrd ’s an dealbhadair fo chomain dha chèile anns an t-sireadh.

[Dealbh]

R. McT.


[TD 192]

Dòmhnaill Iain MacIomhair, Faic is Freagair. (Clò Chailleann. 31dd. £1.80. 1983.)

A’ cur ris an àireamh mhath de leabhraichean taitneach feumail do chloinn sgoile a tha air tighinn on chlò o chionn deannan bhliadhnaichean, tha leabhar eile againn a-neist bho Dhòmhnall Iain MacIomhair, a tha air ceann na Gàidhlig an Ard-sgoil Steòrnabhaigh. Tha mi a’ creidsinn gu bheil e air leth-dusan leabhran teagaisg a chur ri chèile dhuinn.

Dhen turas seo ’se sreath de dhealbhannan a th’aige, gach dealbh air duilleig dhi fhèin, agus ma coinneamh sreath de cheistean ma deighinn (deich no còig-deug). Mar a tha t-ughdar ag ràdh is dòcha gum faic tidsear anns na dealbhannan rudan eile a thogas còmhradh anns a’ chlas. Bha na dealbhannan air an dèanamh “le buill de Bhuidheann Foghlam na Gàidhlig a chaidh a chur air chois le Coimisean Sheirbhisean an Luchd-Obrach, ’s a bha stèidhichte ann an Sgoil MhicNeacail an Steòrnabhagh.”

Tha e ag ràdh cuideachd, “Is e prìomh adhbhar an leabhair mothachadh oileanach a riochdachadh ann an Gàidhlig tro fhreagairtean nan ceist. Bhiodh a leithid seo de obair freagarrach do fhileantaich gu sònraichte, ach dh’fhaodadh i beantainn ri luchd-ionnsachaidh cuideachd a-rèir na h-ìre aig am bì iad.”

’Sann mar sin a tha tachairt do mhòran de na leabhraichean a tha gan cleachdadh san sgoil an-diugh. Bidh fear freagarrach ann an clas àrd na bun-sgoile ann an aon àite, agus air a’ chiad bhliadhna san àrd-sgoil an àite eile. Mar sin shaoilinn gum biodh fàilte roimhn leabhar ùr ann an caochladh sgoilean, air tir-mòr ’s anns na h-eileinean.

R.O.D.

[Sanas]
