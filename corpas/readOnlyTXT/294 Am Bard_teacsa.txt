[TD 1]

AM BARD


[TD 2]

<eng>Printed in Great Britain by
ARCHIBALD SINCLAIR,
THE CELTIC PRESS,
GLASGOW.<gai>


[TD 3]

AM BARD

Orain, Sgriobhaidhean agus Litrichean

BARD THURNAIG
(ALASDAIR CAMSHRON)

Air an deasachadh agus air an cur a mach
LE
Iain MacAlasdair Moffatt-Pender

ROIMH-RADH
LE
Uilleam I. MacBhatair, M.A., LL.D.,
Ard-Ollamh na Gaidhlig an Oil-thigh Dhun-Eideann.

DUN-EIDEANN
U. M. URCHARDAINN AGUS A MHAC
1926


[TD 4]

BUIDHEACHAS.

Thug an t-Uasal Ruaraidh Arascain is Mhàirr, Maighistir Calum C. MacLeòid, Dun-deagh, agus luchd-riaghlaidh a’ Chomuinn Ghàidhealaich cead do an Bhàrd agus do an Fhear-dheasachaidh cuid de na h-oidhirpean a tha anns an leabhar so a chlo-bhualadh as-ùr. Tha am Bàrd agus am Fear-deasachaidh an so a’ toirt am buidheachais do na h-uaislean sin.

Is còir, mar an ceudna, taing àraidh a thoirt do Mhaighistir Urchardainn, Dun-Eideann, airson an t-suaircis fhialaidh a thaisbean e fad na h-ùine a bha duilleagan an leabhair a’ dol troimh an chlò.


Bho dhoimhne a chridhe tha am Fear-deasachaidh ag ràdh ris a’ Bhàrd:

“Tapadh leibh, a Bhàird ghaolaich, airson comain a chuir sibh orm an uair a cheadaich sibh dhomh a chuideachadh leibh leis an obair so. Tapadh leibh airson tlàs agus fialaidheachd agus buantas bhur cairdeis. Agus tapadh leibh airson bòidhchead gach facail agus gach uile fhacail a bhruidhinn sibh rium, agus a sgrìobh sibh chugam riamh.”


[TD 5]

Roimh-Radh

Air cho fada air ais agus a théid sinn an eachdraidh nan Gaidheal, gheibhear bàird ’n am measg. Bha meas mór o shean aig na rìghrean agus aig na h-uaislean agus aig an t-sluagh air fad air na bàird. Is iomadh sochair a mheal iad; bha iad air an fheadhainn a b’ àirde an inbhe anns an dùthaich, agus a bharrachd air sin bha iad ’n an daoine ro-fhoghluimte. Ach an uair a thàinig traoghadh air uaislean nan Gàidheal an Eirinn agus an Albainn, chaill na sean bhàird sin an inbhe; chaidh sgoilean nam bàrd as, agus mar sin theirig na sean bhàird agus am foghlum. Chaochail am fear mu dheireadh de na sean bhàird Albannach an Uibhist mu thimchioll meadhon na h-ochdamh linn deug.

Ach a dh’ aindeoin sin cha do theirig spiorad na bàrdachd am measg nan Gàidheal. An àite Chlann Mhuirich agus nam bàrd eile dh’ éirich Màiri nighean Alasdair Ruaidh is Iain Lom, agus ’n an déidh sin thàinig Alasdair MacDhomhnaill is Donnchadh Bàn Mac an t-Saoir is Rob Donn, agus mar sin sìos gu ar latha féin. Is tearc cearn de ’n Ghàidhealtachd nach d’ àraich bàrd air a bheil cuimhne fhathast, agus is mór a’ bhuaidh bha aca air inntinn an t-sluaigh. Tha e chum cliù nam bàrd gun do chleachd iad an cumhachd, mar is trice, gu maith is chan ann gu olc. Bha iad ’n an daoine tuigseach. Is e thubhairt Rob Donn—

Bu mhaith leam an ciontach a bhualadh,
Is cha b’ àill leam duine uasal a shealg.

Is gann facal salach no aoir mhosach ’nar bàrdachd, ach gheibhear gu leòir de mholadh air fialaidheachd agus air duinealas agus air treubhantas agus subhailcean eile.


[TD 6]

Is fheudar aideachadh nach ’eil na bàird Ghàidhealach cho pailte an diugh agus a bha iad aon uair, agus cha mhaith an comharradh sin; ach tha iad ann, agus an uair a thogas iad orra gu seinn, is còir dhuinn a bhith buidheach orra agus ar cluas aomadh ri am fonn. Is maith as fhiach iad éisdeachd riutha, seach móran de an bhòilich a tha dol fo ainm bàrdachd aig an am.

So agaibh, matà, cuid de shaothair Alasdair Chamshroin, no mar is feàrr linn a ràdh ris, Bàrd Thùrnaig. Tha àite beag ris an abrar Tùrnaig an Srath Oiceil an Cataibh, agus ma bha bàrd riamh anns an Tùrnaig sin chan aithne dhomh; ach is e as àite-comhnuidh do Alasdair Camshron, Tùrnaig an Gearrloch, dùthaich chliuiteach, iomraiteach, mu ’n dubhairt an sean bhàrd ainmeil, Cathal MacMhuirich, agus e a’ seinn marbhrann Baintighearna Ghearrloch—

An tír àluinn oirdheirc sin,

anns am b’ àbhaist da “a bhith gu h-éibhinn.” Is ann an Gearrloch bha fuireach Iain MacAoidh, bàrd agus pìobaire ealanta, ris an canadh iad am Pìobaire Dall. Is ann a chaith a ogha, mac a nighinn, a’ chuid bu mhò d’ a shaoghal; b’e sin Uilleam Ros. Is ann a rugadh Iain MacCoinnich, a chuir ri chéile Sàr Obair nam Bàrd Gàidhealach. Is ann a dh’ àraicheadh an duine uasal agus am fìor Ghàidheal, Osgood H. MacCoinnich, fear Inbhir Iùbh is Thùrnaig. Bu dhlùth an cairdeas a bha eadar e agus am Bàrd, ach “bhris an t-aog an comunn sin.” Is tric a rinn esan iomradh ’nam éisdeachd air Bàrd Thùrnaig; bu mhór a spéis dha, agus nan robh e maireann, bu phrìseil leis an leabhar so.

Cha ruig maith a leas a mholadh, agus chan eil mise dol a ràdh a bheag mu na sgeulan agus na


[TD 7]

h-òrain a gheibhear air an cur sìos anns an leabhar. Ach aon nì their mi. Chan fhaighear ann fuath no farmad, aoir no càineadh. Tha am Bàrd a’ labhairt agus a’ seinn mu na nithean a chunnaic a shùil, agus mu na daoine agus an dùthaich air a bheil e mion-eòlach. Is caomh leis an dùthaich agus is caomh leis na daoine, agus is soilleir gur e smuain a chridhe, “thuit mo roinn ann an ionadaibh aoibhinn.” Tha sùil a’ Bhàird geur, agus tha a chridhe tuigseach blàth; tha a bhriathran a’ tighinn mar uisge milis a fuaran fìorghlan, fallain. Duine a bhios réidh ris fhéin, bidh e réidh ris a h-uile neach; agus is e mo bheachd gur ann mar sin a tha am Bàrd.

Nì eile faodar a ràdh. Cha bheag an t-sochair do choimhearsnachd agus do dhùthaich a leithid de dhaoine agus a leithid de litreachas a bhith ’n am measg. Tha an inntinn ag cur feum air lòn di fhéin, agus is còir am feum sin a riarachadh. Air an latha an diugh tha gu leòir agus cus de fhàidhean bréige agus de thruaillidheachd eile a’ brùchdadh a steach air a’ Ghàidhealtachd o dheas, air dhòigh agus gu bheil sinn an cunnart deagh bheusan nan aithrichean a chall gu tur. Tha mi a’ meas nach ’eil balla-dìon as daingne an aghaidh so na daoine a bhith ag cumail suas cainnt ar sinnsir agus ag cur a mach leabhraichean fallain anns a’ Ghàidhlig gu bhith air an leughadh le gach sean is òg. Air an aobhar sin fhéin, gun tighinn air nì eile, cuireamaid fàilte air Bàrd Thùrnaig. Gun soirbhich a shaothair!

Tha sinn gu mór an comain mo charaid, Iain Moffatt-Pender, a thug fhéin cùram an leabhair.

Uilleam I. MacBhàtair.

[TD 8]

CLAR-INNSIDH.

ROSG.								TAOBH DUILLEIG.

Ri Taobh Loch Iubh,										9
Cleachdaidhean nan Airighean Gaidhealach							25
Na Ceaird											40
Eolas-aimsir nan Gaidheal									45
Donnchadh MacGille Eathain									61

BARDACHD.

Moladh Thurnaig										69
An Gaol Nach Treig										72
Soraidh le Gearrloch										75
Sealladh air Eirigh na Greine bho Mhullach Beinn Airigh a’ Charr				78
Gobha Mor Pholl Iubh									83
Rann Mholaidh do Ghriasaiche								87
Luinneag											90
Cumha a’ Choin Duibh									93
An Te Channach a Tha Durachdach								97
Ealaidh Fhionnlaigh										101
Coileach Bean a’ Choirlidh									105
Domhnull MacLeoid										109
Brus agus a’ Bhraisde Latharnach								116
A’ Chuairt-Challuinn										124
Uilleam Camshron										129
Soraidh le Turnaig										131
Failte do an Lon Dubh									134
Cailleach Bheag na Moch-eirigh								140
An Gearan											143
Imrich nan Gaidheal do Thir Chein								146
Alasdair MacGhille Mhicheil									151
“Rathad Mor gu Ceann Loch Iubh”								154
Diomoladh Fliudhain										156
A’ Chlach											160
Duan do “Iain Mor nan Creag”								165

LITRICHEAN.

Litrichean a’ Bhaird chum “Iain Mor nan Creag”						169


[TD 9]

Ri Taobh Loch Iubh.

Tha mi a’ dol a thoirt seachad beagan de shean eachdraidh mu thimchioll nan sgoilean, nan laithean agus nan daoine a bha ann an uair a bha mi òg agus air an robh mi fhéin fianuiseach.

Bho chionn ceithir fichead agus deich bliadhnaichean air ais cha robh duine anns an sgìre so mar mhaighistir-sgoile, ach aon duine còir a bha iomraiteach airson seinn agus sgrìobhaidh. Bha e a’ dèanamh sgoilearan maith mar an ceudna, agus bha a chòmhnuidh am baile beag monaidh, barrachd agus trì mìle a mach bho chladach agus bha an sgoil cho dlùth do an mhuir agus a b’ urrainn i a bhith. Bha an duine còir a’ coiseachd air a ais agus air a aghaidh na h-uile latha, fliuch agus tioram, gun aon cheum rathaid ach slios a’ mhonaidh. B’e a bu ainm do an dachaidh aige Ceàrnasair, agus is ann aig Inbhir Iùbh (Sron Dubh) a bha an sgoil. Cha deachaidh a dhuais riamh os cionn sè punnd deug Sasunnach anns a’ bhliadhna, agus cha bhiodh e iongantach ged nach biodh mór chàil aige do an dreuchd chudthromaich a bha aige ri a chur an gnìomh. Fhuair e tairgse eile na bu bhuannachdail na an sgoil agus bha e a’ toirt air aghaidh gach dreuchd dhiùbh le eireachdas. Thàinig e a dh’ fhuireach an àite deiseil, ach bhris a shlàint agus dh’ eug e glé aithghearr. Rinneadh caoidh mhór air a shon.

Bha a nis an dùthaich gun fhacal sgoile. Ach mu thimchioll ceithir fichead bliadhna air ais shuidhich an Comunn Uasal a bha a’ craobh-sgaoil-


[TD 10]

eadh eòlais Chriosduidh air feadh Gàidhealtachd agus Eileanan na h-Alba maighistir-sgoile gàidhealach anns an sgìre, agus tha móran agam ri a ràdh mu dhéidhinn an duine mhaith sin. Bha e ’na dhuine diadhaidh, cùramach, snasail, smachdail. Duine leathann, le ceann mór, falt liath agus bathais àrd, anns an robh móran céill agus tuigse a’ gabhail còmhnuidh—agus bha fios aige fhéin air sin cho maith ri neach air bith. Ach feumaidh sinn a leth-sgeul a ghabhail, oir is iomadh dreuchd a bha e a’ coimhlionadh. Bha e an toiseach ’na fhear-teagaisg, ’na fhear-seinne, ’na fhear-leughaidh agus ’na fhear-searmonachaidh. Bheireadh e a mach bonn-teagaisg agus shearmonaicheadh e air cho mion-fhaicilleach ri móran de na ministeirean cléireach. A thuilleadh air so, bha e ’na chomhairliche aig an t-sluagh, ’na fhear-lagha agus ’na bhreitheamh, agus thar na h-uile nì eile, ’na lighiche. Bha e gu tric air a ghairm gu leabaidh trioblaid, agus dhèanadh e cungaidh-leighis de lusan, duilleagan, meanglain agus cairt nan craobh. Bha e a’ giùlan sgianag bheag fhala (sgian léigh) ’na phòcaid, leis an toireadh e a mach an fhuil gu neo-sgàthach, agus is maith a b’ aithne dha an lot a cheangal suas. Nam b’e atadh no leannachadh a thachair a bhith ann, chuireadh e beum crasgach ’na mhullach gus am biodh rathad réidh aig gach anabas a bha a stigh air faotainn a mach. Agus bha e gu tric a’ dèanamh feum. Is e “Am Maighistir” a thugadh mar ainm air, agus ma thubhairt am Maighistir e cha robh dol thairis air! Dh’ fhaodadh e a ràdh comhla ri Alexander Selkirk an uair a bha e air an eilean fhàsail,

“Tha mi am righ air na chì mi mu ’n cuairt,
Chan ’eil nì ann a chur suarach mo reachd.”

Bha trusgan an duine so de chlòth donn. Còta


[TD 11]

fada le putain ruadha, leth-chruinn, corrach air a’ mhullach, agus gnè de dhealbh orra mar gum biodh iad air an gràbhaladh. Saoilidh mi gu bheil mi ’gam faicinn. An uair a rachadh e a mach chuireadh e air boineid leathann, ghorm le stìom dubh air a beul a’ dol tarsuing air a chéile aig a’ chùl agus criomag dheth an crochadh. Cha robh a’ ghnè so de bhoineid ri a faicinn aig an am ud ach air daoine a bha os cionn na coitchionnachd. Thàinig iad an déidh sin gu bhith àbhaisteach fo an ainm Balmoral ach b’e an ceud ainm aice a’ Bhoineid Roimhe.

Chaidh mi cho òg do an sgoil aige agus gu bheil a dhealbh geàrrta air clàr m’ inntinn. Bha na leabhraichean air an toirt seachad leis a’ Chomunn Uasal a dh’ ainmich mi. Bha mor-chliù aig an neach a bheireadh aire air a leabhar cho maith agus gun dèanadh e an gnothach do an fhear a bha a’ tighinn ’na dhéidh anns an ath-bhuidhinn. Bu mhaith an cleachdadh e. Dh’ ionnsuich e dhomh nach do mhill mi leabhar riamh agus ciùrraidh e m’ fhaireachadh a bhith a’ faicinn cho beag suim agus leis an làimhsich clann an latha an diugh an cuid leabhraichean. Aig an am ud bha cuid de an mhuinntir òig gu maith aineolach anns an Sgriobtur. B’e Di-sathairn an latha airson Leabhar Aithghearr nan Ceist agus an Sgriobtur a sparradh annainn. Nan leughadh neach am Biobull cha robh tuille foghluim aig a’ mhaighistir ri a chomh-phàirteachadh. Thàinig aon sgoilear beag do an sgoil, agus aig am ceasnachaidh chuir am maighistir a’ cheist ‘Cò rinn thu?’ Fhreagair an gille beag gu snasail, “Rinn m’ athair agus mo mhàthair.”

“Seadh seadh! a bhròinein—ach a bheil fhios agad cia mar a rinn iad thu?”


[TD 12]

“Rinn le plocan a’ bhuntàta agus leis an tuaigh.”

Ged a bha am Maighistir cho suidhichte agus a bha e, b’ éiginn da a chùl a thoirt do an ghille bheag agus chunnaic sinn an còta donn air chrith mar a bhitheadh an duine a bha ’na bhroinn a’ dèanamh gàire! Ach dh’ iarr e air fios cinnteach a bhith aige Di-luain mu an chùis.

Air dha tighinn Di-luain bha e na bu ghlice!

Is e gille beag ro-sgiobalta a bha ann deth, agus bheir mi “Sgiobalta” mar ainm dha. Bha duine eile anns an àite ris an canadh an sluagh “Staoin” mar fhrith-ainm. Thachair do Sgiobalta a bhith aig am àraidh an taigh an duine so aig aoradh-teaghlaich. Bha e a’ leughadh far an d’ thuirt Peadar, “Is maith dhuinne a bhith an so, air an aobhar sin dèanamaid trì bothain (pailliunan).” Bha naidheachd mhór aig Sgiobalta an uair a ràinig e an tigh—‘Gu robh trì bothain-àirigh ri a bhith air an togail an àite àraidh.’

Thuirt a mhàthair ris gu robh e amaideach—nach deachaidh duine gu àirigh anns an àite so bho chionn ùine. “Ma ta,” thuirt Sgiobalta, “tha sibh fhéin ag ràdh gur còir gach facal a tha anns a’ Bhiobull a chreidsinn, agus cho cinnteach agus a tha sibh an sin, chuala mise Staoin ’ga leughadh as an leabhar mhaith sin.”

Chaidh so seachad, agus is e am bràthair bu shine aig Sgiobalta a bhitheadh a’ leughadh a’ chaibideil aig an aoradh-theaghlaich, oir bha e ’na sgoilear gasda. Thachair dha anns an aoradh tighinn thairis air na bothain air latha àraidh, an uair a thuirt Sgiobalta an guth sgairteil, “Sin agaibh a nis na bothain-àirigh a bha Staoin ag ràdh!” Cha deachaidh an còrr de an chaibideil a leughadh aig an am ud. Thuirt Sgiobalta,


[TD 13]

“Nach feuch thu, a Iain, an dèan thu a mach c’àite a bheil iad gu bhith air an togail?”

Bha Sgiobalta cho luath ri cù agus cho clis ri feòraig an craoibh. Leumadh e bhàrr mullaich caisteil, agus cha chiùrrte cnàimh no alt dheth. Ach chaidh e aon uair le creig agus bha cuid ag ràdh gu robh tearnadh Freasdalach aige; bha feadhainn eile ag ràdh gu robh e cinnteach gu leòir nach biodh neach sam bith beò ach e fhéin a gheibheadh a leithid de thuiteam. Tha cuimhne aige mar leabhar, agus nan tigeadh na duilleagan seo fo a shùil theireadh e “Is bochd nach do chuir e so ann—is duilich nach do chuir e sud ann.”

Bhitheadh móran de chluichean na céilidh againn anns an sgoil aig uair a’ chluiche. Ainmichidh mi beagan de ar cluichean sgoile. “Sgiobag a’ chailcein” “Falach a’ phutain” “Fid falach fead” “Tiodhlacadh onorach” “Marbhadh a’ bhodaich” “Sìoman saor” “Gille barra beag” “Currachd an righ” “An t-ubhall agus am peur” “Il, al, ùmain, mur tig thu air an uair bithidh thu as a’ chunntas” “Iomain chamain” “Smear a’ ghleachd.”

Bhitheadh pòsaidhean air an dèanamh agus searmoinean air an liubhairt, ach b’e mo thruaighe sinne nam biodh coslas ciùil no dannsa againn.

Bha dannsa agus ceòl na pìoba móire air am meas mar obair an t-Sàtain aig a h-olcas. Bha ceòl sam bith dona gu leòir ach bha a’ phìob mhór sgreamhail, sgreataidh. Cha robh neach sam bith na b’ fhuathaiche an sùilean luchd-teagaisg na am fear a chluicheadh a’ phìob. Cha robh pìobaire air aon taobh dùthcha ruinn, ach bha deagh fhear thall taobh eile na dùthcha, agus an uair chluinneadh e gum biodh sgadan no iasg gu bhith air am faotainn gu pailt anns a’ bhaile anns an robh mise (is e sin ri a ràdh Naast) thigeadh e a nall leis an


[TD 14]

Oinsich (mar theireadh e fhéin) agus gheibheadh sinn ceòl gu ar réir, agus gheibheadh esan pailteas iasg agus sgadan. Nam biodh cliabh a dhìth air, rachadh sinn do an choille a bhuain chaoillean, agus cha b’ fhada a bhiodh Mac an Fhir Dhuinn a’ cur cléibh mhaith ri chéile. Cha b’e an t-airgiod a bha am pìobaire a’ faighinn, oir bha e gann ’san tìr.

Bha m’ athair ag innseadh dhomh gum falbhadh e gu cosnadh do an Taobh-deas, gun aige ach trì tasdain ’na phòcaid, ach gun teagamh bhitheadh sgeul aige c’àite am faigheadh e obair mu’m falbhadh e. Agus an déidh dha a bhith air falbh leth na bliadhna bhitheadh e toilichte a’ tilleadh le cóig puinnd Shasunnach air a shiubhal. Bha taigh a’ chroiteir chum an tigeadh cóig puinnd Shasunnach air a mheas stòrasach. Bhitheadh beagan airgid air a fhaotainn airson bheathaichean, cruidh agus chaorach a rachadh a reic. Is e sin a bha a’ cumail na spàine am beul gach teaghlaich. Cha robh ach ro bheag duais airson cosnaidh. An uair bha mi am làn duine ghabh mi fasdadh airson cheithir puinnd Sasunnach anns an leth-bhliadhna. Bho’n tha sibh déidheil air sean naidheachdan aithrisidh mi dhuibh sgeul beag mu an duais a bha a’ dol ri linn mo mhàthar an uair a bha i ’na caileig òig. Bha i ag innseadh dhomh gum b’ aithne dhi fear agus té a bha air sheirbhis aig an aon duine—ri obair tuathanais. B’i duais an fhir fichead tasdan agus na té deich tasdain anns an leth-bhliadhna, agus paidhir bhròg Gàidhealach an neach, agus gach paidhir dhiùbh air a dèanamh air aon cheap dìreach, agus mar sin fhreagradh an aon bhròg air an dà chois, agus rachadh an atharrachadh bho chois gu cois a chum an caitheamh comhnard. Dh’ fhalbh iad dachaidh aig crìoch an fhasdaidh.


[TD 15]

Bha iad a’ dol seachad air taigh-òsda air an t-slighe. Agus chuala iad ceòl agus dannsa a’ dol air aghaidh anns an taigh. Thuirt an gille, “Théid sinn a steach, cha robh mi fhéin riamh roimh cho saoibhir.” A steach gun do ghabh iad, agus thòisich an dannsa agus an t-òl. Bonn-a-sia ruidhil agus naoi sgillinnean am bodach uisge-bheatha, agus air chinn na maidne bha saoibhreas a’ ghille a’ comh-sheasamh an deich tasdain.

Theagamh gur e aobharan de an ghnè so a chuir na foirbhich an aghaidh na pìoba móire.

Ach beagan fhathast mu an sgoil. Dh’ innis mi cheana cho toigheach agus a bha againn ri bhith air na leabhraichean. Bha leabhar aig a’ Mhaighistir anns an robh ceòl agus fuinn nan Salm maille ri Leabhar nan Salm. Bha iad air an ceangal anns an aon chùl. Bha e mar so ’na dhà earrainn. Thàinig gille beag de chloinn Leòid do an sgoil. Cha b’e droch ghille idir e, ach bha ùprait mhòr air a aire. Chuireadh e gach nì ‘spriudh spriadh’ ‘thùnrais air thùnrais’ ‘thuraichean air tharaichean.’ Bhitheadh e daonnan air thoiseach anns gach cluich agus cleas. Bha farmad mór aige ris an leabhar iongantach aig a’ Mhaighistir gun a leithid a bhith aig neach sam bith eile. Ach is ann a gheàrr an Leòdach còir a leabhar féin ’na dhà earrainn air chor agus gum biodh e suas ris! Thòisich e an sin ri cunntadh nan duilleagan air an dòigh so—“Duilleag agus taobh agus dà thaobh agus bloigh.” Ach, an gille bochd, dh’ fhairich esan gu robh dà thaobh agus ceithir meòir loisgte anns a’ ghrìosaich, air an sgiùrsair a bha am Maighistir a’ giùlan air a ghualainn! Bha an sgiùrsair dèanta de leathar trom. Bha sgoltadh anns a’ cheann aige, troimh an rachadh a làmh—agus bu mhaith a dh’ oibricheadh se e!


[TD 16]

Bha gloine fhad-sheallaidh aige, agus bha sinn an dùil gum faiceadh e troimh na creagan leatha. Cha robh neach sàbhailte an àite no aig astar sam bith bhuaipe! Bha dùdach de staoin aige a rinn an cèard Dòmhnullach dha, agus an uair a shéideadh e i nam biodh neach faisg air shaoileadh e gun deachaidh am fonn air léir-chrith, no gun do thilg a cheann an cearcall-eàrraich, agus b’e mo thruaigh do an bhalach a theireadh nach cuala e an dùd. Bha an t-Sàbaid ri a gléidheadh cho cùramach agus a bha i riamh an Campa Chlann Israeil anns an fhàsach. Bhitheadh maoir agus earraidean a mach. Nì mi iomradh air dithis dhiùbh. Bha a h-aon diùbh so, faodaidh mi a ràdh, ’na ghille beannaichte. Bheir mi Cùramach mar ainm air. Mur biodh gach nì ’na àite fhéin aig naoi uairean feasgair Di-sathairn—gach mòine, uisge, buntàta, feur agus connlach air taobh a stigh nan dorsan, bha an ciontach air a dhìteadh agus air a thoirt suas do an Mhaighistir, agus rachadh maoidheadh orra anns a’ choinneimh nan tachradh a leithid a rithist gun rachadh gach neach dhùbh ainmeachadh air an cinn anns an taigh-aoraidh. Is e an dara fear air an dean mi luaidh duine gràdhach teo-chridheach air an toir mi Bàidheil. Bha Cùramach agus Bàidheil ’nan daoine maith, ach bha iad cho eadar-dhealaichte ’nan nàdar agus a tha Tuath bho Dheas. Theireadh Bàidheil ris an t-sluagh, “Bithidh Cùramach ’gur sgrìobadh agus bithidh mise ’gur slìobadh ach chan ’eil mi idir cinnteach ciod è an dòigh as fheàrr!” Cha robh geilt sam bith aig an t-sluagh roimh Bhàidheil. Rachadh e ’nam measg, agus bhitheadh e ri àbhachd neo-chronail gus am faigheadh e cothrom air rabhadh dùrachdach a thoirt seachad ’na dhòigh fhéin, agus gun tarruingeadh


[TD 17]

e gliocas as gach nì a chaidh a dhèanamh bho an thàinig e. Mar theireadh e féin, “Feumaidh sinn feuchainn ris an t-sìol a chur gun fhios cuin a dh’ fhaodadh e toradh a ghiùlan.”

Bhitheadh Cùramach ri fàidheadaireachd. An am tinneis dh’ innseadh e có bha a’ dol a bhith marbh agus có bhitheadh beò. Aig am àraidh bha fiabhrus scàrlaid dlùth dha. Bhitheadh e gu maith tric a’ dol a shealltuinn air a’ chloinn tinn. Shaoil iad gun do chaochail neach dhiùbh agus bha iad a’ dèanamh deas g’a shìneadh an uair a chunnaic iad Cùramach a’ tighinn. Chaidh neach a mach g’a choinneachadh. Dh’ fhoighnich e cia mar bha am balach. Thuirt e ris gun d’ eug e. “Cha do theirig e idir,” thuirt Cùramach, “tha aige ri a bhith beò na’s fhaide na sin.” Chaidh e a steach agus rinn e ùrnuigh agus air dha a bhith deas, rinn am fear a bha marbh còmhradh riù, agus tha e beò fhathast agus an deagh shuidheachadh.

Bha aig am eile bean anns a’ choimhearsnachd aig an robh càraid. Bha fear de na naoidheartaibh, ar leo, marbh. Ach thàinig Cùramach gus an dorus agus dh’ fhoighnich e cia mar bha cùisean a’ dol air aghaidh. Thuirt iad ris gu robh fear de na naoidheanaibh marbh. “Chan ’eil e marbh,” arsa esan, “dèanaibh ris na h-uile nì a bu chòir a dhèanamh ri a leithid.” Tha an gille beò fhathast—agus e gu maith sgairteil!

Ach feumaidh mi iomradh a dhèanamh air fear eile nach robh comharraichte airson aon chuid maith no olc, agus a fhuair fiosrachadh a bha anabarra iongantach. Fhuair e a mach gun rachadh a mhac féin agus triùir eile a bhàthadh an Loch Iùbh aig an aon am. Mheas e iomchuidh rabhadh a thoirt dhoibh. Cha toireadh a mhac feart air bith air. Ach dh’ fhalbh e gus na fir eile a chomhairl-


[TD 18]

eachadh. Bha fear dhiùbh ’na shaor bhàtaichean. Ràinig an duine far an robh e ris an t-saorsainneachd agus thug e rabhadh teann, dùrachdach dha gun dol gu muir, ach chuir an saor an suarachas e, agus ghàir e gu cridheil ris, agus thuirt e ris a bhith glic gun nì a ràdh ri neach sam bith mu an rachadh amadan a dhèanamh dheth. Mar sin thill an duine dachaidh gun dol far an robh càch idir. Ach mu an deachaidh ùine ro fhada seachad thachair gach nì mar bha an duine ag innseadh.

Agus bha fhios aige air gach nì mar thachair. An uair a chuala e a’ ghaoth dh’ fhalbh e gun dàil agus bha corp a’ mhic aige a’ tighinn dachaidh. Is ann an cairt air each bàn a chaidh an corp a thoirt a nìos, agus fad àireamh mhór bhliadhnaichean roimh sin bhìteadh a’ faicinn eich bhàin an cairt a’ tighinn an coinne muinntir, ach am priobadh na sùla rachadh e as an t-sealladh. Chan ’eil iomradh gum facas e riamh bho an latha ud. Có dhiùbh, chreid an sluagh gum b’e sud an t-each a bhiodh cuid na feadhna a’ faicinn, agus mar sin sguir e de a bhith a’ tighinn am fianuis.

Ach bha boirionnach anns an àite mu am feum mi beagan a ràdh. Bha i cho iomraiteach airson “droch shùla,” no mar theireadh cuid dhiùbh “cronachadh.” Aig am gearradh na mòine dh’ fhalbhadh an teaghlach gu h-iomlan eadar bheag is mhór do an Bhlar-mhòine, agus rachadh an taigh a dhùnadh gu feasgar. Tha cuimhne mhaith agam mo chur an cliabh agus a’ falbh leo do an mhòine. Thachair an té so rium agus sheall i air an leanabh a bha anns a’ chliabh, agus mhol i an leanabh mór, brèagh, tlachdmhor! Laimhsich i mo làmhan agus mo chasan agus mhol i mi da rìreadh! Cha robh fada ri a dhol, ach an uair thàinig mise as a’ chliabh, chan ’eil fios

[TD 19]

agam an i boil a chuir i am cheann leis an t-siùdadh agus an luasgadh, ach chunnaic mi an saoghal a’ fàs dorch—agus thuit mi seachad. Thàinig tuaineal am chlaigeann beag, agus dh’ fhàs mi tinn da rìreadh. Thàinig na bha anns a’ ghoile an àird, agus dh’ fhalbh mo mhàthair dachaidh leam air a broilleach. Bha duine gasda, e fhéin agus a bhean a’ cur buntàta. Thàinig e an coinne mo mhàthar agus dh’ fhoighnich e cia mar a bha an leanabh. Thuirt i gu robh e tinn, fìor thinn. Arsa esan, “Nach d’ thubhairt mi ri Barabal an tràth chunnaic mi a’ chailleach a’ dol os cionn a chléibh nach b’ fhada ach feumaidh sibh tilleadh agus is ann tinn a bhitheas e ach am faigh e an t-uisge-airgid. A bheil airgiod agad a stigh?” “Tha beagan a stigh?” thuirt mo mhàthair. “Ma tha, greas ort, oir is ann as miosa a théid e,” fhreagair esan. Bha an t-uisge ri bhith air a thogail an ainm na Trìonaid Glòrmhoir agus gach Aon de nan Triùir ainmichte air leith.

Fhuair mise deoch uisge—chuir iad mo làmhan ann agus fhliuch iad mo bhathais leis agus chaidh mo chur a laighe. Thuit mi an suain truim agus an uair a dhùisg mi bha mi cho maith agus a bha mi riamh. Ach thàinig Cùramach. “An e so an leanabh a chuala mi bha gu tinn?” dh’ fheòraich e. “Is e,” arsa mo mhàthair. “Cha b’ fhada bha e a’ fàs gu maith,” arsa esan; “a bheil fios agaibh ciod è a bha a’ cur ris?”

“Tha barail agam gur cronachadh a bha ann.”

“Ciod è an rud a tha an sin, a bhean?”

“Is e beum-sùla a tha ann,” arsa ise, “oir fo làimh an Uile Chumhachdaich is e uisge-airgid a rinn feum dha.”

“O! a bhean, a bhean, ciod è an gnothach a bha aig an Tì sin ris a’ chùis?”


[TD 20]

“Is e bha maith an t-airgiod.”

“O! mar tha mi leibh agus nach urrainn mi bhur dèanamh glic.”

Bha am Maighistir cho geurchuiseach an taghadh céile agus a bha e an cùisean eile. Bha bean aige cho eireachdail agus a chuir cas am bròig. Bha i gràdhach, maiseach, tlusail, coibhneil, fialaidh, còir. Is ann an dara ceann an taigh-chòmhnuidh a bha an sgoil air a cumail. An uair chluinneadh a bhean an sgiùrsair a’ dol air obair sheasadh i anns an dorus. Bha a leithid de chaomhalachd ’na gnùis is gun saoileadh neach gur aingeal a thàinig. Bha cumadh aice mar gun rachadh a tilgeadh a molltair, no air a tarruing le fìor dhealbhadair. Chuireadh aon sealladh de a sùil mheallaich an sgiùrsair ’na thàmh. Bheireadh i leatha air làimh an ciontach bochd agus bha briathran a beoil a’ dol mar ìocshlaint ris a’ chridhe leòinte, agus gheibheadh e ri itheadh cuid de na rudan a bu mheachaire agus a bu mhìlse a bha fo a riaghladh. An uair a bhitheadh e air a leigheas rachadh i air a h-ais leis.

Nam biodh am Maighistir air falbh an ceann gnothaich chumadh i an sgoil dha, agus b’ iad sin laithean an àigh dhuinn. Cha chiùrradh i cuileag agus chumadh i smachd ’na dòigh fhéin. Feumaidh mi aon eisimpleir air a dòigh pheanasachaidh a thoirt seachad. Bha na brògan gann am measg na cloinne. Ach fhuair caileag bheag paidhir bhrògan ùra, agus bha i airson gum faiceadh balach àraidh iad, ach cha robh e a’ gabhail suim sam bith dhiùbh, agus is ann a shaltair i air a chois, agus chiùrr i e cho mór agus gun tug e suas i do an Bhana-mhaighistir.

“Thig an so, a Iseabal” arsa ise. “An ann le

[TD 21]

do dheòin a shaltair thu air a’ chois aige?”

“Chan ann,” thuirt a’ chaileag.

“Is ann, ma ta,” thuirt am balach.

“O! tha mi a’ faicinn gu bheil fearg agad rithe agus chan ’eil sin freagarrach—is ann a dh’fheumas tu a pòsadh!” arsa a’ Bhana-mhaighistir.

“Tha mi coma dhith,” thuirt an gille beag.

“A bheil thu-sa coma dheth-san?” dh’ fhoighnicheadh de an chaileig.

“Chan ’eil idir,” thàinig an fhreagairt.

“Seasaibh an àird air an t-suidheachan gus am faic càch sibh,” thuirt i riù.

“O! cha ghabh mi idir idir i,” ghlaodh an gille beag.

“O! ma ta, feumaidh sibh a’ dol air làmhan a chéile.”

“Cha téid cha téid,” thuirt esan, “cha phòs mi airson an t-saoghail i.” Thionndaidh e a chùl agus leum e air falbh ach dh’ iarr i air tighinn air a ais, “Chan fhaod thu do bhean-phòsda a chùlachadh mar so idir!” thuirt i ris.

Ach, gu bhith aithghearr, b’ fheàrr leis mart a’ saltairt air na a’ dol air beulaibh na Bana-mhaighistir a rithist.

Ach gu duilich cha robh i buan. Dh’ eug i an ùine aithghearr agus bha an tìr air fad agus air leud fo throm mhulad airson na léig prìseil so a bhith air a toirt air falbh. Is beag nach do bhris am Maighistir a chridhe ’na déidh. Cha robh e riamh tuille toilichte anns an àite. Tha mi a’ tuigsinn gun d’ aslaich e air a’ chomunn a shuidhich e gun atharraicheadh iad e gu àite eile. Rinn iad sin. Chaidh e gu àite iomallach na dùthcha ris an abrar Mealabhaig ri aghaidh a’ Chuain Shiar. Tha a nis taigh-soluis air a thogail dlùth air an àite.


[TD 22]

Tha sluagh Mhealabhaig ’nan daoine coibhneil, ach làidir, smachdail, agus cha d’ fhuair e riamh làmh an uachdar orra mar anns a’ cheud àite. Theagaisg e leughadh agus seinn do an òigridh. Agus an ceann àireamh bhliadhnaichean chaidh e do àite eile ris an abrar An Uaghaidh Mhór. Is e àite fìor iongantach a tha anns an Uaghaidh. Dh’ fhaodadh duine leabhar a’ sgrìobhadh air a cuid sìtheanan is sàsanan, rudhaichean, is geodhaichean, uaghaichean is sgòrraichean, tulaichean is bealaichean, lochan mara agus uisge.

Thog am Maighistir taigh-aoraidh ann, ach cha chumadh e trian an t-sluaigh a bha a’ tional g’a éisdeachd. Thagh e an sin uaigh mhór an cois na mara airson taigh-aoraidh. Chuir iad an òrdugh i le suidheachain agus le crannaig, agus chumadh i air mheud agus gun tigeadh. Choisich mi aon mhìle dheug air m’ ais agus air m’ aghaidh g’a chluinntinn a’ searmonachadh. B’i an eaglais i. Bha dìreadh a chum an doruis agus beagan teàrnaidh air an taobh a stigh, agus ged a shéideadh gaoth chruaidh bhàrr na mara bha fasgadh gu leòir taobh a stigh an doruis. Bha bad brèagh de an fhrith-rainich agus bad eile de an iadh-shlait a’ tuiteam a nuas am bràigh an doruis agus gu tric thigeadh calman agus thionndaidheadh e anns an fhosgladh le clisgeadh an uair chitheadh e na bha roimhe. Cha b’ àite freagarrach gu aoradh idir e. Bha na h-uile nì cho neònach, annasach do an choigreach agus mur cumadh e a shùilean dùinte chailleadh e greim air an teagasg.

Tha sluagh ceudach, còir, cothromach anns an Uaghaidh. Daoine làidir, tapaidh, aghartach air muir agus air tìr. Tha iad air thoiseach air sluagh eile na dùthcha air fad, agus am fear a gheibh bean am measg caileagan na h-Uaghaidh bithidh e ’na

[TD 23]

chùis fharmaid. Chaidh mi ann car beagan ùine airson mo shlàinte ach thionndaidh an aimsir a mach fuar agus cha b’ urrainn mi gun a bhith a’ falbh am measg nan cladaichean a’ beachdachadh air gach ioghnadh agus annas a bha ann. An àite mo shlàint a’ tighinn air a h-ais, is ann a bha mi deich seachduinean air mo leapaidh agus an lighiche ’gam fhrithealadh. Ach ma bhios mi fada beò théid mi fhathast ann. Tha stamhan-mara a’ tighinn air tìr ann cho garbh agus nach gabh mi orm ainmeachadh—agus tha liaghagan ann anns a bheil fad do-chreidsinn. Foghnaidh e dhomh innseadh dhuibh gun do thog duine bochd, crìonnta taigh agus cha robh tarruing anns an togail bho cheann gu ceann ach stamhan-mara agus liaghagan. Thagh e mar làraich bruach anns an robh mòinteach gu h-àrd agus grinneal gu h-ìosal. Ghlan e a’ mhòinteach air falbh agus shàth e na cupuill anns a’ bheul, shnasaich e iad leis na stamhan, cheangail e na taobhain ris na cupuill agus na cabair ris na taobhain, agus ris a’ ghath-dhroma leis na liaghagan, agus an uair a thiormaich agus a chruaidhich iad anns a’ cheò bha iad cho cruaidh agus gun tug iad eagan anns an fhiodh mu’n robh iad air an suaineadh. Bha mi aig an taigh bho chionn còrr agus leth-cheud bliadhna. Is e duine gu maith fada ’sa’ cheann a bha anns a’ bhodach. Dhèanadh e fiosachd le cnaimh-slinnein caorach duibh a rachadh a mharbhadh air Di-h-aoine. Chuireadh e an cnàimh eadar e agus leus agus chitheadh e uaigh fhosgailte, agus chitheadh e adhlacadh air a dhèanamh. Dh’ innseadh e gu robh a’ chàraid ud gu bhith pòsda an aithghearr; gu robh bàta-toit gu bhith ri a fhaicinn an aithghearr; aig amannan àraidh gu robh doirionn agus làn mór gu bhith ann. Cha chanadh e nì ach rud


[TD 24]

a bha e cinnteach a thigeadh gu crìch agus bha e nàdarrach gun tachaireadh e. Ach bha roinn de an t-sluagh air an robh a chuid fiosachd a’ gabhail buaidh agus a’ creidsinn gum faiceadh e rudan mi-nàdarrach. Chaill e a bhean an uair a bha an teaghlach lag, agus an tràth dh’ fhàs iad suas thug iad an cosnadh orra air chor agus gu robh am bodach ùine mhaith ’na aonar. Cha robh e riamh gun ghabhair aige gu a bleoghann. Gu tubaisteach, bhris a’ ghabhar a cas aig am àraidh, ach chuir am bodach bochd cas-mhaide oirre. Stumpadh i air falbh leis a’ chois-mhaide agus nan rachadh nì cearr oirre thigeadh i dachaidh gus an rachadh a’ chas a chur ceart oirre! Dh’ fhalbhadh i an sin agus dh’ ionaltradh i far an iarradh e oirre.

Dh’ fhan am Maighistir anns an Uaghaidh Mhóir cho fada agus bu bheò e, a’ searmonachadh agus a’ ceasnachadh agus is iomadh facal maith a thuirt e.

Fa-dheòidh fhuair e “bas an ionracain” agus chruinnich sluagh na tìre as gach àirde chum an t-urram mu dheireadh a chur air an duine mhaith so.

Rinneadh caoidh mhór air a shon agus is nì cinnteach nach tig fear eile a lìonas a àite. Faodaidh mise a ràdh mar thuirt Rob Donn anns a’ mharbhrainn aig Iain MacEachainn—

Ach ged bhithinn-se air mo mhionnan
Do ’n Tì tha cumail nan dùl rium,
Cha do luaidh mi mu ’n duine-sa
Ach buaidh a chunnaic mo shùil air.


[TD 25]

Cleachdaidhean nan Airighean Gaidhealach.

Ged tha còrr is trì fichead bliadhna bho ’n sguir iad de dhol gu àirigh anns an sgìre so, tha deagh chuimhn’ agam air na bothain a bhith suas. Dh’ fheumadh na bothain an leasachadh na h-uile bliadhna; agus cha bhiodh caileagan an latha an diugh ach diombach nan canadh neach riutha gum feumadh iad leth na bliadhna chur seachad ’na leithid de àite. Ach is beag a tha de fhios aig sluagh an latha an diugh air na bha de fheala-dhà de chridhealas agus de shùgradh neo-chiontach a’ dol air aghaidh air an àirigh.

Ach comhla ris na h-uile cridhealas a bha ann, bha dragh is call mór aca leis cho olc dàna ’s a bha na sìthichean, mar a dhearbhas mi dhuibh gu h-aithghearr. Bha móran seirbhis an lorg na h-àirigh. Bha, an toiseach, na bothain ri ’n togail agus na cròithean ri ’n dèanamh air son a’ bhainne, nan laogh is nam meann. Rachadh prasgan daoine ri monadh le tuaghan is spaidean; is bhitheadh gathan biorach eile aca gu stobadh am blàr mòintich gus an amaiseadh iad air na craobhan-giuthais a bha bho linn nan linntean am falach annta sin. Dh’ fhaodadh gum faigheadh iad aon chraobh a dhèanamh a dhà no trì bhothan. Bha na bothain tughte le sgrath; is sguabach fhraoich no bharraich anns an dorus. Bha na leapaichean dèante de fhraoch agus de luachair, agus na cluasagan de an chanaich, a bha cho pailt ann an cuid de àitean is gum faiceadh


[TD 26]

neach an talamh geal leatha. Bha na caileagan a’ buain na luachrach, agus a’ tional na canaich, agus ’ga cìreadh air son nan cluasag. Tha iomradh againn, cuid de na caileagan a bhith a’ snìomh na canaich air a’ chuigeil, agus a’ dèanamh léintean do an leannain dhith air son an seunadh bho chunnart an am cogaidh no gnothaich chiogailtich eile—Tha cuid fathast a’ creidsinn gu bheil buaidh làidir aig a’ chanaich an aghaidh an uilc. Cho luath agus a bha na bothain dèante, bha na soithichean ri ’m faighinn an òrdugh. Cha robh aon soitheach crèadha air a’ Ghàidhealtachd, ach iad dèante de fhiodh. Cha robh fear-taighe ’sam bith air a chunntadh ealanta mur togadh is mur càradh e gach soitheach a rachadh as a chéile. Agus cha robh taigh anns nach robh Iarrunn-eàrraich, Gobhal-roinn, Faraich, Gille-cearcaill, agus aon Cheap Dìreach air son dèanamh bhròg. Bha gach paidhir bhròg dèante air aon cheap, agus dh’ fhaodadh gach bròg dhiùbh bhith air cas ma seach.

B’iad na soithichean (a’ tòiseachadh leis an aon is lugha) Sùileag, Fiodhan, Meadar, Cuman, Miosar, Cuinneag, Stòp, Muidhe, Tuba, Cùdainn, Tunna, Baraille, Stannt no Stanna, Togsaid. Cha robh a’ dol gus an àirigh dhiùbh ach an ciad seachd a dh’ ainmich mi, agus bha an fheadhainn mhór a’ dol gu feum an am dèanamh uisge-bheatha.

Is mór an obair a bha aig na boirionnaich ri dèanamh air an àirigh. Bha an crodh ri bhleoghann agus ri shaodachadh agus ri bhuachailleachd; an t-ìm ri dhèanamh, agus an càis ri oibreachadh agus an toirt dhachaidh air an druim. Na h-uile nì ghabhadh dòirteadh, bha e air a chur ann am meadar le iomaidil air. Is e sin craicionn ceangailte le sréing ghaosaid mu bheul a’ mheadair, is air a ghiùlan air an druim an guailleachan. Is e guaill-


[TD 27]

eachan mìr de chlò, ceithir chèarnach, no de thonnaig air a dath dubh no gorm.

Is ann a’ falbh leis na h-eallaich a bha neach an cunnart e a bhith air a thogail leis na sìthichean an am leigeil an sgìos. B’ aithne dhomh bean chòir, agus is minic a dh’ innis i dhuinn mar a chaidh a togail leis na sìthichean. Bha i féin is a piuthar air àirigh, fada bho chòmhnuidh dhaoine. Thàinig i dhachaidh le eallach annlainn, is a dh’ iarraidh “Biadh Airigh.” An am falbh thog i ri bruthach gu maith moch, oir bha astar mór aice ri dhol. Bha an latha blàth agus an aimsir teth; agus thàinig i gu bruaich shocraich agus shuidh i sìos a ghabhail beagan socair; ach cha b’i an t-socair a bha feitheamh oirre. Nan robh de thùr aice ’na suidhe air cloich, cha b’ urrainn Sìthiche no Fuath buntainn rithe; ach is ann an uair a bha e tuillidh ’s anmoch a chaidh so innseadh dhi. Cha robh i fada ’na stad nuair a dh’ fhairich i bhith ’ga togail suas ’san athar. Cha b’ urrainn i facal a ràdh no laic fhaicinn, agus ged a bha i, ar leatha féin, a’ coiseachd—b’ ann air a’ ghaoith. Dh’ fhàs i fìor sgìth, agus, gus a bhith aithghearr, fhuair i i féin ’na seasamh air bruaich locha nach faca i riamh roimhe. Thuig i gu maith mar a thachair, agus ged a bha i air seacharan, bha i taingeil nach do leig iad as os cionn an loch i. Cha robh beud no dochann oirre; ach bha i sgìth, sgìth. (Agus cha robh sin iongantach oir is mór an t-astar a rinn i agus i ’na cadal, agus is iomadh lòn is boglach air an deach i thairis, oir tha mi maith eòlach anns an astar.) Cha robh fios aice nis cia an taobh idir a bha i gu dol. Ach an uair a bheachdaich i air a’ bheinn, thuig i gur ann an taobh so bu chòir an Airigh a bhith ged a bha i fada air falbh. Shuidhich i a cùrsa do réir a beachd agus bha i a’ siubhal gu mall

[TD 28]

an uair thug i an aire do sholus. Arsa ise “gun seall E orm-sa ma tha iad a’ dol a thoirt coinnimh a rithist dhomh.” Chunnaic i an solus a’ dol mu ’n cuairt is thug i fainear gu robh e a’ dol deiseal—nì nach dèan solus shìthichean. Is i a bha ann an so, a piuthar a’ cur mu ’n cuairt leòis air mullach cnuic; oir bha dùil aice gun tigeadh i; agus, air dhi a bhith anmoch, bha i gu nàdarrach fo eagal gun togadh na sìthichean i. Ràinig i le éiginn; ach bha i laithean mu ’n d’fhuair i sgìos nan sìthichean as a cnàimhean. Is e as coslaiche gun d’ fhàs na sìthichean sgìth de an eallach fìor luath; oir fhuaireadh cuid de na rudan a bha am boirionnach a’ giùlan, gu maith dlùth do an àite an deach a togail. Ach fhuaireadh cuid eile dhiùbh fada bho an àite thall ’sa bhos air feadh na mointich. Chan ’eil fios an do shanntaich na sìthichean an guailleachan anns an robh an t-eallach an ceangal gu am feum féin; ach is e aon nì a tha cinnteach nach facas luideag riamh dheth as déidh sin!

Nis a luchd-leughaidh, am b’ iongantach saobh-chràbhadh a bhith am measg nan Gàidheal? Bha so gu tric air aithris dhuinne ’nar cloinn leis a’ mhnaoi air an do chluicheadh an cleas. Ach am barrachd ’na déidh so.

Bhitheadh móran cridhealais, feala-dhà, is baoth-shùgraidh neo-chiontach a’ dol air aghaidh air an àirigh. Aig a’ bhuachailleachd bha fileantachd teanga agus ealantachd cainnte air an cur gu dearbhadh agus air an cleachdadh. Dh’ fheumadh na facail a leanas, am measg mórain eile, a bhith air an cantainn iomadh uair gun stad, gun dol am mearachd.

“Iolair fhirionn air iolainn.”

“Cha robh laogh ruadh riamh luath.”


[TD 29]

“Cha robh reithe liath riamh reamhar.”

“Cuman is meadar le iomaidil air
Dol ceithir-thimchioll lub-sheana-mhaodail,
Lub-sheana-mhaodail, lub-sheana-mhaodail, lub-sheana- mhaodail.”

Bha duain eile ann a bha ri an cantainn gun an anail a tharruing, is gun dol am mearachd. Ged tha iad beag seadhach, bheir mi seachad a dhà no trì dhiùbh gu cleachdaidhean na h-àirigh a shoilleireachadh.

So an ceud fhear:

“Deich làirichean grigeanta, groganta, gaoidhream,
Le an deich searraich ghrigeanta, ghroganta, ghaoidhream,
Naoi bà maola odhar, le an naoi laoghannan òga,
Ochd cailleachagan dubha, le an ochd trostanaich bhuidhe.

Seachd muilt reamhar,
Sèathnar a’ toinneamh,
Cóig mucan biadhta,
Ceithir iallan donna,
Trì druidean dubha,
Dà chalman gheal,
Coileach is cearc gheàrr.”

Aon eile:

“Deich amaill le an deich tuill ’nan deich cinn,
Naoi amaill le an naoi tuill ’nan naoi cinn,
Ochd amaill le an ochd tuill ’nan ochd cinn,
Seachd amaill le an seachd tuill ’nan seachd cinn,
Sè amaill le an sè tuill ’nan sè cinn.
Cóig amaill le an cóig tuill ’nan cóig cinn.
Ceithir amaill le an ceithir tuill ’nan ceithir cinn.
Trì amaill le an trì tuill ’nan trì cinn,
Dà amall le an dà tholl ’nan dà cheann,
Amall agus toll ’na cheann.”


[TD 30]

Aon eile:

“Deich minidh, deich cip,
Naoi minidh, naoi cip,
Ochd minidh, ochd cip,
Seachd minidh, seachd cip,
Sè minidh, sè cip,
Cóig minidh, cóig cip,
Ceithir minidh, ceithir cip,
Trì minidh, trì cip,
Dà mhinidh, dà cheap,
Minidh agus ceap.”

An uair a bhiodh a’ ghaoth bho an ear, agus an latha fìor fhuar, bhitheadh atharrachadh duain ann. Cha robh leithid de rud is uaireadair ri fhaotainn. Bhitheadh fadal air muinntir gus am faigheadh iad dhachaidh leis an spréidh. Bhitheadh gach sùil air a’ ghréin agus b’e so an duan:

“A ghrian, a ghrian, dèan dian a’ choiseachd,
Ma rinn thu riamh e, dèan an nochd e,
Is a liuthad buachaille bochd
Tha ’na shuidhe ’m bun cnoic,
A dhealg ’na bhroit agus a lorg ’na uchd,
A’ guidhe air an t-Sealbh
’Chailleach mhór a chur sìos
Do an chnoc! Do an chnoc!”

Bha an àirigh aig Mac ’Ille Mhuire dlùth air cathair shìthichean. Bha àite eile faisg oirre nach robh idir cneasda, ris an canadh an sluagh Meall an Fhir-bhréige. Eadar gach olc a bha ann bhitheadh am bothan gu tric rùisgte. Bha nighean fìor thlachdmhor aig Mac ’Ille Mhuire do am b’ ainm Catriona Bhuidhe. Bha Catrìona cho buadhach agus a bha i cho maiseach. Bha sùil iomadh fear ’na déidh; ach bha triùir àraidh a bha gu maith tric aig Airigh nam Badan. B’iad an ainmean:


[TD 31]

Donnchadh Bòideach, Coinneach Cas, agus Alasdair Sgoilear. Bu choma leatha do na h-uile fear ach Alasdair. Thachair dhoibh tighinn ’nan triùir air oidhche gheamhraidh gu taigh Mhic ’Ille Mhuire, fear an déidh fir. Cha do chòrd an gnothaich ri Catrìona, agus ghabh i ’na ceann gun cuireadh i stad air a’ choimheadachd so. An uair a b’ fhèarr an cridhealas, labhair i ri Donnchadh mar so: “A Dhonnchaidh, a bheil de dh’ fhearalas annad féin na théid gu Airigh nam Badan a dh’ fhaire bothain-àirigh gus an dèan thu a mach có tha ’ga rùsgadh aig na h-uile am as mi-fhàbharaiche na chéile?”

“A Chatrìona,” fhreagair Donnchadh, “nam biodh aon sradag bheag de na tha beò am bhroilleach-sa air do shiubhal, cha chuireadh tu a leithid de ghnothach fa mo chomhair.”

“Ciod a tha thusa ag ràdh, a Choinnich?”

“Chan ’eil mise sgìth de mo bheatha air son an còrr de m’ ùine a chur seachad ann am Brugh-shìth,” thuirt Coinneach.

Fhreagair Alasdair: “Théid mise air an turus agus mur dèan mi spàin, millidh mi adharc.”

“A Shaoi Mhóir! It tu a tha ann,” thuirt ise.

“Tha mi faicinn nach ’eil annta so ach gealtairean nach fìu àite am measg cheatharnach. Agus, a dhà bhoganach gun spéirid, am mach as m’ fhianuis sibh; agus cho fad ’s a bhios mise am chaileig, na faiceadh mo shùil sealladh dhibh, is na cluinneadh mo chluas gabadh oirbh. Tha mi an dòchas gun do theich iad sud,” arsa ise. “Tha fios agam gun toir do mhisneach thusa chun na h-àirigh, a Alasdair; ach bu mhór am beud do leithid de ghaisgeach a thoirt thairis do an fhear-bhréige no do na sìthichean.”

“Chan ’eil nì de na thuirt thu a’ cur eagail air


[TD 32]

bith orm; agus bho ’n thubhairt mi e, nì mi e,” arsa Alasdair.

An uair chunnaic e am freagarrach, ghabh e soraidh ghràidh le a leannan, is ràinig e an àirigh an deagh thoil-inntinn, agus, mar bha dùil aige, bha am bothan rùisgte.

Tha cumhachd aig na sìthichean gaoth a thogail ach tha e furasda aithneachadh bho ghaoith nàdarraich i. Tha a’ ghaoth-shìth a’ falbh ’na meall cruinn, is i a’ dol mu ’n cuairt ’na cùis-uamhais, is i a’ togail na h-uile nì aotruim an àird do na speuraibh. An uair a bha mi òg tha cuimhne agam air gaoith a thog fàradh a bha ri cùl sabhail, an àird os cìonn na talmhainn, agus chaidh e ’na bhloighdean. Bha mi a’ tional nan rongas air an talamh an déidh do ’n stoirm a bhith thairis. Ach bha fios aig na h-uile neach gur i gaoth shìthichean a bha an sin.

Ach bho ’n chaidh na sgriobtuirean a chraobh-sgaoileadh ann an deagh Ghàidhlig, thug na Sìthichean is na Fuathan an cinn foidhe.

Ach gu tilleadh ri Alasdair. Cha b’e tàmh a rinn e agus an òigh aige ri a buannachd. Bhuain e sgrathan is thugh e am bothan as ùr. Chuir e dòigh air leabaidh, agus bha e a’ sìor-smuaineachadh air a leannan, is a’ miannachadh a bhith ’na cuideachd. Ach is ann a dh’ fheuch e ri a smuaintean a chur ann an rann; agus so agaibh mar chaidh leis:

Is truagh nach robh thu leam an tràth so

Air Airigh nam Badan.

Seist:—
Seinn ù horò seinn—
Seinn ù horò a leannain,
Seinn ù horò seinn!


[TD 33]

Ann am bothan an t-sùgraidh,
Gun ’ga dhùnadh ach barrach.

Bhiodh ar leabaidh de luachair,
Is ar cluasag de ’n chanaich.

Bhitheadh mo làmh fo d’ chùl dulach
Is bu bheag luaidh air a’ chadal.

Laigh Alasdair sìos anns an dorch a’ feitheamh ciod a chluinneadh no dh’ fhairicheadh e. Thàinig dùsal cadail air, agus chuala e fuaim anabarrach, is ar leis gu robh e a’ cluinntinn ciuil anabarra binn. Bha am fuaim a’ teannadh air, agus bha eagal air nam buaileadh an rud a bha ann air a’ bhothan gun tuiteadh e air a mhuin. Thàinig an ceòl is am fuaim mu ’n cuairt air a’ bhothan, ach cha do thuit e, agus bha Alasdair ag éisdeachd. Thòisich na sìthichean an sin air rùsgadh a’ bhothain, agus iad ag éigheachd ri chéile: “Sgolb is sgrath, Mac ’Ille Mhuire gun taigh, gach fiodh gu taigh, ach fiodhag dhubh.” Cha do mhothaich iad riamh gu robh Alasdair anns a’ bhothan, agus is ann a thòisich iad ri danns. Agus so agaibh am port a bha aca:—

Dhannsainn dhidearum dheodarum;
Dhannsainn dhìarum dheòram,
Dhannsainn dhidearum dheodarum; dannsaibh uile gu h-òrdail,
Dannsaibh dhidearum dheodarum; dannsaibh uile gu h-òrdail,
Dannsaibh dhidearum dheòram; dannsaibh dheòram dhidearum.

An déidh ruidhlichean a thoirt air dannsa, dh’ fhalbh iad gu h-aighearach. Chaidh Alasdair am


[TD 34]

màireach do’n choille, bhuain e fiodhag dhubh is thugh e am bothan as-ùr. Chuir e sgolbh fiodhaig anns gach sgrath is cha robh sìthiche, duine beag, fuath, no tannasg a b’ urrainn corrag a chur air tuille.

Gun a bhith leudachadh. Phòs Alasdair agus Catrìona Bhuidhe agus fhuair Donnchadh Bòideach agus Coinneach Cas cuireadh chun a’ phòsaidh.

Bha an sluagh aig an am ud gle mhór an crochadh ri bliochd agus buannachd eile na spréidhe, agus ged a bha daoine agus mnathan cridheil, fonnmhor, bha timean cruaidhe ’gan coinneachadh, ionann ’s gu robh iad an eismeil an cuid spréidhe fhuileachadh airson bìdh dhoibh féin. Agus is aithne dhomh dà lòn do an ainm Blàr na Fala a chionn gur ann annta a bhìteadh a’ glacadh na spréidhe gus an fhuil a thoirt asda. Agus tha an diugh rathad mór an rìgh dol troimh gach blàr dhiùbh, agus chan ’eil neach a théid bho Ghearrloch gus an Allt Bheithe nach téid thairis air gach lòn dhiubh nam biodh fios aca air.

Ach faodaidh mi innseadh dhuibh gu bheil aon de na blàr so mar leth-mhìle do Thùrnaig mar thig neach bho an Allt Bheithe gu Poll Iùbh agus am blàr eile aig ceann thall Loch Thollaidh.

Ach is e tha iongantach an neart a bha an sluagh nan laithean ud, agus gur e maorach cladaich roinn mhór de an àrach a bha aca.

Bha Eiseirean, Fiasgain, Muirsgianan, Madaidh, Coilleagan, is gu h-àraidh Faochagan, air an giùlan an cliabh gu cuid de na h-àirighean: agus chì mi an diugh na sligean air an tionndadh an àird an dùin nam famh air mullach nan aonaichean.

Bha cuid de ghillean air an àrach, mar a thuirt mi, aig an robh neart do-chreidsinn. Bha teagh-


[TD 35]

lach air a thogail far a bheil sinn an diugh a’ buain na mòine, agus bha na gillean cho iomraiteach is gun tàinig mac fir-fhearainn, no uachdarain, astar maith gus an dearbhadh e fìrinn na cùise. Bha mac an uachdarain sgairteil, agus cha do chuir duine riamh a dhruim ri talamh. Thàinig e gus an taigh aig an duine bhochd, is bha Ruairidh ag itheadh maoraich a poit faisg air an dorus. Cha do shaoil e móran de fhear a’ mhaoraich. Ach chuir e gu snasail an céill a thurus. Thuirt Ruairidh ris nach robh e maith air sabaid is nach robh e air son feuchainn. Ach is e feuchainn a dh’ fheumadh e.

Bha cailcean gorm dlùth do làimh agus chaidh na fir làmh an iochdar agus lamh an uachdar air a’ chailcean. Sgaoil Ruairidh a chasan beagan bho chéile, agus thuirt e ris: “Urram na h-uaisle do an choigreach is bith có thu! Is leat féin an ceud char.” Bha e cho maith do an duin-uasal feuchainn ri car a chur de an Chreig Bhàin, ri car a chur de Ruairidh. Thug e an sin fàsgadh beag air is dh’éigh an duin-uasal: “Air sgàth Ni-math, leig as mi.”

“Nach dèan thu na’s feàrr na sin?” arsa Ruairidh.

“Cha dèan,” thuirt esan.

“Mur dèan,” arsa Ruairidh, “rinn sinn gu leòr.”

Bha còrn uisge-bheatha aige, agus dh’ òl iad na bha ann; agus dh’ fhalbh Ruairidh air choimheadachd leis. Chaidh e dhachaidh ’san dearbh inntinn ’san robh Ban-righ Sheba, an uair a chaidh a dhearbhadh gliocas Sholaimh.

Cha bhuin so do chleachaidhean na h-àirigh; ach is e thug orm so a sgrìobhadh gu bheil mi smuaineachadh nach ’eil sluagh an latha an diugh


[TD 36]

a’ cur leth luach air duileasg agus maorach a’ chladaich.

Ach naidheachd bheag a nis air an àirigh. Bha triùir bhan, air an robh mi gu maith eòlach, cuideachd air àirigh. Bha tè dhiùbh ionraic, cùramach, an dithis eile aotrom, àbhachdach. Chreideadh a’ bhan-ionracan an nì a theireadh iad rithe—“An duine aig nach bi olc air a aire cha smuainich e olc fir eile.”

Bhitheadh aon ma seach dhiùbh a’ dol dhachaidh le annlann agus a dh’iarraidh “Biadh Airigh.” Bha an duine aig té dhiùbh ’na iasgair, agus ri am dhi a bhith aig an taigh bha e a’ cairteadh a lìn. Còmhla ris gach ni eile, bha a’ bhean a’ toirt uighean leatha gus an àirigh. An am falbh, ghabh i an rathad a bha an duine ris a’ chairteadh. Bha an conaltradh cho taitneach is gum bu luath leatha falbh, agus is e a thàinig ’na ceann gum bu ghasda an spòrs na h-uighean a bhruich anns a’ chairt. Chuir i an lùib de an lìon iad, agus leig i sìos anns a’ choire mhór iad gus an robh iad réidh—agus bha iad da-rìreadh iongantach; chan fhacas uighean riamh de an dath cheudna! Ràinig i an àirigh, agus dh’innis i do a bana-chompanaich mar rinn i, agus an uair a thàinig am bìdhe thug i na h-uighean an làthair.

Arsa ise “Fhuair mi nead aig bonn an Doire Dhuibh, agus uighean buileach seòighn innte. An gabh sibh fear dhiùbh, a bhean.”

“Bu tu a’ chùis uamhais! A bheil thu féin a’ dol a dh’ itheadh sin? Cha b’ ioghnadh tu an Doire Dubh a chantainn ris. Tha mise ag radh riut mur e am fitheach, gur e an Sàtan féin a rug iad,” thuirt am boirionnach maith.

Dh’ fheumadh am boirionnach còir a cùl a thionndadh ris na mnathan eile an am dhoibh a bhith ag itheadh nan uighean.


[TD 37]

An uair thòisich mi an seanchas so, bha mi an dùil beagan a ràdh mu chall is buannachd na h-àirigh. Ach tha e cinnteach gu leòir, an uair a gheibh an sluagh na glinn agus na monaidhean as-ùr, gum bi gnothaich tur eadar-dhealaichte bho an t-sean rian. Is e a bhios ann, tuathanais bhunailteach air mhàl iomchuidh; is cha bhi fògradh idir ann. Có dhiùbh fuilingibh dhomh innseadh anns a’ cho-dhùnadh, mar a bha na sìthichean a’ marbhadh a’ chruidh air na seana Ghàidheil agus cuid de na leigheasan a bha air an son. An uair a chitheadh neach beathach a’ falbh air a tharsuinn, agus a cheann togta suas, agus a’ toirt gu tuiteam, is e a’ mharcachd-shìth a bhiodh a’ cur air. Air son na sìthichean a chur air theicheadh, rachadh bùlas na poit a cheangal air druim a’ bheathaich le sréing tarsuing fo’n bhroinn. Is e leigheas eile, ball a bhiodh a’ ceangal ciste-laighe, no caisil-chrò, ri carbad nam marbh.

An am a bhith dol thar monaidh le giùlan bhitheadh e togta suas air na guaillibh agus ball g’a cheangal ris a’ charbad. Bha am ball ’ga gléidheadh cuide ris a’ charbad; agus cha b’e na h-uile neach a rachadh a steach aon uair agus gun tigeadh an t-anmoch. Bha am ball gu tric am miadh air son a cheangal timchioll air beathach air am biodh a’ mharcachd-shìth. Tha cuimhne agam an uair a bha mi am ghiullan òg gun deach mo chur air theachdaireachd gu fear aig an robh musg (bha e air aithris gu robh a’ mhusg ann am Blàr Chuil-lodair) gus an rachadh e losgadh air na sìthichean, agus iad a’ marcachd air beathach cruidh anns a’ choimhearsnachd. Bha a’ mhusg air a caitheamh, thuit an spor aisde ficheadan bliadhna roimhe so, agus bha i air a tolladh le a bhith a’ cur fàd teine rithe air son losgadh air na pòsaidhean a bhiodh


[TD 38]

a’ dol seachad. Bha i cho glagach is nach gabhadh e air a aghaidh a thoirt air na sìthichean leatha; ach sheòl e mi gu fear aig an robh dag, agus is e féin a bha aighearach a dhol a losgadh air na daoine beaga. Bha aige ri dhol trì mìle gus an àite an robh am beathach a bha a’ fulang. Chuireadh am beathach truagh a steach ann an tota no balla sean taighe, agus na tuill-uinneag agus na dorsan a dhùnadh. Thòisich an cath is cha robh nì ri fhaicinn ach an t-eagal a bha am beathach bochd a’ gabhail. Loisg an gille deich urchraichean thairis air druim a’ bheathaich, agus air na h-uile steàrsnaich bha e a’ leum ris na ballachan gus an do theab e a chnàimhean a bhristeadh. Am beagan tùir a bha aige, chaill e i, is bha e marbh an ceann dà latha; agus mur do theich na sìthichean, chaidh iad féin is esan a chur anns an aon toll.

Fhuair mi aon latha, agus mi a’ saodach cruidh, ceann saighde, air a dèanamh gu h-innleachdach, innealta de spor. Bha e ri taobh bruaich ris am biodh an spréidh ’gan tachas. Bha e dèanta de spor buidhe. Thug mi leam dhachaidh e. Choinnich daoine glic mi mu ’n d’ ràinig mi an taigh, agus thuirt iad rium gur ann agam a bha an caol-thèarnadh: gur iad na sìthichean a thilg an t-saighead air a’ chrodh, ach gu robh mi féin fo an aon chunnart ris an spréidh. Bha saighead eile de an t-seòrsa a’ dol cuairt na dùthcha bho àirigh gu àirigh. Bha i air a cur an uisge, agus e air a crathadh air an spréidh, gu an seunadh bho shaighdean sìth a dh’ fhaodadh a bhith air an tilgeadh.

Ach is e clach theine a rinn an t-saighead a fhuair mise de fheum.

Ach feumaidh mi a bhith a’ sgur. Agus a nis anns a’ chomh-dhùnadh, ged a tha na naidheachd-


[TD 39]

an a sgrìobh mi co-cheangailte ris an Airigh air bheag seadh, tha móran anns an t-saoghal a bhios fìor dheònach greim fhaighinn orra. Air an aobhar sin, tha mi ag earbsa nach seall neach tuigseach le tàir orra sin.


[TD 40]

Na Ceaird.

Bho ’n is cuimhne leam nì no neach b’ aithne dhomh na ceàird. Cha robh baile am measg an tuath-cheathairn anns nach robh àth gus cruadhachadh an t-sìl mu an rachadh a chur do an mhuileann gus a bhleith gu min. Bha na ceàird a’ tagradh còir àraidh dhoibh féin air an àth mar àite tàimh. Bha àth dlùth do thaigh m’ athar agus aon eile faisg air taigh mo sheanair agus mar sin fhuair mise eòlas moch air na ceàird.

Cha robh buidheann diùbh aig nach robh—mar theireadh iad féin—am “beathachan eich.” Bha, mar bu trice, pìobaire ’nan cois, agus cho fada agus bu chomasach dha-san a chluich cha bhiodh dìth no easbhuidh air a bheathachan eich, oir cha robh giullan òg no caileag bheag nach slaodadh sguab choirce gus an each an uair thigeadh an dorcha. Mar so cha bhiodh am pìobaire fada ’na thàmh agus b’e a thlachd a’ chlann a chur an òrdugh air an lèanaig aig an dorus, a ruidhleadh gu cridheil gus am biodh am fallus ’gan dalladh.

Is e an nì a bu chudthromaiche a bha an triall nan ceàird am balg-acfhuinn. Bha am balg so airson giùlan nan innealan-ceàirde. Bha e dèanta de dhà chraicionn geàrrta air am fiaradh air dhòigh agus gu robh am beul móran na bu chuinge na am màs. Bha na craicnean air am fuaigheal gu daingean ri a chéile le éill de laoighcionn. Bhitheadh anns a’ bhalg an toiseach—na h-ùird, an t-innean, an siosar mór, an t-iarunn lionn-tathaidh. Bha na


[TD 41]

h-innealan so cleachdta an deanamh shoitheachan de staoin.

Is e an ath-rud a bhiodh anns a’ bhalg an laghadair, an t-iosp, an rusp, an sgian-chrom gus gearradh nan adhaircean. Bhitheadh na h-innealan so cleachdta an dèanamh spàinean adhaire.

Am feadh agus a bhiodh na ceàird a’ dèanamh nan spàinean agus nan adhaircean bhitheadh na bana-cheàird air falbh ’gan reic, agus a’ tional agus a’ trusadh ri chéile na h-uile nì a bhiodh feumail do mhac duine.

Aig an am so féin chan ’eil nì air bith nach iarr iad. Bha dithist bhana-cheàird feadh a’ bhaile so an diugh agus tha mo bhana-choimhearsnach ag innseadh dhomh bho nach d’ fhuair iad bainne gu leoir uaipe gun do ghuidh té dhiùbh, “Gu ma tha ann a thionndaidheas gach boinne bainne a bhios aig do chuid spreidh gus a bhith ’na theàrr.” Tha guidheachan agus athchuingean aca a tha uamhasach ri an cluinntinn, agus tha a h-uile té dhiùbh ris a’ phìob-thombaca.

Aig an am a chaidh seachad bha mòran eagail rompa ach tha an sluagh an diugh na’s fiosraiche na gum biodh eagal aca roimh na guidheachan agus na giosragan aca.

Bhitheadh gach adharc mairt agus reithe air an tional feadh nan taighean leo gus spàinean a dheanamh dhiùbh.

Bha cuid dhiùbh a’ ruigheachd aois móire agus mar bu tric bhitheadh dall ’nan cois, agus an uair a thilgeadh na bana-cheàird na h-adhaircean air an ùrlar, theireadh an dall, “Thoir dhomh iad gus an laimhsich mi iad.” Dh’ innseadh e an sin cia lìon spàin a thigeadh as gach adhairc. Sparradh e an adharc fo an ghriosaich am measg na luaithe agus dh’ fhàgadh i an sin cho righinn, sùbailte agus gun


[TD 42]

gabhadh i roinn ’na stiallan leis an sgine-chruim. An déidh sin bha stiall an deidh stéille dhiùbh air an cur anns an laghadair agus e air a bhannadh gu cruaidh teann gus am biodh cumadh spàine air gach stéill dhiùbh. An sin bha an rusp a’ dol an tarruing agus an sgrìobadh a’ tòiseachadh—gach gual agus losgadh air an caitheamh air falbh agus a chas air a cumadh. Ghabhadh e an sin an t-iosp agus thòisicheadh am mion-ghlanadh. Tha an dara ceann de an iosp cruinn gus freagairt am broinn na spàine agus lag anns a’ cheann eile gus an cùl a ghabhail a steach. Tha iad fa-dheireadh air an lìomhadh le mìr de aodach olla, agus tha cuid dhiùbh air an gràbhaladh. Tha cuimhne agam gur e dà sgillinn an té de airgiod a bhiodh a’ dèanamh nan spàinean, ach mus falbhadh na bana-cheàird cha bhiodh nì a ghabhadh ainmeachadh nach iarradh iad, no ri sheachnadh nach faigheadh iad, air chor agus gum biodh so a’ dèanamh nan spàinean glé dhaor aig a’ cheann thall.

Bha sean chailleach aig an robh air mheomhair gnè dhuain de gach nì a bha dh’ easbhuidh oirre—car mar so—

Am faigh mi crioman ìme
No crioman feòla
No gràinean mine
No sgùird mhòine
No sean triubhsair
No sean chòta
<eng>Shawl<gai> no brògan
No crioman tombaca?

Ri mo cheud chuimhne is e dà thréibh cheàrd a bha a’ tathaich mar bu thrice air taobh an iar Siorramachd Rois. B’ iad Dòmhnullaich agus Stiùbhartaich. Bha iad a’ sealltuinn air an


[TD 43]

dùthaich so mar ionad an cuairte féin a mhàin, mar nach biodh gnothaich no còir aig treubh cheàrd air bith eile tighinn am fagus no am fianuis. Bhitheadh iad fìor choibhneil ri cloinn na muinntir a bha gu maith dhoibh fèin; ach an uair a thigeadh clann choimheach an rathad dhìreadh fear mór dhiùbh ’na sheasamh agus theireadh e aig àirde a ghutha, “Eireamaid agus dèanamaid fuil.” Theireadh an sean duine, “A fheara beaga, nam bithinn-se ’nur n-àite theichinn!” Chan éisdeadh iad ris a’ chòrr—is i a’ chas bu luaithe a chas bu docha leo gus an ruigeadh iad an taighean féin.

Thàinig atharrachadh mór air cùisean o ’n latha sin. Chan ’eil àth an diugh ri a faotainn thall no bhos agus chaill na ceàird an seilbh anns an dùthaich. Aig an am is ann am bùthan de shean siùil, agus de bhroineagan de ghnè rud sam bith a gheibh iad, a tha iad a’ fuireach. Chan aithne dhomh an diugh aon treubh seach treubh eile. Phòs agus chàraidich iad am measg a chéile air dhòigh agus nach fhios có dhiùbh a tha ann, MacAlasdair, Muillearach, Stiùbhartach no Dòmhnullach. Chan ’eil na ceàird a tha a nis a’ tighinn mu ’n cuairt cho ealanta idir ris an t-sean seòrsa. Chan ’eil grinneas no binneas annta—agus airson an cuid ciuil, bu cho taitneach le neach sgreadail nan ròcas ris. Chan aithne dhoibh aon spàin a dhèanamh no soitheach staoin a chumas deur uisge. An latha roimh bha té dhiùbh aig an dorus a’ farrach shoitheachan staoin air a’ mhnaoi. Cha chumadh iad boinne. Bha mi a’ gabhail seachad aig an dorus agus dh’ fhoighnich a’ bhana-cheàrd, “An ceannaich sibh-se, a dhuine, mias bhuam-sa?” Thuirt mise, “Cha cheannaich, no ceithir-latha-


[TD 44]

deug!”

“O, ma ta, an ceannaich sibh seachduin?”

“Cha cheannaich, no ochduin!”

Agus mar sin dh’ fhalbh i, ach cha b’ ann falamh.

Bheir mi seachad aon sgeul beag mar chomh-dhùnadh. Bha ministear còir aon uair a’ gabhail ceum an uaigneas an uair a thàinig a nuas air oiteag an anmoich fuaim tiamhaidh na pìoba móire. Dh’ fhàs an ceòl cridheil, ealanta, pongail agus an ùine ghoirid bha am ministear am fianuis <eng>camp<gai> cheàrd. Dh’ éisd e car ùine ris a’ cheòl, ach shaoil e gum bu chòir dha dhol agus ceisd a chur air a’ phìobaire. Agus an uair a sguir an ceòl chaidh e do a ionnsuigh agus chuir e fàilt air, ag ràdh,

“Tha thu maith aig a’ phìob mhóir.”

“Tha mi aig mo dhìchioll agus an còrr ri agairt orm,” arsa am pìobaire.

“A bheil thu cho maith aig na ceisdean agus a tha thu aig a’ cheòl?”

“Ma ta, a dhuine uasail, is ann a tha sin a réir nan ceisdean a bhiodh ann.”

“Ciod i crìoch àraidh an duine?”

“Feadairich thu-se e agus feuchaidh mise ri a chluich.”

Ach, a chairdean, tha ùine fhada bho an am sin!


[TD 45]

Eolas-aimsir nan Gaidheal.

Is cuimhne leam gum biodh an sabhal falamh deireadh a’ Mhàirt. Dh’ fhalbhadh neach as gach taigh leis an spréidh g’an saodachadh gu àirde a’ mhonaidh. Rachadh am buachailleachd gu beul an anmoich.

Is ann an sin a bhiodh a’ ghàir, a’ falbh leis a’ chrodh. Chluinnte “Hò—hò—
Bó dhubh, bó dhonn, bó chrom, riabhach!
Bithidh an Dubhag gu h-àrd
Agus Bànag gu h-ìosal!”

Bhitheadh na sean daoine a’ gabhail beachd air cearcall a bhiodh timchioll air a’ ghréin, no air a’ ghealaich, c’àite an d’ fhosgail e; oir ma is e droch cearcall no cuibhle a bha ann, is ann o’n àird an d’ fhosgail e thigeadh an stoirm. Gu tric is ann mar dh’ fhosgladh an cearcall a bha e ri aithneachadh có dhiùbh is e olc no an e maith a bha ri thighinn ’na dhéidh. Bhitheadh dòm faisg air a’ ghréin no air a’ ghealaich ’na chomharradh dona; ma is ann air toiseach a bha e, b’ e sin bu mhiosa. Bhitheadh ceanna-cruaidh ’na dhroch comharradh, mar thuirt Alasdair Dòmhnullach ann an “Sgiobaireachd Chloinn Raghnaill.”

“Fadadh-cruaidh ’san àirde an iar oirr’:
Chite gach dath a bhiodh am breacan
Air an iarmailt.”

Bha

“Bogha-frois ’san oidhche
’Na aoibhneas do an chìobair.”


[TD 46]

“Bogha-frois ’sa ’mhaduinn
Chan fhada gus an sìn e.”
“Breac-a-mhuiltein air an athar
Latha maith am màireach.”

Bha “Ceann-snaim” ’na chomharradh maith no dona a réir is mar dh’ fhosgaileadh e. Is e ceann-snaim cearcall de neòil a’ ruigsinn bho dhara taobh na h-iarmailt gus an taobh eile. “Leis mar dh’ fhosgail an ceann-snaim, gaoth is uisge bheir e dhuinn.”

“Dh’ fhosgail an ceann-snaim ’san Ear
Thìg an tiormachd thar an lear.”

“Gaoth a tuath, fuachd is gaillionn,
Gaoth an iar, iasg is bainne,
Gaoth a deas, teas is toradh,
Gaoth an ear, meas air chrannaibh.”
“Cha robh samhradh riamh gun ghrian,
Cha robh geamhradh riamh gun sneachd,
Cha robh Nollaig Mhór gun fheòil,
No bean òg da deóin gun mhac.”
“Mios roimh gach ràith a coslas.”
“An ceud Di-luain de an ràith latha rathail.”
“Ged nach biodh agam ach an t-uan,
Is ann air Di-luain a dh’ fhalbhainn leis.”
“Dior-daoin, Latha Fhéill Chaluim Chaoimh,
Latha chur chaorach an sealbh.”
“Aireamh na h-Aoine caoraich a’ bhaile ud thall.”
“Trì latha sgathaidh na bà riabhaich
“Laithean iasad a’ Ghiblin.”
“Am bronnach Geamhraidh,
Is an seang Earraich.”
“Bi gu subhach geamnuidh
Moch-thrathach ’san t-Samhradh.


[TD 47]

Bi gu curraiceach brògach,
Brochanach ’sa’ Gheamhradh.”
“Na pòs ’san Fhoghar,
Dèan foighidinn ’sa’ Gheamhradh,
Biodh tu cabhagach ’san Earrach,
Bidh gainne arain ’san t-Samhradh.”
“Is i an Nollaig dhubh a nì an cladh mèith.”
“Latha Fheill Brìghde thig an righinn as an tom.”
“Suipeir le soillse là mu Fhéill Brìghde;
Cadal le soillse là mu Fhéill Pàdruig.”

“Tha an oidhche agus an latha co-ionann Latha Fhéill Pàdruig.”
“Latha Fhéill Pàdruig, bheir na cait an connadh dhachaidh.”
“Bidh breac air gach linne Latha Fhéill Pàdruig.”
“‘Gug-gùg’ arsa a’ chuthag Latha Buidhe Bealltuinn.”
“Latha Fhéill Eathain ’san t-Samhradh
Théid a’ chuthag ’na taigh Geamhraidh.”

Bha móran geillidh aig sluagh air son Di-haoine oir cha chluinneadh na daoine beaga féin cho maith air an là sin; oir thuirt an saighdear aig Uaimh na h-Ochanaich: ‘Beannachd ’nan siubhal agus ’nan imeachd, is i an nochd Di-haoine, agus cha chluinn iad sinn.”

Bha na Gàidheil riamh ’nan sluagh gaisgeil, eudmhor, agus geur-chuiseach, a’ gabhail agus a’ foghlum obair nàduir. Anns na linntean a dh’ fhalbh, cha robh foghlum na litreach ’nam measg; gidheadh bha iad cho làn de fhoghlum nàduir agus a tha an t-ugh de an bhiadh, agus tha mi a’ smuaineachadh gun toireadh cuid de na sean daoine a bha an sud, dùbhlan, ann cuid de nithean, do na feallsanaich as fhaide chì ’nar latha fhéin. Cha robh


[TD 48]

nì eadar muir is monadh, srath is beinn, fuachd no teas, geamhradh no samhradh, earrach is foghar, nach robh aca ann an rainn, seanfhacail, is cantuinnean. Dhèanadh iad leigheas le lusan, freumhan agus duilleagan nan craobh. Dhèanadh iad dathan le pris, fraoch, blàithean, freumhan, is liath-sgroth nan creag ’s nan clach. Cha robh fiù feamainn a’ chladaich, is duileasg na tràighe, leis nach robh iad a’ dèanamh datha is leigheis. Bha a’ ghrian is a’ ghealach air am faire is air an toirt fainear mar dh’ éireadh is mar laigheadh iad an diugh is am màireach. Bha beachd àraidh air a ghabhail air Dior-daoin roimh thighinn an t-soluis, có dhiùbh bhiodh e maith no dona. “Amhuil agus mar a bhios Dior-daoin, is ioghnadh mur bi an ceud cheathramh.” Ma bha an Solus Ur ’na laighe fada air a dhruim, theireadh iad solus boirionn ris, is cha bu chaomh leo idir e: “Solus Boirionn air a dhruim, bidh cuimhne air le sìon is gaillinn.”

Ach is e an Solus Sathairne Foghair a bha air uairean ’na chùis-eagail thar gach soluis.

“Solus Sathairne Foghair—Bidh e ’na righ am feabhas air seachd soluis, no gabhaidh e an cuthach seachd uairean.” Bha aig neach ri bhith toigheach ciod an suidheachadh am biodh a làmhan no ciod a bha e a’ dèanamh an am dha an solus ùr fhaicinn an toiseach. Ma bha làmhan neach ’na phòcaidean chan fhaigheadh e móran r’a dhèanamh air am biodh rath, cho fada agus a bhiodh an solus sin air an athar.

“Am fear a chì an solus le làmhan ’na phòcaidean, Cha tig rath mór air ri a linn.”

Nam biodh neach a’ giùlan rud, bha sin ’na chomharradh maith. Saoilidh cuid nach ’eil feum,


[TD 49]

no maith sam bith, anns na giosragaibh so. Ach ma sheallas sibh a steach annta, chì sibh gu bheil ni-eiginn feumail co-cheangailte ris gach aon diùbh: oir is dìomhanach an comharradh air fear ’sam bith, a bhith falbh le làmhan air an sparradh ’na phòcaidean. Cha robh uaireadairean aig na seana Ghàidheil, no ionndrainn orra; bha a’ ghrian a’ dèanamh gnothaich troimh an latha; a’ ghealach agus na reultan ré na h-oidhche.

Bha “an Ceann,” “an Grioglachan,” “a’ Chaschrom” no mar their sinn ’san àite so “a’ Chaschaibe,” agus “Nighean Righ Mheallain” ’nan comharra maith gu leòir air mar bha an ùine a’ dol seachad. Aig a’ Chéilidh nuair bhiodh an oidhche dorcha, gun aon reul ri a faicinn, theireadh fear-an-taighe: “Aithnichidh sibh an nochd air bhur broinn cuin is còir dol dachaidh, oir thig an t-acras.” B’ fhìor thoigh leis na sean daoine oidhche gun rionnagan anns an ràth dhorcha. “Cha b’ e manadh na soinneantachd, oidhche shoilleir ’san ràth dhorcha.” Bha beachd air oidhche rionnagaich, mar so:

Gaoth o rionnaig an Earraich;
Teas o rionnaig an t-Samhraidh;
Uisge o rionnaig an Fhoghair;
Reothadh o rionnaig a’ Gheamhraidh.

Geamhradh reòdhtanach, Earrach ceòthanach,
Samhradh breac-riabhach, is Foghar geal-ghrianach
Cha d’ fhàg gorta riamh an Albainn.

Is ann mu an Earrach as motha bha de ràitean de na ràithean air fad. Bha Faoilleach is Gearran, Sguabag, is Feadag, agus Cailleach chrainntidh, ri dhol seachad, mu an tòisicheadh an t-àiteach. Thuirt Eoghann MacLachluinn an Oran an Earraich: “Feadag, Sguabag, Gruaim a’ Ghearrain, Crainntidh Chailleach, ’s beurra friodhan.”


[TD 50]

Sean chantuinnean: “Is mise am Faoilleach faonraidh, fuar, nì bàs chaorach is caoile uan.”

“Is mise an Gearran geàrr, a chuireas a’ bhó anns a’ pholl gus an toll air a cléith, no gus an tig an tonn thar a ceann.”

“Mios a dh’ Fhaoilleach, naoi là Gearrain,
Trì là Sguabaig, suas e an t-Earrach.”

“An Fheadag, màthair an Fhaoillich fhuair,
Marbhaidh i caoraich agus uain,
An Gearran geàrr, nì e farran nach feàrr—
Cuiridh e a’ bhó anns an toll
Is gun tig an tonn thar a ceann.”

“Mar mhart caol a’ tighinn gu baile tha camhanaich na maduinn-Earraich.”

“Dorcha, doirionta, dubh,
An ceud trì là de an Gheamhradh;
Is ge b’ e bheir géill do an spréidh
Cha toirinn féin gu Samhradh.”

“Is mise an Sguabag bheag a sguabas sabhal.” Bha biadh na spréidh fàs gann agus gu tric a’ teireachdainn anns na sean tìmean na’s luaithe na tha e an diugh ’nar latha-ne.

Mur biodh caora dhubh ann, aig am biodh an cnaimh-slinnein cleachdte ri bhith air a chur am feum gu bhith a’ dèanamh fiosachd leis, cha robh e idir rathail beathach a mharbhadh air Di-haoine.

Bha Di-haoine ’na latha sealbhach gu tòiseachadh ri obair, mar tha àiteach, cur is buain, mar a chì sibh o an sgeul a leanas.

Bha duine àraidh a’ ruamhar leis féin ann an eilean, uair de na bha ann, agus bha iomair maith buan aige r’a thionndadh. Cha robh neach cobhrach aige. Thòisich e ri miannachadh gun tigeadh cuid-eiginn g’a chobhair. Sùil d’ an tug e air a bha sean duine le a chois-chruim, is e ag iarraidh obair. “Mu ’n tòisich thu, ainmich do


[TD 51]

dhuais,” ars’ an tuathanach. “Is mo dhuais, ma dh’ fhanas mi ris an raon a ruamhar, gum faigh mi làn mo ròp-eallaich an am a’ chrothaidh.” “Bu ròp an ròp sin, agus bi tòiseachadh gun dàil,” ars’ an tuathanach. Bha an tuathanach air a’ ghruaidh-thòisich, is am bodach a’ gabhail a’ phutaidh uaith. Cha robh nì r’a chluinntinn ach am bodach ag éigheachd

“Geàrr fòid, fhir a’ bhaile, is tu fhéin
Mac bean a’ bhaile bho chian.”

Mu am b’ urrainn e an aon phloc a thionndadh bha am bodach air a ais, an déidh an t-sreath a ruamhar is e ag éigheachd “Geàrr ploc fhir a’ bhaile,” etc. Gus a bhith aithghearr: mu an deachaidh dara leth an latha thairis, bha an t-iomaire air a thionndadh. Mhol an tuathanach e, is dh’ iarr e air tighinn a steach gu biadh. Thuirt am bodach nach robh biadh ’na bhargan. “Ach cuimhnich thusa mo dhuais, is ged nach cuimhnich thusa, cha di-chuimhnich mise.” Shraon e mach a chas-chrom is sheas e oirre, agus rinn i bìrlinn dha a thug thairis e.

Chan fhacas sealladh tuilleadh de an bhodach gu am an Fhoghair. Air latha chròthaidh thàinig am bodach is crioman de ròp aige ’na làimh. “Cha mhór is fhiach an ròp a thug thu leat,” ars’ an tuathanach. “Stad gu deireadh gus am faic thu” ars’ am bodach. Bha am bodach a’ cur anns an ròp gus an robh fàs an iomaire gu bhith ann. Ghlaodh an tuathanach:

“Aoine dhearg mi, Aoine chuir mi,
Aoine bhuain mi,
Aoine tionaileam mo chuid sguaban,
Is a Fhir a dh’ òrdaich na ceithir Aoineachan,
Na leig mo chuid-s’ anns an aon ghad-ghuailne.”


[TD 52]

Mar sin bhrisd an ròp, agus theich am bodach! Tha so a’ feuchainn duinn gu robh Di-haoine ’na latha rathail gu tòiseachadh ri cur is buain. Ach cha tòisicheadh neach ’sam bith ri àiteach air Disathairn. “An obair a thòisicheas air Di-sathairn bidh i seachd Sathairnean gun dèanamh.”

“Deireadh nan seachd Sathairn ort.”
“Sonas nan seachd Sathairn ort.”

Is iad sin droch ghuidheachan.

“Is ann air Di-sathairn a’ gearradh uain,
A bhuail an t-earchall orm an spot.”

“Imrich Shathairne gun bhuaidh,
Agus imrich Luain gu deas,
Ged nach biodh agam ach an t-uan,
Is ann air Di-luain a dh’ fhalbhainn leis.”

Comhairlean caillich do a mac an uair nach robh i air son gum falbhadh e idir:

“Na falbh Di-luain, agus na gluais Di-mairt;
An Ciadain daobh, agus an Daorn dàlach
An Aoine mi-bhuadhach
An Sathairne mi-ghràdhach.
Leig dhiot sgrìob na truaigh
Is cha dual dhuit falbh am màireach.”

“Di-dòmhnuich éirig do an ré,
Di-luain na éirich gu moch,
Di-mairt àr agus eug,
Di-ciadain creuchd agus croch,
Dior-daoin daoch agus lochd,
Di-haoine ìre na diombuaidh,
Is cha dual duit falbh an nochd.”
Is iad sin droch ghuidheachan.
“A nì an Sathairn deurach.”
“Mort na h-Aoin air an t-Sathairn.”
“Is e Di-luain iuchar na seachduin.”


[TD 53]

Bha rud am measg na sean mhuinntir roimh an robh eagal mór aca agus fìor theicheadh, b’e sin, “rosad.” An am falbh a dh’ iasgach, bha cuid de an t-sluagh a rachadh a bhàrr an rathaid nam faiceadh iad a leithid sud de neach a’ tighinn ’nan coinne. Tha e ceart dhomh luaidh a dhèanamh air so an seanchas-aimsir nan Gàidheal, oir bha iad a’ creidsinn gu robh cumhachd aig an droch fheadhainn so thairis air an aimsir, agus gum b’ urrainn iad gaoth mhór, no bheag, a dhèanamh mar thogradh iad féin. Is cuimhne leam neach de na fir shaobh-chrabhach so, agus an ceud iasg a ghlacadh e, theireadh e:

“Seun dearg air iasg, fuil air dubhan,
Cha bu rosad deargadh, is fuil gu feur ort.”

Agus Gràis-iasg: “Gu robh tuillidh anns an t-seilbh cheudna gus an lìon mi mo sgùilean diùbh.” Cha bu mhath le fear dhiùbh so an t-iasg a ghlac e a chunntadh no innseadh cia lìon iasg a fhuair e, agus is ann uaithe so a thàinig an seanfhacal: “Is ann an ceann bliadhna dh’ innseas iasgair sgeula.”

Thig am Faoilleach a steach air Di-mairt no Dihaoine—

“Mairt a thig iad, is Aoine théid iad.”
No “Aoine thig iad, is Mairt a théid iad.”

Dh’ iarradh na sean daoine gun tigeadh am Faoilleach a steach le “ceann nathrach is le earbull peucaig” air. Dòigh nan Gall, gun tigeadh am Màrt a steach mar leóghann, is gum rachadh e am mach mar uan.

Am cur an t-sìl:

“An ceud Mhairt de an Mhàrt leig seachad,
An dara ma’s fheudar;


[TD 54]

An treas Mairt
Ged nach rachadh clach chinn-a-mheòir an aghaidh na gaoithe tuath,
Cuir an sìol ’san talamh.”

Aig an am anns a bheil sinne beò, chan ’eil an aimsir a’ co-sheasamh ris na ràitean aig na sean daoine idir. Bha iad cho maith air bàrdachd is nach robh nì air an leigeadh neach sùil, nach robh aca an rann.

Bha na bàird chrosda anabarra trom air a’ Gheamhradh. Ann a bhith ’ga chàineadh agus ’ga smàdadh cha robh iad a’ tuigsinn idir feum a’ Gheamhraidh ann a bhith marbhadh meanbh-bhiasdan nach léir do an t-sùil agus a tha a’ toirt mi-fhallaineachd a steach do an t-saoghal. Cha robh smuain aig na bàird gur ann de mheanbh-bhiasdan a tha gach galar is tinneas, fiabhras, “breac,” is caitheamh a’ tàrmachadh agus a’ tòiseachadh. Cha robh gloineachan-meudachaidh cho cumhachdach agus a tha iad ’nar latha-ne, ged tha mi creidsinn gu robh cuid de an t-sluagh cho glic agus a tha iad an diugh. Dh’ fhoghnadh leis na bàird a bhith a’ ruith sìos a’ Gheamhraidh agus ag àrdachadh cliù nam mìosan eile. Thuirt Rob Donn:—

“An t-Samhuinn bhagarach, fhiadhaich,
Dhùbhrach, chiar-dhubh gun bhlàths,
Ghuineach, anbhliochdach, fhuachdaidh,
Shruthach, steallanach, fhuaimneach,
Thuileach, anshocrach, uisgeach,
Gun dad measaich ach càl,
Bidh gach deat is gach mìseach
Glacadh aogais a’ bhàis.”

Thuirt Eoghann MacLachluinn:—


[TD 55]

“Mìos reub-bhiorach, cìreanda
Chreuchdas gach dùil;
Mìos buaireasach, buailteach
As neo-thruacanta gnùis;
Mìos nuarranta, buagharra
Is tuath ghaothach spùt,
Bhios gu h-earr-ghlaiseach, feargach
Le stairirich nach ciùin.
Mìos burra-ghlasach, falmarra,
Garbh-fhrasach, fuar,
Tha glìb-shleamhain, dìleanta,
Grìom-reòtach, cruaidh;
Ged robh luirgnean ’gan ròsladh
Ri deagh theine guail,
Bidh na sàiltean ’gan cràdhladh
Gu bàs leis an fhuachd.”

Thuirt MacMhaighistir Alasdair:—

“Am mìos nuarranta, garbh-fhrasach, dorch,
Shneachdach, cholgarra, stoirm-shionach bith,
Dhìsleach, dhall-churach, chathach, fhliuch-chruaidh,
Bhiorach, bhuagharra ’s tuath-ghaothach cith;
Dheigheach, liath-reòtach, ghlìb-shleamhain, gharbh,
Chuireas sgiobairean fairge ’nan ruith;
Fhliuchach, fhunntainneach, ghuineach gun tlàs,
Chuireadh anail ’s gach càileachd air chrith.
Am mìos cnatanach, casadach, lom,
A bhios trom air an t-sonn-bhrochan dhubh;
Churraiceach, chasagach, lachdunn is dhonn,
Bhrigisneach, stocainneach, chom-chochlach, thiugh,
Bhrògach, mhiotagach, pheiteagach, bhàn;
Imeach, aranach, chàiseach gun ghruth;


[TD 56]

Le miann bruthaisde, mairt-fheòil is càl,
Is ma bhios teth nach dèan tàir air gnè stuth.”

Tha mise an dùil gur seanchas-aimsir so da-rìreadh, ach tha so am pailteas de na rinn na bàird de chàineadh air a’ Gheamhradh. Agus gheibhear an còrr an “Sàr Obair nam Bàrd Gàidhealach.”


SEANFHACAIL AIR AN AIMSIR.

A’ bhliadhna as gainne min, dèan fuine thana.
An turadh, an t-anmoch, am muir-làn agus an Dòmhnach.
Nuair thig an là fliuch tughaidh mi taigh,
Ach an uair a thig an là maith cha tugh taigh no bothan.
Cha b’e là thughadh nan taighean là sileadh nam frasan.
An-uair ort!
Bithidh tus’ a’ fochaid orm-sa, air son mo bharra a bhuain glas,
Bithidh mis a’ fanaid ort-sa an uair nach bi agad ach a’ chas.
Cuiridh aon uair de chathadh Gearrain
Seachd bolla sneachd troimh tholl tora.
Chan ’eil fios có as faide saoghal,
Am fear a chaomhnas no am fear a chaitheas.
Chan ’eil fios ciod as feàrr, a bhith ro fhada no ro gheàrr.
Chan fhuirich muir ri uallach, agus cha dèan bean luath maorach.
Cha dèan bean gun fhuras aodach.
Cha dèan bean gun naire cugainn.
Chualas a’ ghaoth, ach chan fhacas i.
Cho tana ris a’ ghaoith Earraich.
Còir Mhic Mhaoilein air a’ Chnap, cho fada agus a bhuaileas tonn ri creig.


[TD 57]

Coileach a’ Mhàirt, bithidh e ’na thràthadair daonnan.
Deireadh is toiseach na sìne, clachan mìne meallain.
Druididh gach eun ri ealtainn an uair thig an t-anmoch.
Foghar Ghlinne Chuaich, gaoth a tuath agus cruaidh reothadh.
Gabh an latha maith ’na thoiseach.
Gaoth a tuath mu Challuinn—fuachd agus feannadh.
Gaoth mhór a bolg beag.
Gaoth roimh aiteamh, gaoth troimh tholl,
Is gaoth lom, fo bhonn an t-siùil,
Na trì gaothan as fuaire air bith.
Ge b’ oil leis a’ mharaiche dhian
Thig a’ ghaoth an iar an déidh an uisge mhòir.
Is fial gach sìon agus a’ ghaoth ’na laighe.
Is gann an t-Earrach an cunntar na faochagan.
Ma tha a’ ghaoth air chall iarr o’n deas i.
Mar chloich a’ ruith le gleann, feasgar fann Foghair.
An uair thig an Samhradh, togaidh sinn taigh;
An uair thig an Samhradh is feàrr a bhith muigh na bhith staigh.
Nì a’ mhoch-éirigh an latha fada.
Nì duine bùth air sgàth na h-aon oidhche.
Thig sin as do shròin fathast, agus théid an cathadh innte.
Thig! thig! latha maith gu dèanamh nid.
Tha an cat ’san luath, thig frasan fuar.
Bithidh geoidh agus gabhair bodhar anns an Fhoghar.
Reothadh an lodain làin, cha dàn da bhith buan.
Cur ri reothadh agus treabhadh ri uisge, gnìomh an amadain.
Am fear nach dèan Nollaig da dheòin, nì e Càisg a dh’ aindeoin.


[TD 58]

“Seòl,” ars’ an righ—“Fuirich,” ars’ a’ ghaoth.
Is olc a’ ghaoth nach séid seòl fir-eiginn.
Cha tig aiteamh a gaoith a tuath
No sneachd buan a gaoith a deas.
An rud a thig leis a’ ghaoith, falbhaidh e leis an uisge.
Giùlain do bhreacan anns an là mhaith.
Mil fo thalamh bainne Geamhraidh.
Am fear nach cuir ’san là fhuar
Cha bhuain ’san là theth.
An uair dh’ fhalbhas na Fuathan a tha am bruaich gach eas,
Faodaidh gach bean ghuamach dhol a bhuain gach meas.
Chan e an là maith nach tig ach an duine dona nach fuirich ris.
Foghar an àigh, ial agus fras.
Foghar fada agus beagan buana.
Biodh e fuar no biodh e blàth,
Bi glic is cuir an sìol ’sa’ Mhàirt.
Anmoch gu loch, moch gu abhainn,
Is meadhon latha gu allt.
An uair is Ciad-aonach an t-Samhain
Is iargaineach fir an Domhain.
Is mairg is màthair do mhacan baoth,
An uair is Daorn a’ Bhealltainn.

Bha Dior-daoin ’na là sealbhach gu tòiseachadh ri deilbh aodaich, no dhol air thurus:
Dior-daoin Chaluim Chille Chaoimh.
Air an treas latha deug de cheud mhios an Earraich bha an nathair-nimhe tighinn a mach as a h-àite falaich.

Latha Fhéill Brìghde thig an Imhir as an toll,
Cha bhuin mise do an Imhir,
Is cha bhuin an Imhir rium.

[TD 59]
Latha Fhéill na Brìghde thig an Imhir as a’ chnoc,
Cha bhuin mise do nigh’n Imhir agus cha dèan nigh’n Imhir mo lochd.
Latha Fhéill Brìghde brisgeanach,
Thig an ceann de an chaiteanach;
Thig nigh’n Iomhair as an tom,
Le fonn feadanach.
Thig an nathair as an tom,
Latha donn Fhéill Brìghde,
Ged a bhiodh trì troighean de an t-sneachd
Air na leacan làir.

Bha an sluagh a’ creidsinn am manaidhean mar bha eòin, agus ainmhidhean, béisdean agus beathaichean de gach gné.

An am falbh a dh’ iasgach, nan coinnicheadh gearr (no maigheach) fear, thilleadh e dhachaidh. Ach is e bhiodh buileach dona nan coinnicheadh té le falt ruadh fear. Thilleadh e dhachaidh, is rachadh e timchioll an taighe deiseal, trì uairean as déidh chéile ag ràdh:—

“Gruag ruadh boirionnaich,
Feusag liath firionnaich,
Is mairg a thachradh sud rium féin
Ach deiseal théid ge b’ oil leotha.”

Moch madainn Luain, chualas—
Chualas meaghal uain,
Agus migead eunraig sèimh,
Is mi am shuidhe crom,
Agus cuthag liath-ghorm,
Gun a bhiadh am bhroinn.
Feasgar finidh Mhairt
Chunnacas air lic mhìn
Seilcheag shliom bhàn,
Agus clacharan fionn


[TD 60]

Air bharr gàrradh thuill
Searrach sean làrach,
Spàgail agus a chùl rium;
Dh’aithnich mi air mo chridhe is mo chliabh,
Nach rachadh a’ bhliadhna leam.

Chuala mi a’ chuthag gun bhiadh am bhroinn,
Chuala mi smùdan am bàrr a’ chroinn,
Chuala mi cuanal iad, shuas anns a’ choill’,
Chuala mi tuargan cumhachag na h-oidhch’,
Chunnaic mi an t-uan is a chùl rium,
Chunnaic mi an t-seilcheag air an lic luim,
Chunnaic mi an searrach le a thulchainn rium,
Chunnaic mi an clacharan air gàrradh thuill,
An eunrag is mi am shuidhe cruinn,
Is thubhairt mi an sin le mo bhial
Cha téid a’ bhliadhna so leam.

Thuirt an Gearran ris an Fhaoilleach:
“C’ àite an d’ aom an gamhainn bochd?”
“A Fhir a thug mi chun an t-saoghail,
Chuir mi a mhaodal air an stoc.”
“Och! mo léireadh!” ars’ an Céitein,
“Is truagh an éirig a thig ort;
Nan d’ fhuair mise bogadh chluas deth,
Chuir mi suas e ris a’ chnoc.”

An sneachd nach tig mu Shamhainn
Thig e gun amharus mu Fhéill Brìghde.
(Tha an seanfhacal so a’ seasamh cho cinnteach agus a bha e riamh.)

[TD 61]

Donnchadh MacGille Eathain.

B’e an duine so figheadair a bha an
Naast ris an canadh sluagh an àite

Am Breabadair Dubh.

Chan ’eil mi fìor chinnteach ciod è a’ mheur de Chlann ’Ille Eathain bho an do bhuaineadh am fear so. Ach bha Donnchadh agus Mairearad a phiuthar, a bha a’ cumail taighe dha, cho cruadalach ris an spor! Mar thuirt Donnchadh Bàn mu an eilid,

Fulangach air fuachd
Is i gun chuma air luathas
Urram claisdeachd chluas
Na Roinn Eorpa dhi.

Bha am Breabadair Dubh cho righinn ri “gad seilich air a thoinneamh cearr,” cho luath ri cuilean coin, agus cho dìleas ris an léine as dlùithe do an chraicionn. Ach bha aon droch bhuaidh air—cha b’urrainn da facal a chleith! Bha, air feasgar bòidheach àraidh, gille òg a’ dol a shuirghe air rìghinn mhaisich, mhaoith. Bha iad ’nan suidhe an coire beag os cionn rathad an t-Slios. (Is e an Slios a theirear ris an dùthaich eadar Poll Iùbh, Inbhir-àsdal agus an Uaghaidh.) Có thàinig orra ach am Breabadair Dubh! Ghuidh an gille air gun fhacal a ràdh mu an timchioll. Thuirt e nach abaireadh. Ach, mo thruaighe, bha an naidheachd ro mhilis airson Donnchadh bochd a ghléidheadh dha fhéin, agus b’iad na suirghichean òga a fhuair sin a mach gu h-amhaltach!


[TD 62]

Ach air son sin, bha e cho maith dhomh, agus e cho measail agam, ri m’ athair.

Bha Mairearad cho treun ri a bràthair. Bha i iomraiteach aig fasgnadh agus gréidheadh sìl. Ré cruaidh reodhaidh dhuibh (reodhadh gun sneachd) bhitheadh i air a dà ghlùin aig a’ phill-fhasgnaidh fad an latha, agus ged a bhiodh càch air an ais is air an aghaidh a’ garadh làmhan agus chas chan fhacas Mairearad riamh a’ bualadh a làmhan le fuachd. Bha na ’Illeathainich a bha annta glé dhorch anns a’ chraicionn.

Bha bràthair aca do am b’ainm Alasdair. Phòs esan agus fhuair e croit air an taobh an iar de an bhaile. B’e sin a dhà no a trì de bhallanan àitichte, le stiall de an mhonadh comh-cheangailte ris. Bheireadh e bhuaithe so a’ bhuil a b’ fheàrr a dh’ fhaodadh e. Ach chaochail e, agus dh’fhàg e sèanar de chloinn laig—an neach a bu shine dhiùbh a sè deug—an neach a b’ òige air a’ chìch.

Bha taigh a’ bhreabadair air taobh eile a’ bhaile—air taobh a muigh a’ ghàraidh, agus an oisinn bhioraich, chlachaich eadar dà allt. Bha seilbh aig léigh na sgìre air an talamh so agus bha crodh agus caoraich aige air am pailteas. Cha b’ fhiach làrach an taighe bonn-a-sia ruadh—gidheadh, bha aig a’ bhreabadair bhochd ri a dhol gu taobh Loch Thollaidh, cóig mìltean air astar, a bhuain no a ghearradh mòine an dara fear (agus a phiuthar ’ga sgaoileadh a mach) do an léigh, gus am biodh gu leòir buainte aig an dithis dhaoine airson teine na bliadhna, agus bha aca, e fhéin agus a phiuthar, ri bhith a’ tighinn dachaidh na h-uile oidhche—agus sin airson màl an taighe.

Bha an léigh teann an gnothaichean, ach an am trioblaid cha robh na b’ fheàrr na e. Cha do ghabh e sgillinn riamh bho an neach a bu chaomh leis,


[TD 63]

agus a bhiodh ’ga chobhair le obair tuathanais. Bha am Breabadair Dubh cho bochd ri neach sam bith. Cha robh aige riamh bó no laogh, caora no uan, gabhar no meann, cearc no coileach, cù no cat, ach a’ bheairt-fhighe, dorgh agus slat-iasgaich. Is e gròta, no ceithir sgillinnean, a bha e a’ faighinn as an t-slait airson a’ bhreacain no a’ chlò a dh’ fhigheadh e, agus bha slat-thomhais a’ bhreabadair dà òirlich na b’fhaide na slat a’ cheannaiche.

Ach is e a dh’ fhàg am breabadair cho ro bhochd an t-iochd a bha ’na chridhe ri cloinn a bhràthar. Bha e fhéin agus a phiuthar fialaidh, pàirteach ’nan nàdur; bha clann am bràthar dhoibh mar gum bu leotha fhéin iad. Gheibheadh a’ chlann na h-uile nì a b’ fheàrr a bhiodh aca, agus uairean an t-iomlan. Dh’ fhalbhadh Mairearad feadh nan taighean a’ cosnadh a lòin; agus an uair a bhiodh Donnchadh ’na thrasgadh aig a bheairt, agus e fàs sgìth, rachadh e a mach agus chuireas e a dhruim ris a’ bhalla aig ceann an taighe, agus e a’ coimhead a null ris a’ bhaile, bheireadh cuid-eigin an aire dha. Is minic a chuala mi mo mhàthair ag ràdh, “Gu dearbh, a chuideachd, chan ’eil nì aig a’ bhreabadair an diugh a théid ’na bheul—tha a dhruim ris a’ bhalla.” Rachadh smèideadh ris a’ bhreabadair bhochd agus thigeadh e gu h-aoidheil, aighearrach. Chan aithnichte air bròinein nach robh e cho saoibhir ris an righ. An uair a gheibheadh e biadh theireadh e, “Is feàirrde i sud,” oir taing na b’ fheàrr cha robh aig Donnchadh caomh. Thigeadh Mairearad dachaidh air chinn na h-oidhche, agus bhitheadh rud-eigin aice dha, ach an uair a ghabhadh iad an lon-maidne cha robh cinnt air bith cia as a thigeadh mìr eile. Cha robh cùram sam bith orra nach faighte am pailteas.

Ged a bha Donnchadh bochd bha e buileach


[TD 64]

tréibhdhireach, mion-fhaicilleach, pongail. A dh’ aindeoin cho feumach agus gum biodh e air airgiod cha toireadh sin air aon lùb dhona a dhèanamh anns a’ chealtar a bhiodh e a’ fighe, ach bhitheadh e cho teann cruaidh fighte agus gur ann air éiginn a ghabhadh e caitheamh. Bha e cho maith aig na bioraibh agus a bha e aig a’ bheairt. Bha mor-spéis aige do na caileagan òga. Mar dhearbhadh air so, thigeadh té sam bith dhiùbh so chuige leis an stocainn aice gu seòladh mòran na bu luaithe na rachadh i gu a màthair, a theagamh bheireadh dhi achmasan airson dearmaid no mearachd, ach Donnchadh còir, sheòladh e mar bheireadh i a mach e, mar chuireadh i a steach e, mar thogadh agus mar dhùnadh i an t-sàil agus an t-sròn.

B’e taigh a’ bhreabadair an taigh-céilidh a bha aig an t-sluagh. Bha e fhéin agus a phiuthar aoidheil, cairdeil, carthannach—an oidhche bu mhò a chruinnicheadh gus a’ chéilidh sin an oidhche bu toilichte a bhiodh iad. Gheibheadh na caileagan na ceud àiteachan-suidhe an solus a’ chrùisgein a bha daonnan crochta os cionn na beairte; shuidheadh na gillean far an togradh iad, thall ’s a bhos, ach bha na caileagan air an cuireadh gus an t-solus. Bhitheadh iomadh sùil thlàth a’ dol suas far am biodh na caileagan, agus còmhradh blàth-chridheach a’ dol air aghaidh eatorra, ach an uair a thogadh Iseabail, agus a’ choisir a bhiodh ’na fochair, suas am fonn

“Hù horò ’Ille Dhuinn, ’Ille Dhuinn Bhòidhich”
no “Théid i is gun téid i leam”
no “Horò mo Nighean Donn Bhòidheach”

bhitheadh gach cluas fosgailte agus gach cridhe a’ plosgadh ri éisdeachd na coimh-sheirm a bu bhinne na teud-chiùil sam bith.

Aon sgeul eile mu a dheidhinn. Rinn mi


[TD 65]

iomradh cheana air an léigh. Ma ta, bha bràthair aige a bha a’ cumail ghnothaichean an rian da. Bha am breabadair agus an duine so a’ gearradh mòine. Thòisich bràthair an léigh ri gearan nach mór a bha am breabadair a’ dèanamh. Thuirt Donnchadh, “Tha mi dèanamh gu leòir airson na tha mi a’ faighinn air a shon, ach is suarach am fear a chuireadh tu fhéin de an bhac.”

Thuirt am fear eile agus e a’ freagairt, “Chan ’eil iad pailt a dhèanadh sin, oir chan ’eil duine an Gearrloch a dhèanadh seise dhomh-sa.”

Arsa am breabadair, “Chaidh Gearrloch bhuaithe ma tha sin fìor, ach tha mise an dùil nach ̓eil duine an Gearrloch na’s truaighe na mi fhéin agus chan ’eil thu-sa a’ cur eagail air bith orm.”

“A bheil thu an dùil, a Dhonnchaidh, gun dèanadh thu an gnothach orm fhéin?”

“Chan ann an dùil a tha mi idir, oir tha mi cinnteach ann.”

Cha d’ éisd am bràthair an còrr. Am bad a chéile bha na fir. Chuir am Breabadair Dubh sìos e air a’ cheud char.

“Cha d’ fhuair mi ceartas, ’ille,” thuirt bràthair an léigh.

“Gheibh thu còir is ceartas gu do riar,” fhreagair am breabadair.

An sàs a rithist bha na fir—fhuair e ceartas gu a riar, ach bha e sìos cho grad agus a bha e roimh. Thuirt an sin am breabadair, “Feuchaidh mi thu de mo leth-ghlùn.” Lùb e a leth-ghlùn, agus chuir e an glùn eile air torran—sgaoil e a mach a làmhan, ach cha tigeadh Padruig.

“Ceart gu leòir,” thuirt Donnchadh, “tha sin cho maith dhuit mu an nàirichear gu buileach thu, oir cha dhuine idir thu ach fàsag.”

Bha am breabadair àireamh bhliadhnaichean beò


[TD 66]

an déidh so. Ach riamh an déidh sin nan tigeadh facal mór no farsuing a beul Padruig MacDhonnchaidh cha robh ri a dhèanamh ach Am Breabadair Dubh ainmeachadh dha, agus bha e cho sèimh, stòlda, ris an luch fo spòg a’ chait. Chan aithnichte air Donnchadh gun leigeadh e cearc—ach na beir air—agus na brosnaich e!


Fhuair am Breabadair Dubh bàs bho chionn leth-cheud bliadhna agus a ceithir. Chaochail Mairearad sè bliadhnaichean ’na dhéidh an taigh cloinn a bràthar Alasdair, do an robh i fhéin cho dleasail an laithean an òige agus an airc.

Tha iad air an adhlacadh an cladh Ghearrloch—gun chloich no litir a’ comharrachadh a mach an ionaid thaisgte.


[TD 67]

Bardachd.


[TD 68]

Air sgàth rian, agus airson treisead na bàrdachd air an duilleig, an uair a tha Is aig toiseach sreatha, clo-bhuailear an làn e. Cha mhill so rannaigheacht na bàrdachd, oir faodaidh fuaim na litreach I a bhith air a fhàgail as an uair nach ’eil feum air.


[TD 69]

Moladh Thurnaig.

Nuair a dh’ fhàg mi m’ ionad sàimh,
Is ann an Tùrnaig rinn mi tàmh;
Shaoil mi féin gun rachainn bàs
Leis gach fàsalachd bha ann.

Seist:—
Hùrabh ò gun tog mi fonn;
Is toigh leam fhìn an Coire donn;
Dìridh mi mach ris a’ mhaoil’;
Is fallain gaoth bho thaobh nam meall.

Bha mi teòma, stuama, seòlt’,
Strìth ri dachaidh chur air dòigh;
Leis gach treallaich bha ’na còir,
Dh’ fhàg e ’n sud mo phòcaid gann.

Bha mi ’n cuingleachadh teann
Le cion cùinnidh aig mo làimh;
Ach do ’n Fhreasdal gu robh thaing:
Dh’ fhuasgail E mo shnaim air ball.

Sin ghabh mi tlachd de ’n àit, as-ùr,
Is dh’ atharraich mo chàil d’ a thaobh;
Fhuair mi slàint an gnàths a bhùirn,
Is dh’ fhàs mi làidir, lùthmhor ann.

Is ait bhith an diugh ri siubhal sléibh,
Maduinn chiùin ’n am èirigh gréin;
Dealt ’na braonaibh air an fheur,
Is ceudan spréidh air bhàrr nan tom.


[TD 70]

Is glòrmhor obair Nàduir féin;
A’ Ghrian ag òradh neòil nan speur;
Cuan ’na chòmhnard bòidheach, réidh;
Torman sèimh aig séist nan allt.

Tùrnaig rìomhach ’s prìseil còrs,
Urlar mìn is grìdeil pòr;
T’ ainm cha mhìnich neach tha beò,
Is pailt de spòrs is cha mhisde leam.

Tha gach tlachd ’nad thaic air fàs;
Sliabh is srath is cladach sàil;
T’ uillt de neamhnadaibh cho làn,
Far an snàmh an dobhran donn.

Tùrnaig aobhinn, Tùrnaig àigh;
Tùrnaig shaoibhir, Tùrnaig làn;
Tùrnaig bheairteach, ’s pailte bàrr,
Tùrnaig ghnàithseach, ghrànach, throm.

Tha do chladach clachach, àrd,
Geodhach, stacach, fasgach, blàth,
H-uile sloc is lag is bàgh
Loma-lan de mhaorach trom.

Bradain mheanmnach ’nad loch sàil,
Iteach, ballbhreac, ’s earrgheal tàrr,
Siùbhlach luath ’na chuaich mar bhàrc,
Tigh’nn bho ’n chuan gu tamh ’m bun t’ allt.

Loch nan dail le chladach seòighn,
Loch nan lach is glaisean-geòidh,
Iasgach pailt air bhailc nan òb,
Is gasd’ an spòrs do sheòid dol ann.

Air gach dail tha mart le laogh;
Anns gach glaic tha pailteas naosg;
Air gach stacan coileach fraoich,
Mach ’nad aonach sgaoth chearc donn.


[TD 71]

Coill Eugascaig gu ceudach, cluth,
’Sa bheil <eng>legion<gai> choileach dubh’;
Sud an doire an goir iad moch,
Seinn an puirt le ’m bus-ghuib chrom.

An liath-chearc clumhor, diòn ’sa’ bhlàths,
Is i le siach cur seun mu a h-àl,
Tional bìdh dhoibh le mór chàil,
Iongach, spàgach feadh nan tom.

Cuthag chùl-donn anns gach àit’,
Seinn gug-gùg an dlùths nam bàrr;
Bricein-beithe ’sa’ ghlas-chàrn,
Snàthadag is dreadhan donn.

Smùdan, smeòrach, creothar, dnag,
Sud an ceòl is bòidhche bèic;
Brù-dhearg ruiteach gearradh fead
Shuas air creagan os an cionn.

Leam a b’ ait bhith seal le m’ ghaol,
Ag éisdeachd chruiteirean do chraobh,
Gabhail beachd air obair shaor
Nàduir aonsgeulaich ’s gach ball.


[TD 72]

An Gaol Nach Treig.

Fonn: “Oran mar MhicLeòid.”

Gur mise a tha sgìth leam fhìn ’s gun duine ’nam chòir,
Bho ’n fhuair mi an droch sgeul a lagaich mo cheum ’s mo threòir;
Gun do thaobhaich thu féin ri fear do a bheil spréidh is òr;
Mo bheannachd ad dhéidh: gur maith leam dhuit céile còir.

Gur òg a bha sinn leinn fhìn am fasgadh an Dùin,
A’ mireag ’s a’ seinn gun airsneul gun sgìos gun tùirs’,
Is guileag do chinn cho binn ri iomadh cruit-chiùil;
Gum b’ aithghearr an ùin’ dol seachad, ’s tu, rùin, ri m’ thaobh.

Bu mhuileach leam fhìn gach lusan bu mhilse tuar,
A chàramh gu grinn ’nad leadan os cinn do chluais,
Is mi ’g amharc gu dlùth ’san aghaidh ’sa bheil mùirn gun ghruaim,
Do ghàire gun mheirg ’s mo chridhe co-sheirm do ’n fhuaim.

Nuair bhithinn is tu, a ghràidh, air sràid am fochair nan allt,
Is tu bhith agam air làimh bu taitneach mo phàirt ’s an am,


[TD 73]

Dol a bhuain nan subh-chraobh bhiodh a’ fàs air gach taobh neo-ghann,
Is na h-eòin bheaga an càs ’gar doichioll ’s an t-àl ac’ ann.

’N am suidhe maraon air creagan ’s am fraoch fo ar bonn,
Gun smuaintean air aois gun ghaiseadh gun ghaoid ’nar com;
Seinn luinneagan gaoil ’s ise cumadh nan craobh air lom,
Is mac-talla gun éis toirt freagairt le spéis do ’n fhonn.

B’e m’ aoibhneas bhith ’d dhàil ’s mo làmh mu d’ mhuineal geal mìn,
Dèanamh brìodail le gràdh gun dubhailc no càil droch nì;
Nuair gheibhinn uat fàilt’ gun togadh i an àird mo chridh’
Is cha mhalairtinn m’ àit’ air son ionad Fhir-stàit bho ’n rìgh.

Is ionann ainnir mo ghaoil ’s an fhaoileann gheal air an t-snàmh;
Is tha seirc ann a gruaidh nach aithne dhomh luaidh ’san dàn;
Thug Bhenus dhi buaidh dh’ fhàg tlachd agus uaisle ’na gnàths;
Is gach facal bho a beul ’gam ghlacadh mar lìon air an tràigh.

Chan ’eil tàlann aig bàrd no gibht aig fear-dhàn na ’s mó,
Chuireadh idir an céill do ghliocas, do bheus, ’s do dhòigh;


[TD 74]

Tha do thuigse toirt bàrr ann an iochd, ann an càil, ’s an treòir;
Is chan fhaca sùil cinn té eile cho grinn ’s cho bòidh’ch.

Gur ro iongantach leam ma chuir thu dubh-chùl rium féin,
Is a liuthad là agus uair thuirt thu rium-sa gur buan do spéis,
Cha chreid mise car uair nach d’ innis an sluagh dhomh breug,
Is nach tig thu fathast le faoilt thoirt coimhlìonaidh do ’n ghaol nach tréig.

Oir tha m’ earbsa is mo dhùil gun do dhiùlt thu tur fear na spréidh,
Is gun tig thusa, rùin, gun ghearsom, gun lùb gun bheud;
Sin gheibh mis’ ort còir le reachd agus òrdugh cléir,
Is bidh m’ òg-bhean ri m’ thaobh ’s sinn ag òl de an ghaol nach trèig.


[TD 75]

Soraidh le Gearrloch.

Air Fonn: <eng>“Loch Lomond.”<gai>

Soraidh chridheil, chairdeil
Le Gearrloch a tuath
Eadar fhirichean is chuan agus òban;
Fhad ’s a bhios anail ann mo chom
Gum bi m’ aigneadh ort an geall
Bho an dealaich mi ri m’ annsachd ’san Og-mhìos.

Ged is éiginn bhith fàgail
Nan càrn is nam bruach
’S am bu ghnàth leam gum buaininn an t-sòbhrach;
Ach ma bhios mo latha buan
Gu tighinn rathad an taobh tuath
Thig mi fhathast a dh’ ath-nuadhachadh m’ eòlais—

—Do na glinn ’sam bi an iadh-shlat
Cur sgiamh air na meanglain
Is eidheann mu ’n chrann mar bu chòir dhi;
I mar mhàindeil ’ga shuaineadh
Bho fhuar-dhealt na h-oidhch’:
Anns na doireachan am binn ghuth na smeòraich.

Inbhir Chearraidh is an Gleann
Chan ’eil samhladh dhoibh ann
Torr an Damhain mar bhean-bainns’ air a còmhdach;
Gheibht’ an eilid is an earba
Ri shealg measg do fhraoich:
Chuirte bradan ann ri thaod le fear seòlta.

[TD 76]
Guidheam soraidh ghràidh
Leis an Aird is leis a’ Bhanc
Leis a’ Chrasg, Creag a’ Chait is an Gròban:
Leis gach caochan is alltan
Is meall agus glaic
Anns an tric bha sinn tacan a’ còmhradh.

Chithinn Badhais Bheinn gu h-àrd
Is Beinn Ailiginn thall—
Iad gu h-allt-choireach, meall-chorrach, ceòthar;
Far an cluinnte an damh ri bùraich
Fo dhluth-bhrat na h-oidhche—
Toirt dùbhlain do naimhdean tha an tòir air.

Soraidh le do ghainmhichean
Is meanbh-bhristeach tonn—
Is le do mheall-bhanan tollacha, còsach;
Tha do shligean mar na daoimein
A’ boillsgeadh ri gréin
Leam a b’ annasach an leughadh ’nan dòrlaich.

Air feasgar is tric a dheàrrsas
Mar sgàthan an cuan
Toirt ath-shoillseachaidh nuaidh agus nòsair;
Chìte gach craobh agus crann
Anns a’ ghrunnd bun os cionn
Is na h-uile rud a th’ ann a’ comh-chòrdadh.

Gur e choisinn dhuit mo ghaol
Eadar chladaichean is aonaich—
Do chathraichean, do mhaoiltean, do chòsan;
Ged bhiodh frasan agus gaoth ann
Bhitheadh fasgadh air gach taobh dhinn—
Is chan aithrisinn mo shaorsa ri mo bheò dhuibh.


[TD 77]

Ged bhiodh tamull riut mo chùl
Bithidh mo dhùil tighinn air m’ais
Do an dùthaich as taitniche dòighean;
Guidheam soraidh leis an tìr
Eadar shrathan agus ghlinn
Leis na ceatharnaich ’s, os cionn, na h-òighean.


Latha a bha am Bàrd an Gearrloch thachair duine ris a dh’ innis dha gu robh e a’ fàgail na dùthcha. Rinn am Bàrd an t-òran so an uair a bha e a’ tilleadh anns an fheasgar gu Tùrnaig.


[TD 78]

Sealladh air Eirigh na Greine bho Mhullach Beinn Airigh a’ Charr.

Thriall sinn feasgar sèimh samhraidh
Mach an gleann air bheag sgìos
Dhèanamh fair’ air an t-sionnach
A bha fuireach ’san fhrìth;
Ann am bristeadh na fàire
Chaith sinn tacan de ar tìm
Ann am fasgadh an liath-chuirn
A tha bho chian air a’ bheinn.

Bhoillsg oirnn sealladh ro àghmhor
Nach téid gu brathch as mo chuimhn’:
Grian ag éirigh le deàrrsadh
Is i cur an àirde a cinn;
De an chuan rinn i sgàthan
Las obair nàduir cho grinn
I taosgadh druchd troimh na blàthan
Toirt beatha is càil do gach nì.

Dh’ fhalbh mo smuaintean gu dìomhair
Mar air sgiathan ’san am
Dh’ ionnsuigh an Tì thuirt ’san toiseach
“Biodh ann solus neo-ghann.”
Is e ’n diugh deàlradh ’san iarmailt
Le reachd is riaghailt gun mheang—
Is their an t-amadan fiata
“Chan ’eil Dia idir ann.”

Mar gun lasadh tein’-eibhinn
Air an réidhlean bha àilt,


[TD 79]

B’ amhluidh éirigh na gréine
Is an Cruinne-cé cur oirr’ fàilt’;
Ceum air cheum rinn i dìreadh
Is i cur an ìre a blàiths
Sgaoileadh soluis gu saoibhir
Cur dreach’ is loinn air gach àit’.

Sgapadh dall-bhrat na h-oidhche
Agus shoillsich an speur
Sliabh is machair is coilltean
A’ dèanamh aoibhneis fo a sgéith.
Chit’ na h-eileanan daighnicht’
A mach air druim a’ chuain réidh
Is cuid mar dhaoimein dhiùbh lasadh
Ann an lainnir na gréin’.

Thubhairt a’ mhaduinn is an latha rith’,
“Is tu as màthair dhuinn riamh—
Is e do thlàth ghathan òrbhuidh’
Tha ’g àrach pòir airson biadh.”
Thubhairt gach lusan is preasan
Gach luibh is dearcag ’s am feur,
“Is e do ghnùis bhith cur blàiths oirnn
A tha toirt fàis dhuinn is meud.”

Bha na lochan is na h-òban
Ag innseadh ’mórachd ’s a feum
Toirt ath-shoillseachaidh sheòighn dhi
Is cur a bòidhcheid an céill.
Sheinn an uiseag ’s an smeòrach,
Bha ’n druid ’s lon-dubh am bàrr gheug
Ri cur fàilt’ oirr’ gu ceòlmhor
Ann an òran binn, réidh.

Ghoir a’ chuthag gu cùirteil
Thall air stùcan le loinn,


[TD 80]

Chluinnte dùrdan an smùdain
Le ghurra-gùrr ann an craoibh.
Ghleus gach eun beag a shiunnsar
A thabhairt cliù dhi gu binn
Is iad ’gan grianadh gu h-òrdail
Anns na h-òr-ghathaibh grinn.

Sud an lòchran mór, glòrmhor
A chuir air fògairt am fuachd,
A thoirt nam meanbh-bhiast a frògaibh,
Is tàin air loin gabhail tuar;
Iad ag amharc gu h-aobhach
Air a h-aogas gun ghruaim,
’Gan sìneadh féin anns an t-solus
A tha toirt sonais mu ’n cuairt.

Bha gach beinn, srath is mòinteach
’Nan trusgan òrbhuidh’ gu léir—
Chluinnte an caochan ri torman
Is an dealt a’ còmhdach nan geug;
Bha gach flùran ’san aonach
A’ cur an aodainn ’sa’ ghréin
Is iad a’ deanamh rithe còmhraidh
Anns an dòigh aca fhéin.

Na cinnich bhorba nach cuala
An soisgeul buadhach aon am—
Tha sgèimh na gréine, is i ’g éirigh
Toirt orra géilleadh ’s gach ball;
A glòir a’ dalladh an léirsinn
Is iad dhi ag aoradh gun fheall
Is cuid dhiùbh cantuinn is fiamh orr’,
“Feumaidh bhith gur e Dia tha ann.”

Cha d’ fhuair mi buadhan gu aithris,
Mar sin chan aithne dhomh sheinn


[TD 81]

Glòir an t-seallaidh a fhuair sinn
An am bhith shuas air a’ bheinn.
Ach tha mo thaing do ’n Tì ghlòrmhor
Gun do dh’ òrdaich E dhuinn
Sùilean dh’ fhaicinn an taisbein
Nach téid gu beachd as mo chuimhn’.


[TD 82]

Gobha Mor Pholl Iubh.

(Iain MacGille Eathain.)

Air dhomh a bhith aig margadh an àite àraidh cheannaich mi, am measg treallaich eile, tuagh, a bhiodh, mar a shaoil mi, feumail airson cumail suas na dachaidh. Ach, an uair a chaidh mi oibreachadh leatha, cha ghearradh i buntata amh. Ach smuainich mi gun seallainn do an ghobhainn i a dh’fheuchainn ciod è theireadh e mu a timchchioll. Dh’ amhairc e oirre le fiamh-ghàire air a ghnùis agus choimhead e am aodainn, ag ràdh, “Is maith a tha mise ag aithneachadh gur e bràthair-ceàirde dhomh fhéin a rinn an toiseach i. Agus ged a laigh an aois oirre is maith as fiach i leasachadh. Sgeadaichidh mi dhuit i mar bhean-bainnse.” Agus aig an am cheudna sparr e anns an teine i. An uair a fhuair mi i, chan aithnichinn gum faca mi riamh i. Sgeadaich e da rìreadh i. Dh’ fhoighnich mi prìs an sgeadachaidh agus thuirt e rium, “A’ cheud uair a dh’ fhairicheas thu spiorad na bàrdachd a’ tilgeadh a sgàil thairis ort nì thu rann domh.” “A dhuine chòir,” arsa mise, “tha mi tur aineolach air a’ bhrat a dh’ ainmich sibh; ach tha dùrachd fìor làidir agam dhuibh agus air an aobhar sin dùinidh mi an cùmhnant.”

Dh’ fhalbh mi dachaidh, agus mi cho mór asam fhéin a chionn duine cho tuigseach, cho ealanta ris a’ ghobhainn, a leithid de luach a chur air na sìomain a bhithinn a’ snìomh agus a’ suaineadh ri chéile.

An uair thàinig mi air m’ais sheinn mi dha an


[TD 83]

oidheirp a thug mi air a chliù a chur an céill, agus thubhairt e gu robh e làn phàighte. Agus bha mise làn thoilichte.

Air fonn: “Oran nam Balg.”

Gu ma slàn do làimh an treun-fhir,
Rinn dhomh féin an t-arm tha sgaiteach;
Leithid chan ’eil fo an ghréin
Gu gearradh chreubh is sgoltadh mhaidean;
Tuagh nam buadh de ’n chruaidh is géire,
Nuair a ghleusar i le lainnir,
Riamh cha d’ fhàg i “fuigheall beuma,”
Ach duine gleusd a bhith ’ga h-amaisg.

Tha i cuimseach, dealbhach, dearbhte;
Is chan ’eil cearb oirre ri h-amharc;
Dh’ aindeoin fear a chunnaic riamh i
Gum bu mhiann leis a mac-samhuil;
Tha i cinnteach, sìnteach, aotrom,
Innt’ tha ’m faobhar ’s feàrr th’ air thalamh,
Is maith gum fòghnadh i do Dhiarmaid,
An là chrìochnaich e an torc ballach.

Rinn e garadh anns na h-éibhlean;
Rinn e gleusadh air an innean;
Chuir e mach i leis na h-òrdaibh;
Buillean móra rinn i fhulang;
Bha mo chluasan air am bodhradh,
Is an t-òrd mór agam ’ga iomairt,
Is thuirt e rium, “Chan ’eil thu làidir,”
Is chuir e bhràthair ann am ionad.

Sud far ’n robh na buillean cuimseach,
Nuair chaidh Donnchadh anns an iomairt;


[TD 84]

Neo-air-thaing mur d’ fhuair i steàrsnaich,
Bho an ghàirdean ’san robh ’n spionnadh;
Chluinnte fada bho an cheàrdaich,
Fuaim an làmhaich aig an dithis;
Is thubhairt mac-talla bha air an sparr,
“Is ann theab gun sgàineadh Creag an Fhithich.”

Chuir e faobhar fada réidh oirr’,
Is chuir mi féin mo rogha cas innt’,
De ’n fhiodh righinn, shleamhainn, shùighteach,
Is ged a lùb e cha tig cuag ann;
Is grinn a shnaidheas i air ealachaig,
Is tha i dalma an dol an tarruing;
Bheir i eagan ’sa’ chreig ailbhinn,
Is e fear calma chuireas cab aisd’!

Fear sam bith bho dheas no tuath,
Tha sireadh tuaigh de’n chruaidh a mhaireas,
Togadh e air gu Poll Iùbh.
Is e dèanamh cùrs’ air bun na h-aibhne—
Ceum beag suas taobh tuath an uisge,
—Tuigidh sibh mar tha mi cantuinn—
Chì sibh taigh beag ceithir-cheàrnach,
Is mullach stràichte dh’ iarrunn geal air.

Ruigidh tu an fhàrdach ri mionaid,
Is gheibh thu Iain aig an teallach;
Bidh e séideadh measg nan éibhlean,
Lasair ’g éirigh ris na sparran;
Aparan craicinn m’ a chruachainn,
Is dreach a’ ghuail air bho chionn fhada;
Urra choltach solt ’na nàdur,
Sàr-fhear ceàirde is duine gasda.


[TD 85]

Lasair shearbh a’ cur air dearbhadh,
Iarrunn dearg aig’ anns an teallach;
Ged a shuathadh e le mheòir e
Cha tig dreòis orra no dathadh;
Labhraidh tu ris anns a’ Ghàidhlig—
Is i as feàrr leis a bhith cantuinn—
Is ge b’e arm a tha thu ’g iarraidh,
Mar do mhiann gun dèan e tharruing.

Is mór an innleachd fhuair clann-daoine,
Nuair a smaoinich iad an toiseach
Tein’ is uisg’ is talamh ’s gaoth
A bhuileachadh le suim cho toirteil;
Chum gach inneal as feàrr faobhar
Tha air an cleachdadh feadh an t-saoghail
A bhith againn air gach taobh dhinn,
Air bheag saothair agus cosgais.

Is iomadh ceàird a tha e suas ris;
Is lìonmhor buaidh tha air a’ ghaisgeach
Obair chuibhleachan is iarruinn,
Is ann le ciall a théid e faisg orr’,
Chan ’eil ionnstromaid nach dèan e,
Is gach beairt-innleachd chur air rian dhuinn;
Is ann ’na inntinn a tha ’chiall,
Is gur mó is fiach bhith fuireach faisg air.

Tha mi féin dha ann am fiachan;
Is chan ’eil rian agam tigh’nn asda;
Ach nam bu bhàrd mi dhèanainn rann
A chur am bann dha bho chionn fhada;
Is ghabh mi ’n cothrom so os ìosal
Ann an tigh’nn a steach na bliadhna
Air son mo dhùrachd chur am briathran
Is rinn mi shnìomh is mi ’nam chabhaig.


[TD 86]

Ach is cumhainge m’ inntinn na mo dhùrachd
Chum a chliù chur ann am facail;
Bho ’n tha ghibhtean tric is lìonmhor,
Cha téid trian diùbh air a’ ghad dhomh;
Cha robh leithid riamh ’s na criochan-s’
Ach an gobha bha aig na Fianntan;
Fhad ’s théid mise bheir mi sgeul air,
Is b’e mo mhiann e dhol na’s faide.

Guidheam sonas anns gach dòigh dha
Agus stòras a bhith thalla;
Gu ma fada cluich nan òrd e
Is e air a dhòigh am bun an teallaich.
Is iomadh dùrachd do mo laochan
Ge b’e taobh an toir e aodann—
Nach tig trioblaid air no baoghal
Is gum bi a shaoghal fada fada.


[TD 87]

Rann Mholaidh do Ghriasaiche.

Murchadh Mac Coinnich.

Air dha pàidhir bhòtuinn a dhèanamh dhomh.

Air fonn: “Oran na Feannaige.”

Gu ma slàn do an ghriasaiche,
Gille dèanadach grunndail,
Rinn dhomh chaisbheart tha dìonach,
Is cha dèan an t-sian orra drùidheadh.
Na h-uile ceum bhios mi dèanamh
Gum bi mi leudachadh cliù dha
Cho fad ’s is beò mi air thalamh;
Is leis mo bheannachd le dùrachd
An gille gasd’.

Bho an fhuair mi na bòtuinn
Is gun do chòrd iad ri m’ chridhe,
Is ann a dh’ fhàg iad mi pròiseil,
Is dh’ fhàs mi òigeil a rithist;
Cha bhi mi seachnadh nan òban
A bhios air còmhnard na slighe;
Is ged tha an t-siataig ’nam chnàmhan
Gun dèan i m’ fhàgail le clisgeadh,
Gun tighinn air ais.

Is ann agam fhìn a tha an griasaich’
A tha gnìomhach le làmhan,
Is e cur nam brògan ri chéile,
Is ann aige féin a tha an t-achd orr’;
Le mhinidh crom air dheagh ghleusadh,


[TD 88]

Is a roinn cho geur ri claidheamh,
Is chan ’eil toll tha e ’dèanamh
Nach ’eil e lìonadh le sreangan
Nach tig air ais.

Fear sam bith tha air son caisbheirt
Bhios dìonach, maireannach, cinnteach,
Seòlaidh mise dha ’n rathad,
Oir is maith is aithne dhomh fhìn e.
An Tall’ an t-Sluaigh aig an abhainn
Gheibh thu an gaisgeach a nì iad;
Chì thu an t-ainm ris a bhalla;
Is ri staidhir chlach nì thu dìreadh,
Is rach a steach.

Gheibh thu an gille ’na shuidhe
Gu h-aoidheil, cridheil is e aig òran
E cur nam bonn ris na cip,
No ri obair dhripeil le mheòirean:
Seall do chas dha ’san tiotan
Gun téid am fiogair ri d’ òrdaig;
Is an uair théid Murchadh an tarruing
Cha bhi thu fada gun bhrògan,
Is bidh orra tlachd.

Is ann aige féin tha ’n stòl griasachd
A tha ciatach ri fhaicinn;
A muigh ’s a staigh air a chàrnadh,
Loma làn de gach acfhuinn;
Na h-uile ball dheth cho feumail,
Le ainmean Beurl’ orr’ is Laidionn,
Chan urrainn mise an àireamh:
Cha d’ fhuair mi tàlannan cleachdail
Gu ’n cantuinn ceart.


[TD 89]

Tha cridhe soilleir, glan, suilbhir
Ann am Murchadh aig Calum;
Is ann da féin a bu chòir sin,
Mac an t-seòid ’s an deagh athar;
Nuair a bha sinn ’nar n-òganaich
Gur ann dhòmhsa b’ aithne e;
Is tric a ghleusadh e phìob dhuinn,
Is ann leam fhìn a bu taitneach
A bhith ’na thaic.

Is ann an sin bha an ceòl mireanach,
Binn, ruidhleumnach, còmhnard,
“Gun d’ thilg a’ ghearraiseach orm biodag”—
Bu tric e tigh’nn bho mheòirean;
An uair a chluinninn a’ chaismeachd
Dh’ éireadh m’ aigneadh le sòlas;
Is gu ma slàn dha ’na ghiùlan—
Is e sin mo dhùrachd ri m’ bheò dha,
Ach nì mi stad.


[TD 90]

Luinneag.

Tha mis’ a nis fo thùrsa,
Is beag ioghnadh sin is mar thàrla;
Mo leannan air cur cùil rium
Bho ’n chaidh i null do Ghearrloch—
Gu tuineachas a sinnsir,
O ’n is cinnteach gur e as feàrr leath;
Ach guidheams’ thu bhith sunndach
Is gach taobh an nochd do làithreachd.

Bho ’n fhuair mi ’n tùs ort eòlas
Gur mór a ghabh mi loinn dhiot;
Do ghruaidhean mar na ròsan;
Tha t’ aghaidh bòidheach, baindidh;
Tha seirc is tlachd is ceutadh
Le chéile streup riut cinnteach;
Is gur taitneach dha do chéile—
Is e féin gheibh reul nam maighdean.

Bho ’n tha mi ’n so ’nam aonar,
Is mi smaoineachadh ar n-àbhaist;
Do chridhe fhuair mi dìreach,
Le aigneadh fìor-ghlan, nàrach;
Deud shnaidhte mar na dìsne,
’Nad bheul bho ’m binn thig gàire;
Sùil mheallach is glan lìonadh,
Fo ’n mhalaidh fhialaidh, chàirdeil.

Ceud soraidh leat, ma thriall thu,
Bu taitneach riamh do bheusan


[TD 91]

Bho ’n ghabh mi iùl an tòs orra
Thug mi móran spéis dhuit;
Do chom gun fheall, gun fhiaradh,
Do bhian mar ghrian air sléibhtean,
Troigh shocrach am bròig dhìonaich
Nach dochainn feur an réidhlein.

Do chridhe socrach, ciallach,
Gu déirceach, fialaidh, pàirteach,
Làn gliocais agus foghluim,
Gun mhoit gun phròis no àrdan;
Le meòir cur gréis air aodach,
Nì dealbh nan craobh le snathaid;
Is gum b’ ait leam a bhith cainnt riut,
Gun aon neach bhith ’san làthair,

Gun aon neach bhith ’san làthair,
Bu mhanranach ar seanchas;
Is gur taitneach leam do chòmhdach,
Di-dòmhnaich dol do ’n t-searmoin;
Bidh dos de ite ’n eòin ann
An càramh òrdail, ainmeil,
Os cionn do leadain dualaich,
Is gach pleat dheth ’n cuaich gu dealbhach.

Ged leanainn air a choidhche,
Trian de d’ loinn cha dèan mi àireamh;
Bho ’n dh’ fhàs thu cho cliu-thoilltinneach
Is nach sloinn mi ’n deicheamh pairt dheth;
Oir dh’fheumainn tàlann-inntinn
Gu inndrigeadh ’sa’ bhàrdachd,
Nach tàinig orm bho m’ shinnsear,
No nì bu choslas da sin.

Ach ’s e meud mo chion do ’n ghruagaich
A ghluais mo smuain gu òran


[TD 92]

Is mi mach ri siubhal aonaich,
Ri uisg’ is gaoth nam mór-bheann;
Ach nam faighinn m’ iarrtas,
Bu mhiann leam sgiathan eòin,
Chum ’s gun itealaichinn cian
Gu bhith ’n caidreamh dìon na h-òighe.

Chan airidh mise có dhiùbh
Airson aithris cliù na maighdinn;
Ach na thubhairt mi, cha nàr leam,
Ged chluinneadh càch có rinn e.
Is o’n thòisich mi gu tùrsach,
Comh-dhùnaidh mi gu h-aoibhneach,
Le dùil is dòchas làidir
Do ghràdh bhith ghnàth dhomh daingnicht’.


B’ e so an ceud òran a chuir am Bàrd r’a chéile. Bha e naoi-bliadhna-deug de aois aig an am.


[TD 93]

Cumha a’ Choin Duibh.

Air fonn: “An Dubh Ghleannach.”

Is ann air maduinn mhoich Di-màirt
A fhuair mi an sealladh nach b’ àill leam;
Bha ’n cù dubh air dhroch càramh,
Is am bàs le fhiaclan an sàs ann;
Cha robh rian agam a theàrnadh;
Cha robh tèaruinteachd an dàn da;
Is ann a dh’ eug mo chuilean Dior-daoin:
Bu bheudach mar thachair
Do an spogairneach ghrinn;
Is trom mi ’gad dhìth.

Is diombach mi de ’n teachdair’ iarnaidh
Thàinig cho pròiseil ’gad iarraidh;
Is mi bhith còrr is dusan bliadhna
Ri cur eòlais ort mar dh’ iarrainn;
Nuair a thòisich thu ri liathadh,
Bha mi deònach bhith mar sgiath dhuit;
Ach dh’ eug mo chuilean Dior-daoin:

Bho ’n tha mi an diugh as t-aonais
Is coslach m’aran bhith dhomh saoithreach,
Dhomhsa b’ fharasd’ tighinn troimh an t-saoghal
Fhad ’s a mhair thu beothail aotrom;
Nuair a rachainn leat do ’n aonach,
Bu tu astaraich nan caorach;
Ach dh’ eug mo chuilean Dior-daoin:


[TD 94]

Leam a b’ ait dol maduinn grianaich,
Suas a’ Phlàtach mar bu mhiann leat;
Is tu ghabhadh aithghearr mar dh’ iarrainn
Mach ri Càrn Mhic ’ille Riabhaich
Is Càrn Bhad na h-Achlais air fhiaradh;
Cha bhiodh cnoc no glac nach d’ fhiach thu.
Ach dh’ eug mo chuilean Dior-daoin:

Nuair a thigeadh tu le trùp dhiùbh
Bu tu ’n gille air son an stiùreadh;
Thu ’gan ioman ann do shriùcan,
Is tu cho fileant air an cùlaibh;
Bha thu sicir a thoirt ùin’ dhaibh;
Is ni bu ghlice ghabhail rùm orr’;
Ach dh’ eug mo chuilean Dior-daoin:

Thigeadh tu mhàn leo air m’ ionnsuigh;
Cha bu ghnàth leinn a bhith diombach;
Cha robh stà dhaibh gun toirt ùmhlachd,
Bha do chàil mar fhaire dhùbailt;
Sheasadh thu do “phost” cho diùlaidh
Is aon char dochair riamh cha b’ fhiù leat;
Ach dh’ eug mo chuilean Dior-daoin:

Nuair a chaidh mi mach air tùs leat,
Cha do ghabh mi beachd a b’ fhiù dhiot,
Bhagair mi ’n toiseach gu ciùin thu,
Is cha do ghabh thu smachd no mùiseadh;
Ach nuair ghlac mi ’n slat gu d’ sgiùrsadh
Rinn thu rosg orm ’s na sùilean;
Ach dh’ eug mo chuilean Dior-daoin:

Dh’aithnich mi bho ’n t-sealladh thuigseach,
’S an t-sùil bha taisbeanadh a ghliocais
Dhomhs’ gum b’ fharasda do bhristeadh
Is leig mi astar leat an tiotadh;


[TD 95]

Is ged bu chleachdach leat an sgiotadh
Ghabh thu cùrs as-ùr a nise;
Ach dh’ eug mo chuilean Dior-daoin:

Aon uair ’s gun deach thu mu’n timchioll
Dh’ aithnich mi nach rachainn iomrall,
Ged a chuirinn nota ’nad iomlaid
Dhomhsa b’ fhortanach gun d’ eirmis
Mi do mhalairt ’s cha b’e ’n teirmeasg
A bha agam anh am sheilbh leat;
Ach dh’ eug mo chuilean Dior-daoin:

Is mise chaill a chobhair shàbhailt
An là rinn mo chuilean m’ fhàgail;
Ged tha Conall lùth-mhor, làidir,
Is beag mo thlachd deth ann ad àite;
Ged is e do mhac gu bràch e,
Chan ’eil taic ann ri uchd gàbhaidh—
Is ann dh’ eug mo chuilean Dior-daoin:

Is iomadh diùlanach a thairg ort
Eadar Tùrnaig ’s Blàr na Manchainn,
Iad ag amharc ort le farmad,
Sinn a’ tarruing leis a’ mheanbh-chrodh;
Ach b’ fheàrr leam bhith faicinn thu falbh leam
Na làn mo chròig de ’n òr no ’n airgiod;
Ach dh’ eug mo chuilean Dior-daoin:

Nuair a rachainn chun na féille
Is tu bhiodh caithriseach mu’n fheudail;
Chaoidh cha chaillinn beathach spréidhe,
Leis an achd bha agad féin orr’;
Bha thu smachdail nuair a dh’fheumadh,
Is bha thu acarach a réir sin;
Ach dh’ eug mo chuilean Dior-daoin:


[TD 96]

Nuair bhios mi an éiginn no ’n cabhaig
Eighidh mi riut ann an gradaig;
Saoilidh mi gum bi thu faisg dhomh,
Ged tha daonnan ann am aire
Gun chuir Maor an Aoig tur as duit,
Oir chan ’eil maoin bheir saors bho a shlachdan;
Oir dh’ eug mo chuilean Dior-daoin:

Nis, a chaomhain, bho an d’ fhalbh thu,
Faodaidh Conall tigh’nn gu fearghniomh,
Dh’ innis Solamh dhuinn ’san t-searmoin,
“Is feàrr madadh beò na leóghann marbh.”
Is am fear thug dhomhs’ an toiseach seilbh ort
Is leis mo bheannachd moch is anmoch;
Ged dh’ eug mo chuilean Dior-daoin:
Bu bheudach mar thachair
Do an spògairneach ghrinn;
Is trom mi ’gad dhìth.


[TD 97]

An Te Channach a Tha Durachdach.

Boirionnach eireachdail a bha a’ taisbeanadh a dùrachd le tiodhlaicean bho am gu h-am. Is e as ainm dhi Sìne NicGhriogair. Tha i a’ fuireach anns an t-Srath a nis.

Air fonn: “B’ aithne dhomh suirgheach neo-iomrallach, greannar.”

Mo shoraidh gu geanach,
Le beannachdan àraidh,
Do ’n té channaich tha dùrachdach;
Mo thiodhlac a nasgaidh
A naisg dhomh a càirdeas
Bho ’n té channaich tha dùrachdach—
Cha b’ ann aon uair no dà uair
A bharraich i chugam—
Chan urrainn mi pàigheadh
Gu bràch mar bu chubhaidh;
Ach seinnidh mi dàn dhi
Gu h-àrd air an uchdaich,
Bho ’n tha i cho lurach ’s cho dùrachdach.

Ged chuir mi car dàil
Anns an dàn so a sheirm dhuit,
Is tusa ’n té channach tha dùrachdach;
Cha dearbhadh sin idir
Gur misde mo dheilbh e
Do ’n té channaich tha dùrachdach;


[TD 98]

Is e do mholadh a dh’ iarrainn
Gun fhiaradh, gun bhrosgal,
Bho chùlaibh gu beulaibh
Bho chliathaich gu broilleach;
Bho ’n chaidh troimh m’ inntinn
Cho dìreach ti tarrung
Gur tus’ an te channach tha dùrachdach.

Chan eòl domh cron idir,
No cion a bhith buadhach
Th’ air an té channaich tha dùrachdach;
Tha deirg’ agus gile
Co-mhire ’na gruaidhean
Aig an té channaich tha dùrachdach;
Nam b’ fhiosrach na h-òganaich
Dòighean na h-ainnir,
Bhitheadh na ficheadan còmhla
’Ga feòraich mar leannan;
Is bhitheadh cridheachan leòinte
Gu leòir, ’s i mo bharail-s’,
Air son na té cannaich tha dùrachdach.

Ma thogras i pòsadh
Guidheam òganach suairce
Do ’n té channaich tha dùrachdach;
Is e gheibh an t-aighear
’Na laighe ’s ’na ghluasad
Leis an té channaich tha dùrachdach;
Cha bheag a’ chùis-shòlais dha
An òg-bhean tha cuide ris;
Chan fhaod gun laigh bròn air
Is i ’n còmhnuidh ’ga fhuran;
Tha fiamhachd cho bòidhche,
Is dòighean cho lurach
Aig an té channaich tha dùrachdach.


[TD 99]

Gur sgiamhach an cumadh
Bho mullach gu h-òrdaig
Th’ air an té channaich ’tha dùrachdach;
Ged théid i ’na cabhaig
Cha shaltrar am feòirnean
Leis an té channaich tha dùrachdach;
Ann a gnùis chan ’eil gìomh
Is ann a gnìomh chan ’eil easbhuidh;
Ribheid cheòlmhor ’na cliabh
Is móran céill anns na their i;
A còmhradh mar lìon
A nì t’ iasgach ’s gum beirear ort
Leis an tè channaich tha dùrachdach;

Guidheam fad-shaoghal
Gun bhaoghal gun ainnis
Bhith aig an té channaich tha dùrachdach:
Nuair thig i gu aois
Gum bi maoin agus earasaidh
Aig an té channaich tha dùrachdach;
Gum bi siucar ’san ti,
Agus ìm air an aran,
Gum bi dùrachd chlann-daoine
Dhi daonnan mar chleachdadh,
Is airgiod is òr
Dol ’na dhòrlaich ma seach
Ann an teach na té cannaich tha dùrachdach.

Chan fhaighte le gloine
Cion-falaich na fiamhachd
Aig an té channaich tha dùrachdach;
Bidh òighean nam bailtean
Fo smal ann a fianuis
Aig an té channaich tha dùrachdach;
Ged is fìnealt’ na baintighearnan
Galld’ anns an fhasan,


[TD 100]

Dh’ fhàg maighdean an àite so
Tàireil am mais’ iad;
Tha buadhannan inntinn
Seachd fichead fillt’ seachad orr’
Aig an té channaich tha dùrachdach.

I neo-phròiseil gun anabharr,
Is tha geamnaidheachd fuaighte
Ris an té channaich tha dùrachdach;
Tha mùirn agus grinneas
Cur spiorad na h-uaisle
Anns an té channaich tha dùrachdach;
Tha do bheusan cho àrda
Is nach tàr mi an aithris—
Mar an cuan nach gabh tràigheadh
Do ghràdh tha cur thairis;
Is an Tì chruthaich thu
Rinn de ùr rud tha ainneamh;
Is co-dhùineam le beannachd
Bliadhn’ Uire dhuit.


[TD 101]

Ealaidh Fhionnlaigh.

Bha Fionnlagh ’na chìobair, agus e ri buachailleachd shuidhichte.

Bha e a’ tighinn airson a bhìdh aig an uair shònruichte, ach air latha àraidh thàinig am feasgar agus cha robh sgeul air Fionnlagh. Cha robh a’ bhean agam ach òg, agus gun ise a bhith suas ri dòighean a’ mhonaidh, agus an uair a thàinig mi gu baile bha i féin agus a’ bhan-òglach air dol de an cinn—agus Fionnlagh air chall!

Air fonn: “Oran Fhaolain” le Rob Donn.

San ochdamh ceud deug
Ceithir fichead is aonan
Mìos deireadh an Earraich ri chunntadh;
Is e an ceathramh Di-ciad’
Bha againn de ’n mhìos
Nuair shaoil sinn gun chrìochnaich Fionnlagh.

Seist:—
Chaidh Fionnlagh air chall
’Sa’ mhonadh ud thall
Oir thàinig an t-am aig Fionnlagh:
Bho ’n thàinig an t-am
Cha lasaich mi bann
Is gun aithris mi rann mar chliù dha!

Ma chì sibh a leithid
Cha duilich dhuibh aithneachadh—
Fleasgachan calma, sùrdail


[TD 102]

Le fheusaig bhig, stobaich
Gu dosanach ruadh—
Is e sud agaibh suaithneas Fhionnlaigh.
Chaidh Fionnlagh air chall—

Bha bata ’na dhòrn
Is e ’ga altachadh seòlt’
Bha thrusgan de chlò glas dùbailt’;
Is currachd bheag bhileach
Is i an ceangal gu grinn
Mu mhullach a’ chinn aig Fionnlagh.
Chaidh Fionnlagh air chall—

Nuair thòisich dà Sheònaid
Air còmhradh ri chéile
Labhair gach té cho tùirseach;
“Théid Ruairidh an tiotan
Le fios chum an Fhàin*
Is nì mise léine-bhàis do Fhionnlagh!”
Chaidh Fionnlagh air chall—

Labhair mo chéile
Rium fhéin is i cràiteach,
“Bidh tu gu bràth fo dhiombadh:
Na lasaich ’s na foisich
Is gun coisich thu an t-aonach—
Ochan! Ma chaochail Fionnlagh!”
Chaidh Fionnlagh air chall—

Thuirt mise an gradaig
“Dé an tubaist a thachradh
Do fhleasgach cho sgairteil ri Fionnlagh?
Gun bhuidsich bhith idir
A nis air an astar
A chuireadh air grabadh no ciùrradh!”
Chaidh Fionnlagh air chall—


* Am Fàn Braonach—faisg air an Allt Bheithe.


[TD 103]

Thuirt ise ’s i freagairt
“Tha cùirn ann is creagan
Tha lochan, tha easan, tha uillt ann
Tha òban ’s breun-lochain,
Mòintichean is féithichean:
Is dòruinn a dh’ éirich do Fhionnlagh.”
Chaidh Fionnlagh air chall—

Nuair thòisich iad uile
Ri tuireadh is ri caoineadh
Dh’ fhàg iad mi faoin is diombach;
Ach thogair mi orm
Is ghabh mi mo cholg,
Is gun gléidhinn fhéin lorg air Fionnlagh.
Chaidh Fionnlagh air chall—

Cuiream teachdaire-dealain
Do gach earrainn de Ros,
Is gun gléidhear a chorp có dhiùbh dhuinn;
Is cha bhi mi fo choire
Is mo chogais bidh saor,
Ma gheibhear de fhaodail Fhionnlaigh.
Chaidh Fionnlagh air chall—

Ach dh’ fhalbh mi cho siabach
Ri iarraidh-bàis air,
Is ràinig mi Bràighe Chùrnain;
Is aig Airigh Taigh Iain
Bha a’ tighinn cù blàr,
Agus tacan bho ’shàil bha Fionnlagh!
Chaidh Fionnlagh air chall—

Sin thill mi dachaidh
Le naidheachd an àigh,
Is chuir mi oirre fàilte dhùbailt’:


[TD 104]

Is thuirt mi gu h-àilleasach,
“Mach sibh gun dàil
Is gum beir sibh air làimh air Fionnlagh.”
Chaidh Fionnlagh air chall—

An uair rinn sinn ar garadh
Gu maith aig an teallach,
Gun d’ fharraid mi naidheachd mu chùrsa:
Ach biadh cha bhlaisinn
No priob air mo rasgaibh
Is gun do sgrìobh mi na rannan do Fhionnlagh.
Chaidh Fionnlagh air chall—

Chan ’eil mi ri talach
Bho ’n thàinig thu dhachaidh
Gun dochann, gun ghaiseadh, gun chiùrradh;
Is bho ’n fhuair mi fo m’ anail
Gun crìochnaich mi an rannachd
Mu ’n cuir mi bonn farrain air Fionnlagh.
Chaidh Fionnlagh air chall—


[TD 105]

Coileach Bean a’ Choirlidh.

Tha an t-eun so gu maith moiteil as féin agus gu tric cluinnear far nach faicear e; agus mar so tha e draghail anns a’ choimhearsnachd. Ach is e tha rùn orm innseadh dhuibh, beagan de a bhuadhan, agus an connsachadh a tha eadar e féin agus mac-talla nan creag.

Fonn: “Oran a’ Bhranndaidh.”

Is ann tha an coileach eireachdail
An diugh aig Bean a’ Choirlidh
A thàinig bho America
Air “Eileamaid Mharconi.”
Na h-uile uair a ghoireas e
Bheir Meall an Doire raoic as,
Is Mac-talla air a shàrachadh,
Is nach faigh e tàmh na h-oidhche.

Seist:—
O hillirinn is uillirinn,
An uiridh bha mi aoibhneach,
Am bliadhna chan ’eil fois agam
Le coileach Bean a’ Choirlidh.
Gun dùisg e as mo chadal mi
Taobh steach a’ mheadhoin-oidhche.
Is gun innis mise naidheachd dhuibh
Air coileach Bean a’ Choirlidh.

Is e “Bòrd-nan-dùchan-dòmhail”
A dh’ òrdaich e do an tìr so;


[TD 106]

Chuir iad spuir is spògan air
Is toplach mhór de chìrean;
Chuir iad stiùir ’na dhéidhidh
’Sa bheil deich troighean tha mi cinnteach;
Is ann shamhlaicheas sibh itean
Ri fir-chlis mu ’n tig droch shìde.

An diugh is ann thuirt Mac-talla ris:
“A gharraich, tha thu stàirneil;
Gun do chum thu an raoir ’nam chaithris mi
Ri aithris air do mhànran;
Ach mur cum thu sìochail,
Gun innis mi do an bhàrd ort,
Is gun cuir e rann an ìre dhuit
A dhìteas chun a’ bhàis thu.”

Is e thuirt an coileach beadarach ris,
“Gog-a-ghuidhe-ghaoidhe,
Chan fhaca duine riamh thu,
Is gur beag is fhiach do mhaoidheadh;
Cha dèan thu tùrn no gnìomh,
Ach ri atharrais-bheulain daonnan;
Is nam faighinn idir sgeula ort,
Gun reubainn thu ’nad chaoban.

Mac-talla:

“Tha mise clumhor, seasgair
Anns na creagan fad mo shaoghail;
Cha do chuir duine dragh orm,
Is cha mhotha ghabh iad gaoid dhomh;
Ach thusa ’eunain shuaraich,
Tha fuath dhuit feadh an t-saoghail,
Is mur leig thu dhiot an spagluinneachd,
Chan fhada is gun téid t’ aoireadh.”


[TD 107]

An Coileach;

“Dh’ aithnich mi nach b’ fhiach thu,
Is nach robh thu riamh an gàbhadh;
Chan fhaca tu Marcòni,
Is chan eòl duit obair nàduir;
Cha chluinnear air a’ chuan thu,
Is tha fuath agad do an t-sàile;
Mu ’n cuir thu de mo sheòl mi
Is ann is còir dhuit a bhith sàmhach.”

Mac-talla;

“Na fir a chuir an taobh so thu,
Gur diombach tha mi féin diùbh
Chan ann á ugh á chinnich thu,
Is ann rinneadh thu le draoidheachd:
Leann-dealanaich ’nad sgiathan,
Chan fhiach leat ach bhith leumraich,
Is gun iarrainn-s’ air Marcòni
Do chur a chòmhnuidh an Eiphit.”

Ach ’s e freiceadan nan cearcan e
Gu am faicinn ann an òrdugh;
Gun dèan e féin na neadan dhoibh
Air eagal dad a bhith dòlum.
Nam b’ fhiosrach mnài na dùthcha
Air a thùralachd ’s a dhòighean,
Gum biodh gach té ’na deann-ruith
An geall air fear de an òigridh.

Cha bheir iad ugh no maothag
Nach faod a bhith ’nar cuimhne;
Oir nì e féin a’ ghogail dhoibh,
Le sodan is le aoibhneas;
Is gun cliath e air an iris
H-uile gin diùbh feadh na h-oidhche;
Oir chan ’eil easbhuidh ghoireasan
Air coileach Bean a’ Choirlidh!


[TD 108]

O hillirinn is uillirinn,
An uiridh bha mi aoibhneach,
Am bliadhna chan ’eil fois again
Le coileach Bean a’ Choirlidh.
Gun dùisg e as mo chadal mi
Taobh steach a’ mheadhoin-oidhche.
Is gun innis mise naidheachd dhuibh
Air coileach Bean a’ Choirlidh.


[TD 109]

Domhnull MacLeoid

Fear-iùil a’ Phrionnsa.

Sibhs’ le ’n ionmhuinn gaisg’ is cruadal,
Dìlseachd, duinealas is uaisle,
Thugaibh éisdeachd do mo dhuan,
Mu Dhòmh’l MacLeòid.

Bha Blàr Chuil-lodair an déidh a chur,
Is Diùc Uilleam ’g éigheachd, “fuil! fuil! fuil!”
Is an tìr air ruith leatha mar thuil,
Is cuirp gun deò.

Theich Prionns’ Tearlach de an àraich,
Lean gu dlùth ris beagan chàirdean;
Threòraich iad e le mór bhàidh,
Is e ac’ fo chleòc.

Chuir Diùc Uilleam airgiod-cinn air,
Deich agus aon fhichead mìle,
Chum ’s gun glacadh iad air chinnt’ e,
Marbh no beò.

An Arasaig bha e fo ’n choill’,
Gun sìth, gun fhois, gun chlos, gun aoibh,
An cunnart casgraidh latha ’s oidhch’,
Is iad air a thòir.

Bha Dòmh’l MacLeòid ’na dhuine glic,
Is ’na sheòladair air muir gu tric,

[TD 110]

Chuir am Prionnsa air-san fios,
Is thuirt ris le deòir:

“Tha mi ann an teanntachd chruaidh,
Dh’ innis móran dhomh mu d’ uails’,
Gu bheil thu onorach is suairc,
’Nad dhuine còir.”

“Mo bheatha tha mi cur ad làimh,
Bheir thu aiseag dhomh gun dàil,
Oir chan ’eil tearuinteachd an dàn
Dhomh air tir-mór.”

Thuirt an Leòdach ris air ball,
“Do ’r Mórachd Rìoghail cha bhi call;
Théid mise leibh gu Innse-gall
Is mi idir beò.”

“Ach is feàrr dhuinn tàmh an nochd fo ’n choill’,
Tha coltas dona air an oidhch’,
Is fiamh ro dhoinionnach, neo-choibhneil
Air na neòil.”

Thuirt am Prionnsa is e am péin,
“Tuiteam an làimh Freasdail féin,
Seachnaidh sinn an Uile-bhéisd tha
Air mo thòir.”

An Leòdach còir am beagan ùin’,
Chuir ochd-ràmhach air dòigh ’s fo shiùil,
Is e féin air stiùir a’ dèanamh ’n iùil—
B’ ann da a b’ eòl.

Gun lanndair-soluis, no cairt-iùil,
Gun taosgadair a thaomadh bùrn,


[TD 111]

Thug na gaisgich an Cuan dubh-ghlas
Dhi fo a sròin.

Bha trì fichead mìle mara
Eadar iad agus an caladh,
Airson a chuir iad ràimh am bacaibh
An tòs na h-oidhch’.

Las na dathan glas, is iargalt’,
Anns gach earrainn de an iarmailt,
Shéid a’ ghaoth ’na caoiribh fiat’,
Le fead neo-chaoin.

Bha sgioba furachair aig an Leòdach,
Chum a fhaothachadh gu h-eòlach;
Bha mhac féin air—aon de na seòid—
Sàr sheòldair grinn.

Gach luasgadh, fulangas is pian,
A fhuair an sgioba bu mhaith gnìomh,
An dùil gach tiot bhith slùigte sìos,
Cha ghabh e inns’.

Ach Righ nan Dùl bha air an cùl,
Is le còmhnadh Dhòmhnuill aig an stiùir,
Air Roisinnis rinn iad an iùl,
Am Beinn Bhaoghla.

Bu shàr fhear-iùil do ’n Phrionns’ an Leòdach,
Chaidh e leis gu ruig Leòdhas,
Chòrd e an sin mu shoithich mhóir,
G’a thoirt do ’n Fhraing.

Mur b’e am burraidh dubh MacAmhlaidh,
Duine curta, glutach, sanntach,
Thachd an gionach e le anntlachd,
Is chaill e chliù.


[TD 112]

Chuir e clì gach ni a rinn iad,
An dùil gun glacadh e an saoibhreas,
B’ éiginn pilltinn feadh na h-oidhche,
Claoidhte, sgìth.

A dh’ aindeoin innleachdan ’s a dhìchioll,
Shleamhnuich e gu tur as ìongnan;
Is e na bh’ ann dha mullach mi-chliù,
Lean r’a sheors’.

Fad dà mhìos bha ’n Leòdach coibhneil,
Falbh le Mhórachd là ’s a dh’ oidhche,
Teintean laiste ’s buidheann shaighdear
Air gach taobh.

Is e ’n t-ioghnadh mòr fo làmh an Fhreasdail,
Gun do thàr e as le bheatha:
Naimhdean gàbhaidh, tiugh ’nan sreathan,
Freiceadan air muir is tìr.

Fhuair na Gàidheil mar a thoill iad,
Cliù bhios ac’ gu bràch mar oighreachd,
Nach do shanntaich neach dhiùbh ’n t-suim,
A bh’ air a cheann.

Ach is e ’n dealachadh a b’ fheudar,
Is cha b’ ann gun sileadh dheuran
Ghlac na gaisgich làmh a chéile
Le cridhe leòint’.

Bha ’n Leòdach ceith’r-la-deug fo ’n choill’,
Ach fhuair na naimhdean air-san greim,
Is dh’ fhalbh iad leis an duine ghrinn,
Is e ac’ air ball.

Chuir iad e ’n luing-chogaidh ùdlaidh,
Air an robh mar ainm an “Fhùirneis,”


[TD 113]

Réir a h-ainme dhearbh i tùrn
Do ’n ghaisgeach mhór.

Thairg an Caiptean le mór sheòltachd
Deich ar fhichead mìl’ an òr dha,
“So agad dhuit saoibhreas mór,
Nì feum do d’ sheors.”

“Is innis c’ àit’ an d’ fhàg thu ’n slaoightear
Leis an d’ fhalbh thu là ’s oidhche,
Is taisbeanaidh mise dhuit coibhneas
A bhitheas mór.”

Thubhairt an Leòdach còir gun athadh,
“Is e tha ann an sin duais-bhrathaidh—
Na bi thus’ an dùil gun gabh mi
Dad de ’n t-seòrs.

Bhitheadh mo chogais ’gam dhìteadh
Chionn ’s gum brathainn dhuibh am fìrean,
Chan ’eil maith dhuit a bhith strì rium
Le d’ chuid òir.”

Mhaoidh e ann an sin a phianadh,
Is gun cuirte e an iarunn;
Nach robh maith dha bhith ri briagan,
No ri sgleò.

“Théid agaibh air mis’ a phianadh,
Is gach alt ’nam chorp a shnìomhadh,
Ach cha bhrath mi rib d’ a fheusaig
Do neach beò.”

“Ged a bheireadh sibh mar dhuais dhomh
An long so làn de ’n òr as luachmhoir’,
Alb’ is Sasunn le ’n làn luach
Cha bhrath mi Chòir.”


[TD 114]

Chuireadh mar phriosanach an diùlnach
Dh’ Abhainn-Lunnain do sheann sgùda
Torr’naich chlach, gun bhrat, gun chùirtein,
Leabaidh ’n t-seòid.

An Comanndair bh’ air an sgùda,
Cha robh ann ach smior na brùide,
Rogha samhladh do an diùc,
’Sna h-uile dòigh.

Nuair a bhiodh e an tì air àbhachd
Thilgeadh e ’n Leòdach ’san t-sàile
Nuair a bhiodh e leitheach bàithte
Bheirte e air bòrd.

Rachadh a rùsgadh air ball,
Is a cheangal ris a’ chrann,
Sgiùrsadh e an sin gu teann,
Le ceann éill’.

Nuair bhiodh a chraicionn dubh is donn
Thilgeadh iad e sìos do ’n toll;
Is e miorbhuill a bha ann
Gun d’ fhan e beò.

Bu bhiadh gu tric dha mairt-fheoil ghrod;
Air uairean eil’ i saillte, goirt—
Cha robh smaoineachadh air deoch
Do ’n duine chòir.

An déidh deich miosan de mhi-mhodh,
Thilg iad beubanaicht’ air tìr e;
Ghabh na Seumasaich gu grinn,
Ri mac an t-seòid.

Sgeadaich iad e ’n earradh uasal,
Thug iad cuimhneachan fìor bhuan dha;


[TD 115]

Ghuidh iad turus tairis, luath dha
Dh’ Eilean a’ Cheò.

Fhuair e cuirmean an Dun-éideann,
Is mór an fhuirm a bha m’ a dhéidhinn—
H-uile neach a’ nochdadh spéis dha,
Sean is òg.

Ràinig e Galltruigill sàbhailt,
An Dùn Bheagan, taobh an t-sàile,
Far ’n robh ’m fiùghalach air àrach,
Is e òg.

Is iomadh neach a choisich mìltean
Chum ’s gum faiceadh iad am fìrean;
Is lìonmhor naidheachd rinn e innseadh
Doibh m’ a leòn.

An ceann beagan bhliadhna shìde,
Measg a chàirdean is a dhìlsean,
Ghabh e leabaidh, agus dh’ iobair
E an deò.

Cho fad ’s théid tùrn, is dùrachd eudmhor,
Dealaidheachd is rùn neo-fhéineil,
Rinn e cuimhneachan dha féin
Tha tabhairt còrr.

Nam biodh mo ghibht a réir mo chàil
Dh’ iarrainn clach a chur ’na chàrn;
Oir ’s buaine ’n t-iomradh bheir na bàird
Na stoc is stòr.

Fhuair e adhlacadh bha mórail
Chruinnich mìltean chum an tòrraidh,
Is amhluidh thoill e agus Flòraidh
Carragh-uaighe.


[TD 116]

Brus agus a’ Bhraisde Latharnach.

(Fonn: Cabar Féidh)

Bho ’n tha ’m Mòd * ’ga iarraidh
Gum feuch mi gu h-aithghearra
Ri facail a chur sìos
Ann an rian mar is aithne dhomh:
Is aithrisidh mi sgeula
Mar leugh mi an eachdaraidh
Mar fhuaradh an tos sealbh
Air a’ Bhraisde dhealbhaich Latharnaich.
Bha Raibeart Brùs agus Iain Coimin
Ann an tlus a bha caidreamhach,
Gach fear dhiùbh cho dlùth do ’n Chrùn,
Is Alba fo rùn nan Sasunnach.
Rinn iad cumhnant daingean, dlùth
Gun sgiursadh iad na slaidearan
Gu tur a mach a Albainn
Le an armachd is le ’m brataichean.

Bha Raibeart Brùs ’san tìm ud
’Na chùirtear fo ’n righ Shasunnach
Is ghreas e air gun dàil
Dh’ ionnsuigh an àit’ an do chleachd e bhith—
Mu ’n tuigeadh Eideard Brùideil
An rùn a bha air aire-san,
Is gum faigheadh Maithean Albann
Fo ’n armaibh gu grad-bhuillean.
Ach bha an Coimineach tur fealltach:
Is ann a mheall e a charaide


* Fhuair an dàn mór so an duais aig Mòd a’ Chomuinn Ghàidhealaich.


[TD 117]

Is chuir e a dhùblachadh de ’n chumhnant
Grad air ionnsuigh an t-Sasunnaich.
Agus dh’ inns’ e dha gu dìblidh
H-uile strì is ullachadh
Bha dol air aghaidh an Albainn
Gu falaichte is gu furachail.

Ghabh Eideard an sud oillt
Agus maoim ’n uair a chunnaic e
Am Brùsach bhith cho dùbailte
Is e an dùrachd a ghunna dha.
Ach thuirt e, “Gheibh mi làimh iad
Is cha chaill mi aon duine
De na tha anns a’ chomh-bhoinn so
Is na cinn théid a sguidseadh dhiùbh.”
Bha ’m Brùsach a nis ann an cunnart
Is e gun umhail idir aige
Mu an lìon a bha ’ga shnìomh
A chum is gun dèant’ a ribeadh ann.
Ach fhuair e sanas bho dheagh charaid
A chuir pàidhir spuirean chuige
Is leum e ann an diallaid
Is theich an t-ian gu buileach orra.

Cha b’ ann mall a thriall e—
Is gun leum e a’ chrìoch Shasunnach
Gu Dun Phris a thàinig e
Is dh’ fhàiltich e a charaide
Is choinnich iad mar b’ àbhaist
Le cairdeas, gu fosgarra—
Is gu Eaglais nan Glas-bhraithrean
An àirde gun choisich iad.
A steach gu h-uallach ghabh na h-uaislean
Cha robh gruaim no mulad orra
Gus an d’ ràinig iad an Altair
Is cha bu mhall an turus dhoibh.


[TD 118]

Chuir am Brùsach dha an ìre
Mar a dhìt e an Lunnainn e;
“Chan ’eil facal arm do sgeul
Ach breugan,” thuirt an Coimineach.

Bha am Brùsach air a bhuaireadh
Cho cruaidh leis an leamhadas
Is nach b’ urrainn e cur suas leis.
Is ann bhuail e le deannal e
Is thuit an duine truagh
Ann an suain as nach d’ fhairich e—
Is chaidh Brùs a mach gu diombach
Is a ghnùis air dhreach dealanaich.
Thuirt a chairdean a bha air eòlach,
“Ciod, a Sheòid, a thachair dhuit
An uair tha do ghnùis air caochladh tuar
Is tu gu gruamach dorranach?”
Thuirt an diùlannach is fiamh air,
“Rinn mi gnìomh mi-chothromach
Oir is teagamh leam, gu dearbh,
Gun do mharbh mi an Coimineach.”

An sin ’s ann thuirt Circpadruig,
“A Shàir! na biodh dorran ort—
Nì mise an gnothach cinnteach—
Da rìreadh is e a choisinn e.”
Is dh’ fhalbh e fhéin is Lindise
Le an cuinnsearan bioracha.
An uair ràinig iad an t-àite
Is ann shath gach fear dhiùbh a bhiodag ann.
Bha am Brùsach a nis an gabhadh
Ge b’e àite an tigeadh e—
E fo iomsgaradh a’ Phàp’
Bho ’n thruaill an Sàr an eaglais ac’—
Bha righ Shasuinn air a thòir
Airson gach dòigh mar chluich e air—


[TD 119]

Is na Dubhghoillich cho cìocrach
Gu dìoladh fuil a’ Choiminich.

A dh’ aindeoin is mar a bha cùisean
Chaidh a chrùnadh gu h-urramach;
Is ged a bha an Abaid spùinnte
Le dùrachd nan trudairean—
Gach ni a ghabhadh giùlan
Thug trupairean Lunnainn leo.
Bha Abaid Scàin cho lòm
Aig an am ud is a b’ urrainn i—
An Lia-Fàil is an t-Slat rioghail
Is an Crùn prìseil, urramach—
Thug am “Fad-chasach” air falbh
Is na cealgairean a bha cuide ris.
Dh’ fhàg am feachd ud Baile Pheairt
Cho lòm ri leachd is struthan oirr’,
Is cha b’e fear gun cheannsal
’San am a bheireadh furtachd dhoibh.

Ach fhuair Righ Raibeart còmhlan
Gu chòmhnadh is gu chuideachadh;
Is mharsail e gu seòlta
A thoirt còmhdhail do’n Lunnaineach.
Cha do chuimhnich e ’san am ud
Gu robh e an suidheachadh
’Na fhear-cùirn gun mhodh gun diù
Is nach b’ fhiach e cumhnant chumail ris.
Ghabh an Sasunnach am fàth air
Is chuir air dàil gu maduinn e:
Ach thàinig e air ann am foill
’San oidhche—is cuid ’nan cadal diùbh;
Is ann air eiginn thàir e bhuap’—
Chaidh cuid de a shluagh a spadadh air.
An sin bha e ruaigte air feadh gach àit’,
Tigh’nn beò mar b’ fheàrr a chleachdadh e.


[TD 120]

Bho chrìochan Earraghàidheal
Gu frìthean àrd nan Athalach
A’ sealgaireachd ’s ag iasgach—
B’e an gìomanach tapaidh e.
Ach an am a’ Gheamhraidh
Is ann a theann e ri cladaichean
Gu cùiltean na bu bhlàithe—
Earraghàidheal is Latharna.
An uair chuala Iain Latharna
E a bhith faisg air—thug an gaisgeach
Achuinge air a bhiodaig ann am mionaid
Gun tilleadh e an spailpire
No gun glacadh e le feachd e
Is a thoirt seach do ’n t-Sasunnach
Gun toireadh e dha luigheachd
Mar a thoill airson a charaide.

Is ann a thionail e chuid daoine
Agus dh’ aom iad ri bealaich
Chum an righ a chur an làimh
Nach robh bàigh dha ri a thaisbeanadh
Gu robh e airson fiachaicht’
Gun dìoladh e a charaide
Agus gum b’e sud an t-am
Is airgiod-cinn aig Righ Shasuinn air.
Chuairtich iad e air gach taobh
Cha d’ fhaod’ gu robh dol as aige
Is na h-uile laoch air mhire-caonnaig,
Is iad an gaol air basbaireachd.
Cha do shaoil iad, is gun do sgaoil iad,
Nach biodh faobh dol dachaidh ac’—
Ach, mo chreach! bha cuid dhiùbh leoint’
Is cuid nach robh beò gun anail annt’.

Thuig an righ an tràth ud
Gum b’ olc an t-àit’ ’san d’ thachair e—


[TD 121]

Nach b’ urrainn beagan Shàr-fhear
An aireamh so a shlachdaireachd.
Is ann smuainich e gum b’ fheàrr dha
A dhol gu àite barantach
’S an gléidheadh e buaidh-làrach
A dh’ aindeoin nàmh a thachradh air.
Thagh e làrach dhaingean, chinnteach—
Loch is beinn ’gan glasadh sud:
Cha robh rian no dòigh aig còmhlan
Faotainn comhla seachad ann.
Shuidh e fhéin air muin an steud-eich
Is claidheamh geur an tarruing aig’—
Is iomadh sàr chuir e ri làr
Mu ’n d’ fhuair a chairdean tarsuinn ann.

Bha Mac an Dorsair treubhach
Is dh’ éigh e gu labhar
Ri a dhithist mhac bhith treun:
“Ciod am feum a bhith ag amharc air!
Chan ’eil e air an t-saoghal
De aon fhear nach spadadh sinn.
Is ann a leumas sinn ’nar triùir air
Is gun lùb sinn ri talamh e.”
Rug an ceud fhear air an t-sréin
Bha a ghàirdean fhéin tur sgaraichte
Is fhuil a’ taomadh anns an fhraoch
Is am bàs le chraos tighinn fagus air.
Bha am bràthair eile an sàs ’na shàil
’Ga thoirt a mhàin gu bagarrach—
Le buille ghoirt bha chlaigionn sgoilt’
Is laigh e an clos gun charachadh.

An sin thug an t-athair glaodh as
“Tha clann mo ghaoil gun anail annt’,”
Is leum e air bho chùlaibh
Is chum e air a làmhan e.


[TD 122]

Bha làmhan an righ is fhalluing
An sàs aig a’ cheatharnach—
Is ged bha claidheamh geur aige
Cha robh feum car tacain ann—
Rinn e greim air ceart cho teann
Is ged a bhiodh e ann an glàmaire
Is e ’ga fhàsgadh le a dhà làimh
Is e an dùil gun tràigheadh anail as.
Bha ’m Brùsach a nis ann an teanndachd,
Cha robh rùm dol as aige;
Ach le dul a chlaidheimh bhris e cheann
Le buillean teann neo-acarach.

Ged bha an gaisgeach marbh
Is glan a dhearbh e bhith fearachail:
Cha do chaill e ghreim de an laoch
Is beag nach d’ aom e ri talamh e.
Bha corp an duine slaodadh ris
’G aomadh na h-anail as
Is beag nach do chaill e leirsinn—
Is bu bheud nan do thachair sin.
Ach fhuair am Brùsach beagan furtachd
Is rinn e am bucall lasachadh
Bha cumail dùint’ na falluing dlùth
Bha fad na h-ùine ’ga mhaslachadh—
Is thuit an corp gu làr gun phlosg
Oir cha robh troid no anail ann—
Ach thug e leis an fhalluing,
An crios is a’ Bhraisde Latharnach.

Tha a’ Bhraisde a’ gléidheadh fianuis
Air a’ ghnìomh ud mar thachair e
Is caol-thèarnadh an deagh righ ud
A h-ìnean Iain Latharnaich.
Cha robh e fathast sgìth de gach
Strìth agus arabhaig:


[TD 123]

Is ann a dh’ fhalbh e le coin-luirg
Chum am fuirbi a ghlacadh leo.
Thug e ionnsuigh air bha gàbhaidh
Is maith an t-àit’ ’san d’ thachair iad,
Bha iomadh sàr is a dhruim ri làr
Mu ’n tug a’ ghraisg an casan leo.
B’e cuid Iain Dubhghoill tighinn gu h-ùmhlachd
Is an righ ùr so aideachadh.
Is tha a’ Bhraisde a’ gléidheadh cuimhne
Do oighreachan fathast air.


[TD 124]

A’ Chuairt-Challuinn.

Air fonn: “Oran an Earraich.”

Tha mi ’nochd a’ dol air Challuinn,
Is lìonmhor talla an toir mi sgrìob;
Tòisichidh mi am bràigh an Loin Duibh,
Ruigidh mi Seòras le spìd:
Fleasgach eireachdail gun mhórchuis,
Cha robh còir aig’ air bhith clì:
Bho ’n tha am botul aig’ air sgornan,
Cha bhi an Tòiseach oirnn a dhìth.

Labhraidh e rium fhìn, “A charaid,
Is taitneach leam thu thigh’nn an àird,
Mìle beannachd aig a’ Challuinn—
Is i nì an tional as gach àite;
Suinn nach tàinig bho chionn fhada,
Chì thu steach an so gun dàil;
Dèansa suidhe, ’se do bheatha;
Tha rud teth agam ’s na clàir.”

Théid am bòrd a chur an uidheam,
Shuas ’na shuidh’ air druim an làir;
Deochannan làidir gun ghanntar,
Rum is Branndaidh mar a b’ àill;
H-uile beart fo dhreach an t-saoibhreis,
Suas an staoile nach bi ceàrr;
Is duilich leam nach faic mi t’ oighre,
Is dhèanainn aoibhneas air a sgàth.


[TD 125]

Nuair chomh-phàirticheas chuideachd
De na h-uile stuth as feàrr,
Théid sinn shealltuinn air Uilleam,
Duine curaideach ’na là;
De Loch-iall a tha do chinneadh,
Daoine misneachdail ’sa’ bhlàr,
’N am dol sìos ri aghaidh teine
Gum bu ghiorag dol ’nan dàil.

Their Uilleam rium fhìn, “Fhir-chinnidh,
Is mór mo mheas ortsa thàr chàch;
’Illean, faighibh nuas am pigidh,
’S gun òl mis’ air a dheoch-slàint.”
Eiridh Franc a suas an tiotan—
Gheibh e sud, ’s cha bhi e ceàrr;
Coinneach cuiridh an t-searrag timchioll;
“Tiormaichibh i, luchd mo ghràidh.”

Cuiridh Seònaid sìos gu h-ealamh
H-uile beart ’san fhasan òg.
Chan ’eil fleasgach anns a’ bhaile
Dhèanadh “maitse” dhuit air chòir;
An taigh ged bhiodh ’na lasair-aoibhneis,
Fichead coinnlear air gach bòrd,
Gur e chrùn iad an deas-mhaighdean
Is chuir i loinn air fir an Lòin.

Ruigidh mi gu sùrdail Eachann,
Bho ’n ’s e ’s docha leam a th’ ann;
Is maith is aithne dhomh do sheòrsa;
Cha robh còir ac’ air bhith gann;
Tha thu sìobhalta ri d’ dhìlsibh
Mar an sìoda ’s mìne loinn,
Ach nan tachradh riut do nàmhaid
Cha bu chàs nach biodh tu an greim.


[TD 126]

Is fialaidh an cridhe tha ’nad bhroilleach
Chan e am brosgal a tha ann—
Oir is tric a chaith thu an cùinneadh
Gun a chùnntadh as do làimh;
Fhir mo rùn, cha dèan mi dìochuimhn’
Air do chliù a thoirt ’s na rainn;
Is chan ’eil diùlannach ’san dùthaich
Dhèanadh tùirn nuair bhiodh tu an lùim.

Falbhaidh Peigidh leinn gu cùiseil
Suas air ionnsuigh an deas rùm;
Far a bheil am bòrd gu h-ùiseil,
Feitheamh cùirteil air ar cionn;
Cha bhi caomhnadh air no sòradh
Cha bu deòin leo a bhith gann;
Nuair a ghabhas sinn na dh’ fhòghnas,
Théid sinn còmhladh ri Dòmh’l Grannd.

Nuair a ruigeas sinn an talla,
Bidh duan-calluinn agam dhoibh—
Is fad a chluinnear farum chaman
Ris a’ bhalla ’s glaine loinn.
Nuair a bheannaichear an t-ùrlar,
“Fheara rùnach an sibh th’ ann,
Is fad tha sinne an so ’gur feitheamh,
Is e bhur beatha thigh’nn ’nar ceann.”

Nì sinn suidhe sìos gu h-òrdail
Mu an bhòrd as bòidhche pàirt;
Chluinnt’ e cneadail fo shac ròiceil,
Im is feoil gun easbhuidh càis;
Botul mór de bhrìgh na Tòiseachd,
Aig an òganach ’na làimh;
“Siùdaibh, ’illean, gabhaibh òran;
Cha bhi sòradh air deoch-slàint.”


[TD 127]

Nuair a riaraicheas an Granndach
Sinn de ’n dràm ’s neo-lapach gleòis,
Théid sinn shealltain air Aindrea,
Fiuran aoidheil, coibhneil, còir;
Ged nach aithne dhomhs’ do mhuinntir,
Tha mi cluinntinn umpa sgeòil;
Gum bu chàirdeach do Shiol-Chuinn iad,
Is do na suinn a bh’ anns an Ròimh.

An gill’ òg so tha ’nad chleamhnas,
Tha mi ’n geall air tigh’nn ’na dhàil;
Nam bu bhard mi dhèanainn rann dha:
Chan ’eil ganntar air a làimh;
Tha thu shloinneadh brod Clann Choinnich—
Is mór an loinn sin ort gu bràth;
Ach fir Lòchaidh thigh’nn ri ’n gualainn—
Có thig suas riu anns an àr!

Is mór an toil-inntinn do Shèine
Fir cho treun ribh bhith ’na còir,
Is gur e tearc a th’anns an àite
Thig an àirde ribh ’s gach dóigh;
Fhad ’sa tha sibh ann ar nàbachd,
Chan e an cànran tha ’nur dóigh;
Ach chan urrainn mi bhith slàn
Is gun ruig mi mhàn gu Dòmh’l an t-Seòir.

Is ann an sin tha làmh na fialachd;
Ceannard chliaranach aig bòrd;
Duine ciallach, grunndail, dèan’dach;
Chan ’eil fhiach agaibh ’san Lòn;
Reachd na firinn ’s lagh na rìoghachd
Sgrìobht’ air inntinn ghrinn an t-seòid;
Cha chreid mi gun rachainn mearachd
Ged a theirinn uime còrr.


[TD 128]

Eiridh Coinneach suas gu stàiteil,
Bòla stracte ann a dhòrn;
“Puinse” le glaineachan làna,
Deochannan-slàinte ’gan òl.
Tha thu pàirteach, coibhneil, càirdeil,
Aoibhinn, àbhachdach ’s gach dòigh,
Nuair a dh’ éireadh ort do chabar,
C’ àit’ ’eil gaisgeach bheir ort còrr!

Mheud ’s bhios anns gach aitreabh mheadhail,
Is de othail anns gach àit’,
Trian chan urrainn mi dheth aithris,
Is beag nach brathadh e air bàrd;
Tha mo ghibhtean briste, anfhann,
Is tha mo sheanchas cho neo-gheàrrt’,
Ach aon fhacal ’sa’ chomh-dhùnadh:
Mo dheagh dhùrachd dhuibh gu bràch.


[TD 129]

Uilleam Camshron

(Maighistir-Sgoile Pholl Iùbh.)

Air fonn: “O, chì chì mi na mòr-bheanna.”

Aig Poll Iùbh tha am fear-teagaisg cho teisteil ’s th’ air thalamh;
Is e ’n còmhnuidh ’na sheasamh cur ceisde ma seach orra;
Taibs’ agus Cruinn-eòlas tuigse ’ga sparradh annt’,
Ghàidlig is Laideann ’s an còrr.

Seist:—
O théid, théid sinn a choimhead ort,
O théid, théid sinn a choimhead ort;
Is annsa do ghlòir na ceòl th’ air an Domhan—
Nuair rachadh tu romhainn le treòir.

Tha agad bho ’n Ard Righ tàlannan domhain
Gu teagasg nam pàisd gach là le d’ chomhairl’;
Is eagar air clàr gu h-àrd fa ’n comhair,
Is do ribheid a’ tomhas dhoibh ceòl.

Tha coisir-chiùil Abhainn Iùbh a’ toirt barrachd
Is gun choisinn iad cliù ’s gach taobh a chaidh iad;
Toirt dhachaidh nan duaisean uasal, allail;
Is bidh buaidh ’gad leantain ri d’ bheò.

Bho ’n choisinn an sgiath tha ceudan buidheach ort;
Bidh tu am miadh, ’s tu meadhon gach cuideachd,
Le d’ choisir bhig bhinn a’ seinn gach uirghioll
As urrainn a chur ann an clò.


[TD 130]

Tha thu pàirteach, fialadh, ciallach, susbainteach,
Iorasal, uasal, suairce, furanach,
Neoichiontach, fìrinneach, dìleas, gun dubhailc,
Is na mìltean subhailc ’nad chòir.

Nuair théid thu ’nad éideadh ’s féile preasach ort,
Boineid mu d’ ghruaig is cluaran leathann ann,
Bràisd ann ad ghualainn ’n duail a’ bhreacain,
Sgian-dubh air a cearcladh le òr.

Tha tuigse ’nad cheann, is do pheann bidh ’n tarruing;
A chobhair nam feumach ’s geur do bharail;
Bidh truaghanan fann gach am ’gad bheannachadh,
’Guidhe gum meal thu do chòt’.

Nam fàgadh tu ’n tìr bhiodh inntinnean dubhach
Ag ionndrainn gach coibhneis rinn thu dhuinn uile;
Is a dh’ aindeoin luchd mi-rùin dìridh tu bruthach,
Is cha bhi thu an cùil chumhaing no am fròig.

Nan tràigheadh am fuaran is luath a dh’ aithnichteadh
Liuthadach buaidh tha ’n sluagh a’ mealtuinn;
Is ma leagar a’ choill’ tha dhuinn toirt fasgaidh
Bidh ar cinn fo ghailleann an reòt’.

Ged bhiodh dithis no triùir an dùrachd dona
Cha mhill sud air rùnach sona;
Nuair chriochnaicheas t’ ùin’ is i ’n ùrnuigh a th’ againn
Gun crùnar thu steach ann an Glòir.


[TD 131]

Soraidh le Turnaig.

An Céitein
Naoi ceud deug agus a sè.

Nuair bha mi òg bha mi beothail, aotrom—
Bu bheag bha an Saoghal cur orm de chùl,
Ach fhuair mi gaoid dh’ fhàg mi mall ’san aonach
Mo chas ag aomadh, ’s i call a lùiths.

Seist:—
O Chuibhl’ an Fhortain nach dèan thu tionndadh?
Na cuir do chùl rium an diugh, có dhiùbh!
Gu robh na Dùilean le bàidh ’gad stiùradh
Is mi togail cùrsa air dachaidh ùir.

O ’n d’ fhàs mi crùbach gum fàg mi Tùrnaig
Ged is mór an dùrachd a th’ agam dhi,
Fhad ’s mhaireas reusan cha tréig mo spéis dhi
Cha bheag an t-éibhneas a bh’ agam innt’.

Na h-eòin gu léir dèanamh coirill éibhinn
Le ’n cruitean gleusda o ’n réidhe seinn,
Air maduinn Chéitein gum b’ ait leam fhéin
A bhith stad ’s ag éisdeachd ri ’n teudaibh binn.

Ceud soraidh ghràidh leis an fhàrdaich dhòigheil
’San tric a chòmhnuich mi ann an sìth;
Mi suas is sìos ann dà fhichead bliadhna—
Ach—is éiginn crìoch a thighinn air gach nì.


[TD 132]

An sàr dhuin’ uasal a fhuair mo sheirbhis,
A chaoidh cha dhearmaid mi ann am chridhe;
Nuair dhèanainn cearb air chan fhaicinn fearg air—
Tha mis’ an earbsa gun laigh e an sìth.

Is maighdean uasal nam buadhan gràdhach
Le cridhe tlàth is le h-aigne mìn;
A Fhreasdail Fhéin! gu robh taghadh céile dhi
A bhios d’ a réir—is e buileach grinn.

Mo bheannachd fhéin anns na h-uile ceum dhi
Gach àit’ an téid i air muir no tìr;
Gu robh gach sòlas dhi fhad ’s is beò i
Is i dhol do Ghlòir nuair théid i a tìm.

Ceud soraidh bhuan leis gach coir’ is cuairteig,
Gach coill’ is cluanaig, gach cruaich is meall—
Bho Phlàtach Thùrnaig gu Glaic an Dùnain
Gach stac is stùcan is iuc a th’ ann.

Ceud soraidh chaomh leis gach dail is caochan,
Gach bailc is braon agus maoil’ is tom—
Do loch làn fhaoileag ’s do chladach maoineach
’Sam pailt am maorach ’s an fhaochag chrom.

Thoir fàilte uam-sa gu bràigh an Loin Duibh
’San robh mo sheòrsa fad iomadh linn—
Mo sheanair Ruairidh—chaith es’ a chuairt ann,
Ach is fhad an uair bho ’n chaidh e a tìm.

Mo mhàthair ghràdhach is mo bhràthair àluinn
Is Seòras cairdeil a bha cho grinn—
Rinn iad-s’ ar fàgail, ach chaidh an àrach
Am bun na làraich as feàrr leam fhìn.


[TD 133]

Ach taing do ’n Ard-Righ gun d’ rinn sinn fàrdach,
Is e choisinn càirdean duinn anns gach sgrìob;
Le ’n tiodhlac àluinn is mo chridhe làn leis—
Nan d’ fhuair mi tàlannan bàird g’a sheinn.

Mór thaing gu bràth do gach aon de ’n phàirtidh
A shìn a làmh gus an araichd ghrinn;
Tha stoc nach tràighear air chosg an Ard-Righ—
Is i m’ achuing’ àraid gum pàigh E sibh.


[TD 134]

Failte do an Lon Dubh.

Air do an Bhàrd a thighinn gu còmhnuidh ann.

Air fonn “Cabar Féidh.”

Fàilt’ ort féin, a Lòin Duibh!
Gur comhnard do mhachraichean!
Bho d’ bhun gu ruig do bhraighe
Gur làn-mhaiseach taitneach thu!
Tha Meall na Gide Gairbhe
Tur ainmeil le stacanan;
Bho ’mhullach chithear Leòdhas,
Le Steòrnabhaigh Caisteal ann.
Ach ’s i mo roghainn-sa Creag Eidhinn,
Is tric a gheibhinn fasgadh aic’—
Chan ’eil ionad air a’ Chruinne
Is grinne na bhith faisg oirre;
Dosach, preasach, còsach, neadach,
Gheibhte mil am pailteas innt’;
Is tric na h-eòin ri ceòl ’na mullach,
Is thig a’ chuthag dhachaidh chuic’.

Nuair dh’ éireas iad le sgaoim
Nì iad aomadh gu h-aigeantach
Gu Creig an Fhithich thall—
Bu tric danns is tein-aigheir oirr’;
Is Bruth’ch an Inneil Sguabaich,
Crodh guaillfhionn is ballach ann;
Is air fhad ’s gun gabh iad suas,
Bidh ’Chreag Ruadh cumail fasgaidh orr’.

[TD 135]

Sud an innis a tha milis,
Cha bhi cion a’ bhainn’ orr’ ann;
Làn a’ chorrain am bàrr gach torrain
Cha tig dorran fagaisg dhoibh;
Iad a’ fuireach ’m bun gach tulaich
Ged bhiodh cur is cathadh ann—
Is iad nach iarradh am biadh-làimhe
Is riamh cha d’ fhàs iad acrach ann.

Tha Lochan Dubh nan Caorach
Neo-ghaothar ’s e caidearach—
Is mòinteach dhomhain, chaoin aig’
Nì teine saor ’san Earrach dhuinn;
Nam b’ fhiosrach sluagh an t-saoghail
Gach ioghnadh tha againne,
Gum biodh iad as gach taobh
Air na maoiltean a’ spaidsearachd;
A’ gabhail sràid ’s ag òl an fhàilidh
Dh’ fhàgtadh làidir, fallain, iad;
Gheibh an deòraidh breòit a chàil ann
Ach am fàs e taiceil ann;
Is an uair ’s feàrr leis thigh’nn a mhàn
Chan iarr e àit’ as taitniche
Na ’n Creagan Mór is Cnoc na Croiche,
An Fhaiche is Na Crasgagan.

Tha ballachan is cill ann,
Is gur iomadh linn chaidh seachad orr’;
Tha craobhan ann de uinnseann,
Gun fhios gu cinnt có threachail dhoibh.
Na sligean th’ anns a’ ghrunnd
Tha air tionndadh gu ainfhiosachd—
Chan ’eil facal sgrìobhte
A dh’ innseas cia fhad ’sa th’ ann.
Ach an diugh tha foghlum tiugh
Is cha chaill sinn tur ar n-eachdraidh;


[TD 136]

Gur binn gach guth ri seinn gach puirt,
Air chinnt tha sud ’ga sparradh annt’;
Tha Ghàidhlig chluth ’s gach àit’ ’ga cur—
Bithidh bhlàth ’sa bhuil ri aithneachadh;
Ge b’e có dh’ ainmich thu an “Lòn Dubh,”
Is ann air bha cruth an amadain.

Chan ’eil ’san Roinn Eòrp’,
Ait’ is bòidhche gu fantuinn ann
Làn aigheir agus sòlais,
Gun dòlas gun rascalachd;
Na h-uile àit’ cho seòighn,
Is gach seòmar làn annasan;
Na tighean gasda, còire,
’San tig na seòid air Challuinn ann;
Bidh fuaim gu leòir air duain is ceòl,
Is farum mór air chamanan;
Bithidh ball air raon ’na dheann gach taobh
Is na h-uile laoch cur cabhaig ris;
Gach fear ’na shraon le strìth neo-chlaon
A dh’ fheuch cia ’n taobh as sgaitiche;
Nuair thig an t-anmoch nì iad falbh
Gu cuirm le fuirm neo-lapanach.

Chan aithne dhomh ’nam aois
Aite dh’ fhaodar a choimeas riut;
Do bhealaichean ’s do mhaoiltean
Air laomadh le molaiche;
Tha borrach agus cìob anns
Gach sgrìob feadh do thorranan;
’S na bruachan tha ’n earr-thalmhain,
An ealabhuidh ’s a’ chorra-mhil;
Tha braonan trom le phlaosgan donn
Is na h-uile tom is torraiche;


[TD 137]

An Glaic an t-Suidhe, Mòna an Duibhe,
Chathair Bhuidhe bhadanach;
A’ Ghlaic Mhór ’sam biodh na seòid
A’ buain na mòna gharadh iad.
A’ Ghlaic Chaol is Glaic an Tairbh,
Is gur tric na sgairbh dol seachad oirr’.

Nuair dh’ éireas iad de ’n t-sàile
Air Loch Cheàrnasair stadaidh iad—
Gur tric a’ dol ’na dhàil iad
Gu tàmh fad na seachduin air;
Gur fidreach air an t-snàmh iad
Is e an gnàths a bhith glacadh rud;
Is ann am mionach a tha an gionach,
Lonail, cionail, acrasach;
Is iomadh òb is geodha is sròn
A th’ ann mu ’n seòl iad seachad orr’;
Na lochain ghollach air am folach
Gu neo-gholach, tacarach.
An Aird’ Mhór le h-eilean ròcas,
Is Uidh a’ Chrò an taice rith;
Gur tric an eilid ann le laogh,
Is am fraoch a’ cumail fasgaidh orr’.

Tha Uidh a’ Chrò glan còmhnard
Gu dornagach, clachagach;
Gur tric a’ gabhail spòrs ann
Gu leòir de na Sasunnaich;
Théid slatan ann an òrdugh,
’S na h-òbain gun slaisear leo;
Is mu ’m feuch iad trian nam poll
Is ann glé throm bhios am bascaidean;
Tha Loch na h-Airde Bige làimh riu,
Air an snàmh na bradanan,
A’ tighinn an àirde de an t-sàil
A dh’ iarraidh àit’ an stadadh iad;


[TD 138]

Is Uidh a’ Mhire buinneach, binneach
Ruith gu linne chaidearaich;
Ag iarraidh mhàn gun tàmh, gun tilleadh,
Loch Ma-ruibhe a chaisgeas i.

Seachad aig Maoil Inbhir An
Is ionmhuinn a thulaichean,
Gur fada chaidh an t-iomradh
De ’n t-seilbh bhios a’ fuireach ann;
Nuair ruigeas tu ’Chreag Bhàn,
Obair nàduir a tha sulasach—
Am buinne nach gabh tràigheadh—
Is gur iomadh bàt’ is culaidh th’ air;
Tha Ceann a’ Chrò is Blàr an t-Seòir,
’Sa bheil Deòrs a thuineachas;
An Crag-pholl féin le bhradain threun
An gabh iad reis neo-chumanta;
Is an aitreabh ghuanach ’s an robh “Muagaidh,”
Is craobhan uain’ an cur aig’ ann;
Sràid na h-aibhne thall ’s a’ cheàrdach
Far am feàrr leinn cruinneachadh.

Is i sin an aitreabh cheudach
Tha fialachd mu ’n tein’ innte,
Bha mullach oirre de iarunn
Ach chuir e sgliata nis oirre;
Gun dhaingnich e le aol i,
Is a’ ghaoth cha toir crith oirre;
Is i ann an òrdugh toirteil
Le luidhear-toit is simileir;
Tha glamairean is beairtean-tollaidh,
Greimichean, ’s gach inneal innte;
Builg ’gan séideadh, ùird ri gleadhraich
Is gillean gleusd ’gan iomairt sud;


[TD 139]

Chan ’eil beairt nach dèan iad ceart,
Bho ’n acair gus a’ mhinidh dhuit;
Ach ’s mór gur feàrr dhomh thoirt gu crìch
Mu ’m fàs sibh sgìth de m’ uirghioll.


[TD 140]

Cailleach Bheag na Moch-eirigh.

Fhuair mi naidheachd ùr—
Is e mo dhùil-sa nach gabh i cleith
Mu an chaillich bhìodaich
A dh’ inndrig oirnn bho ’n Taobh-deas;
Bha Mac Iain cruaidh oirnn
Nuair smuainich e ’tabhairt leis;
Ach mur an dèan i caochladh,
Bu chaomh leinn i bhith air sgeir.

Seist:—
Seinn oirbh hòro, seinn ò hi horò:
Seinn oirbh hòro, challain òbha hurabh ò:
Seinn oirbh hòro, seinn è seinn ò;
Seinn oirnn hodoro och ochan mar tha sinn.

Cailleach bhiorach, bheura,
Is moiche dh’ éireas là fuar,
Ged bhiodh i ’na léine,
Cha ghéill i am bog no ’n cruaidh;
Bidh i am bun nan éibhlean
Mu ’n lèir do an choileach ruadh;
Sinne tha air ar léireadh,
Gun chreubh a ghabhas ruinn truas.

Bidh i mach ’san t-Samhradh
Mu ’n gann a dh’ éireas a’ ghrian;
Na tha cadal teann oirre—
Is gann orra ’bhith ’n ciall;

[TD 141]
Nuair is binne srann aca,
Is geall ac’ air cadal fial,
Is ann thig i ’na caoir,
Is bheir i ’n t-aodach dhiùbh h-uile stiall.

Chan ’eil fois no sìth
Aig na rìbhinnean ’s glaine cruth;
Chan ’eil àit’ san t-saoghal
Gun aon neach a mhill a thlus;
Nuair thig an té ghràdhach
Aig Tearlach, ’s a lamh ri h-uchd,
A dh’ innseadh dha a càsan,
A Ghràidh! is ann air bhios an spluig!

Nam faigheadh Tearlach iarrtas,
Bu mhiann leis a cur air snàmh
Ann am bàta gun chombaisd,
Gun stiùir oirre, gun siùil, gun ràimh;
Dhèanadh e sraonadh
Nuair gheibheadh e ’ghaoth dhe an Aird,
Mar Ealasaid Mouatt *
Do Lochlainn a null thar sàil.

Bhiodh e féin ’s a ghruagach
Gu suaimhneach aig an taigh;
Cha bhiodh trod no buaireadh
Mu ’n cuairt dhaibh a muigh ’s a stigh;
Chaidleadh iad gun bhruaillean,
Is an coileach ruadh a’ cur dheth;
Ach bu chunnartach nan tilleadh i—
Is ann a mhilleadh i orr’ fad am beath’.

Thug a’ chailleach gaol—
Tha i saoilsinn nach ann gu h-olc—


[TD 142]

Chan ’eil air an t-saoghal
Ri ’n taobhaich i ach am Post;
Chan ’eil neach a chì i
Nach sgìthich i leis a’ Phost;
Is am beagan fois a fhuair i
Tha bruadairean mu an Phost!

Ach tha am Post a’ stri
Ri té mhìog-shùileach an fhuilt réidh;
Chan i cailleach liath-ghlas
A riaraicheas fear a’ bheus;
Tha e trom an gaol,
Mar tha aogas a’ cur an céill;
Is bidh mi dha comh-dhùnadh
Le dùrachd gun dèan e feum.


* An uair a bha Ealasaid Mouatt air a h-aiseag eadar dà eilean Shealtainneach, agus fèath nan eun ann aig an am, air do an sgioba dol anns an sgoth a tharruing a steach droghan, dh’ éirich sguirt gaoithe a dh’ iomain an long roimpe gus an do ràinig i Lochlann agus a’ chailleach ’na h-aonar air bòrd!


[TD 143]

An Gearan.

Nam b’ aithne dhomh òran
A chur an ordugh gun strìth,
Gur mór mo thoil-inntinn
Gu bhith sineadh ’san tìm-s’;
Bha mi uair de mo shaoghal
Is cha do shaoil mi ri mo linn—
Choidhch gun tighinn an taobh so,
Gu bhith daonnan leam fhìn.

Seist:—
Faill ill òro hillinn hòro,
Faill ill o horo hì,
Faill ill òro hillinn hòro,
Hogaidh hò tha mi sgìth;
Faill ill ò huill ill eile;
Faill ill éile horò hì;
Is gur e mheudaich mo thuirse,
Thigh’nn do Thùrnaig leam fhìn.

Tha mi nise tur-duilich,
Trom, muladach, sgìth
Bho ’n chuir iad mi thàmh
Ann an àite gun phrìs;
Cha tàr mi ’ga àireamh
Mar a dh’ fhàilnich mo spìd,
Bho ’n dh’ òrduich an Trionaid
Mi bhith ’m bliadhna leam fhìn.

Mi gun mhire, gun mhànran,
Gun àbhachd ’san tìr;


[TD 144]

Mar uan ann am fàsach,
Is a mhàthair ’ga dhìth;
Thuit m’ aigneadh gu làr,
Agus dh’ fhalbh mo chàil ’s mo ghuth-cinn;
Is maith an rath mur an liath mi
So am bliadhna leam fhìn.

Ged is àillidh an samhradh,
Is beag mo shunnd ris an nì
Bho ’n thàinig mi ’n taobh so,
Tha mo chùram trì fillt’;
Cha chaidil mi ’n oidhche,
Is tha mo chuimhn’ air dol a prìs;
Is beag socair th’ aig m’ inntinn
Fad an t-sìde leam fhìn.

Chuir a’ chuibheal car tuaitheal,
Thug a nuas uam mo chlìd;
Dh’ fhàg sud glaise ’nam ghruaidhean,
Lagaich stuadhan mo chinn;
Cha léir dhomh air uairean,
Tha mo bhuadhan dol clì;
Riamh chan fhacas ’s cha chualas
Fear cho truagh rium leam fhìn.

Nuair a shaoil mi bhith sàbhailt,
Gun chàil do mo dhìth,
Is ann a sgiùrs iad mi ’n àirde
Gu bhith ’m àireach neo-chlì;
Gabhail cùraim de ’n àlach,
Mairt Ghàidhealach ’s gach sgrìob;
Is ann a b’ éiginn dhomh strìochdadh,
Is bithidh mi ’m bliadhna leam fhìn.


[TD 145]

Nach duilich mar a tha mi
Gach là dol a prìs;
Is mi ri smuaintean mu ’n àite
Sin a dh’ fhàg mi le sìth;
An am gabhail gu tàmh ann
Gheibhinn càirdeas gach cridh’;
Is bho am b’ eiginn domh fàgail,
Tha mi cràiteach leam fhìn.

Ach nam faighinn féin m’ iarrtas
Mar is miann le mo chridh’,
Is ann a sgaoilinn mo sgiathan
An ceann bliadhna de thìm—
Leis a’ chuspair is fiach leam,
Thar an liath-chuain ghabhainn sgrìob,
Is cha bhiodh cuimhne air mo thùirse
Ann an Tùrnaig leam fhìn.

Nuair a chruthaicheadh Adhamh
Ann an Garadh nan Geug,
Cha d’ mheasadh iomchuidh dha ’n uair sin
Bhith air chuairt ann leis féin;
Ach rinn am Freasdal gu tròcaireach
Còmhnadh d’ a réir;
Ach ’s e dheònaich e dhomh-sa
Bhith gu brònach leam féin.

Ach tha mo dhòchas ’san Trionaid
Gun dion E mo cheum;
Bho ’n is E féin a tha riaghladh,
Bheir E ghnìomh do gach creubh;
Chan ’eil leth-bhreith no fiaradh
Ann A rianaibh gu léir;
Is gheibh gach neach mar is fiach e,
Is bithidh mis’ am bliadhna leam féin.


[TD 146]

Imrich nan Gaidheal do Thir Chein.

Do “Ghuth na Bliadhna.”

Air faill ill eile hòro,
Horò is hogaibh hì
Air faill ill eile hòro
Gur brònach a ta mi.
Air faill ill eile hòro,
Tha leònadh air mo chridh’
Is as tir gu bhith ’na fasaich
Gun Ghàidheil a bhith innt’.

Nan robh mi deas-chainnteach
Gu rainn a chur air ghleus,
Gun innsinn ann an rian dhuibh
Mar dh’ fhiar sinn ann ar stéidh.
Gach fear is té tha miadhail
A’ triall uainn gu léir,
A’ dol a null thar chuaintean,
Is an smuaintean an céin.
Air faill ill eile.

Carson tha sluagh nan dùthchannan
Cur cùlaibh ris gach tìr,
’San deach am breith ’s an àrach
Le pàrantan bha grinn?
Na h-uile fear as tréine,
Is gach té as motha ’m prìs
A’ dol thar chuain ’nam mìltean
Is cha till iad r’ ar linn.
Air faill ill eile.


[TD 147]

Bu neoichiontach ar sinnsear
’S na glinn ’s air feadh gach ceum,
Bu mhireagach an cluaineas
A’ cuallach an cuid spréidh.
Ach rinn an-iochd nan uachd’ran
Am fuadachadh gu léir,
Na srathan chur fo chaoraich
Is na h-aonaichean fo fhéidh.
Air faill ill eile.

Cha chluinnear an diugh duanag
Aig guamaig no aig òigh,
A’ bleoghann a’ chruidh ghuaillinn
Is am buachaille ’nan còir,
Chan fhaighear bainne buaile
A cuachan ann gu òl,
Am bliochd, an gruth ’s an t-uachdar
Chaidh a sguabadh bho ’r beoil.
Air faill ill eile.

Nuair chaill an sluagh an greim
Do an cloinn cha robh am feum,
Is ann dh’ fhalbh iad cearta còmhladh,
Do bhailtean mór’ ’nan réis;
Is gun coisneadh iad am beòshlaint,
Mar b’ eòl doibh a bhith treun;
Tha cuid air fàs ’nan Gaill diùbh—
D’ ar cainnt gun chaill iad spéis.
Air fail ill eile.

An roinn chaidh thar a’ chuain diùbh
Bha buaidh leo ’s gach ceum,
Bha cuimhn’ ac’ mar bha ’n càirdean
A dh’ fhàg iad as an déidh;
Iad air am meas mar phràbar—
Mar bhàrlach ’s nach robh feum—


[TD 148]

Luchd ainneart dèanamh tàir orr’
A’ toirt na spàin as am beul.
Air faill ill eile.

Is ann chuir iad cuireadh fialaidh
Gan iarraidh-san gu léir—
Am pailteas fearainn àitich
Is gach àit’ fo choill’ is feur;
Gum faigheadh iad gu saor e,
Gun aon neach cur orr’ éis:
Is gum biodh gach fear ’na uachdaran
Buan air a chuid féin.
Air faill ill eile.

Nuair chunnaic gach fear calma
An soirbheachadh bh’ aig càch,
Is ann thuirt gach neach ’na inntinn
“Cho cinnteach ris a’ bhàs,
Chan fhan sinn ann an tìr.
Far an d’ fhuair ar sinnsear tàir,
Is rachadh féidh is caoraich
Ri aodainn nam blàr.”
Air faill ill eile.

Nan éireadh streup no strì
Anns an rìoghachd so air ball
C’ àit’ a bheil na Gàidheil
A b’ àbhaist a bhith ann?
Nach fhàgadh riamh an àraich
Is gum biodh an nàmh ’nan deann
Nuair choisneadh iad buaidh làrach
B’e ’n càil a bhith ri danns?
Air faill ill eile.

Ach, Faighidinn, a chàirdean!
Tha là gu tigh’nn mu ’n cuairt


[TD 149]

’S am bi gach srath air àiteach,
Is gach gleann fo blarr ’s fo bhuar.
Tha Achd an Fhearainn sàbhailt’
Is gheibh na Gàidheil buaidh
Bidh Alba uil’ air mhàl
Bhios am fabhar an t-sluaigh.
Air faill ill eile.

’N sin stadaidh ’n imrich-chuain so—
An sluagh bidh air an dòigh,
Bidh cosnadh agus duaisean
Dol suas duinn mar bu chòir.
Feumaidh bàillidh ’s uachdaran
Thoirt do ’n t-sluagh mar chòir
Am fearann thugadh uap’
Is thoirt suas doibh ri ’m beò.
Air fail ill eile.

Théid cosnadh chur air bonn
Agus fonn chur air gnìomh,
Bidh rathaidean troimh na frithean
Is gach nì ann an deagh rian;
Bidh marsantachd is àiteach
’S gach àite mar is miann—
Na mnathan donna, dualach,
Gu buadhach ri snìomh.
Air fail ill eile.

Bidh stuth gu dath ’ga bhuain
Anns na bruachan feadh an fhuinn,
Bidh aodaichean ’gan luaghadh
Aig gruagaichean ro bhinn:
Bidh ’m féileadh pleatach, cuachach,
An t-éideadh uasal, grinn,
Air fleasgaich a’ chùil dualaich
Is an Cluaran os a chinn.
Air faill ill eile.


[TD 150]

Bidh uachdarain is màlanaich
Gu càirdeil mar bu nòs
Tigh’nn beò an caidreamh chéile
Mar bha iad féin an tòs:
Nuair nach robh guth air féidh
Is iad gun fhéinealachd gun phròis
’Nan suidhe an ceann a chéile
Gu léir aig an aon bhòrd.
Air faill ill eile.

Théid fios air Guth na Bliadhna
Am paipear ciatach grinn,
Is chì sinn mu gach gnìomh ann
Bhitheas dèant’ air feadh nan glinn:
Craobh-sgaoilear e ’na chiadan
Far nach robh riamh dheth suim—
Gach fleasgach fiughail, fiachail
Am miadh air fad gach linn.
Air faill ill eile.


Rinneadh an duan so anns a’ bhliadhna naoi ceud deug agus a trì deug.


[TD 151]

Marbhrann do an
Ollamh Alasdair MacGhille Mhicheil
Ughdair Carmina Gadelica.


O! Is goirt an sgeul a rinn ar léireadh,
An diugh gur deurach a tha ’n sluagh,
Is iomadh Gàidheal a tha cràiteach,
Fios a’ bhàis a’ tigh’nn mu ’n cuairt;
Alasdair MacGhille Mhìcheil
Dhol a tìm oirnn fhìn cho luath,
Sud am fìrean a bha fior-ghlan—
Is duilich sinn e bhith ’s an uaigh.

Is ann tha ’n ionndrainn anns an teaghlach
As an tugadh reul an àigh,
Tha ’r comh-fhulangas gu léir riuth’,
Anns a’ bheum a rinn an cràdh;
Ach cha chòir a bhith ’ga chaoidh,
Ma is teachdair-aoibhneis dha am bàs—
Chum ’s gun sealbhaicheadh e ’n oighreachd
Dh’ ullaicheadh do Chloinn nan Gràs.

Ceann na céille, com na féile,
Aigne spéiseil, cridh’ na h-uaisl’,
Gnùis na fàilte, beul a’ mhànrain,
Tuigse nàduir thug dha buaidh;
Inntinn stòld’ bu mhìlse glòir,
A thuigeadh ceòl, ’s a sheinneadh duan,


[TD 152]

Is duilich mi ’ga chur an rann,
Is gun e ann a thoirt domh cluas.

Chaill a’ Ghàidhlig fear a dàimhe,
Is mór am bearn a tha ’na cleòc,
Bho an thriall e tha i cianail,
Bidh i ’m bliadhn’ an culaidh-bhròin; *
Thuit am <eng>prop<gai> a bha ’na taice,
Càs an astair ’sa’ cheum bheò,
Chumadh suas a cliù ’s a creideas,
Eadar Hiort is Tigh Iain Ghròt.

Riamh chan fhaca sinn ’s cha chuala,
Fear cho uasal riut ’nad dhòigh,
Dhiùlt thu saoibhreas agus staoile,
B’ fheàrr leat sloinntearachd ar seòrs;
Chum ’s gun àrdaicheadh tu cànain
Is cor nan Gàidheal anns gach seòl,
Riamh cha d’ fhàg thu clach gun tionndadh
Chum ’s gun ionnsaicheadh sinn còrr.

Bha thu maiseach ann am pearsa,
Foinneamh, reachdmhor, tlachdmhor, beò,
Sgeadaicht’ an trusgan nan Gàidheal,
Bho do bhreith gu d’ bhàs—a Sheoid,
Calpa cruinn bha grinn fo ’n fhéileadh,
Sporan-béin le bucaill sheòighn,
Is cha robh glas air riamh roimh ’n fheumach—
Is tric a sheas thu féin a chòir

Is iomadh ceum a rinn thu shiubhal
Cruinneachadh ’s a’ trusadh sgeòil,
Eadar Barraidh agus Uibhist,
Muile, ’s Cola, ’s Ile ’n Fheòir;


* Culaidh-bhròin—<eng>Mournings.<gai>


[TD 153]

An Tir-ithe ’s ann an Rùm,
Is gu tric a null do dh’ Eilean a’ Cheò;
Bhitheadh do pheann ’na dheann a’ sgrìobhadh
H-uile cialtradh a tha seòighn.

Dh’ fhàg thu taisgeach as do dhéidhe,
Chaoidh nach teirig is nach crion;
Ortha ’s ubagan nan Gàidheal
Chuir thu ’n àirde ann an rian;
Dh’ eadar-theangaich thu gu Beurla
H-uile creud a réir am foirm;
Fhuair thu urram mór gun dìth—
Le LL.D. a chur ri t’ ainm.

Chan fhaca duine riamh do ghnùis
Nach iarradh ùine chaitheamh leat,
An uair a thòisicheadh do chòmhradh,
Gheibhte sòlas nach gabh cleith;
Bhitheadh gach uair a’ ruith gun fhios,
Tu toirt dhuinn fiosrachadh as-ùr;
An am dhuit triall b’e ’r miann do leantuinn
Chum bhith mealtuinn tuille iùil.

O! sinn tha bochd an diugh as t’ aonais,
Fhir ar gaoil chan ’eil thu beò,
Ach tha ’r dòchas ’san Ard-rìgh
Gu meal thu sìth an Tìr na Glòir:
A bhith gearan tha e dàna,
Bho ’n ’s E féin as feàrr ort còir;
Tha mìlte beannachd as do dhéidh—
Is mo bheannachd féin leat leis a’ chòrr.

[TD 154]

“Rathad Mor gu Ceann Loch Iubh”

[Air do an Bhàrd fasgadan no sgàileagan fhaotainn mar dhuais bho luchd-riaghlaidh <eng>The Peoples’ Journal<gai> chuir e an t-òran so ri a chéile.]

Air fonn: “Gabhaidh sinn an Rathad Mór.”

Beannachd do Phaipeir an t-Sluaigh
A chuir chugam mar mo dhuais
Sgàileagan de ’n t-sioda luaight’
Gus mo ghuaillibh chomhdach!

Seist:—
Rathad mór gu Ceann Loch Iùbh
Rathad mór gu Ceann Loch Iùbh
Rathad mór gu Ceann Loch Iùbh
Rathad ùr gu Gearrloch.

Móran taing do ’n ghaisgeach ghrinn
Chuir am fasgadh os mo chinn
Ged bhiodh frasan ann gun dìth
Cha tig nì ’nam chòir-sa!

Sìoda dubh air aisnean iaruinn
Gàirdeanan de ’n mhiotailt cheudna
Cas de ’n aiteann nach gabh fiaradh—
Cearcall brèagh òire oirre!

Tha i taitneach anns an làimh
Nì i bata air an làr
Nì i taigh an uair theid i ’n àird’
Is gheibh mo nabuidh sgeòd dhith!


[TD 155]

Dh’ aindeoin stoirm a thig de ’n mhunadh
Cha chuir i idir orm-sa cunnart
Nì i stairirich air a mhullach
Ach cha bhuin i dhomh-sa!

Neptune fiadhaich is eòlas greannach
Roimhe dh’ fheuch ris an Dubh-Ghleannach—
Cha chuir fiamh orm no aimheal
Théid iad seachad dòigheil!

Beannachd uam le m’ uile chridhe
Phaipeir an t-Sluaigh an Dun-deàgh
Gu robh buannachd, duais is dlighe
Air am fighe comhla ris!


[TD 156]

Diomoladh Fliudhain.

Air do an ghalar chràiteach <eng>influenza<gai> tighinn do an dùthaich so a’ cheud uair mharbh e beagan agus chlaoidh e móran. Bha sean bhean chòir am measg an t-sluaigh a fhuair a sàrachadh gu h-olc leis, agus bho nach robh aice ach a’ Ghàidhlig cha b’ urrainn i ainm an tinneis a chantuinn agus bha i daonnan ag innseadh mar a mhill am fliudhan i. Fhuair gillean òga an àite greim air an ainm agus bhitheadh iad ’ga ràdh eadar shùgradh agus aobhar-gaire, air dhòigh agus an ùine ghearr nach robh neach anns an dùthaich nach tuigeadh ciod ’bu chiall do an fhacal.

Fhuair mi féin droch stràcan uaithe agus air domh fhaighinn air mo chois sheinn mi a chliù mar a leanas.

Gu ma h-olc do fhliudhan, gur brùideil an garrach e,
Gur mis a fhuair mo sgiùrsadh le dhuirn bho chionn tamuill ’n so;
Chuir e mheoir am shùilean is bhruth e mo mhalaidhean,
Mo chnàmhan air an spealgadh is dealg anns gach aisne dhiom.
Ann am breislich h-uile feasgar gus nach creidte facal uam,
Taisg is fuathan ’gam ruagadh—cha robh suaimhneas agam leo;
Nuair a dhùininn féin mo shùilean ann an dùsal cadalach
Is ann bhitheadh an tarbh ’s e anns a’ bhùirich ’n dùil bhith dol a shabaid rium.


[TD 157]

A dh’ aindeoin baigear buaireant’, no duairc a dh’ fhear cunnartach
Is e fliudhan rud as suaraich’ a chuala no chunna sinn;
Chan fhàg e ’chailleach-luathain ’s cha truagh leis na cruinneagan
Is cho maith leis na daoin-uaisle ’s na truaghain as cumanta.
Bidh e ’n sàs annta anns na sàiltean, bheir e mhàin a h-uile neach;
E ’gam phlùcadh anns na cuiltean dh’ fheuch am mùch e buileach iad.
Is éiginn umhlachd thoirt do ’n umbaidh ’s laighe sùmhail cuide ris,
Am fear a chasas ann a aodann bheir e mhaoil ’s a churrachd dheth.

Marbhphaisg air a’ bhéist, chan ’eil eugas no cumadh air!
Nuair dh’ fhosgail e a bheul chuir e dréin air bha cunnartach,
Gun shaoil mi gur e Fiannaidh tur-fhiadhaich a rug orm,
A chnumhanan mar iarunn ’gam stialladh gu muladach.
Cha b’e ’n spòrs a dhol ’na dhòidean oir tha dòigh an trudair aig’,
Dhinn e chrògan air mo sgòrnan ’s casad mór gun sgur orm;
Chuir e tailmrich ann am cheann, mar eas le gleann ’na bhuinneachan;
Chan ’eil dòigh a ghabhadh innse nach do mhill e buileach mi.

Is mis’ a fhuair mo chràdh, chan ’eil stà dol ’ga aithris dhuibh—


[TD 158]

Mo cheann bha ’n ìre sgàineadh ’s mo chnàmhan air ragachadh
Gun chaill mi tur mo chàil agus shàruich am pathadh mi,
Ach is glice dhomh bhith samhach ’s gun d’ fhàg e am falt orm.
Thàinig leigh gu mo dhinneadh ’s e cur bior troimh m’ achlaisean—
’Gam stialladh ’san dà chliathaich mar bhiodh meuran daraich air;
Ach thuirt mo laochan rium is faoilt air, “Chan ’eil gaoid a mhaireas ort
Ma bheir thu ’n air’ ort féin, a laoich, cha chaochail thu ro aithghearra.”

Is ann shaoil mi ’n sud gun gluaisinn ’s gum buailinn ri talamh e,
Ach bha mo cheann dol tuaitheal ’s mo ghuaillibh air lasachadh
Nuair ràinig mi, ’s an tuainealaich, uachdar na cagailte
Is ann thuirt a’ bhean, is gruaim oirr’, “Mo thruaighe thu, Alasdair;
Gabh mo chomhairle ’s thoir toighe ’s na bi motha is cabhagach;
Laigh gu socrach, na biodh sprochd ort, is nì mi brochan gasda dhuit;
Bheir mi deoch dhuit ann an todaidh chuireas an droch dhath sin diot,
Is théid fliudhan air an daoraich ’s chan fhaod e bhith bagairt ort.”

Nuair chaidh mi ris an aonach bha ’n t-aodach ’na eallach dhomh;
Mar each ’s e brist an gaoith bha mo mhaothain a’ plathachadh—


[TD 159]

Mi ag amharc air na maoiltean cia ’n taobh dhiùbh a b’ fhasa dhomh—
Nuair sheallainn air mo chùlaibh bha ’n cù toirt an aire dhomh.
Is ann dh’ fheumainn suidhe ’n ceann gach uidhe, bha mo chridhe lagachadh,
Teas is fuachd is fallus fuaraidh ’gam bhualadh tacannan
Mar fhear-daoraich tuisleach, slaodach am measg fraoich is ghallanan,
Is mi tomhas an astair le mo shùilean ’s mi gun lùths cas agam.

Nam faighinn féin mo dhùrachd gun dùraiginn buillean dha,
Is leanainn troimh ’n dùthaich is stiùirinn an gunna ris,
A dh’ fheuch am faight’ a sgiùrsadh a null uainn do Russia
Gum fanadh e ann diuilidh o ’n ’s dùth dha bhith tuinidh ann.
Nam faighinn cothrom air an droch rud chrochainn e nam b’ urrainn domh,
Is ghuidhinn reothadh gus breothadh is a threabhadh bunailteach;
Cliathan giara de an iarunn thoirt a bhlian ’s a chulaidh dheth
Is dh’ adhlacadh sinn anns an ùir e ’s cha bhiodh tùrs’ no tuireadh ann.


[TD 160]

A’ Chlach.

Naast, Loch Iùbh: An Lunasdal,
Naoi ceud deug agus a fichead.

(Faic Litrichean a’ Bhaird 29/11/20 agus 1/7/25 agus “Am Breabadair Dubh.”)

Tha mi a’ dol a labhairt mu chloich iongantaich a bha uair-eigin de an t-saoghal ’na stairsnich an taigh figheadair. B’e so an taigh-céilidh a bha aig muinntir an àite, agus b’ iomadh oidhche chridheil, shunndach a chuireadh seachad fo a chabair.

Bha am figheadair ’na shean fhleasgach, agus bha sean mhaighdean, a bu phiuthar dha, a’ cumail an taighe aige. Bha iad maraon fiùghanta, furanach, fosgarra. An oidhche anns am bu mhó a thionaladh chum na céilidh—sin an oidhche a bu toilichte a bhiodh iad; ach tha iad le chéile marbh bho chionn dlùth air leth-cheud bliadhna. Bha am figheadair ’na dhuine tlàth-chridheach, a bha a’ taisbeanadh mor-spéis is fior-mhodh do na caileagan. Mar dhearbhadh air sin, thigeadh té sam bith de an fheadhainn òig so chuige le stocainn air son seòlaidh móran na bu luaithe na rachadh i gu a màthair, a bheireadh dhi, a theagamh, achmhasan do thaobh dearmaid agus mearachd. Is cuimhne leam mar a sheasadh e ’san oidhche dhorcha air a’ chloich iongantaich a bha anns an dorus, agus leus de ghiuthas-blàir ’na làimh, gus am faiceadh e na caileagan thar an uillt, a bha a’ ruith gu bras seachad.


[TD 161]

Bho chionn beagan sheachduinean, chaidh mi air sgrìob do an àite anns an robh mi òg. Dh’ fhan mi tearcad laithean air sgàth mo shlàinte agus dlùth chàirdeis. B’e an ceud àite an deachaidh mi a choimhead larach-taighe an fhigheadair. Bha na ballachan briste, agus cha robh nì ri a fhaicinn ach fàsalachd mhuladach. Chaidh mi timchioll na làraiche, agus bheachdaich mi gu geur air an àite anns an robh a’ bheairt-fhighe, agus far am biodh na caileagan a’ fuaigheal agus a’ fighe ri solus a’ chruisgein. Chaidh iomadh smuain thùrsach troimh m’ inntinn agus b’ ann le aigne thiamhaidh a thug mi cùl ris an t-sean fhasdail. Dlùth do an rathad, mar a bha mi a’ tilleadh, bha clachairean a’ togail taighe. Dh’ fhoighnich fear dhiùbh dhìom an robh cuimhne agam air a’ chloich bhòidhich a bha an dorus taigh an fhigheadair. Fhreagair mi gu robh.

“Ma ta,” arsa esan, “tha na tha air sgeul dhith an oisinn an t-sabhail ud thall.”

“Ma tha sin fìor,” deir mise, “theid mi agus nì mi bruidhinn rithe.”

Agus is e so an còmhradh a bha eadarainn:

A chlachag uasal, mhaiseach, bhuadhmhor,
Bha thu uair an suaimhneas cinnt,
’Nad laighe stòld an dorus mór
An tigh an t-seoid bha dòigheil, grinn.
Is iomadh bonn is bròg mhaith throm
A chaidh mu d’ chom is os do chinn:
Chum thu d’ aodann riu gu h-aobhach,
Cha deach’ caob asad ri d’ linn.

Cha do thogadh arm ’nad chòir
A chum do chòmhdachadh le lì—
Cha robh feum air gilb no òrd
Airson do chòta a dhèanamh mìn.


[TD 162]

Is e bha ann dìot meall ro alùinn
Dh’ obair nàduir bho gach linn
Le d’ chraicionn donn gu taiceil, trom
Le loinnear lom. ’S tu sleamhuinn, slìom.

Cha robh fios agam, is cha b’ eòl dhomh,
Có le do-bheairt rinn do ghluas’d,
Gus an d’ fhoighnich dhiom-sa Tómas,
(Duine còir is e gun ghruaim)
“An cuimhne leat-sa a’ chlachag bhòidheach
A bha gu seòighn ’san tall’ ud uair
’Na stairsnich ghleusda fo chas gach creutair
‘San tigh-chéilidh bha aig an t-sluagh?”

“Chaidh a bristeadh is a beumadh
Is a beubanachadh truagh
Bloigh dhith shnaidheadh ceithir-cheàrnach
Agus àrdachadh gu h-uaill.
Sud agad i an oisinn sabhail
Dèanamh cobhair ’na chur suas:
Is mór an caochladh tha air a h-aogas
Seach mar chunnaic thu-s’ aon uair.”

A chlachag òrdail! Dèan rium còmhradh
Innis dhomh-sa aig an am
Pàirt de n’ thachair ’n laithean m’ òige
Is fada fòs mu ’n robh mi ann!
(A’ Chlach)
Innsidh mise sin gun éis dhuit
Bho ’n is tu fhéin am fear a th’ ann:
Tabhair aire do mo bhriathran
Agus sgrìobh iad sìos an rann.

An uair bha ’n tìr fo choill’ gun chrìch
Bha tuirc is fiadh-bhéistean neo-ghann


[TD 163]

Thigeadh Fionn is Gòll is Diarmad
Tric gu fiadhach feadh nan gleann:
Is minic dh’ éisd mi gairm nam mial-chon
Cur nam fiadh an tagradh teann,
Bha mi ’n uair sin air mo chliathaich
Is uisge ag iadhadh gu mo cheann.

Laigh mi fada air bheag suim
An grunnd an uillt bu mhó toirm
Dornagan is clachan cruinn
Dol thar mo dhruim le rogha foirm:
Dh’ fhàs mo chraicionn mìn gun taing
Is thàinig suinn a thog mi suas—
Chàraich iad mi ’san taigh-chéilidh
Chum gun éisdinn guth an t-sluaigh.

Ged tha searmoin anns na clachan
Có bheir asd’ i le mór bhuaidh?
Is tric a chleachd mi srann na beairte—
Ghlige! Ghliaga! bho ’n cheann shuas.
Is lìonmhor òran binn a dh’ éisd mi
Agus sgeulachd fhada, bhuan:
Nan do rinn neach mo naidheachd fharraid
Is mór an eachdraidh gheibhte bhuam.

Is iomadh cliabh de mhoine chaoin
Chaidh a thaomadh air mo chùl,
Agus poca cheirslein snàtha
Chaidh a chàramh ri mo thaobh—
An taic ri balla an teintein àluinn
Maidean àrda dheilbh an dlùth;
Cuibheall ghreannmhor ’s fonnmhor torman
Is iteachan air dealg na sùl’.

Is ann an sud a bhiodh an spàirn
A’ cur an t-snàtha am beairt is am bainn,


[TD 164]

Mairearad chaomh ’s a buinn ri taice
Is i ’na gailc ’ga chumail teann;
Is Donnchadh féin ’s e leis an réil,
’Ga ghléidheadh réidh bho cheann gu ceann—
Gallan fallain ’s e ’na fhallas
Sìor-chur charan de an chrann

Sud far an robh am fleasgach caomhail
Dèanamh ’n aodaich le mór chàil;
Figheadh breacain bhallaich, chairteich
Caoin is as-caoin air mar b’ àill;
Spàl le loinn ’na ruith le sgoinn,
Is iteachain ’na bhroinn le snàth;
Slinn ’ga iomairt ’s buillean minig
Cur an innich a steach ’na àit’.

An uair a thigeadh am na céilidh
Is ann leam fhéin a b’ ait an spòrs—
Fleasgaich òga is òighean beusach—
Iad gu léir a’ dèanamh ceòl:
Bhitheadh an tùrn an làimh gach té dhiùbh,
Obair ghrèis is fighe sheòighn;
Eagal ’s gun leig thu a d’ chuimhn’ e
Thig a rithist ’s cluinn an còrr!


Tha a’ chlach so a nis air a cur suas an àite follaiseach anns a’ gharadh aig Inbhir Iùbh—gu robh maith aig Maighistir agus <eng>Mrs. Hanbury.<gai>


[TD 165]

Duan do “Iain Mor nan Creag.”

Am Foghar, Naoi ceud deug agus a naoi-deug.

Deoch-slàinte Chaiptin an Fhéilidh!
Is ann air tha éideadh a’ ghaisgich,
Is ann air fhéin tha ’n coltas fialaidh,
Is chan fhacas riamh gun mhac na brach e!
Uasal, iriosal ’na dhòighean,
Grinn is comhnard air a chasan,
Astarach a shiubhal aonaich,
Sìon no gaoth cha chuir air bacadh.
Snàmhaidh e an linne mar thunnaig
Dh’ aindeoin tuil agus clach-mheallain;
Is aigeannach a dhìreadh beinn e
Is cha bhi sgìos air a’ tighinn dachaidh.
Guidheam sonas dha is suaimhneas
Fad a chuairt an so air thalamh;
Cuimhne shlàn gu Ghàidhlig fhoghlum,
Slàinte, saors’ is saoghal fada.


Duan eile do “Iain Mór nan Creag.”

[Faic “Mo Nighean Donn Bhòidheach,” taobh-duilleig 102.]

Slàint’ an t-sàr dhuin-uasail sheadhaich
Bha shuas air mullach na Sleaghaich,
Do ’n tug Freasdal feartan làidir
Ghabhail beachd air obair nàduir.
Streap e an dé am beagan tìm
A’ bheinn as àirde tha anns an tìr,


[TD 166]

Dh’ òl an fhàilidh fhallain, ghrinn,
Dh’ àrdachadh a neirt ’s a ghrìd,
Dh’ amharc thairis air gach nì
Eadar shrathan, lochan is ghlinn.

Uisg’ an Fhasaidh, ruitheach bras—
Tighinn ’na bhuinneachan ro chas
Gus na puill a tha gun mheang—
Fionnar, domhain, leathann, cruinn.
Am beithe slatach, taitneach cùbhr’
Fàs a suas mu bhruachaibh dlùth
Le gheugaibh sùghmhor, ùrar, tlàth,
Mar sgail ’ga dhion bho shìontaibh àrd’.

An cuimhneachan thug e dhomh fhéin
Bho an mhullach chorrach, gheur—
Tha e ainmeil chur oirnn blàths
Is bheir e seanchas as na bàird.


[TD 167]

Litrichean a’ Bhaird
chum
Iain Mor nan Creag.


[TD 168]

[Blank]


[TD 169]

Achadh Mór,
Poll Iùbh
An seachdamh latha de an Dàmhair,
Naoi ceud deug agus a naoi-deug.

A Uasail ionmhuinn,

Fhuair mi bhur litir eireachdail, cheanalta, agus is mi a rinn an togail rithe.

Cho luath agus a thàinig i as a’ chuairsgean lìon an taigh le fhileadh an fhraoich is na meala, leis cho Gàidhealach ’sa bha i. Is beag nach robh àile a’ cheò dhith. Is mi a tha taingeil toilichte gur urrainn an Caiptin litir cho poncail, snasail a chur an eagar a chéile an cànain mhilis, bhlasda nam beann. Tha mi nis cinnteach gum faigh sibh làmh an uachdar air a’ chainnt Ghàidhealaich an ùine nach bi glé fhada.

Bithidh dùil agam ribh féin is bhur céile uasail ged a bhiodh e glé anamoch, is tha togail mhór agam ribh le chéile.

Is mise le mór mheas agus gach uile urram,
Alasdair Camshron.


Achadh Mór.
An ceathramh latha deug de an almhair,
Naoi ceud deug agus a naoi-deug.

A Uasail ionmhuinn,

Tha mi ro dhuilich gum feum mi an leughadh a chur air dàil an diugh. Chan ’eil mi gu maith, agus feumaidh mi an leaba a chumail airson latha. Tha mi a’ guidhe sibh a bhith cho maith is mo leth-sgeul a ghabhail. B’e mo mhór mhiann bhur gnùis uasal fhaicinn aig Inbhir Iùbh, ach chan ’eil rian air sin an diugh.

Tha fios agam gun gabh an Caiptin mo lethsgeul ’s an t-suidheachadh so.


[TD 170]

An dòchas gun gabh na sgrìoban so leughadh.
Leis gach uile urram agus mór mheas,
Alasdair Camhshron.


Achadh Mór.
An dara latha deug de an t-Samhuinn,
Naoi ceud deug agus a naoi-deug.

A Uasail ionmhuinn,

Tha uaill orm gun do shaothraich <eng>Mrs. Pender<gai> is sibh féin a dh’ fhiosrachadh cia mar a bha mi an dé, agus dh’ iarrainn an taing as cridheil’ a tha agam a thoirt dhuibh airson bhur fialaidheachd is bhur coibhneis. Fhuair am fuachd droch ghreim air mo bhroilleach, ach tha mi a’ fàs móran as fheàrr agus tha dòchas agam ’san Fhreasdal gum bi mi air mo chois am màireach.

Móran taing airson na litreach is an leabhair. Tha an litir glé mhaith ach feumaidh i beagan ceartachaidh. Tha an leabhar do mo réir. Leugh mi an leabhar eile mu Mhairearad a’ Bheoil Mhóir <eng>(Muckle Mouthed Meg).<gai> Tha mi an dùil gu robh am beul aig an Ridire Bhaltar fhéin glé leathann agus bha fios aige fhéin air sin.

Fhuair mi fonn do ’n òran “Linn an Aigh” agus seinnidh mi do ’n Chaiptin e cho luath agus a gheibh mi air mo chois. Gabhaidh e seinn ri dà fhonn a b’ aithne dhomh roimhe.

Guidheam oirbh mo leth-sgeul a ghabhail airson an oidheirp so a thoirt air sgrìobhadh. An dòchas gun toir mi coinneamh dhuibh am màireach ma cheadaicheas Freasdal.

Ma is e bhur toil, gabhaibh ri mo thaingealachd airson bhur caomhalachd.

Leis gach uile urram is mór spéis,
A. C.


[TD 171]

[Bha na litrichean a leanas air an sgrìobhadh leis a’ Bhàrd air do Iain Mór nan Creag agus a bhean Poll Iùbh fhàgail agus Australia a thoirt orra. Dh’ fhàg iad cù beag, air an robh Donnchadh, ’nan déidh. B’ ann air chùram Raibeirt Chaimbeul agus a chéile gradhaich a bha Donnchadh. Bha Raibeart Caimbeul ’na liosadair aig Inbhir Iùbh.]

Achadh Mór.
An t-ochdamh latha de an Dùdlachd,
Naoi ceud deug agus a naoi-deug.

A Uasail ionmhuinn,

Fhuair mi bhur litir eireachdail air oidhche Di-Sathairn, agus i gu grinn sgrìobhte an cànain mhilis, bhlasda nam beann. Thug i àrdachadh do m’ inntinn an uair chunnaic mi gu robh an Caiptin comasach air a leithid a chur an eagar a chéile an cainnt nan Gàidheal.

Bha mi a’ coimhead air Donnchadh an latha a dh’ fhalbh sibh, is bha e cho sòghail is ged bu leis fhéin am baile. Bha e ’na chadal agus srann mhór aige. Tha fios agam gum bi bean a’ Chaimbeulaich glé mhaith dha. Bithidh mi a’ faicinn gu tric cia mar a bhios e.

Tha an aimsir le ’n dh’ fhalbh sibh glé olc; fliuch, fuar, glìbeach, sneachdach, gaothach, frasach. Bithidh mi an dochas gu bheil e na’s fheàrr na so air a’ chuan. Is e an diugh an latha ’s fheàrr a thàinig bho chionn deich laithean—tha a’ ghrian ris, ach tha e a’ reothadh anns an dubhar.

Chan fhaca mi Eachann bho ’n dh’ fhalbh sibh. Tha mi beagan na’s fheàrr mi fhéin. Chan ’eil dad ùr a’ dol air aghaidh an so, agus chan ’eil mi a’ cluinntinn facal airson Nollaig.


[TD 172]

Tha mi an dòchas gu bheil sibh féin is <eng>Mrs. Pender<gai> an deagh shlàint agus am brod toil-inntinn. Dh’ òl sinn bhur deoch-slàinte le deagh dhùrachd air maduinn Di-luain agus ghuidh sinn turus soirbheachail dhuibh le chéile. Am bi sibh cho maith agus gabhail ri ar mìle beannachd gu léir bho gach aon air leth de ’n teaghlach dhuibh le chéile, sibh féin is bhur céile uasal, ghràdhach, ionmhuinn.

Is mise, leis gach uile urram is fìor dhùrachd,
Gu h-umhal dìleas,
Alasdair Camshron.


Achadh Mór.
An t-aonamh latha deug de an Dùdlachd,
Naoi ceud deug agus a naoi-deug.

A Uasail ionmhuinn,

Móran taing airson an leabhair phrìseil a fhuair mi an raoir. Tha mi a’ cur luach mhóir air. Mur bi mise am speuradair is am reuladair chan e cion leabhair is coireach, oir is e sàr leabhar a chuir sibh chugam agus is eireachdail an cuimhneachan e gu dearbh; agus an t-searrag-ghloine a thug sibh dhomh, dhèanadh i an gnothach air bòrd an righ. Mìle taing airson gach tiodhlaic air leth.

Chaidh mi a chiomhead air Donnchadh an diugh agus tha e gu sunndach. An uair bhuail mi ’san dorus bha e a mach roimh bhean a’ Chaimbeulaich agus thàinig e far an robh mi, agus shnotaich e mo chasan. Thuirt i rium gu robh i cho friothailteach air is ged bu neach de a cuid cloinne a bhiodh ann; is e an aon ghearan a bha aice nach robh e ag itheadh gu leòir, agus eagal oirre gum fàsadh e bochd. Thuirt mi rithe gur ann b’


[TD 173]

fheàirrd e sin, gur ann a b’ fhasa dha coiseachd! Cha tig nì dona air, cho fad ’s is urrainn a’ bhean a chumail uaithe. Tha neach a’ bruidhinn rium agus ’gam chur am mearachd. Gabhaibh mo leth-sgeul.

Tha an aimsir glé dhona, fliuch, fuar. Bha reothadh cruaidh ann bho chionn dà latha air ais, ach an diugh tha e fliuch mar a b’ àbhaist. Bha an dé latha-pàighaidh a’ mhàil aig Poll Iùbh. Bha ar n-uachdaran measail a’ gabhail a’ mhàil is chan fhaca sinn bho chionn chòig bliadhna roimh e. Dh’ fhoighnich e gu duineil, uasal mu mo shlàint agus bha e duilich m’ fhaicinn a’ falbh air na bataibh.

Chan ’eil nì ùr no annasach dol air aghaidh an so.

Bha MacCoinnich Inbhir Iùbh an so an diugh agus dh’ fhuirich e greis mhaith, agus bha sinn a’ còmhradh mu shean nithean is sean tìmean.

Cha bhi mi ach a’ cur trioblaid oirbh leis an litir a dhèanamh na’s fhaide.

Tha mi an dùil gur ann gu <eng>Australia<gai> a chuireas mi an ath-litir.

Tha an teaghlach air fad a’ guidhe beannachd dhuibh araon.

Is mise, leis gach fìor dhùrachd is mór urram,

Bhur seirbhiseach umhal, dìleas,
Alasdair Camshron.


Achadh Mór.
An dara latha ar fhichead de an Dùdlachd,
Naoi ceud deug agus a naoi-deug.

A Uasail ionmhuinn,

Fhuair mi bhur litir cheudach air Di-Sath-


[TD 174]

uirn, sgrìobhte an deagh Ghàidhlig Albannaich. Agus a’ Chairt Nollaig fhìrinneach, Shoisgeulach. Dh’ iarrainn an taing as cridheile a tha agam a chur chugaibh as an leth. Tha a’ Ghàidhlig na’s fheàrr agus is e fìor bheagan mhearachdan a tha anns an litir bho cheann gu ceann, is e sin bho thoiseach gu deireadh.

Tha mi a’ guidhe siubhail réidh is turuis shoirbheachail dhuibh le chéile gu taobh thall an t-saoghail. Is urrainn an “Tì a thomhaiseas na h-uisgeachan an glaic a làimh” an cuan a dhèanamh cho mìn ris an t-sioda dhuibh fad bhur turuischuain.

Tha an aimsir an so buileach stoirmeil, gaoth làidir is uisge trom. Tha an sneachd an diugh a mhàn gus cladach na mara, agus tha dealanaich ri am faicinn na h-uile oidhche, agus tairneanaich fad as. Air oidhche Di-Ciadain bha gaillionn ann bho ’n iar nach d’ thàinig a leithid bho chionn bliadhna; thionndaidh a’ chruach-fheòir againn bun os cionn ach cha do chaill sinn a bheag dheth.

Fhuair mi litir bho Ealasaid, mo nighean, air Di-Sathuirn bho <eng>Teneriffe<gai> agus tha an aimsir glé theth aca. Is gann gun giùlain iad an aodach.

Tha mi duilich a ràdh nach fhaca mi <eng>Major Regnart<gai> bho chionn deich laithean. Fhuair e ciùrradh a’ togail na h-acrach, agus tha e a’ fuireach an Tùrnaig. Chan ’eil móran a’ cur ris, is tha mi a’ cluinntinn gu bheil e a’ falbh gu deas le muinntir an Tighe Mhóir aig deireadh na seachduin so. Tha mi a’ tuigsinn gur e àrd-sgoilear a tha ann deth, ach mar is mó a fhuair e eòlas air a’ Ghàidhlig is ann is duiliche a shaoil e i. Mur b’e cho duilich ’s a tha e dha na facail a chantuinn cha bhiodh e fada ’ga h-ionnsachadh. Chuala mi gu bheil e an dùil tilleadh air ais is toiseachadh oirre a rithist.


[TD 175]

“A chlach ’s a shaighead” gus am faigh e làmh an uachdar air a’ chanain gu buileach.

Chan fhaca mi Donnchadh bho chionn seachduin, ach is e nach robh mi a’ dol a mach a bu choireach. Tha fios agam nam biodh droch nì sam bith a’ cur ris gun cluinninn glé aithghearr e, agus mar sin tha mi a’ cur fios gu bheil e gu maith. Is tha mi ag earbsa gum bi e gu maith gus an till sibh a rithist.

Tha mo shlàint beagan na’s fheàrr a nis agus tha dòchas agam nan tigeadh tìde is aimsir mhaith an déidh a’ gheamhraidh gum faighinn gluasad mu’n cuairt le còmhnadh Freasdail.

Chan ’eil fios agam cionnus a chuireas mi taing airson an tiodhlaic a dh’ òrduich sibh bho Inbhir Nis oir tha e seachad nì sam bith as aithne dhomh a ràdh. Ach tha fhios am gum pàigh an Cruithfhear Gràsmhor airson an tabhartais fhialaidh so cho maith ris gach nì toirbheartach eile, oir thubhairt e, “Is beannaichte na daoine tròcaireach: oir gheibh iad tròcair.”

Bithidh mi nis a’ comh-dhùnadh le bhith a’ guidhe Nollaig cridheil is Bliadhna Maith Uir dhuibh le chéile.

Is mise, leis gach uile urram is mór mheas,
A. C.


Achadh Mór.
An deicheamh latha ar fhichead de an Mhàrt,
Naoi ceud deug agus a fichead.

A Uasail ionmhuinn,

Fhuair mi bhur dà litir eireachdail, Ghàidhealaich bho Australia agus té bho Ceylon. Tha iad buileach maith is pongail air an sgrìobhadh. Is e fìor bheagan mhearachdan a tha annta


[TD 176]

air fad. Bha mi ’gan leughadh do chairdean dìleas leis an toil an Caiptin agus a chéile uasal, agus bha ioghnadh orra cho deas-bhriathrach, snasail is a bha iad an eagar a chéile. Chan aithne dhomh-sa neach idir aig Poll Iùbh a litricheas a’ Ghàidhlig cho maith.

Bha e buileach uasal de bhur màthair-chéile agus de Mhr. Wilson ag iarraidh a bhith air an cuimhneachadh cho cridheil do ’n t-seana bhàrd bhacach. Tha e a’ toirt mór aoibhneis do mo chridhe leòinte. Ma is e bhur toil am bi an Caiptin uasal cho maith is gun toir e mo mhìle beannachd is móran dùrachd do an dithis uaislean sin.

Ghuidhinn sibh a bhith cho maith agus mo lethsgeul a ghabhail airson cho ana-minic agus sgrìobh mi. Cha robh mi idir gu maith ré a’ gheamhraidh. Bha an aimsir ’nam aghaidh tur buileach, gaothan móra as gach àirde de ’n iarmailt, sneachd, reothadh, clach-mheallain is aiteamh ma seach. Chan fhaca sinn dà là mhaith bho’n d’ fhalbh sibh gus an diugh.

Thàinig Mhr. Hanbury agus a bhean dachaidh an raoir as an Aifric, is fhuair iad an ceud latha maith a thàinig. Dh’ fhuirich Fear Inbhir Iùbh an Dun-éideann. Tha dùil agam gu bheil e a’ dèanamh leabhair mu thimchioll sean rudan a chunnaic is a chuala e. Chan ’eil fhios agam a bheil sgeul aca air a’ Mhàidsear, ach tha mi cinnteach gun tig e, oir tha am bàta aige air acair far am faca sibh i, agus i cho socrach, ciallach is ged nach tigeadh oiteag a iarmailt no boine a speur.

Tha dòchas agam ’san Fhreasdal, ma thig aimsir mhaith gum faigh mi mo shlàint air ais ann an tomhas.

Chuala sinn gun d’ ràinig an t-soitheach anns an robh Iain MacGille Eathain, agus Ealasaid, Auck-


[TD 177]

land air an naoidheamh latha ar fhichead de ’n Fhaoiltich, ach cha d’ fhuair sinn litir as an sin fhathast. Is ann bho Australia a chuala sinn uapa mu dheireadh, ach bithidh dùil againn ri litir gu h-aithghearr.

Is e beagan àitich a chaidh a dhèanamh an Inbhir Iùbh na rinneadh an so fhathast de obair Earraich. Gus an so bha an talamh comhdaichte le uisge. Bho chionn còrr is mios bha ceithir drochaidean briste eadar so agus Achadh na Sìne, agus is ann air rathad Loch Carunn a bha carbad nan litreachan a’ dol gu ruig Achadh nan Seileach, is bho sin tarsuing troimh Chùlainn gu rathad Thoirbheartan agus gu Ceann Loch Iùbh, rathad dìomhair troimh fhrìthean seilge. Bha sinn ceithir laithean gun phaipeir, gun litir, ach bha an teachdaire-dealain a’ dol fad na h-ùine. Chaochail a’ bhean aig Iain Labhraidh an so. Thàinig an léigh bho Inbhir Pheofharan g’a cur troimh laimhseachadh-leigheil. Is ann rathad Loch a’ Bhraoin, an Dìreadh Mór, a b’ éiginn da tighinn, ach am màireach bha an Dìreadh Mór briste agus is ann troimh Chataibh a fhuair e gu Inbhir Pheofharan an am dol dhachaidh. Is i aon drochaid a tha briste nis eadar so agus Achadh na Sìne—is ann aig an Lùib Mhóir a tha i. Fhuair Mhr. Hanbury is a bhean dachaidh an carbad beag a thàinig troimh an abhainn agus carbad beag eile ’nan déidh leis an trealaich aca.

Tha e an diugh cho brèagh ris an t-samhradh.

Tha so gu leòir de dhroch naidheachd is feumaidh mi fàs cridheil.

Tha Eachann ag iarraidh taing chridheil a chur chugaibh airson na thàinig chuige bhuaibh aig am na Nollaig. Tha e fhéin agus an Granndach ag iarraidh a bhith air an cuimhneachadh gu dùrachd-


[TD 178]

ach dhuibh. Tha an teaglach agam fhìn gu h-aon-sgeulach an guaillibh a chéile a’ guidhe bheannachdan saoibhir dhuibh araon.

Tha Donnchadh gu maith. Chunnaic mi e an diugh. Bha e ’na throm-chadal agus cha do ghabh e suim idir dhìom. Tha na Caimbeulaich buileach maith dha, ach tha an aois a’ laighe oirnn le chéile, air fhéin is orm fhìn. Tha Gaisgeach, an cù agam, a’ faire nan cruach-arbhair agus an taighe.

Tha móran trosg air am faotainn an Gearrloch, ach chan ’eil prìs orra a réir mar a tha rudan eile a’creic. Tha sinn ’gam faighinn ri cheannach aig Poll Iùbh airson tasdain is sè sgillinn.

Thòisich Alasdair Taillear air buth ceannaiche a chumail, is leig e dheth a bhith ’na thaillear. Tha Alasdair, an saighdear crùbach, an déidh buth a ghabhail aig Inbhir-àsdal, e fhéin agus Coinneach Mitchell a tha ’na fhuineadair. Cheannaich iad am buth, an stoc, an t-each, an carbad agus am bata-aiseig bho na Guinnich a bha ’nan ceannaichean an Inbhiràsdal bho chionn graine bhliadhnaichean. Tha dùil aca toiseachadh air aran a dhèanamh aig Poll Iùbh, agus a bhith a’reic bathair thall ’sa bhos leis a’ charbad, agus am fear eile anns a’ bhuth.

Tha mi toilichte a chluinntinn gu bheil a’ phìob mhór agaibh am fonn cridheil. Bha pòsadh gasda aig Poll Iùbh an latha roimhe, Leòdaich bho Inbhir-àsdal. Dh’ aslaich am ministear, an t-Urramach MacFhionghain an Gearrloch, orra iad a chuimhneachadh nach biodh danns aca aig a’ bhanais. Ach a thuilleadh air luchd-ciùil eile, bha dà dheagh phìobaire aca, agus leum is dhanns iad le aighear is toil-inntinn gus an robh an latha geal am màireach ann, agus tha mo dhùrachd aca air a shon.


[TD 179]

Tha móran sluaigh a’ caochladh air gach làimh, ach chan aithne do ’n Chaiptin iad agus mar sin cha ruig mi a leas an ainmeachadh. Chaidh aon ghille gasda bho An Allt Bheithe a leònadh ri taobh Loch Thollaidh le carbad nan litrichean. Bha e beò trì laithean is chaidh a thiodhlacadh aig Poll Iùbh. Chan ’eil mi an dùil gu robh coire aig a’ charbadair ris an sgiorradh. Bha each is diollaid aig a’ ghille agus sheas e an àite cho cumhaing agus nach robh rian aca gun bhualadh air a chéile. Theich an t-each is chaidh esan fo an charbad. Cha robh deoch no misg air, is bu ghlé thoil leam e.

Leag na gaothan beagan de chraobhan maith aig Inbhir Iùbh. Cha robh an call mór.

Tha mi toilichte gun d’ ràinig an Caiptin is a bhean-uasal iriosal an ceann-uidhe gu slàn, fallain, gun bheud gun ghaiseadh, am measg othail is ùpraid an t-saoghail mhóir is nan eileamaidean. Tha sibh a nis a’ tàmh an tìr ghrianaich, thiorail, bhlàth, far a bheil obair nàduir ri a faicinn cho soilleir is nach urrainn an inntinn as cuinge gun sòlas a dheothail a steach do ’n chridhe a tha mar an eileamaid àraid a’ cumail anail na beatha suas is sìos tre ’n chéis-chré, agus mar sin a’ mealtuinn sìth agus samhchair. B’ fheàrr leam gu robh fios agam c’ àite a bheil mo chairdean fhìn a’ tàmh ’san tìr mhaisich sin, ach gu duilich chan ’eil.

Is eagal leam gu bheil an litir so glé dhuilich a leughadh.

Leis gach deagh rùn agus dòchas soirbheachaidh, bithidh mi a nis a’ comh-dhùnadh le beannachdan dùbailte, mór mheas is barrachd spéis airson bhur leas spioradail agus aimsireil maraon,

Bhur seirbhiseach umhal, dìleas,
Alasdair Camshron.


[TD 180]

Fo-sgrìobhadh: Tha am paipeir “Alba” air toiseachadh as-ùr. Tha mi a’ cur chugaibh nan trì mu dheireadh a chaidh a chlo-bhualadh.

Chomharraich mi le croisean beagan fhacal a chuir mi fhìn ann.

Tha e air a dheagh chlo-bhualadh agus is maith as fhiach e an dà sgillinn ruadh.


Achadh Mór.
An ceathramh latha de an Chéitein,
Naoi ceud deug agus a fichead.

A charaid uasail, ionmhuinn is a Shaoidh mhóir,

Tha mór dhuilichinn orm nach d’ fhuair sibh mo litir ’sa’ chùrsa dhligheach. Bha fhios agaibh nach robh mi gu maith, air neo cha tiginn cho fada gearr air mo dhleasannas.

Fhuair mi a nis dà litir a tha mi a’ freagairt leis an té so. Mìle taing bho ghrunnd mo chridhe airson an tiodhlaic eireachdail fa chomhair co-ainm latha mo bhreith. Fhuair mi iomadh cuimhneachan air sgàth an latha le’n tha mi ann, ach cha d’ amais neach sam bith riamh a chuir chugam nì leis am bithinn subhach maille ri mo chairdean coslach ris an rùn aig a’ Chaiptin. Dh’ òl sinn slàint a’ Chaiptin agus a chéile gràdhaich ann an seasamh nam bonn agus ghuidh sinn saoghal fada, lan-shonas is fìor thoil-inntinn dhoibh le chéile cho fhad’ sa bhios iad beò. Chan urrainn mi mo thaingealachd a chur an céill mar tha an gnothach ag iarraidh.


[TD 181]

Tha mo dhùrachd do an Chaiptin
Chaidh a null uainn thar an aigein;
Gu ma sunndach thig e dhachaidh,
An sàr ghaisgeach uasal.

Guidheam turus tairis, réidh dha
Gus na h-uile cala an téid e;
Is e thighinn dachaidh an deagh ghleus,
E fhéin ’s a chéile uasal.

Thàinig uaislean Thùrnaig dhachaidh mar a dh’ innis mi ’san litir fa dheireadh a sgrìobh mi, agus a nis thàinig am Màidsear ach chan fhaca mi fhathast e. Thuirt e ri mo mhac gu robh e a’ tighinn gu m’ amharc gu goirid. Tha mi an dùil nach ’eil e cho maith agus a b’ àbhaist dha a bhith, fhathast, ach is i mo bharail nach ’eil e ag innseadh sin.

Tha an aimsir buileach dona againn. Bha ceithir seachduinean againn bho thoiseach a’ Ghiblin a bha coltach ri samhradh agus bha mise leis an loinidh na bu mhiosa na bha mi riamh, ach a nis tha e mar an geamhradh agus tha mi na’s fheàrr gu mór an diugh.

Tha clach-mheallain an ìre na h-uinneagan a bhriseadh agus an talamh geal. Tha gach beinn is meall comhdaichte le troighean air dhoimhe de shneachd brèagh, geal. Tha Beinn a’ Chàisgein Bhig agus Beinn a’ Chàisgein Mhóir, na Sgurraichean, a’ Mhaighdean Uasal agus gach beinn eadar i agus Beinn Airigh a’ Charr móran na’s gile na bha iad anns an Dùdlachd, ach a dh’ aindeoin so, tha a’ chuthag a’ goirsinn gu sùrdail an Tùrnaig ach cha d’ thàinig i do Inbhir Iùbh fhathast. Tha an sneachd air leaghadh air Meall Thollaidh is air Meall na Cliubha.


[TD 182]

Tha na caoraich a’ breith nan uan anns an droch aimsir a tha ann, ach tha roinn diùbh a’ bàsachadh.

Chunnaic mi Donnchadh bho chionn seachduin còmhla ri bean a’ Chaimbeulaich aig an t-Sròin Duibh. Bha e gu sùrdail is cha toireadh e sùil orm. Tha iad glé mhaith dha. Tha Eachann a’ dol mu ’n cuairt ’san t-sean dòigh. Is e a chliamhuinn a tha gus a bhith leis a’ Mhàidsear anns a bhàta. Tha an cliamhuinn glé fheumail do Eachann. Fhuair iad an cur no an t-àiteach dèanta an deagh thìde mu ’n d’ thàinig an sneachd. Tha Dòmhnull Grannd gu tric a’ bruidhinn mu ’n Chaiptin is ’ga iarraidh a bhith cho maith agus a ghabhail ri beannachdan uaithe.

Tha mi ro-thoilichte cho maith agus a tha na litrichean aig a’ Chaiptin. Ma labhras sibh cho maith agus a sgrìobhas sibh, nì sin an gnothach. Tha an litreachadh na’s fheàrr na nì neach air bith ’san àite so. Bu chòir gun dèanadh aon bhliadhna eile feum gu leòir gus an Caiptin a dhèanamh coimhlionta anns a’ chainnt Ghaidhealaich. Tha Fear Inbhir Iùbh ag innseadh dhomh gu bheil duin’-uasal a’ tighinn do Thaigh a’ Phuill airson an t-samhraidh aig a bheil déidh mhór air a’ Ghàidhlig ionnsachadh.

Tha a’ Ghàidhlig na’s mó am miadh na bha i le ’n rugadh mise. Is e a bhiodh gasda nam b’ e is gum b’ urrainn bhur céile uasal a labhairt is gum bruidhneadh sibh ri a chéile i; chobhaireadh an dara neach an aon eile.

Saoilidh sibh iongantach am facal céile ach ma choimheadas sibh ris anns an fhoclair chì sibh cho liugha brìgh agus a tha aige.

Tha a nis a’ ghrian a’ soilleireachadh a steach air an uinneig, nì nach do rinn i bho chionn seachduin. Fhuair sinn an t-àiteach seachad am fìor dhroch


[TD 183]

thìde. Bha sinn a’ fuireach ri eich Inbhir Iùbh is cha rachadh iad gu neach sam bith gus am biodh iad fhéin ullamh an toiseach. Fhuair sinn na h-eich deich laithean na bu thrathaile na bha iad an uiridh. Bha an talamh buileach fliuch, ach tha mi taingeil gu bheil gach nì fo ’n talamh agus bheir an Cruithfhear fàs do gach sìol mar is àill leis.

Tha am paipeir “Alba” mach a clo-bhualadh bho chionn beagan sheachduinean. Bhris a bheairt sìos is feumaidh i ath-ùrachadh agus tha dùil agam gum bi an ath-phaipeir air a chlo-bhualadh air an ochdamh latha de an mhios so fhéin.

Tha an deagh Ghàidhlig ann, agus tha fìor spéis aig an duin’-uasal a tha a’ feuchainn ri a chumail a’ dol de ’n chainnt. Chan ’eil a mach air dà bhliadhna dheug le ’n thòisich e ris a’ Ghàidhlig an toiseach agus b’ àbhaist dha a bhith a’ cur a chuid paipeirean gus a’ Chamshronach, am maighistir-sgoile a bha aig Poll Iùbh mu ’n am ud. B’ iad na paipeirean sin ceist cho cruaidh agus a chaidh ri aghaidh fear de ’n dithist againn aig am air bith, agus cha tugainn suas fear eile sam bith as a dhéidh, oir dh’ ionnsaich e i gu h-ealanta, ach tha dòigh aige air cur facail a steach nach ruigeadh e a leas, agus le sin aithnichidh mi earrann uaithe anns a’ phàipeir mu ’n leugh mi ach glé bheag dhith. Is e Ruaraidh Arascain is Mhàirr as ainm dha.

Chan ’eil iasgach sam bith ’ga dhèanamh an so aig an am. Sgùir iasgeach nan trosg an Gearrloch agus bha iad gu maith pailt. Bha iad ri am faighinn aig Poll Iùbh airson ochd sgillinn deug. Bha cuid a’ dol bho Inbhir-àsdal g’an iarraidh gu Gearrloch, agus ’gan reic gu buannachdail aig an taigh.

[TD 184]
Tha mi an earbsa gur urrainn sìbh an litir so agus a brìgh a leughadh agus a thuigsinn.

Mìle beannachd is móran taing dhuibh araon agus gu robh gléidheadh Freasdalach Dhé oirbh anns gach àite am bi sibh.

Is mise leis gach fìor dhùrachd agus rùn soirbheachaidh,
Bhur seirbhiseach umhal, dìleas,
Alasdair Camshron.


Achadh Mór.
An ceathramh latha deug de an Iuchar,
Naoi ceud deug agus a fichead.

A Uasail ionmhuinn agus a Shaoidh mhóir,

Ceud mìle taing airson bhur litreach fada, tomadaich, ceudaich anns a bheil an deagh dhùrachd ’ga thaisbeanadh fhéin air a fad agus air a leud. Tha bhur litir cho Gàidhealach agus ged a b’ ann air mullach na Maighdinn a dh’ fhàsadh i.

Tha uaill orm airson cho maith agus a litricheas an Caiptin Ghàidhlig. Is cinnteach mi gur deagh fhear-teagaisg a tha am Maighistir Alasdair Dòmhnullach a Uibhist, is gum faigh an Caiptin buannachd mhór de eòlas a ghabhail air. Bithidh esan agus na Gàidheil eile a tha am Melbourne ’gur meas gu h-iongantach. Tha mi toilichte sibh a bhith a’ tachairt ris na h-uidhir de Ghàidheil ghasda. Cha b’ aithne dhomh aon de na Stiùbhartaich bho Loch a’ Bhraoin, ach b’ aithne dhomh athair MhicRath bho Mheallan Thearlaich, agus faodaidh gu bheil cuimhne aige orm-sa. Bha mi ann an Tùrnaig aig am an d’ fhalbh e. Bha piuthar òg dha air sheirbhis an taigh a’ ghreigheir aig Inbhir Iùbh far an robh mise a’ fuireach an uair thàinig mi do Inbhir Iùbh an toiseach—


[TD 185]

bhiodh sin mu an bhliadhna ochd ceud deug trì fichead is a seachd. Bu ghlé chaomh leam a bhith maille ribh aig Céilidh nan Gàidheal am Melbourne, agus bheirinn doibh òran nach cuala neach riamh.

Tha an aimsir an so mar tha an Caiptin a’ guidhe—buileach brèagh bho thoiseach an Ogmhios, agus fhuair ar luchd-dùthcha aimsir airson na mòna cho maith is a b’ urrainn iad iarraidh. Tha e coslach gum bi am feur-saidhe gu maith gann ach tha frasan brèagh is tairneanach ann gu tric bho chionn beagan laithean agus mar sin bithidh dòchas gum fàs e beagan fhathast. Aig Inbhir Iùbh tha sùrd orra ’ga bhuain agus ’ga chaoineachadh.

Tha uaislean Thùrnaig an Leòdhas bho chionn deich laithean ach tha dùil dhachaidh riù an nochd.

Tha Màidsear Regnart a’ sior-iasgach, e fhéin is cliamhuinn Eachainn. Cha d’ thàinig e riamh am fagus dhomh; chan ’eil facal aige mu ’n chànain Ghàidhealaich. Is e as coslaiche nach ’eil a shlàint fìor mhaith. Tha rud-eigin ceàrr mu ’thimchioll, oir feumaidh e biadh seòighn de luibhean. Cha d’ fhuair e riamh thairis air a’ chiùrradh a thàinig air aig togail na h-acrach as a’ ghrunnd. Bithidh e coslach gun do chaill e a mhisneach do thaobh na Gàidhlig buileach glan. Shaoil mi gun ionnsaicheadh e i gun mhóran dragha.

Tha Poll Iùbh glé shàmhach aig an am. Tha an abhuinn cho ìosal is nach ’eil stà no brìgh feuchainn ri a h-iasgach gus an tig an tuille uisge. Tha dithist uaislean a’ fuireach ’san taigh-osda airson iasgach na h-aibhne ach chan ’eil iad a’ faotainn a bheag.

Bha mi an diugh a’ coimhead air Donnchadh. Tha e a’ leantuinn bean a’ Chaimbeulaich gach


[TD 186]

uair a théid i a mach. Thuirt i rium gu bheil e a’ gabhail a’ bhìdh móran as fheàrr. Thàinig e far an robh mi is shnòtaich e mi ach cha do rinn e furan sam bith rium.

Tha mi an earbsa gur urrainn an Caiptin an litir so a leughadh. Tha mi air fàs critheanach agus tha e ’na chùram mór dhomh litir idir a sgrìobhadh, agus tha mo chuimhne a’ dìobradh, gu h-àraid airson ainmean. Tha dùil agam dol sìos gu Inbhir-àsdal a dh’ fhaicinn chairdean is luchd-daimh. Bithidh mi ann airson beagan laithean.

Tha na beanntan a’ coimhead anabarra brèagh ’nan seasamh guala ri gualainn, agus a’ ghrian ’gan soillseachadh gu lainnireach, aoidheil mar gum biodh iad a’ cuireadh neach gus an streap.

Cha b’ iongantach an Sean Stiùbhartach bho Loch a’ Bhraoin a’ fàs smuaireanach an uair a chuir sibh a’ cheist ris mu thimchioll an Teallaich an uair a chuimhnich e air a chairdean a dh’ fhàg e ’na dhéidh, cho beag agus tearc agus a bha dhiùbh an tìr nam beò—ach cha robh atharrachadh sam bith air na beanntaibh.

Tha mi duilich gun do sguir “Alba” bho bhith ri tighinn a mach ach uair ’sa’ mhios. Tha mi a’ cur air falbh an fhir mu dheireadh comhla ri so. Cha b’ fhiach am fear no a dhà roimh sin nì sam bith, cha robh dad annasach idir annta, ach tha am fear so na’s fheàrr.

Tha mo chas a’ fàs sgìth is ma cheadaicheas Freasdal crìochnaichidh mi is cuiridh mi air falbh an litir bhochd so am màireach.

An cóigeamh latha deug.

Maduinn fhrasach is beagan fuachd. Rud-eigin coslach ris an latha air an d’ fhuair mi an ceud


[TD 187]

sealladh de an Chaiptin. Is tric mise a’ cuimhneachadh air a’ chéilidh thaitnich, chridheil a bha acrainn aig Inbhir Iùbh, gu h-àraid an uair a bha bhur caraid Mhr. Mac a’ Mhaighistir maille ruinn. Bha mi an dùil gun gléidhinn air an sgeul ghoirid, bhlasda a thug e dhuinn ach chaill mi greim air buileach glan. Nam faighinn an toiseachadh theagamh gun tigeadh na facail air an ais ’nan làn bhrìgh. Chan ’eil cridhealas sam bith a’ dol air aghaidh an so, ach na h-uile nì aig na trì prìsean seach an àbhaist. Ma chaidh crìoch air a’ chogadh mhór cha mhór maith a thàinig ’na lorg. Tha na saighdearan a thàinig air an ais a’ toiseachadh ri glacadh an fhearainn is a’ feuchainn ri a thoirt a mach le làmhachas làidir bho nach fhaigh iad e a caochladh dòigh. Tha Leòdhas is Cataibh is cuid de na h-eileanaibh a’ dèanamh greim dhoibh fhéin air cuid de na tuathanais as fheàrr, bho nach fhaigh iad e air mar bha air a ghealltainn doibh a chionn gun rachadh iad a chogadh a sheasamh na rìoghachd.

Sguir MacGille Eathain, an ceannaiche, de chumail stoc anns a’ bhuth aige agus tha i dùinte. Thòisich dithis eile fhear air gach taobh dha, Alasdair a bha ’na thaillear agus Dòmhnull MacGhill-Fhinnein agus tha e coltach gum bi buth eile gus a bhith air a fosgladh an ùine ghearr. Tha ceithir buthan fosgailte an Inbhir-àsdal airson reic bathair agus tha aon bhuth-ghreusachd.

Tha an teaghlach gu co-cheangailte a’ cur móran dùrachd is bheannachd chugaibh, agus mo bheannachd fhìn air am mullach.

Is mise gu bràthch,
Alasdair Camshron.

[TD 188]

Achadh Mór.
An naoidheamh latha ar fhichead de an t-Samhuinn,
Naoi ceud deug agus a fichead.

A Chaiptin ionmhuinn,

Ceud mìle taing agus dùrachd chridheil airson gach litreach agus an tiodhlaic eireachdail luachmhoir a chuir sibh chugam fhéin is gu Eachann. Tha sinn an dòchas gu bheil sibh le chéile an deagh shlàint, agus gu bheil sibh a’ faotainn deagh thoil-inntinn taobh thall an t-saoghail.

Tha na litrichean agaibh ’nan toileachadh mór dhomh, eadar coin-fhiadhaich agus marbhadh chaorach is lomairt, agus na iomairtean, <eng>Kangaroos,<gai> agus talamh. Cha bheag an t-aobhar-gairdeachais a tha annta dhomhsa a bha fad mo shaoghail an déidh cruidh agus chaorach. Bha mi aig an taigh aig Eachann air oidhche Di-Sathuirn agus dh’ òl sinn le suigeart deoch-slàint a’ Chaiptin is a chéile uasail. Ghuidh sinn sonas, soirbheachadh agus fad-shaoghal do ’n charaid uasail, fhialaidh. Tha Eachann a’ gléidheadh pìob Mhr. Wilson glé uasal; ged chaidh a briseadh air an rathad tha i cho measail aige agus ged b’i a b’ fheàrr air an t-saoghal.

Tha an aimsir anns an tìr so glé mhaith fad an Fhoghair, mur b’i aon ghaillionn a bha ann bho chionn trì seachduinean. Cha chuimhne le neach sam bith a leithid o ’n bhliadhna ochd ceud deug agus a trì fichead. Chaidh triùir dhaoine a bhàthadh an Ceann Loch Iùbh aig an am sin, ach cha do mhair i na b’ fhaide na trì uairean a thìm aig a’ chuid bu mhó. Ach mhair a’ ghaoth mu dheireadh fad fichead uair a thìm. Rinneadh móran calla leatha, ach gu h-àghmhor cha chuala mi beatha


[TD 189]

neach sam bith a bhith air a toirt air falbh. Thuit na h-uile craobh a b’ fheàrr agus a bu mhò an Inbhir Iùbh is an Tùrnaig. Bhriseadh móran bhàtaichean aig an Allt Bheithe. Bha a’ ghaoth a’ togail dhaoine dheth an talamh is ’gan giùlan astair mhaith air falbh ach cha deach neach idir fhior chiùrradh no ghoirteachadh. Is ann air oidhche na Sàbaid a thòisich i, mar sin cha robh daoine a mach ag iasgach, air n’eadh bhiodh an gnothach na bu mhiosa. Chaidh saibhlean is bàthaichean a leagadh, is cruachan feòir is coirce a thionndadh bun os cionn. Chaidh móran chraobhan-daraich a thionndadh an Coille Thollaidh. Chan eòl domh gun deach neach aig an robh dad de mhaoin as gun chron air chor-eigin fhulang.

Tha mi cinnteach gun cuala sibh cheana gun deach sabhal Cnoc an Lios ’na theine. An cóig mionaidean fichead cha robh dias no gaoisdean feòir no coirce a dh’ fhàs air Inbhir Iùbh nach robh ’na smàl. Cha robh fiù aon sguaib ann a ghléidheadh each no mart. B’ éiginn an crodh Gàidhealach a bhith air an reic. Is ann gu Inbhir Pheofharan a chuireadh iad. Tha mi an dùil gun d’ fhuaradh prìs mhaith orra. Is iomadh turus dosguinneach a bha agam-sa g’am faotainn ri chéile—eadar an t-Eilean Sgitheanach, is Muile, Uibhist, Na h-Earadh is Inbhir Nis. Ach chan ’eil dad nach tig gu ceann.

Tha am Màidsear a’ fuireach an Taigh a’ Gheata, agus cha d’ thàinig e riamh air mo sgàth. Bha duin’-uasal an Taigh a’ Phuill a bha a’ tighinn chugam na h-uile latha fhad ’s a dh’ fhan e. Is e duine fìor ghrinn a bha ann. Cha robh e ach ’na fhear-turuis a thàinig air choimheadachd airson trì seachduinean. Bha e glé dhuilich a bhith falbh cho luath oir bha e a’ faighinn air a aghart buileach

[TD 190]

maith, is bha e ag earbsa agus an dòchas gum faigheadh e air a ais uair-eigin. Tha ministear na h-Eaglaise Stait aig Poll Iùbh (an t-Urramach Russell) a’ feuchainn ris a’ Ghàidhlig a thogail. Thug mi dha leabhar agus chuir e fios chugam gun tigeadh e, ach tha e a’ dèanamh dàlach; faodaidh gun tig e an uair a gheibh e am iomchuidh. Tha eagal orm gum faigh e a’ chainnt glé dhuilich. Thug mi dha na facail ach, och, ich, oich, achmhasan, comhdachadh, dìchiollach. Cha d’ thuirt e iad cho maith agus a thuirt an duin’-uasal eile, Mhr. Gillson.

Bha mi a’ coimhead air Donnchadh caomh agus tha e gu frogail, brogail. Chan e a mhàin gu bheil boiseagan de ’n uisge a’ dol air, ach tha e air a chìreadh gu h-eireachdail. Chan ’eil e idir cho trom, liobasda ’s a bha e, agus mar sin tha e na’s fhasa dha coiseachd a mach ’s a steach.

Leugh mi bhur litir ghasda do Eachann agus is e a thuirt e, “Bu mhaith mi còmhla ris.”

Bha dùil againn an so ri daoine a chaidh a shuidheachadh le Rùnaire na h-Alba airson rannsachadh a dhèanamh mu fhrìthean nam fiadh—ciod è an t-àite no na h-àiteachan a tha freagarrach airson sluagh a bhith air an suidheachadh annta agus teaghlaichean a bhith air an àrach a chum agus gum faighear tuille dhaoine airson leasachadh ar n-armailtean is ar cabhlaichean gus ar còrsaichean a dhìon an am cruaidh-chais agus cunnairt. Bha iad an dùil a bhith an Gearrloch aig toiseach a’ mhios so. Chan ’eil fhios a nis cuin a thig iad. Tha mi air mo chur air leth airson fianuis a thoirt air beulaibh a’ chomuinn bho ’n bha mi cho fada air oighreachd Inbhir Iùbh.

An uair thàinig bhur litir ghrinn bha an sneachd air a’ Mhaighdein, Beinn a’ Chàisgein Mhóir,


[TD 191]

Beinn Airigh a’ Charr is gach beinn eile aig a bheil dad de àirde, ach cha do mhair e fada. Thàinig uisge agus leagh e air falbh agus bha Abhainn Iùbh a mach air a bruachan agus tha i gu maith làn fhathast.

Tha Dòmhnull Grannd an deagh shlàint, agus tha e féin is Eachann is na Caimbeulaich ag iarraidh a bhith air an cuimhneachadh gu cridheil do an Chaiptin. Fhuair mi litir is airgiod bho Iain MacGille Eathain, mo chliamhuinn, an New Zealand. Cha do ghabh iad àite fhathast. Tha iad a’ feitheamh gus an tig prìsean a nuas.

Chan ’eil mi idir am fonn sgrìobhaidh, ach bu chòir dhomh a bhith taingeil; tha mi a’ dol a mach mar is trice. Bha mi aon latha an Tùrnaig ach chuir iad dhachaidh mi leis a’ charbad ùillidh. Tha mo shiubhal glé mhall is cearbach ach dh’ fhaotainn a bhith móran na’s miosa. Cha d’ innis mi gun d’ fhuair mi leasachadh teaghlaich. Fhuair sinn balach beag, laghach aig toiseach na Lunasdail, agus tha e air a ainmeachadh as mo dhéidh-sa. Tha mi a’ seinn da anns a’ chreathaill gu tric is éisdidh e le deagh aire, agus ma sguireas mi ro luath cha bhi e idir toilichte. Agus feumaidh mi tuille a ràdh. An uair a dh’ fhairich mi gu robh am balach gu bhith ann dh’ fhàg mi an taigh aca fhéin agus chaidh mi a dh’ fhuireach le mo phiuthair. B’e mo cheud ghluasad dol a choimhead air làrach an taigh-chéilidh a bha anns a’ bhaile an laithean m’ òige. Is ann an sin a bha an caochladh. Bha na ballachan briste sìos, aimsir-buailte, gun nì ri fhaicinn ach fàsalachd mhuladach air gach taobh. Agus is e an ceud nì a ghlac mo shùil làrach na cloiche iongantaich a bha ’na stairsnich ’san dorus, ach dh’ innis fear dhomh gu robh a’ chlach ann an oisinn sabhail, air a caramh

[TD 192]
gu snasail. Chaidh mi far an robh a’ chlach, bhruidhnich mi rithe—agus ar leam gun do bhruidhnich i rium. Chuir mi an còmhradh a bha againn ann an rann. Tha mi an dùil a chur gu “Alba” agus cuiridh mi samhladh dheth chugaibh. Agus ma is e toil Fhreasdail agus gum bi sinn beò agus an Caiptin a’ tilleadh deth a chuairt, bithidh facal agam dha fhéin mar an ceudna.

An ceud latha de an Dùdlachd.
Maduinn mhaith do an Chaiptin uasal!

Tha an sneachd bog a’ leantuinn ris an uinneig cho dlùth is nach léir dhomh na striochan air a’ phaipeir. Tha gach beinn ’san dùthaich air a comhdachadh an trusgan geal nàduir. Air an talamh ìosal chan ’eil an sneachd a’ laighe fhathast, ach tha e a’ leaghadh mar thuiteas e.

Tha mo theaghlach maraon a’ guidhe gach beannachd is soirbheachd Freasdalaich dhuibh le chéile, agus ma is e toil a’ Chruitheir tha sinn an earbsa is an dòchas gum faic sinn a rithist sibh air bhur n-ais an Albainn aig an uair as àill leibh.

Gu robh Sìth Dhé maille ribh.

Dùrachd chridhe bhur seirbhisich dhìleis,
Alasdair Camshron.


Achadh Mór.
An t-aonamh latha ar fhichead de an Fhaoiltich,
Naoi ceud deug agus a h-aon ar fhichead.

A Uasail ionmhuinn,

Mòran taing airson bhur litreach eireachdail agus an tiodhlaic luachmhoir, agus, os an cionn uile, an dealbh uasail, urramaich, bhrèagh bho bhur céile allail, fhiughantaich. Tha mi a’ cur mór luach air gu dearbh.


[TD 193]

Thàinig an litir is an dealbh mar uidhe ceithir laithean de a chéile, agus am pasgan trì laithean roimh an bhliadhna ùir, agus dh’ òl sinn gu cridheil slàint agus fad shaoghal do an chàraid uasail, fialaidh a tha cho cuimhneachail air an t-sean bhàrd a tha a’ fàs cho lapanach le aois is galar is gur gann is urrainn e ghluasad a mach air dorus. Cha robh stoirm ghaoithe an so bho ’n is cuimhne le duine beò, cho cruaidh no cho mór ri sin a bha ann deireadh mios na Samhna. Ach bho sin gus an so bha an aimsir glé mhaith airson Geamhradh. Cha robh boinne shneachd ri faicinn, ach aig amannan àraidh bhitheadh an talamh geal airson beagan ùine. Gun teagamh tha na beanntaichean comhdaichte gu tric gus am buinn. Ach is e a tha ann an diugh uisge agus gaoth cho cruaidh agus gun saoil mi gun tig an uinneag a steach as a’ bhalla.

Tha mi buileach taingeil airson bhur litrichean grinne. Tha toil-inntinn mhór ann domh-sa a’ cluinntinn mu na tìrean céin. Bu ghlé mhaith leam a bhith còmhla ris a’ Chaiptin aig rùsgadh no lomairt nan caorach. Tha iomradh agam air an acfhuinn a tha aca airson an rùsgaidh leis a bheil iad a’ deanamh àireimh cho mór ’san latha. Cunntar glé mhór ’san tìr so ma nì fear sam bith eadar ceithir fichead agus ceud an aon latha leis an deamhas, agus am fear a nì sin cha bhi e idir ’na thàmh.

Nach duilich an nì, fios a bhith aig neach nach fhaic e móran gu bràth tuillidh—gu bheil a latha aig a cheann. Ach is maith dhomh nach ’eil mi air mo chràdh le péin agus gum faigh mi fois air mo leabaidh. Tha mi glé thric air mo leabaidh a nis agus tha mi tur aindeonach air sgrìobhadh nì sam


[TD 194]

bith ach rud anns a bheil fìor thlachd agam agus rud nach gabh seachnadh. Ach tha mi ag ràdh cus mu’m dhéidhinn fhìn agus feuchaidh mi ri naidheachd eile a chur sìos.

Cha d’ thàinig am Màidsear riamh air mo sgàth. Dh’ fhalbh e do Eirinn gus a bhith am measg a’ chogaidh. Tha na h-Eirionnach a’ marbhadh a chéile na h-uile latha, mar a tha sibh a’ faicinn anns na paipeirean-sgeòil. Is e as coltaiche gun do chuir a’ Ghàidhlig an còrr eagail air a’ Mhàidsear na a ghabh e air innseadh. Tha am bàta aige a mach de ’n Phlucaird agus cha ghluais i ged a sgoilteadh na creagan is ged a spealgadh na craobhan—an uair thig an latha bithidh bàta a’ Mhàidseir far an d’ fhàg e i.

Tha uaislean Tùrnaig an Dun-éideann bho chionn beagan seachduinean. Is i mo bharail gun deach na <eng>Hanburys<gai> gu Lunnainn agus gu bheil Inbhir Iùbh a’ tilleadh dachaidh an ùine ghearr. Tha iad glé mhi-shealbhach le an cuid gnothaichean bho chionn beagan bhliadhnaichean. An toiseach chaidh Taigh Inbhir Iùbh ’na theine, an sabhal, agus am bàrr, agus fa dheireadh thuit a’ choille. Agus b’ éiginn an crodh Gàidhealach a bhith air an reic le cion bìdh dhoibh. Bha gach nì ach a’ choille air a urrasachadh.

Cha robh sgadan no móran éisg ’gan glacadh Loch Iùbh am bliadhna. Mar sin tha gnothaichean gu maith balbh ’san tìr aig an am.

Chan fhaca mi Eachann le ’n thàinig a’ bhliadhna ùr. Chan ’eil e a’ cumail fìor làidir. Ma is e toil Fhreasdail gun tig an Caiptin a rithist cuiridh sibh umhail nach ann a’ tighinn chuige mar a bha a bhò a tha e. Tha Eachann is mi fhìn aois mhór agus chan ’eil maith a bhith an dùil nach feum sin géilleadh agus sinn seachad air an òrdachadh


[TD 195]

rìaghailteach Sgriobtuireach. Tha an t-uisge is a’ ghaoth cho mór agus gu bheil e ’gam chur dochair. Tha Dòmhnull Grannd an deagh shlàint agus ag obair an Inbhir Iùbh na h-uile latha. Chan fhaca mi Donnchadh bho chionn beagan ùine. Cha robh mi aig Inbhir Iùbh bho ’n d’ fhalbh na h-uaislean. Ach tha fhios agam nam biodh nì ceàrr air gun cluinninn e. Ach mar thuirt Bàrd Cheann Loch Iùbh ’san òran, “Tha an aois a’ laighe air gu trom,” agus chan ’eil comas aig bròinein air, is iomadh latha a chunnaic e.

Is eagal leam gur litir bhlian i so, ach tha mi a’ leantuinn air m’ aghart air sgàth foghlum na cainnte, agus ma tha ùine aig a’ Chaiptin faodaidh gur urrainn e ’ga leughadh air a shocair.

Tha mi buileach fada an comain a’ Chaiptin airson e a bhith an dùil dol a choimhead air Ealasaid gu <eng>New Zealand<gai>, agus gun cluinn sinn cia mar tha iad. Tha mi a’ tuigsinn nach ’eil MacGille Eathain ach a’ cosnadh, oir dh’ innis e dhomh an litir gu bheil gach nì daor agus gu bheil e cunnartach do dhuine seilbh a ghabhail air nì sam bith air eagal is gun tuit prìsean is mar sin gum faodadh neach call mór a dhèanamh an àite buannachd. Is e as coltaiche gu bheil sin ceart gu leòir. Ach tha dùil agam gu bheil e na’s fhasa do neach a bheò a dhèanamh anns na tìrean sin na tha e anns an dùthaich so.

Tha mi buileach fada an comain a’ Chaiptin airson nan naidheachdan taitneach a tha e a’ cur chugam airson mar a tha gnothaichean a’ dol air aghaidh anns na dùthchannaibh cein-thireach sin. Is ann leam a bu taitneach roinn de na rudan iongantach a tha an sin fhaicinn—na <eng>Kangaroos<gai> agus na h-uile beathaichean eile, na h-eòin cuideachd. Cha chuala mi mu dhéidhinn an Wallaroo


[TD 196]

idir ri mo latha, agus tha cuid de na h-eòin buileach seòighn.

Tha mi ro thoilichte fhaicinn cho maith agus a tha an Caiptin air sgrìobhadh na Gàidhlig, gu h-àraid na litrichean. Is ann a tha a nis eagal orm gum faod sibh mi fhéin fhaighinn dochair. Nam bruidhneadh an Caiptin a’ chainnt cho maith agus a litricheas e i, bhitheadh e coma ciod i ceàrn de an Ghàidhealtachd ’san tachradh e.

Ach feumaidh mi chomh-dhùnadh air eagal gun sgìthich mi sibh.

Tha mi a’ guidhe gum bi an Cruithfhear leibh ’s A Làthaireachd a’ dol air thoiseach oirbh air a’ chuan mhór, g’ur treòrachadh gu tìr bhur dùthchas. Oir ma bhios Esan leinn có dh’ fhaodas a bhith ’nar n-aghaidh.

Is mise, leis gach urram is rùn soirbheachaidh,
Bhur seirbhiseach dìleas,
Alasdair Camshron.


Fo-sgrìobhadh,

Cha do chuimhnich mi mo litir a thoiseachadh le bhith a’ guidhe Bliadhna Maith Uir dhuibh fhéin is do bhur céile uasail, ionmhuinn, ach ghabh sinn uair is uair e aig an am shuidhichte, shonraichte. Agus ma is e bhur toil gabhaibh ris an deireadh na litreach bho mo theaghlach is bhuam-sa maraon. Agus gabhaibh ri mo thaing as cridheile as urrainn domh a thoirt seachad airson bhur deagh dhùrachd cairdeil, bhur fialaidheachd uasail agus bhur coirsinn. A. C.


Achadh Mór.
An seathamh latha ar fhichead de an t-Sultuine,
Naoi ceud deug agus a h-aon ar fhichead.

A Uasail ionmhuinn is a Shaoidh mhóir,
Fhuair mi bhur litir bhòidheach, ghasda


[TD 197]

air oidhche Di-Sathuirn a bha air a sgrìobhadh air bòrd an t-soithich air an turus dachaidh. Mar a rinn sibh fhéin iomradh, b’ ann air co-ainm latha blàir Sliamh a’ Chlamhain a bha sibh a’ sgrìobhadh. Is fada bho an dà latha sin, agus is iomadh car a chuir an saoghal deth, agus nì cudthromach a thachair bho ’n uair sin.

Ach tha mi cinnteach gun cuala sibh mar tha an sgeul is dona a tha agam. Is e sin bàs a’ chuilein chaoimh Donnchadh. Cha d’ fhuiling e pian sam bith. Dh’ fhàs e tinn ’san fheasgar agus bha e marbh ’sa’ mhaduinn. Agus dh’ adhlaic an Caimbeulach uasal e an iomall an réidhlein ghuirm os cionn Taigh Inbhir Iùbh:

An sud gu tosdach
An clos a’ bhàis
Tha closach Dhonnchaidh,
Bu shuilbhir gnàths;
Cuilean grinn a bha dìleas, tlàth—
Is i an aois thug buaidh air
Is fhuair e bàs.

<eng>Mr. Campbell died at Inverness after an operation for cancer.<gai> Chan fhios domh ciod è thug orm toiseachadh ri sgrìobhadh am Beurla. Eadar an Caimbeulach agus an cù chaill mi am beachd a bha am cheann. Cha robh fhios aig a’ Chaimbeulach chòir an am a bhith ag adhlac Dhonnchaidh gu robh e fhéin gu bhith cho aithghearr as a dhéidh.

Tha bean a’ Chaimbeulaich aig Tobar Mhoire am Muile còmhla ri a nighinn, ach tha mi a’ cluinntinn gu bheil i a’ tighinn gu fuireach aig Inbhir Iùbh.

Rinn mi togail mhór ri bhur litir ghrinn. Is i litir Ghàidhlig as fheàrr a sgrìobh an Caiptin


[TD 198]

riamh. Bha fhios agam gu robh sibh air àird a’ chuain agus tha mi cho taingeil a chluinntinn gun d’ fhuair sibh fhéin is bhur céile uasal bhur cas air tìr am Breatunn a rithist. Chan aithne dhomh mo thaingealachd a chur an céill a réir faireachadh mo chridhe airson bhur coibhnealachd do Ealasaid agus Iain MacGille Eathain an New Zealand agus an t-astar mór a thàinig sibh g’am faicinn.

Tha mór fhadal orm gus am faic mi bhur gnùisean flathail aig Poll Iùbh. Tha air a ràdh gun d’ eug Màidsear Regnart anns an Fhraing, ach chan ’eil sluagh an àite so a’ toirt creideis do an sgeul.

Chan ’eil Eachann a’ cumail làidir idir, agus tha mi fhìn glé chuagach air mo chasan. Tha mo shlàint riaghailteach maith ach tha mo chuimhne air dol an éis.

Chuala mi mu ’n leanabh a tha aca an <eng>New Zealand<gai>. Bha mi glé iomaguineach gus an d’ thàinig an deagh sgeul. Chan urrainn mi fuireach ris a’ chòrr a ràdh aig an am. Ach gu robh sibh gu maith araon an càil is an tabhachd le chéile, is e sin dùrachd mo chridhe dhuibh, agus gum faigh sibh greim air an t-saoibhreas nach ceannaich an t-òr.

Tha an aimsir buileach fliuch ’san tìr so, agus tha bàrr a mach air na raoin. Tha dòchas agam gun tig atharrachadh aimsir a réir a’ gheallaidh.

Is mise leis gach deagh dhùrachd is gach uile urram,

Bhur seirbhiseach dìleas,
Alasdair Camshron.


[TD 199]

[Bha Iain Mar nan Creag air a ais an Albainn.]

Achadh Mór.

An t-ochdamh latha ar fhichead de an t-Samhuinn,
Naoi ceud deug agus a h-aon ar fhichead.

A Uasail ionmhuinn,

Fhuair mi do litir ghrinn, ghoirid sgrìobhta ’san deas Ghàidhlig, agus tha mi ro thoilichte chluinntinn gu bheil thu fhéin agus do bhean-uasal an deagh shlàint.

Thuig mi air ball gur e an t-Ollamh Mac Bhàtair a theagaisg do an Chaiptin thusa a chleachdadh. Anns a’ chuid mhóir de Shiorramachd Inbhir Nis is Peairt is e sin an doigh-labhairt, agus feumaidh sinn aideachadh agus strìochdadh do ard-ughdarras, ged a tha an dòigh so air a meas mi-oileanach an cuid de na h-earrannan eile. Tha cuimhne agam air so innseadh do an Chaiptin roimhe so. Agus cha bu bheag orm fhéin a bhith beagan ùine fo làimh an Ollaimh, ach is e sin nì nach tachair.

Ma is e do thoil, gabh mo lethsgeul airson a bhith cho fada gun sgrìobhadh. Cha robh mi idir gu maith, bha droch fhuachd ’gam chlaoidh mar a tha e ri móran eile ’san tìr so aig an am. Tha reothadh cruaidh is aimsir fhuar ann bho chionn dà sheachduin, ach is e Foghar buileach dona, fliuch a bha ann, agus bha e glé dhuilich do an tuath-cheathairn am bàrr fhaighinn a steach gu sàbhailte. Bha coirce is feur gu maith pailt, ach tha am bàrr buntata gann is dona.

Tha na beanntaichean saor bho shneachd ach cha bhi iad fada mar sin. An diugh tha coslas an t-sneachd air na speuraibh.

Ma is e do thoil gabh lethsgeul na litreach bochd


[TD 200]

so, o ’n chan ’eil mi idir gu maith agus is ann air éiginn a tha mi a’ sgrìobhadh. Bha mi duilich sibh a bhith falbh cho aithghearr ach gu dearbh bha mi fhéin fìor mhaith air mo dhòigh ’fhad ’s a bha sinn ann.

Is mise leis gach deagh dhùrachd agus rùn soirbheachaidh,
Bhur seirbhiseach dìleas,
Alasdair Camshron.


Achadh Mór.
An cóigeamh latha ar fhichead de an Fhaoiltich,
Naoi ceud deug agus a dhà ar fhichead.

A Shaoidh mhóir,

Fhuair mi bhur litir shnasail, ghrinn agus an tiodhlac fìor ghasda airson na Bliadhna Uire, airson an iarrainn mìltean taing agus gach beannachd shaoibhir a ghuidhe do an Chaiptin uasal agus do a chéile urramaich. Bha mi a’ coimhead air Eachann agus dh’ earb e rium an taing a bu chridheile a chur chugaibh, mar sin tha mi ’ga cur air an aon chomhnard rium fhéin. Tha Eachann agus a bhean ag iarraidh a bhith an air cuimhneachadh gu h-uasal dhuibh le chéile.

Agus is ann anns Na h-Earadh a tha an Caiptin a nis airson a’ Ghàidhlig a thogail. Tha mi a’ tuigsinn bho bhur litir gu bheil sibh a’ gabhail eagail as a’ Ghàidhlig (ged a tha sibh ag ràdh gu bheil i fìor shoilleir anns Na h-Earadh). Chan ’eil sin idir iongantach leam-sa. Tha an dòigh ionnsachaidh aig a’ Chaiptin fìor mhaith airson a geugachd agus a doimhneachd (mar a thuirt sibh) fhaighinn a mach. Thòisich sibh le Gàidhlig na dùthcha so, is chaidh sibh an sin gus an Ollamh MacBhàtair, ard-sgoilear na cànain, ach tha a


[TD 201]

labhairt tur eadar-dhealaichte bho chainnt taobh siar Siorramachd Rois. Tha sibh a nis anns Na h-Earadh far a bheil eadar-dhealachadh mór bho àiteachan eile, agus nam biodh dà Earagach ri deasbud cha tuiginn-sa aon lide uatha agus cha robh ach fìor bheagan aig mo mhàthair ach a’ Ghàidhlig. Chan ’eil mi idir ag ràdh nach faod gur i a’ Ghàidhlig anns Na h-Earadh as fheàrr, ach tha atharrachadh mór ’san dòigh aithris aca. Agus tha mise ionann as cinnteach nan robh an Caiptin aig Poll Iùbh far an do thòisich e gun labhradh e air chionn so cainnt an t-sluaigh mar nach b’olc. Nan leughadh neach <eng>“Campbell of Islay’s West Highland Tales”<gai> is sin an leabhar as fheàrr a chunnaic mi riamh airson innse doigh-labhairt gach sluaigh fa leth air a’ Ghàidhealtachd. Tha eagal orm ma tha sibh a’ foghlum aig fìor sgoilear na Gàidhlig gum faigh e iomadh coire do mo litir so. Oir na breitheamhnan aig Mòd a’ Chomuinn Ghàidhealaich chuireadh iad strìoch air facal sam bith mur robh e a réir na doigh-labhairt aca fhéin ged a bhiodh e anns na h-uile foclair a chaidh a chlo-bhualadh riamh, agus mar sin is tric a chaill mi comharradh.

Tha an aimsir dona, gu tric fliuch, daonnan fuar, gu tric reota, gaothach le beagan sneachda, agus tha an loinidh ’gam chràdh gu h-olc, is gann gu bheil mi a’ dol a mach air dorus agus chan ’eil nì as dorra dhomh na suidhe sìos socrach mar a bhios neach ri sgrìobhadh. Ach tha dòchas agam ma is i toil Dhé agus gum bi mi beò gu aimsir na’s fheàrr fhaicinn gum faodadh nach bi mi cho ro mhór air mo chrampadh.

Tha Fear Inbhir Iùbh an Dun-éideann agus a nighean agus a chliamhuinn an <eng>Switzerland<gai>.

Tha e fuar gu leòir an diugh fhéin, ach tha an


[TD 202]

talamh comhnard saor bho shneachd, ach tha na beanntan fo stràc trom sneachda. Tha Beinn Airigh a’ Charr, a’ Mhaighdean agus Beinn a’ Chaisgein Bhig is Mhóir air an comhdachadh ’nan trusgan geal Geamhraidh. Gun teagamh is i Beinn Airigh a’ Charr a chitheadh sibh, oir chunnaic mi fhéin i bho Chaisteal a’ Ghearraidh Chruaidh an Leòdhas. Chan ’eil mi cinnteach as an litreachadh Leòdhas no Leòghas—có aca a tha ceart—chì mi an dà dhòigh gu tric, agus tha mi cho crampaidh is nach urrainn mi fuireach ri dhol airson leabhair a dh’ innseas; ach tha mi ionnan is cinnteach gur e Leòdhas a tha ceart. Bithidh mi duilich ma chuireas mi lide dochair sìos do ’n Chaiptin a tha cho toigheach air ar cànain bhlasda, mhilis.

Tha Dòmhunll Grannd ag iarraidh a bhith air a chuimhneachadh gu dùrachdach dhuibh, agus tha an teaghlach air fad ag iarraidh sibh a bhith cho maith agus gabhail ri an dùrachd agus an deòthas cridhe.<eng>My very kind and best remembrances to Mrs. Pender;<gai>

Is mise, leis gach uile urram is fìor spéis,
Alasdair Camshron.


Achadh Mór.
An seachdamh latha de an Mhàrt,
Naoi ceud deug agus a dhà ar fhichead.

A Uasail ionmhuinn is fhìor Shàir,

Móran taing dhuibh airson bhur dà litir eireachdail, ghasda, oileanaichte agus a’ phaipeir dhuilich a fhuair sibh bho an Ollamh aig an Oilthigh gu eadar-theangachadh. Tha iongantas orm an t-Ollamh MacBhàtair a bhith a’ dèanamh na h-uibhir de fheum de an chainnt Eirionnaich.

Tha an dà litir mu dheireadh cho maith agus


[TD 203]

nach ’eil feum ceartachaidh orra; is ann a dh’ fheumas mi a bhith fìor thoigheach nach téid mi iomrall, agus chan ’eil fhios agam do thaobh na doigh-labhairt anns Na h-Earadh nach ’eil mi a’ dèanamh sin.

Tha an litir a bha air falbh air feadh an t-saoghail ’na h-aobhar-spòrs, ach tha e duilich leis gach neach aig a bheil spéis do ’n Ghàidhlig fhaicinn cho ìosal agus a tha a cor an Albainn. Sgrìobh sibh anns a’ Ghàidhlig air a’ chuairsgean, agus bha i cho soilleir agus cho ceart agus a b’ urrainn dhi a bhith, ach cha b’urrainn iad an cul-sgrìobhaidh a leughadh an Inbhir Nis no an Inbhir Pheofharan. Mo chreach! Mo thruaighe mise air sgàth na Gàidhlig agus tìr mo dhùthchais. Chuir iad an litir a sgrìobh sibh chugam do ionnsuigh na Balkans agus an té a sgrìobh sibh chum Fear Inbhir Iùbh do ionnsuigh America! Agus an sin thilleadh iad air an ais do bhur n-ionnsuigh fhéin!

Chan ’eil mi fhìn a’ cumail maith idir; tha an droch aimsir, an t-uisge daonnan agus na gaothan móra ri toirt mo lùthais asam, air chor is gu bheil mi an eisiomail a bhith a’ cleachdadh crasg airson mo chuideachadh air an t-slighe. Tha mi gu tric air mo leabaidh, ach fhuair mi càil gu sgrìobhadh an diugh nach robh agam o chionn greis de thìm. Tha mi an dòchas gu bheil an Caiptin fhéin am fonn maith gu coimhead a nall ris gach beinn is tulach air an taobh so de an Chuan Sgithe, agus tha e coslach gu bheil a’ Ghàidhlig aig a’ Chaiptin air bàrr a theanga agus an ùine ghearr gun labhair e i cho maith agus a sgrìobhas e i, agus nì sin an gnothach.

Tha uaislean Tùrnaig a nis air tilleadh dhachaidh agus tha iad a’ fuireach anns an Taigh Gheal,


[TD 204]

oir tha Tùrnaig air a shuidheachadh airson an iasgaich.

Tha mi duilich a bhith ag innseadh dhuibh gun do chaochail bean an Sgitheanaich, an treabhaiche an Tùrnaig, leis an droch ghalar, agus chaidh a h-adhlac anns an Eilean Sgitheanach an t-seachduin a chaidh seachad. Dh’ fhàg i seachdnar chloinne ’na déidh, agus tha an duine bochd ’na thruais. Cha d’ thug an galar leis neach sam bith as an tìr so ach i fhéin. Tha an tinneas a nis a’ dol na’s eutruime na bha e, agus tha dòchas agam nach bi e cho dona bho so a mach. Tha an t-uisge agus a’ ghaoth ri bualadh air an uinneig ri am dhomh a bhith a’ sgrìobhadh so, agus tha an talamh air a chomhdachadh le tuil. Chan ’eil nì ùr no annasach a’ dol an so. Chan ’eil gnè iasgaich air bith ’ga dhèanamh. Ann an Gearrloch tha iad ri iasgach throsg ach gun a bhith fìor shoirbheachail; is e sin cho fad ’s a chaidh iad air aghaidh fhathast.

Tha eagal orm gum faod gu bheil mi a’ dèanamh mhearachdan le bhith sgrìobhadh mar a tha tighinn chugam gun smuain gun sòradh. Ma is i toil bhur fear-teagaisg, gabhadh e mo lethsgeul.

Chan ’eil Eachann a’ cumail idir maith ’na shlàint, ach tha an t-sìd cho garbh, fiadhaich is gu bheil e duilich do shean mhuinntir a bhith a’ cumail suas.

Tha facal ’san litir agaibh nach ’eil sinn a’ cleachdadh anns an tìr so. An toiseach bha mi an amharus an robh e ceart. Is e am facal neas. Chaidh mi gus an fhoclair aig MacLeòid agus Mac an Deòir gun fhaotainn, ach an uair a chaidh mi gu Foclair an Dòmhnullaich fhuair mi gu bheil e a’ dèanamh feum mhóir dheth. Ma is e bhur toil, a bheil Foclair an Dòmhnullaich agaibh?


[TD 205]

Tha mi a’ fàs beagan sgìth agus feumaidh mi sgur. Mo mhìle beannachd gu robh agaibh le chéile, agus bu mhaith leam nam b’e bhur toil, a chluinntinn a bheil bhur céile uasal a’ feuchainn ris a’ Ghàidhlig ionnsachadh.

Móran taing airson na h-uile rud mhaith a thuirt sibh air mo shon. Mu thimchioll na litreach a chaidh air chall anns an robh bhur taing airson an duain, shaoil mi gun teagamh o ’n chuala sibh mi ’ga sheinn nach do mheas sibh iomchuidh taing a chur air a shon, agus cha robh iongantas idir orm. Tha mi toilichte gun do thaitinn e ribh. Nan d’ fhuair mi gus mullach creige àirde dhèanainn òran móran na b’ fheàrr na am fear ud.

Is mise, leis gach uile urram is fìor spéis,
Alasdair Camshron.


Achadh Mór.
An seathamh latha de an Og-mhios,
Naoi ceud deug agus a dhà ar fhichead.

A Uasail ionmhuinn is a Shaoidh mhóir,

Tha nàire is mor-dhuilichinn orm airson cho fada agus a tha mi gun fhios-freagairt a thoirt do bhur dà litir uasail, eireachdail ann rathad taingeil airson tiodhlac mo latha-bhreith agus na sàr dhùrachdan do thaobh an latha sin. Is e fìor chuimhneachan a fhuair mi bho an Chaiptin uasal, agus tha mi a’ saoilsinn móran de bheannachdan Mrs. Pender. Agus os cionn an iomlain, an cuireadh cridheil, fial airson dol a dh’ fhuireach an Dun-éideann an taigh ùr a’ Chaiptin air a bheil an t-ainm “Cluanag.” Is e taigh fasgach, seasgair, blàth a dh’ fheumas a bhith ann. Gu ma fada a bhios e àitichte le a luchd-seilbhe uasal ann aighear, ann am mór shòlas agus am fìor thoil-inntinn.


[TD 206]

Tha mi buileach duilich nach ’eil rian agam air gabhail gu taingeil ris a’ chuireadh, agus an cothrom gu modhail a ghabhail ri nì ris an robh fìor thogail agam bho chionn fhada, ach, gu duilich, tha mi nis cho mi-shlàn, aosda is nach urrainn mi a dhol idir fada bho an taigh.

Nam b’ urrainn mi sgrìobhadh a réir faireachadh mo chridhe chuirinn mo thaingealachd sìos am briathraibh snasail, ordail, ach tha fhios agam gun gabh an Caiptin ri mo thaing gun a bhith ann an òirdhearcas cainnte. Is e cuireadh uasal a fhuair mi, gu dearbh.

Chunnaic mi Eachann is Dòmhnull. Dh’ iarr iad orm co-ionnan bheannachdan a chur air ais gus a’ Chaiptin agus a chéilidh uasail, agus tha sinn maraon ag earbsa gu bheil i an deagh shlàint ’na taigh ùr fhéin, agus gum bi e buannachdail dhuibh anns gach dòigh.

Tha an t-ogha beag a nis a’ deanamh glé mhaith, ach theab e siubhal leis an fhuachd agus ainteas sgamhain leis an robh e air a thoirt buileach ìosal, ach tha e nis cho maith agus a bha e riamh, agus na’s luaithe na bha e riamh idir. Móran taing airson an iomraidh a rinn sibh air.

Bithidh dùil againn ri aimsir mhaith a nis. Bha ceithir laithean de aimsir bhlàth againn agus bha na h-eoin a’ seinn gu sùrdail am barr gach craoibh is air bile gach creagain. Thàinig an garra-gartan (no an traona no an treun-ri-treun) roimh an chuthaig am bliadhna. Bha na raoin cho lòm agus nach fhaigheadh e aite-falaich dha fhéin, is chìte e ’na throtan ruitheach am faigheadh e an clais. A dh’ aindeoin an fhuachd tha na craobhan fo làn duilleach agus an uiseag agus an smeòrach ri seinn an ceileir fhéin moch is anamoch, ach dh’ fhalbh an dnag chaomh is dh’ fhàg i an dùthaich dhuinn


[TD 207]

fhéin. Na ceud bhliadhnaichean a bha sinn an so chluinnte i gach feasgar a’ turraganaich aig oir na croite.

Tha mo shlàint cho dona is gur gann gur urrainn mi ceum a dhèanamh; tha mo làmhan air atadh is cha robh mi comasach idir air sgrìobhadh. Mar a bha fhios aig a’ Chaiptin thug bàs Fear Inbhir Iùbh a nuas mi gu mór. Is ceudach an litir bhròin a sgrìobh sibh. Leugh mi i do <eng>Mrs. Hanbury<gai>. Bha i làn iongantais ris an deagh Ghàidhlig, agus sin cho snasail, a’ taisbeanadh gach uile cho-fhulangais a dh’ fhaodadh tighinn a mach o’n chridhe chiùrrta. Sgrìobh <eng>Mrs. Hanbury<gai> air an latha roimh dhomh-sa a bhith ’ga faicinn. Shaoil i móran de bhur litir.

Tha an aimsir an so cosmhuil ri druim a’ gheamhraidh, ach gu bheil a’ chlach-mheallan a’ leaghadh mu’n gann a thuiteas i air an talamh. Bha an talamh cho fliuch is nach d’ fhuair an sluagh cur no àiteach a dhèanamh gus an t-seachduin so a chaidh, agus mar a tha mi a’ sgrìobhadh so, chì mi fear ri cur agus cliathadh coirce astar goirid air falbh. Tha am fuachd cho geur is gum feum neach tighinn gus an teine gus a làmhan a bhlàthachadh.

Tha na beanntan ri coimhead corrach, gruamach, iargalta, ach gus bho chionn seachduin bha iad air an comhdachadh le an trusgan sneachda cho geal ri bean-bainnse tilleadh dhachaidh bho stòl a’ phòsaidh.

Feumaidh an dealbh aig Fionnlagh MacFhionghain a tha agaibh a bhith fìor thaitneach do an Chaiptin, anns a bheil a leithid de shealladh air na beanntaibh mu’n cuairt. Tha e a’ toirt am chuimhne “Sealladh bho Mhullach Beinne an Earraghaidheal, mu dhol fodha na Gréine;” b’e


[TD 208]

Tormod MacLeòid caomh am fìor Ghàidheal fial, ciallach, tuigseach.

Tha mór ionndrainn air Fear Inbhir Iùbh ach chan fhada a bhios facal mu a thimchioll, ach a mhàin aig a’ mhuinntir fhéin. Sgrìobh sibh anns an litir “An uair a fhuair Fear Inbhir Iùbh bàs ràineas bior-fuinn.” Cha chuala mi am facal riamh: thàinig orm dol gus an fhoclair mu ’n d’ fhuair mi e. Is ann a dh’ fheumas sinn a nis a bhith a’ dol a dh’ ionnsachadh na Gàidhlig o ’n Chaiptin. Cha robh fhios aig neach sam bith ris an d’ fhoighnich mise brìgh an fhacail. “Biorfuinn, ciod bu chiall da?” theireadh iad. Tha na litrichean agaibh a nis cho maith is nach ’eil feum ceartachaidh orra.

Móran taing airson an tombaca.

Ma is e bhur toil, gabhaibh ri beannachdan an teaghlaich. Cha d’ fhuair mi litir a <eng>New Zealand<gai> bho chionn greis.

Is mise, leis gach uile urram is mhodh agus deagh rùn,
Alasdair Camshron.


Achadh Mór.
An t-ochdamh latha ar fhichead de an t-Sultuine,
Naoi ceud deug agus a dhà ar fhichead.

A Uasail ionmhuinn,

Fhuair mi bhur litir eireachdail, chomhfhulangach, theo-chridheach, agus dh’ iarrainn an taing as fiùghail a tha agam a thoirt dhuibh airson bhur caomhalachd. Tha mi toilichte gu bheil Màiri cho maith agus bu chòir dhi a bhith anns an t-suidheachadh ’san robh i, agus tha i an dòchas a bhith air cheann a seirbhis air a’ cheud seachd-


[TD 209]

uin. Ma is i bhur toil thoiribh mo thaing is mo dhùrachdan do bhur céile uasail airson i a bhith cho duilich.

Gun teagamh, bha sneachd air na beanntaibh an so air an dearbh latha agus a bha e agaibh air na “Mór bheannaibh” an Lochabar.

Tha an Caiptin a nis ri sgrìobhadh cho pongail, ceart is nach urrainn neach sam bith ’san tìr so coire idir fhaighinn dha. Ma tha e an dàn dha tighinn aig an Nollaig, ma is e sin toil Dé, is gum bi sinn beò le chéile, is ann a bhios mi fo eagal gum faigh sibh mi ri dèanamh mearachdan anns a’ chainnt a dh’ ionnsaich mo mhàthair dhomh. Bithidh sinn anabarra toilichte nì sam bith as urrainn sinn a dhèanamh ris a’ Chaiptin uasal cho fad ’sa bhios e còmhla ruinn, agus tha sinn an dòchas gun stiùir am Freasdal a cheum do ar n-ionnsuigh, oir chan ’eil nì a bheireadh an còrr toileachaidh is togail inntinn do an t-sean bhàrd bhochd an deireadh a laithean na tacan conaltraidh ris a’ Chaiptin uasal, agus is duilich an gnothach nach biodh àite freagarrach timchioll Pholl Iùbh anns am b’ urrainn an Caiptin is a chéile uasal tacan de an bhliadhna a chur seachad an toil-inntinn sholasaich.

Leugh mi bhur litir do Eachann, agus dh’ iarr e orm a ràdh gu robh e glé bhochd ’na shlàint le bha an Caiptin an so mu dheireadh. Tha laigse ’ga bhualadh is e a’ dol bho chainnt, ach tha e a’ dol beagan a mach faisg air an taigh.

Cha robh samhradh idir againn an so am bliadhna, ach cha robh an Sùltuine cho dona, agus tha laithean brèagha ann an tràth so. A’ mhòna a b’ àbhaist dhuinn a chruachadh ’san Og-mhios, is ann air an t-seachduin a chaidh seachad a chuir sinn ceann oirre, ach fhuair sinn am feur-saidhe


[TD 210]

cruinn air bheag trioblaid. Chan ’eil aig a’ choirce ach fìor thoiseach abachaidh. Ach tha iad ri cròdhadh ann an Inbhir Iùbh an diugh.

Chan ’eil mi ann an gleus sgrìobhaidh an diugh; feumaidh mi aideachadh gu bheil mo lùths ’gam fhàgail fìor dhona, ach tha mi gach latha a’ dol mu ’n cuairt mu ’n taigh. Ma is i bhur toil ceud beannachd gu <eng>Mrs. Pender<gai> agus tha mi an dòchas gum faic sinn sibh aig an Nollaig agus gun dèan sinn co-ghàirdeachas le aon a chéile.

Mise leibh, leis gach uile urram is mhùirn,
Alasdair Camshron.


Achadh Mór.
An t-ochdamh latha ar fhichead de an t-Samhuinn,
Naoi ceud deug agus a dhà ar fhichead.

A Shaoidh mhóir,

Fhuair mi an raoir bhur litir eireachdail agus bhur tiodhlac taitneach aig an aon am. Tha nàire agus duilichinn orm airson a bhith cho fada gun sgrìobhadh. Is e nì iongantach a bha ann, bha mi a’ cantuinn riutha, is sinn ’nar suidhe aig a’ ghealbhan, “Ma bhios mi beò am màireach feumaidh mi sgrìobhadh ris a’ Chaiptin,” agus bhuail clag an doruis, is e a bha ann an so, an litir agus an tiodhlac, is beag nach d’ fhannaich mi leis an nàire airson cho fada agus a bha mi gun sgrìobhadh, ach gu fìrinneach is i litir a’ Chaiptin an té mu dheireadh a sgrìobh mise. Cha robh mi idir fìor mhaith an slàint, agus, rud a tha glé iongantach, tha teicheadh mór agam roimh sgrìobhadh air dhomh fhàs sean. An uair bha mi òg cha robh taitneas a bu mhotha agam na bhith sgrìobhadh gu mo chairdean.


[TD 211]

Dh’ iarrainn an taing as cridheile agus as dùrachdaiche a tha agam a thoirt do an Chaiptin chòir is do a chéile ghrinn. Tha mi an dòchas gu bheil i gu maith. A nis bithidh sinn a’ coimhead le tlachd is fìor thoil-inntinn ris an latha air an tig an Caiptin gu Poll Iùbh, agus ma cheadaicheas an Tighearna e, tha sinn a’ guidhe gum bi turus réidh agus soirbheachail aige an am dol is tighinn. Tha fadal orm fhéin gus am faic mi gnùis fhlathail an uasail thaitnich. Tha mo ghuth fìor bhriste an déidh droch fhuachd no cnatain, ach tha mi a’ feuchainn ri a ghleusadh cho maith is as urrainn mi, agus tha mi an dòchas air chinn do’n Chaiptin tighinn gur urrainn mi seinn.

Bha gnothaichean fìor fhada air ais ’san tìr so, ach fhuair sinn a steach feur, no saidhe, is coirce ann an deagh òrdugh. Thog sinn am buntata is tha iad glé mhaith. Chan ’eil nì ùr no annasach a’ dol an so aig an am. Tha Mr. Hanbury agus a bhean-uasal an dùil falbh gu <eng>Africa<gai> an ceann seachduin no a dhà. Chan ’eil iasg no sgadan an Loch Iùbh am bliadhna. Cha chuala mi a <eng>New Zealand<gai> bho chionn deich seachduinean, ach tha mi an dòchas gu bheil iad gu maith. Tha mo chuimhne a’ dol air ais gu h-olc, is mo mheamhair a’ fàilneachadh. Móran taing is mìle beannachd dhuibh le cheile. Ma chì sibh an t-uasal Mac Gille Eathain, am bi sibh cho maith is mise a chuimhneachadh gu cridheil dha? Ma is e bhur toil, gabhaibh lethsgeul an droch sgrìobhaidh agus na litreach bochd so. Tha an Caiptin a nis cho ealanta anns a’ Ghàidhlig is gu bheil eagal orm gum faigh e mearachd ann mo litir.

Leis gach dùrachd is rùn soirbheachaidh.
A. C.

[TD 212]

Achadh Mór.
An t-ochdamh latha de an Fhaoiltich,
Naoi ceud deug agus a trì ar fhichead.

A Shàir uasail,

Fhuair mi bhur litir ghrinn, ghasda, agus rinn mi gàirdeachas mór rithe; tha mi toilichte gun d’ fhuair sibh bhur céile uasal slàn, fallain. Tha uaill orm as na beannachdan dùrachdach a tha i cho maith agus a bhith do ghnàth a’ cur do mo ionnsuigh. Ma is e bhur toil uasal am bi sibh cho maith agus mo dhùrachdan as motha agus as cridheile a thoirt do an mhnaoi uasail ann éirig airson a cuimhneachain?

Tha sinn gu léir an comain a’ Chaiptin airson gun do chuir e seachad seachduin còmhla ruinn ’san Achadh Mhór, agus bha sinn ’ga ionndrainn gu mór. Tha nis gach Nollaig agus Calluinn air dol seachad, an deagh rian; gun teagamh, bha beagan de an t-sluagh a’ cumail na Bliadhna Uire na bu chridheile na bha gu maith dhoibh, ach, gu dearbh, is e earrann bheag a rinn sin. Tha mi glé thoilichte gu bheil an aimsir cho fial, fabharach do an Chaiptin anns gach àite an téid e. An ath-latha as déidh dhuibh so fhàgail bha an sneachd a mhàin gu bonn Meall na Cliubha, ach cha b’ fhada a mhair e, oir thòisich uisge trom is gaoth làidir agus dh’ fhuirich an sneachd air mullaich nam beann. Lean an t-uisge air tuiteam gus a bheil gach mìr comhnard fearainn comhdaichte mar sgàthan.

Tha mo mheoir air an atadh leis an loini, agus is ann a tha iongantas orm cho maith agus a tha mi a’ dèanamh oir bha mi an dùil nach b’ urrainn mi sgrìob a chur air paipeir, ach is maith nach ’eil iad na’s miosa.


[TD 213]

Tha Eachann bochd ri a leabaidh. Chaidh mi a dh’ innseadh dha gu robh mi gus a bhith sgrìobhadh chugaibh: “Their thu ris nach ’eil nì ùr no annasach agam ri chantainn, ach gu bheil mi am laighe an so bho ’n chunnaic e mi.” Tha Eachann air caitheamh glé mhór, agus tha aobhar eagail nach tig e a mach ro thric a chaoidh. Thubhairt an sean-fhacal “Chan ’eil saoi air nach laigh leòn.” Tha Dòmhnull Grannd ag iarraidh a bhith air a chuimhneachadh gu dùrachdach dhuibh.

Fhuair mi litir a <eng>New Zealand<gai> bho chionn trì laithean; tha iad slàn fallain, agus bha iad a’ foighneachd a bheil an Caiptin a’ fuireach an Dun-éideann fhathast. Ghabh iad taigh ùr a nis an Timaru. Dh’ iarr Ealasaid orm an dealbh so de an leanabh a chur chugaibh. Tha e a’ coimhead glé laghach, gasda, gu dearbh. Tha an dùthaich ud cho dona a chion cosnaidh ris an tìr anns a bheil sinn féin, oir tha obair cho gann thairis air an t-saoghal mhór.

Chan ’eil nì annasach agam ri innseadh dhuibh; mar sin cha bhi mi ’gur sgìtheachadh le ròlaist.

Tha sinn uile slàn an so. Tha an leanabh ceart gu leòir. Tha móran phòsaidhean air gabhail an àite am measg an t-sluaigh feadh na dùthcha. Tha ri ràdh gu bheil pòsadh gu bhith an aithghearr eadar Bealag Camshron (anns an ath-thaigh dhuinn) agus mac a’ ghàirneilir aig Taigh a’ Phuill. Tha dùil ri Uilhelmina Camshron dhachaidh chun a’ phòsaidh.

Gum bu toil leibh gabhail ri ar dùrachdan maraon. A’ guidhe “Bliadhna Mhaith Ur” dhuibh ’nur dithis.

Fhuair mi Cairt Nollaig ro cheudach
A thug riarachadh do m’ inntinn,


[TD 214]

Anns a’ Ghàidhlig bhlasda, mhiadhar
Bha mar bhriathran aig mo shinnsir:
Gu ma slàn do ’n làimh chul-sgrìobh i
Is gum bi bhliadhnaibh air an sìneadh
Mar ri a chéile spéiseil, uasail—
Sonas buan doibh far am bi iad.

Dùrachd ghràdhach a’ Bhàird Bhacaich!
Leis gach deagh dhùrachd is fìor spéis,

A. Camshron.


Achadh Mór.
An t-aonamh latha de an Mhàrt,
Aon mhìle, naoi ceud agus a trì ar fhichead.

A Uasail ghràdhaich,

Tha mór dhuilichinn orm airson nach do rinn mi aideachadh taingeil dhuibh airson bhur litreach grinn, eireachdail, deachdta agus deagh-litrichte ann an cainnt mhilis, bhlasda nam beann, nan gleann is nan gaisgeach; agus bhur leabhar prìseil, luachmhor a thug dhomh na h-uidhir de thoil-inntinn air mo leabaidh an uair nach robh mi air chomas gluasaid. Faodaidh sibh a bhith cinnteach nach robh mi idir gu maith. Bha mi a’ fuireach gun sgrìobhadh gus an rachainn na b’ fheàrr, ach is ann a dh’ fhàs mi na bu mhiosa, ach a nis tha mo shlàint na’s fheàrr, ach cha robh mi riamh cho crùbach.

Tha Eachann glé thinn agus lag. Tha seachduin le nach fhaca mi e. Bha e an latha sin air a chois, ach tha an léigh gu tric ’ga amharc a nis. Tha e air caitheamh cho mór is nach urrainn e seasamh fada ri tinneas trom. Tha Dòmhnull Grannd buileach tinn bho chionn chóig seachd-


[TD 215]

uinean. Cha ghluaiseadh e làmh no cas, ach a nis tha iad ’ga chur ’na shuidhe an cathair faisg air an leabaidh, agus tha dòchas gum faigh e na’s fheàrr, ach chan ’eil dòchas mór sam bith aige fhéin. An uair a tha muinntir a’ fàs sean is iomadh nì a bheir an aois ’na cois. Ged a tha sin fìor, is ann a tha na h-uile sean fhleasgach ’s an àite so a’ pòsadh nan caileagan òga do am faodadh iad a bhith ’nan aithriche, agus gun smuain aig na daoine sin gur goirid an ùine a bhios iad air an talamh a réir cùrsa an beatha. Móran taing airson an iomraidh a rinn sibh air an teaghlach; tha am balach beag gu maith agus e an deagh ghean. Tha mo phiuthar an Naast na’s fheàrr, ach tha mo phiuthar eile an Inbhir-àsdal fìor thinn. Tha glé shean.

Tha dùil ris na <eng>Hanburys<gai> dhachaidh do Thùrnaig an nochd no an ath-oidhche. Sgrìobh mi aon litir gu <eng>Mrs. Hanbury<gai> gu Lunnainn; tha eagal orm nach robh i fìor mhaith; chuir i chugam cungaidhean leighis, is chuir i fios ’nan cois nam faighinn iad nach ruiginn a leas sgrìobhadh air ais—nach b’ fhada gus am faiceadh i mi aig an taigh. Tha mi an dòchas gu bheil bhur céile uasal gu maith ’na slàint. An uair a bhios mi beagan na’s fheàrr cuiridh mi chugaibh an dealbh a dh’ iarr sibh agus gearr iomradh air a’ Bhreabadair Dhubh a bha an Naast. Is glé mhaith leam sgrìobhadh mu a dhéidhinn oir bha tlachd mhór agam dheth, agus bha e glé choibhneil rium, agus bu ghlé thoil leis gum faighinn àite socrach aig a’ chéilidh. Is e duine grinn a bha anns a’ Bhreabadair Dhubh.

Feumaidh mi sgur aig an am, ach tha dòchas agam an uair thig blàths ’san aimsir gum faigh mi càil is cothrom sgrìobhaidh as-ùr.


[TD 216]

Beannachdan dùbailte gu <eng>Mrs. Pender<gai> urramaich. Dh’ iarrainn gu h-umhal lethsgeul na litreach so a ghabhail.

Leis gach uile urram is deagh rùn,
Am Bàrd Bacach,
Alasdair Camshron.


Achadh Mór.
An seathamh latha de an Og-mhìos,
Aon mhìle, naoi ceud agus a trì ar fhichead.

A Uasail ionmhuinn,

Tha fhios agam gu bheil an Caiptin diombach, oir bhruadair mi oirbh, is thuig mi gu robh sibh de bhur dòigh, agus tha mi an dòchas gu bheil bhur céile uasal is sibh féin an deagh ghleus.

Tha mi duilich, chaochail mo phiuthar a bha an Inbhir-àsdal bho chionn shè seachduinean. Bha i na bu shine na an té an Naast. Bha i sè seachduinean ’na laighe, agus cha b’ urrainn mi dol ’ga coimhead ré na h-ùine sin; an tràth chaidh mi am feabhas bha mi dà sheachduin ann an Naast agus an sin fhuair mi bhur litir uasal. Fhuair Eachann agus mi fhéin bhur tiodhlac eireachdail. Móran taing. Tha Eachann na’s fheàrr agus e a’ dol a mach a rithist, tha feabhas mór air, ach tha Dòmhnull ’na laighe fhathast. Feumaidh mi a dhol gus an cluinn mi ciod tha aig Eachann ri ràdh. An déidh tighinn a Naast bha mi a’ coimhead air <eng>Mrs. Hanbury<gai>. Dh’ iarr i orm a dùrachdan cridheil a chur chugaibh le chéile. Bha mi an dùil sgrìobhadh gun dàil ach is ann a dh’ fhàs mi tinn agus gu so cha robh mi an comas sgrìobhaidh. Fhuair mi litir bho Ealasaid. Bha


[TD 217]

i car mi-fhortanach, oir thàinig an leanabh roimh an am agus e marbh. Fhuair i thairis air ach bha i glé dhona. Bha Caiptin-mara bho Pholl Iùbh leis an t-soithich aige an Timaru. Bha e ’gan amharc, agus bha iad air bòrd na luinge aige. Tha mi a’ tilleadh an leabhair le mór thaing. Cuiridh mi mo dhealbh cho luath agus is urrainn mi, agus litir cheart.

Tha eagal orm nach fhiach e an dragh, am beagan a tha agaibh de na h-òrain agam air an d’ fhuair (sibh) greim a chur an clò. Bruidhnidh mi ’san ath-litir an uair a chuireas mi air falbh an dealbh, ma is e toil Fhreasdail.

A’ comh-dhùnadh leis gach uile urram dhuibh le chéile. An cabhaig, Alasdair Camshron.

Fo-sgrìobhadh

Faodaidh sibh dèanamh ris na h-òrain mar is maith leibh.

Tha nàire agus duilichinn orm a bhith cho fada gun an leabhar a thilleadh. Cha do làimhsich mi e cho mór is bu mhiann leam air eagal a mhilleadh.


Creag an Fhithich,
Am feasgar.

Tha Eachann a’ dol móran as fheàrr, agus is e an dùrachd as fheàrr as urrainn da a chur an céill a chluinntinn gum biodh an Caiptin is a bhean-uasal a’ tighinn a rithist gu Poll Iùbh, no, mur an tig e an aithghearr gur h-ann a bhios iad gu maith far am bi iad na h-uile latha ri am beò. Sin dùrachd Eachainn is i fhéin maraon. Tha Dòmhnull glé bhrònach ach an dòchas gur h-ann na’s fheàrr a théid e. Móran taing airson an tiodhlaic a fhuair mi fhéin is Eachann. Is fheàirrd sinn le chéile e fhathast.

A. C.


[TD 218]

Achadh Mór.
An seathamh latha ar fhichead de an Og-mhìos,
Naoi ceud deug agus a trì ar fhichead.

A Uasail ionmhuinn,

Fhuair mi bhur litir eireachdail agus bhur tiodhlac prìseil airson a bheil mo thaing as motha agus mo dhùrachd as gràdhaiche, as cairdeile agus as carantaiche:

Tombacca caomhail, cùbhraidh,
Is e air ghaoth nan ùbhlan,
Théid an ceò ’nam shùilean—
Is e nach ciùrr mo shròn.
Tombaca an Sgiobair chaomhail,
Gur e fear mo ghaoil e;
Is feàrr leam e na ’n t-aodach
An uair is daoire chlòimh.
Fhuair mi gu mo réir sud,
Pìob air a deagh ghleusadh;
Lasadan maith céire,
Is chan ’eil éis air ceò.

Tha nàire orm airson a bhith cho fada gun sgrìobhadh. Gheall mi gun cuirinn litir fhada còmhla ris an dealbh, ach is e a rinn an éis tur buileach, nach siubhladh e troimh Bhuth nan Litrichean. Bha e ro throm. Ach am meadhon an duilgheadais thàinig piuthar bean Ruairidh a Dun-éideann is dh’ fhuirich i leinn ceithir-la-deug. Dh’ fhalbh i an diugh is thug i an dealbh leatha gu h-aoidheil, togarrach. Tha i air sheirbhis ’san aon taigh bho chionn còrr is fichead bliadhna—aig 4, <eng>Belgrave Place. Her name is Miss Annie MacKay. If Captain Pender will be good enough to send for it.<gai> Bha mi a’ bruidhinn Beurla ris a’ chaileig agus dhi-chuimhnich mi gur


[TD 219]

i a’ Ghàidhlig a tha mi a’ sgrìobhadh. Tha so am pailteas airson an dealbha, oir cha mhór a luach, ach tha mi an dòchas gun ruig e gu sàbhailte.

Ag earbsa gu bheil <eng>Mrs. Pender<gai> is an Caiptin an deagh shlàint. Tha mo shlàint fhìn glé bhriste. Tha mo fhradharc is mo chuimhne ’gam fhàgail, agus gu duilich tha fuath agam do a bhith sgrìobhadh.

Tha Eachann a’ tighinn a mach mar is trice, ach tha e glé chritheanach. Tha Dòmhnull Grannd fìor lag-chuiseach. Cha chuir e am biadh gu a bheul. Cha dèan iad féin, no mi fhéin, móran maith gu bràth. Tha sinn air tighinn gu h-aois mhóir agus is iomadh nì thig an lorg na h-aoise.

Tha Taigh a’ Phuill gabhta aig an fhear aig an robh e an uiridh. Tha e a’ faighinn iasgaich mhaith air an abhainn. Aon latha air an t-seachduin roimhe fhuair e seachd bradain a’ cothromachadh bho dhà phunnd dheug gu sè puinnd ar fhichead. Tha cus uisge ’san abhainn aig an am. Cha robh a leithid de aimsir riamh an so le cuimhne duine; tha na h-uile mòna agus bàrr, buntata, feur is coirce mios air ais air an àbhaist. Chan ’eil deargadh éisg ri fhaotainn anns na lochan mara eadar Loch a’ Bhraoin agus Gearrloch. Tha sealg Thùrnaig suidhichte agus tha fear ag iasgach nan loch airson beagan ùine. Thug iad an solus-dealanaich agus an cagar-céin do an Taigh Gheal far a bheil iad fhéin a’ fuireach.

Móran taing airson an iomraidh a rinn sibh air an ogha bheag. Tha an teaghlach air fad ag iarraidh a bhith air an cuimhneachadh do an Chaiptin is a rogha chéile. Tha am balach an deagh shlàint, is e ’na ruith anns gach àite. Tha iomadh neach a’ foighneachd a bheil mi a’ cluinntinn bho an Chaiptin agus bu mhaith le móran gun tigeadh


[TD 220]

e air a ais do Pholl Iùbh a rithist. Tha mo phiuthar an Naast glé mhi-shlàn.

Chan urrainn mi an còrr a sgrìobhadh aig an am. Tha mo fhradharc a’ géilleadh agus mo chuimhne a’ fàilneachadh.

Gu robh beannachd Dhé is mo bheannachd fhéin agaibh maraon.

Leis gach uile urram is fìor spéis,
Alasdair Camshron.


Achadh Mór.
An còigeamh latha de an t-Sultuine,
Aon mhìle, naoi ceud agus a trì ar fhichead.

A Uasail eireachdail,

Is ann le mór dhuilichinn a leugh mi sgeul bàis bhur màthar-céile. Tha deagh chuimhne agam oirre a bhith aig Inbhir Iùbh còmhla ribh. Is e sin crìoch nan uile bheò; thriall ise beagan air thoiseach is leanaidh sinn beagan ’na déidh. Tha mi an dòchas gu bheil sibh féin is <eng>Mrs. Pender<gai> a’ faotainn thairis air bhur bròn oir tha di-chuimhne anns a’ bhàs.

Tha mi gu mór ’nur comain airson bhur fialaidheachd fiùghail, cairdeil. Bha mi a’ coimhead air Eachann an raoir is dh’ òl sinn slàint a’ Chaiptin agus a chéile uasail le suigeart agus aoidh. Móran taing bhuainn maraon. An rud a gheibh neach gun dùil aige ris is ann deth móran as motha a shaoileas e. Tha Eachann an dòchas gum beir e air a’ bhodach ruadh a mach de an Fhiaclachan fhathast leis a’ Chaiptin. Tha fonn mór oirnn ri dùil bhur faicinn aig deireadh a’ mhios.

Is ait leam gu bheil sibh an dràst a’ fuireach aig Fionn Airigh, anns an dearbh taigh anns an do rugadh Tormod MacLeòid. Is ann leam a bu


[TD 221]

taitneach a bhith maille ris a’ Chaiptin air mullach Beinn Sìthean na Rapaiche. Is maith mo chuimhne air an fheasgar a leugh sinn an sgrìobhadh sin le chéile cuideachd.

Is tric a bha mi a’ smuaineachadh is a’ meomhaireachadh ciod i a’ bheinn de a bheil an sealladh glòrmhor so ri a shealbhachadh. Tha aiteas mór orm gun d’ fhuair mi a mach mu dheireadh cia i a’ bheinn so. Nach ceudach a chuir e sìos mu thimchioll nan eilean:—“Na bha eadar Caol Ile mu dheas agus an Caol Sgitheanach mu thuath; na bha de bheanntaibh eadar Beinn an Oir an Diùra agus a’ Chuilinn ann an Eilean a’ Cheò..” Cha do ghabh mi riamh sgìos ’ga leughadh, oir is iongantach mar a làimhsich e an sealladh mórail so. Is ann da fhéin a thigeadh dol a dhèanamh laoidh air obair nàduir, agus tha mi a’ tuigsinn na toil-inntinn a dh’ fheumadh an Caiptin a shealbhachadh bho na tha anns an sgàthan iongantach so. Nan robh mi comasach air mo dhachaidh fhàgail is mi a ghabhadh ris a’ chuireadh dol a dh’ fhaicinn Fhionn Airigh, ach chan fhaic mise gu bràth àite air bith a tha an taobh a muigh do astar latha de mo dhachaidh. Tha mi cho taingeil airson a’ chuiridh fhialaidh agus ged a bhithinn an làn sheilbh air. Chan urrainn mi suidhe ri sgrìobhadh ach beagan ùine. Tha mo choiseachd, mo fhradharc is mo chlàisteachd a’ géilleadh agus a’ dìobradh. Tha mo chuimhne is mo mheomhair a’ dol air an ais. Chan ’eil beò de theaghlach m’ athar ach mo phiuthar an Naast is mi fhìn.

Feumaidh mi sgur le mìle beannachd bho Dhòmhnull is bho Eachann. Tha mo theaghlach ag aomadh rium ann am beannachdan chugaibh le chéile. Ma is e bhur toil gabhaibh lethsgeul na litreach so. Dh’ earb mo phiuthar rium a ceud

[TD 222]

beannachd a chur chugaibh an uair a bhithinn a’ sgrìobhadh.

Is mise le dùrachd chridhe is mór spéis agus deòthas maille ris gach uile urram,
Alasdair Camshron.

Fo-sgrìobhadh: Tha <eng>Mrs. Caimbeul<gai> air fàs gu maith ’na slàint. Bha i tinn airson beagan sheachduinean. Tha a nighean as sine còmhla rithe bho chionn miosa no a dhà. Tha ise pòsda am <eng>Birkenhead<gai> agus bithidh i a’ dol dachaidh an seachduin no a dhà.

A. C.


[Bha Iain Mór nan Creag an Australia a rithist.]

Achadh Mór.
An dara latha ar fhichead de an Mhàrt,
Naoi ceud deug agus a ceithir ar fhichead.

A Chaiptin uasail, ionmhuinn,

Móran taing airson dà litir agus dà shearraig a thàinig gus mo làimh gu tearuinte, eireachdail agus an deagh stuth annta. Gu ma fada beò am brod shlàint a’ chàraid uasal aig a bheil an cridhe fialaidh agus an t-aigne fiùghail. Ma is i bhur toil, dh’ iarrainn mo lethsgeul a ghabhail airson an dearmaid a rinn mi ann an sgrìobhadh chugaibh, oir chan ’eil mi idir gu maith. Tha mi a’ faotainn cungaidh leighis bho an léigh airson mo chinn. Tha tuirseach is boil ann, agus tha e duilich dhomh seasamh air mo chasan, ach tha mi a’ faotainn na’s fheàrr, agus is maith a bhith ann an tìr nam beò.

Bha bàs an duine aig Ealasaid an <eng>New Zealand<gai> glé chruaidh orm agus sin cho aithghearr, gun


[TD 223]

dùil air bith ris, oir cha robh iad a’ cur fios dhachaidh gu robh e tinn bho ’n bha iad an dùil nach robh cunnart ann. Tha Ealasaid air a fàgail an droch shuidheachadh, an dùthaich fada air astar, le leanabh, gun nì gun airgiod am measg choigreach. Ach bha iad fìor choibhneil is bàigheil rithe, agus tha mise glé thaingeil airson sin. Bha mise an dùil gu robh Iain MacGille Eathain an suidheachadh maith. Tha mi a’ creidsinn nan d’ fhuair e saoghal gum faigheadh e air aghaidh maith gu leòir, na’s fheàrr na b’ urrainn da anns an tìr so, ach gu duilich, chrìoch e. Tha duil agam air chionn so gu bheil Ealasaid air sheirbhis, a’ cumail taighe do dhuine eile; an uair chuala mi bhuaipe mu dheireadh b’e sin a dùil. Tha mi ag earbsa gum faigh i air a h-aghart gu gasda, ma mhaireas a slàint. Bithidh dùil agam ri litir bhuaipe an ùine nach bi fada, ach tha mi fhéin anabarrach màirnealach an sgrìobhadh, nì anns an robh mòr thlachd agam uair-eigin. Tha mi fìor dhuilich airson cor Ealasaid. Bha i air a fàgail glé lom, falamh an tìr chéin fada bho a cuideachd. Bha sinn an dùil gu robh beagan de an t-saoghal aig a fear, ach cha robh sin ceart. An duine bochd—bha e gasda gu leòir, agus bha e glé mhaith dhi, ach thriall e na b’ aithghearr na bha dùil aig neach air bith. An uair chuala mi bhuaipe mu dheireadh bha i an dùil dol gu seirbhis ’na bean-taighe do fhear air an do chaochail a bhean. Cha chuala mi fhathast an deachaidh i ann, ach bha an duine deònach gu leòir am balach beag a ghabhail a steach do an taigh còmhla rithe. Is e an cul-sgrìobhaidh mu dheireadh a fhuair mi bhuaipe, agus bho ’m faigh i litir air bith, 18, Craigie Avenue, Timaru, <eng>New Zealand.<gai>

Leugh mi an “An Gàidheal” mu thimchioll


[TD 224]

Ailleag agus is iongantach maith a bha i a’ cleith a h-aoise. Tha uaill orm an Caiptin a bhith cho ealanta anns a’ Ghàidhlig. Tha mi a’ faicinn gu bheil an Caiptin ’na bhall-beatha a’ Chomuinn Ghàidhealaich. Móran taing airson bhur tiodhlaic luachmhoir. Bha mi glé mhi-shlàn bho ’n fhuair mi an dà shearraig, agus an àite an gléidheadh airson co-ainm latha mo bhreith, tha mi a’ gabhail deurain bhig an dràst agus a rithist, mar is feumaile dhomh. Thòisich mi ri so a sgrìobhadh air an dara latha ar fhichead, agus is e an diugh an ceathramh latha ar fhichead; faodaidh sibh a thuigsinn nach robh mi idir gu maith.

Thàinig <eng>Mr. Hanbury<gai> agus a bhean uasal dachaidh toiseach a’ mhiosa. Thug mi dhi bhur dùrachdan agus fhuair mi leughadh de an litir Ghàidhlig a sgrìobh an Caiptin chuice.

An diugh tha reothadh cruaidh ann, ach tha na laithean brèagha ann le an thàinig am Màrt. Tha mullach nam beann fhathast comhdaichte le an culaidh gheamhraidh.

Tha an teaghlach air fad ag iarraidh a bhith air an cuimhneachadh gu cridheil dhuibh le chéile.

Beannachd Dhé is mo bheannachd fhéin gu robh maille ribh gu bràth.

Leis gach uile mhodh is dùrachd bharraichte a nis is a rithist,
Alasdair Camshron.

Fo-sgrìobhadh. Tha Eachann dona gu leòir; na laigsinnean ’ga bhualadh an uair as lugha dùil aige riutha. Bha e glé thoilichte sgeul fhaotainn mu an Chaiptin. Tha Dòmhnull Grannd a’ falbh mu ’n cuairt a’ bhaile gu mall, ach is mór am feabhas a thàinig air. Cha robh neach sam bith an dùil gun tigeadh e a mach air an dorus gu bràth.


[TD 225]

Tha mi ro thoilichte a chluinntinn gu bheil an Caiptin a’ foghlum na Fraingis, agus tha dùil agam nach ’eil i cho duilich ris a’ Ghàidhlig, agus tha mi a’ tuigsinn gum bi a’ chainnt sin ’na cobhair gus a h-ionnsachadh.

Chan ’eil cuimhne agam an d’ innis mi gu bheil Tollaidh ri bhith air a shuidheachadh; tha Seumas ’ga thoirt thairis, agus ghabh, no cheannaich e Taigh na Cliubha gus còmhnuidh a ghabhail ann. Cha chuala mi gun do ghabh neach sam bith Tollaidh fhathast.

Feumaidh mi sgur, agus tha mi an earbsa gum faigh sibh so an Australia. Ma is i bhur toil, gabhaibh mo lethsgeul airson na litreach so.

A. C.


[Bha Iain Mór nan Creag a’ tighinn dachaidh bho Australia a rithist.]

Achadh Mór.
An treas latha ar fhichead de an Fhaoiltich,
Naoi ceud deug agus a còig ar fhichead.

Uasail chòir,

Rinn mi sodan mór ri bhur litir ghrinn, eireachdail. Agus fhuair mi “Mo Nighean Donn Bhòidheach,” leabhar a thug mór thoileachadh do mhìltibh sluaigh, agus tha cuid an déidh air nach d’ fhuair fhathast e. Thàinig am bodach bho Inbhir Nis, agus is e féin a bha brosgalach, soganach, soideanach, froganach. Agus aig an t-sean Bhliadhna Uir thàinig cailleach gheòbach, bhreac-bhallach, bhlàth-chridheach, shuigeartach. Chuir i fonn air cridhe neach no a dhà. Bithidh mi a’ gléidheadh mo thaingean gus am faic mi mo shàr dhuine uasal agus an naisg mi mo dhùrachd an


[TD 226]

cainnt bheoil. Tha Eachann ag iarraidh orm an taing as cridheile a tha aige a chur chugaibh. Tha aobhar eagail gu bheil Eachann a’ dlùthadh ri ceann a réis. Bha mi ’ga fhaicinn an dé agus tha laigsinn ’ga bhualadh ro thric agus tha sè seachduinean bho nach d’ éirich e as a leabaidh, agus chan ’eil dùil agam gun téid e ag iasgach leis a’ Chaiptin tuille. Tha Dòmhnull Grannd a’ dol mu ’n cuairt gach latha le aon bhata ’na dhorn. Ach dh’ eug am Balbhan bho chionn dà mhìos agus chaidh a h-adhlac aig Poll Iùbh. Chaochail mar an ceudna Seòras MacDhonnchaidh (Robertson), fear taigh-òsda Loch Ma-ruibhe agus Cheann Loch Iubh, bho chionn trì seachduinean is chaidh a adhlac an Eilean Ma-ruibhe. Tha ionndrainn mhór air, oir bha e fìor choibhneil ri luchd gabhail an rathaid is ri sluagh bochd. Tha an dà thaigh-osda ri bhith air an suidheachadh agus móran daoine tighinn g’an coimhead.

<eng>The first of winter was mild, but then rain fell in torrents.<gai> (Tha a’ Bhana-léigh a’ fuireach againn agus thàinig i bruidhinn rium ’sa’ chainnt Shasunnaich agus lean mi ri sin gun smuain air gun i cànain nan Gàidheal a bha mi a’ sgrìobhadh—gabhaibh mo leth-sgeul.) An déidh sin shéid na gaothan, bhoillsg na dealanaich, bhreab na tàirneanaich. Bha tàirneach agus dealan ann an tràth so agus a rithist ré ochd latha. Thuit móran coille an Inbhir Iùbh agus an Tùrnaig agus tha daoine ’ga gearradh agus ’ga h-ullachadh gus a faighinn air falbh. Chan ’eil fhios agam-sa cia as a tha iad. Cheannaich iad a’ choille-ghiuthais an taobh so de Inbhir An, is tha i ri a leagail ri shàbhadh agus ri a toirt air falbh. A nis tha aimsir bhrèagh againn, beagan reothaidh ’sa’ mhaduinn, grian ré an latha, agus na beann-

[TD 227]

taichean a’ deàrrsadh gu glòrmhor le an currachdaibh sneachda air am mullaich a’ boillsgeadh ris a’ ghréin agus a’ tilgeadh an soillse mìltean air astar thar ghleann is mheall is mhonaidhean a’ taisbeanadh a mach glòir agus mórachd an Uile-chumhachdaich a chruthaich iad agus a tha ’gan gléidheadh an rian le reachd do-labhairt.

Is e glé bheag sneachd a thuit an so fhathast agus tha an geamhradh gus a bhith seachad, ach an uiridh is ann anns an earrach a thàinig an stoirm shneachda a bu mhiosa ré na bliadhna.

Tha sinn a’ coimhead a mach ri tighinn a’ Chaiptin, agus a chéile uasail, le mór thoil-inntinn, agus tha dochas againn gum faigh iad mór thaitneas ’nan tighinn do an Chearnaidh so de Ros aon uair eile. Is e àitean glé bhrèagh a tha ann an Tùrnaig agus an Carn Dearg. Nam biodh aimsir fhabharach ann bhitheadh an tir ’na làn ghlòir, ach ri am na stoirm bithidh cùisean ogluidh gu leòir.

Tha eagal orm gu bheil mór dhràgh aig a’ Chaiptin de an leabhar ùr, agus tha dùil agam ma thig sibh a rithist do an tìr gun téid móran a chur ris, oir chan ’eil aig a’ Chaiptin ach roinn de na chuir mi am briathraibh. Tha beagan agam sgrìobhta an seòrsa dòigh gun a bhith deagh mhaiseach, ach ma théid sinn thairis orra an dara uair faodaidh gun gabh iad cur an clo.

Fhuair mi litir bho mo nighean Màiri a chaidh gu Sealand Ur far a bheil Ealasaid. Tha iad le chéile slàn fallain. Cha robh Màiri ach an déidh ruigheachd. Is ann ’na banaltrum a bha i an Sgìre Loch Carrann, agus tha dùil aice a’ cheàird a leantuinn air taobh eile an t-saoghail—is e sin ma bhios cùisean fabharach. Chan urrainn mi a bhith cho taingeil is a bu chòir dhomh airson an airgid


[TD 228]

agus an tairgse a thug sibh do Ealasaid an uair bha i an luim.

Chan ’eil e furasda dhomh móran sgrìobhaidh a dhèanamh agus tha teicheadh agam roimhe. Tha nàire is duilichinn orm airson an dearmaid a rinn mi air a’ Chaiptin uasal ach tha mi cinnteach gun gabh e mo leth-sgeul cho luath ri mo chuid nighean fhéin.

Feumaidh mi a bhith co-dhùnadh le dùrachd bho gach neach. Tha Alasdair crùbach a’ cumail an àird a cheann os cionn nan uisgeachan. Tha ceithir carbaid-uilidh a’ ruith sìos agus suas leis gach gnè cheannachd—a dhà a Gearrloch agus a dhà eile a Inbhir-àsdal. Tha trì carbaid-uilidh an Inbhir-àsdal agus dùil ri a dhà eile gu h-aithghearr. Mar sin tuigidh sibh gu bheil an dùthaich a’ tighinn air aghaidh riaghailteach maith. Tha Dòmhnull Grannd ag iarraidh a bhith air a chuimhneachadh dhuibh gu fìor chridheil, agus an teaghlach do am buin mi fhéin. Mìle beannachd do Mhrs <eng>Pender<gai> a thuirt gun deanadh i còmhdach do an leabhar.

Tha mi ag earbsa gum faigh sibh so an Colombo, agus ma bhios mi an gleus faodaidh gum bi litir eile an Lunnainn air bhur cionn. Tha reothadh cruaidh ann an diugh. Is e fear a ghnàth mhuinntir Ghearrloch a ghabh Tollaidh. Chan urrainn mi a ràdh nach ’eil fìor eagal air a chairdean nach dean e mór bhuinig an Tollaidh. Ach is e duine coibhneil, gasda a tha ann, Iain MacGille Eathain, mac Iain Bhig, Taillear, aig an tric a bha mi air aoidheachd ré iomadh oidhche.

Is mise, leis gach urram is fìor dhùrachd is ceud mìle fàilte,
Alasdair Camshron,
Am Bàrd Bochd, Bacach.


[TD 229]

Achadh Mór
An dara latha de an Mhàrt,
Naoi ceud deug agus a còig ar fhichead.

Uasail ionmhuinn,

Is ann le mór thaitneas a tha mi a’ tòiseachadh ri so a sgrìobhadh an earbsa gum bi i romhaibh an Lunnainn.

Tha dòchas agam gu bheil an Caiptin agus a chéile uasal, fial, eireachdail an deagh shlàint agus gu bheil sibh a’ seòladh thar druim a’ chuain mhóir a tuath gus ar dachaidh ghràidh. Dh’ iarrainn siubhal sèimh, astarach do bhur luing mhóir thar bile nan tonn dubh-ghorm gun aon mhuir uaibhrich éirigh gus a bhith a’ cur bruaillean no eagal oirbh gus an tig sibh gus a’ chala anns an roghnaiche leibh bhur cas a chur air tìr. Agus tha sinn an so air ar togail gu mór le dòchas ris a’ chàraid uasail fhaicinn air ais is air aghaidh eadar Poll Iùbh agus Tùrnaig, agus gum faigh iad mór thoileachadh ri linn tighinn ann.

Bha, agus tha duilichinn mhór orm airson an Uibhistich chaoimh. Ach thig crìoch air gach nì is neach. Móran taing airson litir a mhnatha a chur chugam. Tha am bàs ag oibreachadh gu bras anns gach ceàrn. Thriall an t-Urramach MacFhionghain, Eaglais Shaor Ghearrloch, bho chionn trì seachduinean air ais. Bha mi thall aig an adhlac agus bha mór shluagh ann. Cha robh uibhir de shluagh cruinn cuideachd an Gearrloch riamh ach aig am a’ Chomanachaidh. Dh’ innis mi dhuibh cheana gun d’ fhalbh Seumas Thollaidh agus tha ionndrainn mhór air. Is e gille grunndail, gasda a bha an Seumas. Tha Eachann a’ tighinn chuige (mar thuirt e mu an mhart) agus e dol beagan mu an cuairt an fhardaich; bha mi an dùil


[TD 230]

gu robh e a’ dol thairis gus dùthaich nam marbh, ach is ann a tha e a nis na’s sùrdaile na bha e bho chionn greis air ais. Thachair e féin agus Dòmhnull Grannd orm eadar an dà thaigh aca agus bha conaltradh againn ri aon a chéile car tacain. Bha gach fear a’ dol air slighe dha fhéin, agus mar sin dhealaich sinn, agus shiubhail gach fear gu réidh, mall. Dh’ iarr Eachann agus a bhean orm an taing a bu chridheile agus a b’ fheàrr a bha aca a chur gus a’ Chaiptin airson gach bodaich is caillich a bha e cho maith agus a chur air aghaidh chuca.

Tha mi féin a’ dol air ais am buadhaibh, ach an siubhal na’s luaithe na bha mi bho chionn cheithir bliadhna.

Tha mi duilich nach ’eil mo chuid òran air fad aig a’ Chaiptin, ach ma tha e an dàn da tighinn chì sinn ciod a thachras, ma bhios sinn beò le chéile. Nan d’ fhuair mi an cothrom so bho chionn leth-cheud bliadhna is mi a bhiodh aighearach da-rìreadh.

Tha mo thaing as motha agus mo dhùrachd as fheàrr aig a’ Chaiptin airson a dhùrachd, a rùin, a spéis agus a chosgais air mo sgàth. Faodaidh gum pàighear o Shuas e, oir chan ’eil e comasach dhomhsa na fiachan a dhìoladh, mar is maith tha fhios aige.

Tha an aimsir fuar le frasan sneachda. Tha mi a’ faicinn Meall na Cliubha geal le’n shuidh mi an so. Tha na beanntan còmhdaichte ’nan trusgan geamhraidh, ach is e glé bheag a laigh air an talamh ìosal fad ré na bliadhna de shneachd no reothadh, ach bha an t-uisge a’ dòrtadh bho na neoil ’na thaomaibh brasa bho là, gu latha. Tha a’ mhuinntir a dh’ ainmich sibh ag iarraidh mìle beannachd chur chugaibh le móran furain agus ceud fàilte.

Beannachd Dhé, is mo bheannachd fhéin gu robh maille ribh le chéile agus maraon.


[TD 231]

Leis gach deagh dhùrachd agus na h-uile urram,
Alasdair Camshron.


Naast.
An ceud latha de an Iuchar,
Naoi ceud deug agus a cóig ar fhichead.

A Chaiptin uasail, ionmhuinn,

Dh’ iarrainn an taing as cridheile a tha agam, agus mo dhùrachd as fheàrr a thairgse dhuibh, airson bhur coibhneis agus bhur fialaidheachd ann an tighinn leam-sa gu ruig so.

Is e an ceud àite an deachaidh mi gu piuthar Mhurchaidh Chaimbeul do am buin a’ chlach. Bha i buileach fialaidh. Cha robh móran fios aice mu thimchioll na cloiche ach sheinn mi na rainn dhi, agus gu cinnteach bha i air a dòigh. Thuirt i gum faigheadh an Caiptin a’ chlach am sam bith a thogradh e, agus dh’ innis mise dhi nach b’ ann buileach a nasgaidh a bha an duine-uasal ’ga h-iarraidh.

Tha mi an dòchas gum faic sinn an Caiptin an Naast an ùine gun bhith fada, agus bithidh e ’na mhór urram leinn, agus dhuinn, e féin agus a bhràthair fhaicinn le chéile anns a’ bhaile bheag chlachach so.

Tha muinntir an teaghlaich a’ dol leam maraon ann a bhith a’ cur mìle beannachd chugaibh féin agus bhur céile uasail, grinn.

An dòchas gum faigh sibh móran toil-inntinn anns a’ Charn Dearg.

Is mise, leis gach dùrachd is móran mheas, bhur seirbhiseach umhal, dìleas—na h-uile latha, có dhiubh, a chì no nach fhaic—

Alasdair Camshron.


[TD 232]

Naast.
An seachdamh latha de an Iuchar,
Naoi ceud deug agus a cóig ar fhichead.

A Uasail ionmhuinn,

Tha mi fìor dhuilich nach robh mi aig an taigh an diugh gus coinneamh a thoirt do an Chaiptin agus na h-uaislibh a bha ’nur cuideachd. Chuala mi an Inbhir-àsdal gu robh carbad air a thionndadh aig Naast agus dh’ fhalbh mi gun dàil. Thuirt iad rium gum bu ghann duibh a bhith aig Bùra an tràth thàinig mi, ach chan ’eil leasachadh air.

Bha mo shean phiuthar air a h-àrdachadh leis na h-uaislibh agus i cho duilich nach b’ urrainn i bruidhinn ris na daoine eireachdail a bha leibh, ach tha i ag ràdh gur feàirrd a saint an togail aithghearr a fhuair i gun dùil aice riutha. Tha i ag iarraidh móran taing a thoirt airson an éisg agus tha i a’ cur mór luach air.

Chunnaic mi aig Inbhir-àsdal far an robh mi gus aois ochd bliadhna. Bha cuid de na clachlan air an toirt air falbh, agus an fheadhainn mhóra far an robh iad bho chian, agus làrach an taighe am meadhon raoin coirce. Bha creag an leum-uisge a bha dlùth do làimh mar bho shean ach bha an t-uisge cho gann agus gu robh an toirm fann seach an àbhaist.

Tha mi a’ faireachadh rud-eigin sgìth le cus siubhail. Tha dùil agam, ma cheadaicheas Freasdal, gum bi mi a’ fàgail a’ bhaile air a’ cheud Di-mairt.

Leis gach dùrachd is beannachd shaoibhir bho shluagh an taighe so agus mo dhùrachd fhìn air am mullach.

Bhur seirbhiseach umhal, dìleas,
Am Bàrd Bacach.
