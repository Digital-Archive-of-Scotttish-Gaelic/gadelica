[DA 1]

Mar Chuimhneachan air an “Làimh nach do thréig”.


[TD 1]

Mo Lorgan Fhin
le
Màiri NicDhomhnaill

<eng>My Own Footprints
by
Màiri Macdonald<gai>

Na dealbhan leis
an Ùghdar

<eng>Illustrations and photographs
by the Author

Illustrations, photographs and text © 1985 Màiri Macdonald.
All Rights Reserved.

The poems Am Bola Beag, Mo Lorgan Fhin and Craobhan previously appeared in Chapman and the poem An Turus Dhachaidh in the West Highland Free Press
Published by Crois-Eilein Publications and Printed by John G Eccles Printers Ltd, Inverness<gai>


[TD 2]

An Teine Beo

Ceanglaichean
Air an teannachadh
Le làmhan cruaidh a chosnaidh

Tughadh
Sioman fraoich
Ga chumail dion

Ard-dorus
Leac bhuinn
An dorus fosgailte

Cha’n eil mo chasan cinnteach
’S an dubhar

Ach tha eibhleagan dearga
Air leac an teintean
An teine beo!

Am beannachadh

Is i a’ tionndadh
Laisir an teine
na h-aodann
Blàths an teine
na suilean

Agus tha mo chridhe
A nis
Cinnteach.


[TD 3]

[Dealbh]


[TD 4]

[Beurla]


[TD 5]

Am Bola Beag

S ann leatsa
Bha am bola beag air an sgeilp
Oir ghabh thu còir air
Cheud la shin thu mach do lamh:
“Faigh mi bola eile dheth?”
Ceannruisgt’ agus casruisgt’
Shuidhe tu
Aig a ghriosaich.

Dh’fhalbh thu uainn
Mar a dh’fhalbh do cho-aoisean eile
Nuair a chuireadh fios ort.
Cha b’ann ceannruisgt’ neo casruisgt’
Agus
Cha be’n bola beag
A bha nad laimh
Ach Biobull ùr
Agus sgriobhte air an duilleig
An laimh sgriobhaidh m’athar:
“Gu’m beannaicheadh Dia thu agus
Gu’n gleidheadh E thu.”

Gun gleidheadh E thu …

Thill do Bhiobull dhachaidh
An sgriobhadh fhathast air an duilleig
Agus thill do ghuth:
“Faigh mi bola eile dheth?”


[TD 6]

[Blank]


[TD 7]

Crom-Lus Arrais

Bhuain mi crom-lus
An achadh arbhair
Faisg air Arras.
Fàilidh, dearg
Na bu deirge le
Todhar fala nam miltean

’N ann an seo a thuit e?
Esan a bha mi ’sireadh.

Chum mi am flùr
Gu socair, maothail
An cuachadh mo laimh —
Buille chràitich mo chridhe
A’ plosgartaich sa’ crith
Nam bileagan
Nis a’ crionadh.
Carson a spion mi thu?
A dh’altrum mi thu greis bheag
’S do fhreumhan fighte gu bràth
An duslach Arrais.

[Dealbh]
<eng>Actual poppy picked in cornfield near Arras, July 1985.<gai>


[TD 8]

[Beurla]


[TD 9]

Làmhan crionta
A’ filleadh aodaich
Sa pasgadh, sa pasgadh

An cuimear tìm
An cuachadh làmh?

Bheil an t-òran seachad?
An corp fo ghéill?
Ceangailte le slabhraidh aois?

Ach cha’neil ceangal
Air a chridhe dhiomhair
Ag iadhallaich saor.

Carson nach fàs an cridhe aosd’
A bhuille lag?
Corp is cridhe
Le chéile, gu sìtheil
A sioladh air falbh.


[TD 10]

[Dealbh]


[TD 11]

Mo Lorgan Fhin

De chòrdadh riubh a Mhathair?
“Riumsa? O chreutair!
Iarrtas mo chridhe an diugh —
Seasamh air mo dhà chois
Cead mo chas a shineadh
Agus mo lorgan fhin
Fhaicinn
San tràigh ghil ud.
Nam chadal ’s nam dhùsgadh
Tha mo rathad fam’ chomhair
S mi’feitheamh sa’feitheamh.
Aitean m’òige
Na lorgan gan cuartachadh …”

A cridhe glaiste ’se caoidh
Theid sinn ann gheall mo chridhe-sa
Theid sinn ann san t-Samhradh
Gun dochan sam bith dha na cnàmhan ciuramach
Cuiridh sinn sibh nar suidhe
Far an gluais am muran
Agus chi sibh na lorgan.

“An siaban blàth fo mo làmhan
Gach gràinean mar mhile bliadhna
A muran a’ gluasad
Agus chluinninn iad —
Na guthan a dh’fhalbh.
Chraithinn a ghainmheach far m’aodaich
Agus choisichinn
Mo cheumanan direach
Oir bha fios agam
Gun robh mi ’dol dhachaidh.”

Thuit i na cadal an raoir
An sneachda fhathast air an làr
Cha tig Samhradh dhuinn tuilleadh
S tha mo chridhe-sa caoidh.


[TD 12]

[Dealbh]


[TD 13]

An Trannsa Cumhang

Chithinn e o cheann gu ceann
Trannsa cumhang mo bheatha.

Dìreach, geal
Gun dath sam bith ag gabhail ris

Falamh, fuar.

Rinn mi greum daigheann
Air a chuibhill dhealraich
Agus thòisich an danns.

Stòlda, socair
A suathadh gach taobh dhe’n trannsa

Griogagan na cuibhle
A’ dearrsadh sa sradadh
Air seasg an t-sneachda ghil.

An danns’ a’ cabhagachadh
Chuibheall a’ teannachadh
Sa bualadh sa sgàineadh

Am balla geal air a thruailleadh
’S na griogagan briste.


[TD 14]

An Gath

Thagh i an saighead
Dh’fheuch an gath
Gleusda gu lainnir dhealraich
Agus leig air falbh.

Neo-thruaiseil
Chunnaic i an lochd.

Cha d’thainig ràn neo claoidh
Ach bhris is thuit
Sìoda mìn an lìnn

Agus dh’fhoghluim i
Nach laimhsicheadh i
Snath-geallaidh tuilleadh

Nach greumaicheadh
Air sniomh cho meanbh
Miorbhuil-gràidh.


[TD 15]

[Beurla]


[TD 16]

[Beurla]


[TD 17]

Am Fuaran Diomhair

Lorg thu
Am fuaran diomhair
Agus dh’òl.
Sléuchdte air cearcall uaine
Altair do mhac-meanmne
Do chréuchdan slàn:
Dh’fhàg thu
Glas sheasg do bheatha
Agus thill
A rithist, sa rithist
A dh’òl
A dh’abachadh sa thasgadh
Toradh a ghaoil.


[TD 18]

Ghrad-leum cu-geard a hi-inntinn
Is choisich air spògan sàmhach dha’n h-uile cùil
Cha b’urrain i ’ghreumachadh na b’fhaide.
Theannaich am bann is rinn e spàirn
Mach! mach!
An aghaidh spùilleadair an doirch.
Shuath e
Luchd-faire eile na h-oidhch.
A chomhachag ghlas
A ’taibhsearachd a danns’.
Sionnach
A ’dubhar chraobh.
Conaltradh socair
Is thill e dhachaidh
Am bann a nis sgaoilte
Làmhan tàlaidh
Ga cur ’na suain.


[TD 19]

[Beurla]


[TD 20]

[Dealbh]


[TD 21]

Tuireadh Gaoithe

Chaidil mi
Ri éirigh gealaich
A ghriosadh caismeachd
Nam fine.
Tuireadh gaoithe
Tannasg bhan
Casrùisgt’ aotrom an sgàil.
C’ àit’ do dh’fhàg iad an t-eallach
Cudthrom àmhghair bh’air an siubhal?
Shuath iad mi
San dol seachad.
“Feith! O feith!” dh’éubh mo chridhe
“Mo chasan mall
Mo shùilean doilleir”.
Shiol iad bhuaim gun stad ’nan ceum
An ràn nan garbhlach
An ràn mo dheoir.


[TD 22]

Tha sgàthan a’ dearrsadh
An iomhaigh gun smal.
Os cionn a sgàthan-san
Bhiodh Narcissus cuideachd a’ caoidh.
Na deoir
A’ sileadh, sa’ sileadh
A’ frasadh nan uisgeachan
’Luasgadh aodainn
A mach á sniomh.
C’àite an dh’fhuair
Mo sgàthan-sa fiosrachadh
Air Gaol, air Fuath, air Feirg?
M’ aghaidh
Ciuin seimh
Cidhis dh’an t-saoghal.
Am beul socair, fiamh-ghàireach
Dé dh’innseas e
Mu chop-beoile na féirge?
Sruthan de dh’fhaclan
Peilearan nimheil
A’ sgàineadh na gloinne
A sgealbadh na h-iomhaigh.
Na’m ònar —
Tha mise’gul.


[TD 23]

[Beurla]


[TD 24]

An Turus Dhachaidh

Chuir e cianalas orm gun deanadh Jake Domhnallach an turus seo, an turus mu dheireadh, seachad Buachaille Eite, Sròn na Créise agus suas troimh na glinn aig MacIain ’s gun aon duine ann an diugh a sheasadh ri taobh an rathaid le churrac na làimh.

Air son a bhrosnachaidh mar fhear teagaisg, air son a bhàighealachd mar charaid, cha teid e a cuimhne dhomhsa fhads is beo mi.

’N do chrom thu do cheann
A Bhuachaille Mhóir?
’N do chrom thu do cheann
’Se ’dol seachad
Dall agus balbh
Air a rathad dhachaidh?
Thug siaman ceò
Mo fhradharc bhuaim
Ach chuala mi e.
Cha b’e cabhlach a ghiulain
Ach a ghuth
Ag éigheach
Far Sròn na Créise.
“Dùisgibh!


[TD 25]

Dùisgibh! Sibhse tha ’nar suain
Agus ar canan
Agus ar dualchas
A bàsachadh!”
Thog Mac Talla nan Creag a ghuth
Suas! Suas! Suas!
Agus shaoileam an uair sin
Gu’n d’fhuair mi sealladh dheth.
Ceannrùisgt’
Sìnteagan móra
A’deanamh air Gleann
Nan laoch eile.
Thàinig deoir an t-sneachda
Air a ghaoith a bhuail orm.
Thàinig comhart cù mór na Féinne
Agus thàinig lasgan.
Lasgan a’ dannsa air na creagan.
“’Se mo choluinn a tha marbh
Chan fhalbh mo bhuaidh
A chaoidh! A chaoidh! A chaoidh!”


[TD 26]

[Dealbh]


[TD 27]

Fuar
Sneachda a mhonaidh
Coimheach, geal.
Sa chaora a’ criomanadh.
A sior ghluasad
Sa criomanadh.

Chuir i culthaobh
Ri bad gorm na lionaig
Agus dh’fheuch
Air a mhullach.
Bioran dorch’ an fhraoich
Ga tàladh
Biorach, meallta
Gun sùgh, gun bheatha.

Ach tillidh i!
Gu aiteamh shocair
Gaoth nimheil a mhullaich
Ag iadhallaich gun chuing.


[TD 28]

Baile-a-Chaolais 1980

Thàinig Ceatharnach Mór
An dorcha na h-oidhch
Agus le sguaib chumhachdaich
Chuir as
Dha’n latha an dé.

Còmhnard, lom gun smal
A sgrìob chùil
Cha’n eil sgeul air sgolt
Neo bearnaidhean
Comharraidhean nam bliadhnaichean.
Carradh-cuimhne sàr obair
Clach-oisean na beatha
Air triall
Mar cheò dealt na maidne.
Cha do lasaich céum a Cheatharnaich
Cha’n fhaca deoir
An sùilean fàilidh, neo-leirsinnich.
Cha chuala guth a’ caoidh
Turraidean dubha.
Eachdraidh nan casan siubhlach
Nan làmhan laidir
Sgriobhte air gach sgleat
Gu ciaradh là.


[TD 29]

[Beurla]


[TD 30]

[Dealbh]


[TD 31]

[Beurla]

Craobhan

Nach eil e iongantach
Gur anns na craobhan
A nis tha bheatha.
Craobhan
Air an dlùth-chur
S air fàs suas
A mùchadh a ghlinne
Sa dubhadh na gréine.

Chuir iad as
Dha na caoraich.
S tha an ciobair
Air fhògradh
Tobhta a shinnsrean
Fuar falamh
S an gleann fo na
Craobhan.


[TD 32]

Thainig fuaim an gàire
As an lag
Taobh thall na tobhta.
Gàire
Glan, neo-chiontach, aotrom
Itean cluairean air a ghaoith.

Carson nach biodh iad sona
A chlann ud…toradh gaoil!

Sguab a casan
Dealt glasaidh an là
Gu’n ruigeadh.
Làmhan sìnnte
Sheall i sios

Bha an lag falamh
Fuar, fàs.
Lorgan an latha’n dé
Cuir thairis
Le deoir.


[TD 33]

[Dealbh]

Is ann a Griomasaidh, Uibhist a Tuath a tha Mairi NicDhomhnaill agus tha i a’ teagasg ann am bun-sgoil anns an Eilean Sgiathanach. Bi i a’ brosnachadh ùidh ann an Gàidhlig agus ann an dualchas nan Gaidheil le bhi ’cumail sgoil oidhche.

<eng>Màiri Macdonald comes from Grimsay, North Uist. She teaches in Skye and also runs Adult Evening Classes for the promotion of Gaelic language and culture.

Cover Illustrations

Front Cover:— Grimsay from <gai>Eilean a’ Ghiorr.
<eng>Back Cover:— <gai>A Chaiginn<eng> from <gai>Gob an Rudha,<eng> Grimsay.<gai>
