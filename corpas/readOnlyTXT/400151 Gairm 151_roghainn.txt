[TD 203]

URSGEULAN CEILIDH
le Iain Mac a’ Ghobhainn (Dun Eideann)

Nach eil e ’na chùis-iongnaidh dhuinne an-diugh, a bhith beachdachadh cho beag “foghlam” ’s a bh’aig ar sinnsearan. Chan eil ach mu cheud bliadhna bho chuir Riaghladh na dùthcha an àirde sgoiltean anns a h-uile sgìre an Alba; roimhe sin cha b’urrainn don a’ chuid mhòr leughadh no sgrìobhadh ach an fheadhainn a fhuair cothrom sgoil-Ghàidhlig a fhrithealadh. Ach a dh’aindeoin sin, rinn iad bith-beo dhaibh fhèin, ged a bha freasdal glè thric gu ìre mhòir ’nan aghaidh. Leis an fhìrinn innse, cha robh moran feum aig balaich an iasgaich air a seòrsa “foghlam” a gheibhear anns na leabhraichean; no aig bodaich an àitich nas motha. Coma leotha-san dè bha dol air adhart air feadh an t-saoghail; nach robh e gu leòr dhaibh biadh is annlan a chosnadh airson an teaghlaichean, le obair gu math cruaidh, ’nan dòigh fhèin? Cha robh iad airson gnothaich a ghabhail ri mòran sam bith a-mach air “sùgh an sitig fhèin”.

Air sgàth sin, bha an caitheamh-beatha a’ cur iomall glè chumhang air an cànan. Ged a bha, ’s a tha, a’ Ghàidhlig gu math coimhlionta, fileanta, is pungail, rannsachail air taobh a-staigh a crìochan fhèin, feumar aideachadh nach eil i fhathast ach gu math lapach a’ strì ri innleachdan an latha ’n-diugh, no eadhoin ri eachdraidh tìrean cèin. Gidheadh sin, bha na Gaidheil mar a b’àbhaist deònach gu leòr èisdeachd ri sgeulachdan neònach anns na taighean-cèilidh, ged air bith nach robh sian a thoinisg aca co air a bhatar a-mach anns an sgeul.

Mar eisimpleir: an dùil dè chanadh bodaich an taigh-chèilidh, ’s e làn ceò na mònach le teine meadhon a’ làir, na faighnicheadh cuideigin an cuala iad a riamh mu dheidhinn Piotagoras?

“Cò tha sin? An e Sgiathanach a th’ann?”

“Chan e ach bodach Greugach a chuir an cèill bho chionn fhada rabhd ris an canar “Teoirim Piotagoras”. “Dè tha sin? Cha chuala sinne riamh a leithid…”

[TD 204]

“Tha i dol rudeigin mar seo:-

“Ann an trì-cheàrnag le oisean dìreach,
tha a’ cheithir-cheàrnag air an taobh as fhaide 
co-ionnan ri suim nan ceithir-cheàrnagan
air an dà thaobh eile.”

Chan eil fhios a faca duine riamh an ceann-teagaisg ud anns a’ Ghàidhlig, ach feumas gum bitheadh na bodaich ’na letheach suain ga cluinntinn; cha robh smid innte mu dheidhinn crodh no caoraich, ’s mar sin, cha deidheadh aca air càl no brochan a dhèanamh dhith. Agus, gun teagamh sam bith, ’s iomadh sgoilear bochd a bha cheart cho troimhe-chèile nuair a chunnaic e an dearbh rud air duilleag leabhar-sgoile ’s i cho làn loidhnichean ri lìon breabadair.

Air a’ làimh eile ’s dòcha gun èisdeadh na bodaich na bu mhothachail ri sgeulachd eile a chuir cuideigin ri chèile mu dheidhinn an aon chuspair, mar seo:-

A-rèir eachdraidh, b’e na h-Innseanaich Ruadha anns an Talamh-fhuar (mar a bhiodh aca air Canada) a chuir a’ chùis an cèill an toiseach, fada roimh na bodaich Ghreugach…

Bha treubh àraid ann air an robh ceann-feadhna òg, is athair air caochladh. Chruinnich seanairean an treubh, agus an dèidh deasbaireachd mhòr, thug iad comhairle don cheann-feadhna gum bu chòir dha pòsadh gun tuilleadh dàil, gus am bitheadh oighre aige a bhitheadh ’na cheann-feadhna às a dhèidh-san fhèin. Agus goirid an dèidh sin nach robh banais mhòr aca, agus air ceann sreath, bha balach beag aig a’ bhean-òg. Chòrd seo uabhasach math ris a’ cheann-feadhna agus bha e airson tiodhlac a thoirt don bhean-òg. Dh’òrdaich e grùnn ghillean òga a dhol a-mach troimhn a’ choille agus seiche fèidh a thoirt dhachaigh. Thàinig na gillean le sin agus chaidh an t-seiche ghlanadh is ullachadh; agus thug an ceann-feadhna an t-seiche don bhean-òg airson gu laigheadh i air aig àm cadail, anns a’ phàillean aice-fhèin.

An dèidh greis, choinnich na seanairean a-rithist agus thuirt iad ris a’ cheann-feadhna gum bitheadh e freagarrach bean-òg eile phòsadh gun fhios nach tachradh mì-shealbh air choreigin don bhalach bheag aig a’ chiad te. Agus chaidh an gnothaich air adhart gu math fàbharach; fhuair an dàrna bean-òg balach beag cuideachd; agus mar a’ chiad bhean-òg, ghuair ise tiodhlac dhi-fhèin; seiche mathain air a leigeadh i laighe aig àm cadail.

Ach cha robh na seanairean riaraichte fhathast: thug iad air a’ cheann-feadhna an treas bean-òg a phòsadh. Air ceann sreath ’s

[TD 205]

ann a rug an treas bean-òg DITHIS bhalach beag. Bha an ceann-feadhna cho toilichte le seo ’s gun tug e òrdugh do na gillean òga dhol a-mach a lorg rud a bhitheadh ’na thiodhlac air leth àraid. Bha iad air falbh ùine mhòr ach mu dheireadh thàinig iad dhachaigh leis, agus air a’ cheann-thall fhuair an treas bean-òg seiche each-uisge. An dèidh sin chaidh an ceann-feadhna far an robh na seanairean, agus arsa esan: “’S cinnteach gum beil sibh riaraichte a-nis? Tha an treas bean-òg a cheart cho math ris an dithis eile còmhladh!”

Agus bithear a’ faighneachd dè ’m beantainn a th’aig a’ sgeulachd sin ri “Teoirim Piotagoras”? Tha mar seo: chaidh a’ sgeul innse anns a’ Bheurla; agus cuimhnich nach eil Beurla cheart air “each-uisge”; ’se th’aca facal Greugach: <eng>”hippopotamus”<gai>, an àite <eng>“water-horse”<gai>. Mar sin seo mar a thuirt an ceann-feadhna ris na seanairean anns a’ Bheurla:-

<eng>“The squaw on the hippopotamus
is equal to the sum of the squaws
on the other two hides.”<gai>

Tha e ri aithneachadh gu bheil seòrsa de choltas aig na facail ud ris na rabhdan a bhiodh aig cuid againn ri ionnsachadh anns na làithean a dh’fhalbh. Ach cha bhitheadh feum air thalamh aig bodaich an taigh-chèilidh air a leithid sin ionnsachadh; mar a chaidh a ràdh anns an dol-a-mach, rinn iadsan agus mìltean eile a’ chùis às aonais “sgoilearachd” anns na linntean a chaidh seachad, agus eadhoin an-diugh fhèin ann an iomadach ceàrnaidh. Tà, gun teagamh sam bith, tha latha eile tighinn air fear na mònach, agus sin gu math luath.

Co-dhiù na co-dheth, bhiodh na bodaich uaireannan a’ cur tòimhseachan air a chèile agus is math a dh’fhaodte gun èisdeadh iad ri sgeul den t-seòrsa-sa:-

Bha uaireigin anns an àirde-’n-Ear, rìgh mòr cumhachdach a bha glè dhèidheil air a bhith cluich air tàileasg. Cha robh duine anns a’ chùirt aige a dhèanadh a’ chùis air, ’s le sin, chuir e crann-tàra air feadh na rìoghachd a dh’fhaighinn cuideigin a bheireadh bàrr air. Fhuair iad mu dheireadh grèim air seann duine a bha, rèir beul-aithris, anabarrach math air an tàileasg; thug iad chun a’ chùirt e agus b’e bun na bh’ann gun do rinn a’ seann duine a’ chùis air an rìgh. Air ball thuirt an rìgh: “Nise, seach’s gun do bhuannaich thu ormsa, bheir mi dhut rud sam bith bu mhiann leat. Dè tha thu ’g iarraidh?” Stad am bodach greis a’ smaoineachadh agus an uair sin thuirt e gu robh e ’g iarraidh aon ghràinean eòrna air a’ chiad cheàrnag den bhòrd-tàileasg, agus a

[TD 206]

dhà air an ath thè, agus ceithir air an ath thè, agus ochd air an ath thè, agus mar sin air adhart, chun an tè mu dheireadh. Ghabh an rìgh uabhas agus arsa esan: “An e sin uimhir ’s a tha thu ’g iarraidh; làn do dhùirn fras eòrna?” Nise, tha trì-fichead ’s a ceithir ceàrnagan air bòrd-tàileasg, agus nuair a rinn speuradairean a rìgh cunntas, thuig iad cho seòlta ’s a bha ’m bodach; cha robh a rìoghachd gu lèir mòr gu leòr airson fàs a chur air na dh’fheumte de dh’eòrna…

Chan eil teagamh nach fheumadh bodaich an taigh-chèilidh cnàmh an cìr airson greis mas creideadh iad siud gu buileach; bha a “foghlam” acasan rudeigin eadar-dhealaichte; bha eòlas gu leòr aca air àiteach is mònadh is fairge; dh’fhòghnadh sin fhèin dhaibh-san.

[TD 222]

AN T-SEARBHANT
le Iain MacLeòid

1906

Cha robh sùil aig Eilidh gum bitheadh aice ri leabaidh a dhèanamh suas airson dà mhìos eile nuair a bhitheadh an Diùc agus a’ chuid eile den teaghlach a’ tighinn às an taigh aca ann an Sasainn, ach fhuaireadh fios anns a’ mhadainn gun robh am Morair Seòras, bràthair an Diùc, a’ tighinn am feasgar sin fhèin airson beagan lathaichean a chur seachad ag iasgach.

Chan fhaca Eilidh am morair riamh. Cha robh ann ach dà mhios on thàinig i gu bhith ’na prìomh bhean-fhrithealaidh sheòmraichean anns a’ chaisteal. ’S e ’Bhean-uasal Cheanadach, bean-choimhid a’ chaisteil, a thug dhi an naidheachd. ’S i a’ bhean-choimhid a bha os cionn gnothaichean anns a’ chaisteal uile gu lèir agus bha gu leòr de na seirbhisich nach robh uabhasach measail oirre. Bha iad a’ ràdh gun robh i fuar fad-às ’na dòigh agus dà-aodannach cuideachd. Ach bha Eilidh còirdte gu leòr ris a’ Bhan-Cheanadaich. ’S ann à Earra-Ghaidheal a bha a’ bhean-choimhid agus cha mhòr nach robh Eilidh cinnteach gun robh Gàidhlig aice ged nach do ghabh an tè eile sin oirre. Anns an latha bh’ ann bha gu leòr nach leigeadh orra gun robh Gàidhlig aca ma bha iad ann an dreuchd urramach sam bith. Bhiodh eagal air Eilidh uaireannan gum bitheadh na seirbhisich eile a’ smaointeachadh gun robh i-fhèin ag innsearachd orra bhon a bha a’ bhean-choimhid cho càirdeil rithe. Bha Eilidh riamh ga cumail fhèin aice fhèin, chan ann le fearas-mhòr sam bith ach on ’s sin an seòrsa nàdar a bha aice.

Dh’innis a’ bhean-choimhid dhi cuideachd nach robh fear-frithealaidh a’ mhorair còmhla ris idir agus gum feumadh Eilidh coimhead às a dheaghaidh.

“’S e seann fhleasgach a th’ ann!” ars ise. “’S dòcha gun gabh e nòisean dhiot!”

Cha robh mòran eòlais aig Eilidh air obair fear-frithealaidh duine-uasail ach smaointich i gun dèanadh i a dìcheall. Ged a bhitheadh i ’g ionndrain a dachaigh cha do thachair an saoghal rithe riamh ach mar àite anns am feumadh duine spàirn chruaidh

[TD 223]

a dhèanamh airson a bheòshlainte a dhèanamh agus cha robh an seo ach aon duilgheadas eile. Chan e gun robh i gearain mun t-suidheachadh seo. Bha i gabhail ri gnothaichean mar a bha iad, ach nuair a chitheadh i na soithichean prìseil de dh’ òr, ’s de dh’airgead ’s de chriadh Shìneach leis an robh an caisteal loma-làn bhitheadh i cuimhneachadh mar a bhitheadh i-fhèin ’s i ’na nighinn bhig a’ cruinneachadh pìosan briste de bhotail dhathte, gan cumail mar sheudan prìseil ’s a’ cur seachad iomadh uair shona gan cumail eadar i ’s an solas agus a’ coimhead trompa.

Bha am Morair Seòras sgìth. Cha robh e cho soirbh dha ’s a b’ àbhaist cuimhneachain is cùraman Lunnainn a thilgeil dheth. Bha gnothaichean seachad eadar e-fhèin ’s Beatrice ach ’s ann a bha e faireachadh seòrsa de dh’ fhaochadh còmhla ris a’ ghoirteas. Anns na bliadhnaichean mu dheireadh ’s ann a bha iad air fàs coltach ri seann chàraid phòsda far an robh an duine ag obair air falbh bhon taigh, no aig muir ’s e gun a bhith faicinn a’ mhnatha ach o àm gu àm. Ach a bharrachd air sin bhitheadh iad a’ dol a-mach air a chèile na bu trice.

“’S ann a tha mi faighinn air adhart nas fheàrr le Oliver na tha mi leat-sa nise!” thuirt i ris o chionn ghoirid. [B’ e Oliver an t-Iarla Thornton, an duine aice.]

Agus an latha roimhe.

“Tha mi smaointeachadh gu bheil an t-àm againn dealachadh!” thuirt i ris, a’ cur a làimh suas ri aodann. “Tha sinn a’ fàs sean!” [Bha ise dà fhichead bliadhna agus esan dà fhichead ’s a trì.]

“Ach bithidh mi gad ionndrain!” ars ise agus thàinig na deòir gu na sùilean mòra donna.

Dh’fhairich esan goirteas cuideachd. ’S e gnothach annasach a bhitheadh ann nach bitheadh na mnathan anns na taighean mòra anns am bitheadh iad air aoigheachd gan cur ann an rumannan-cadail ri taobh a chèile mar a b’ àbhaist dhaibh a bhith dèanamh ann an saoghal fad-fhulangach nan uaislean. Ach aig an aon àm bha faochadh ann. Bha e ’g obair gu math trang anns a’ chompanaidh mhòir anns an robh dreuchd aige. Eadar sin agus a bhith dol dhan chlub aige ’s a bhith ’g iasgach a h-uile cothrom a gheibheadh e ’s na tursan a bha aige ri dhol a dh’ Ameireaga an ceann obrach bha a bheatha gu math làn. 

Agus an càirdeas a bha air a bhith eadar e-fhein ’s Beatrice. Bha ise pòsda mu thràth agus ’s e fear a bha ann-san leis nach bu toigh cur atharraichean ’na bheatha. Cuideachd, bha e dìleas dhi ’na dhòigh fhèin.

Ach o chionn greis a-nise bhitheadh e dùsgadh feadh na h-oidhche, ’s fallas air agus e faicinn a bheatha a’ sruthadh seachad air cùrsa luath, neo-atharrachaidh gu cuan mòr a’ bhàis.

[TD 224]

Agus dè a’ chiall a bha aig na bha e air a bhith dèanamh no a bha e ’n drasda dèanamh le bheatha? An latha roimhe sgrìobh e gu ceannard na companaidh anns an robh e ’g obair ag innse dha gun robh e smaointeachadh air obair a thoirt suas agus ag iarraidh air a’ cheannard latha agus uair a chur a-mach airson coinneachadh a bhruidhinn mun chùis seo. Bha fhios aige gun robh an ceannard thall thairis agus nach b’ urrainn dha an litir a fhreagairt gus an tilleadh e agus mar sin gum bitheadh tìde aige fhèin smaointeachadh mun ghnothach. An aon latha chuir e tealagram dhan chaisteal a dh’innse gun robh e ’m beachd a dhol ann airson latha no dhà a chur seachad ag iasgach.

An uair a thill e dhan chaisteal an deaghaidh a’ chiad latha ag iasgach thug e ’m bradan agus a’ ghealag a ghlac e dhan bhean-choimhid.

“Mòran taing!” ars ise. “Ach cha bhi sibh fhèin gan iarraidh g’ ar biadh idir? Tha fhios agam nach toigh leibh bradan.”

“Tha sin ceart,” ars esan. “Faodaidh tu an toirt do neach sam bith a bhitheas gan iarraidh.”

“Glè mhath,” ars ise. “Gheibh na seirbhisich deagh bhiadh a-màireach! Ach cuine tha sibh ag iarraidh ur dìnnear?”

“Cho luath ’s a thig mi às an tuba,” ars esan. “Cha leig mi leas deise dhìnnearach a chur orm on tha mi leam fhìn.”

Thàinig e staigh air ’s e dol suas an staidhre nach bu toigh leis idir i ged nach robh fhios aige carson.

Ach nuair a thàinig e às an tuba ’s a chaidh e staigh dhan rùm-cadail chunnaic e a dheise dhìnnearach air a cur a-mach air an leabaidh còmhla ris an lèine ’s an taidh. Bha a h-uile nì air a phasgadh air dòigh cho grinn ’s gun robh e soilleir gun do ghabh an neach a bha ris an obair mòran saothrach rithe. Bha gleansadh anns na brògan cuideachd na b’ fheàrr na chunnaic e annta o chionn fada. Bha an tuba air togail a thoirt dha agus thòisich e air an aodach dìnnearach a chur air.

Rinn e snodha gàire ris an nighinn sheing nuair a thàinig i staigh leis a’ chiad chùrsa. Thàinig rudha ’na gruaidhean ach bha gàire air na bilean aice. Thug e ’n aire mar a bha a falt dubh a’ nochdadh fo bhil a’ churraic ghil, cho cumadail ’s a bha i agus cho grinn ’s a bha i gluasad ged nach robh càil de dh’ fhearas-mhòr anns a’ choiseachd aice.

Thachair a’ bhean-choimhid ris aig bonn na staidhre nuair a bha e dol a-staigh dhan leabharlann an deaghaidh a dhìnnearach.

“An robh a h-uile càil ceart gu leòr?” dh’fhoighnich i.

“Bha gu dearbh!” ars esan. “Cò an nighean a bha frithealadh dhomh?”

“Eilidh Chaimbeul,” ars ise. “Chan eil ach dà mhìos on thòisich

[TD 225]

i air obair an seo ach ’s e nighean chomasach a th’ innte ’s bha i ’g obair ann an àiteachan eile roimhe.”

“Chaidh i timcheall air a h-uile càil ann an dòigh a bha fìor chomasach!” ars esan.

“Canaidh mi rithe gun tuirt sibh sin!” arsa a’ bhean-choimhid le gàire.

An uair a ràinig e mullach na staidhre aig tràth cadail bha Eilidh tighinn a-mach às an rùm aige an deaghaidh na leapa a thionndadh sìos.

Dh’aom i a ceann ris le gàire air a bilean agus bha i dol a ghabhail seachad ach chuir e stad oirre.

“Cha robh mi ’m beachd an deise dhìnnearach a chur orm a-nochd idir,” ars esan, “ach bha i air a cur a-mach ann an dòigh cho grinn ’s gun do chuir mi umam i!”

Dh’fhàs a h-aodann caran dearg agus rinn i fiamh ghàire.

“Tha mi toilichte gun d’fhuair sibh a h-uile nì ceart,” ars ise.

Choimhead e air a druim ’s i teàrnadh na staidhre agus smaointich e nach robh sliomaireachd no leòmachd anns an dòigh aice ged nach robh i ga giùlan fhèin ann an dòigh a bha nochdadh gun robh i cinnteach aiste fhèin.

An ath latha ’s e tilgeil driamlach na slaite anns an abhainn thàinig Eilidh ri aghaidh barrachd is aon uair. Bha fhios aige bhon bhruidhinn aice gun robh i Gaidhealach. Nuair a smaointicheadh e oirre bha dealbhan de thaighean dubha ’s fraoch ’s caoraich ’s clann ’nan casan rùisgte ag èirigh anns an inntinn aige. Bha e air a bhith air Ghaidhealtachd a’ sealg corra uair ged a b’ fheàrr leis a bhith ’g iasgach anns na Crìochan, an dùthaich aige fhèin ’s aig a shinnsrean. Is iomadach nighean eile a ghlac aire rè cùrsa a bheatha ach bha iad dhen aon inbhe ris fhèin. ’S e searbhant a bha anns an tè seo, ach bha rudeigin ’na giùlan ’s ’na dòigh a bha togail ùidh. Bha i iriosal agus uasal aig an aon àm.

“A sheann ghlaoic!” ars esan ris fhèin a’ toirt tarraing air an driamlach a bha air a dhol an sàs anns na craobhan. “’S fheàrr dhut an aire thoirt no gheibh thu ann an crois – thu fhèin ’s feadhainn eile!”

Ach an oidhche ud chaidh e suas an staidhre na bu tràithe fiach an glacadh e i.

Bha i tionndadh sìos na leapa le botal teth ’na làimh nuair a thàinig e staigh an doras agus siogàr aige-san ’na làimh.

Dh’aom i a ceann ris agus chuir i ’m botal anns an leabaidh.

“Tha thu Gaidhealach, nach eil, Eilidh?” ars esan.

“Tha,” ars ise, “Tha mi à Tiriodh.”

“Ciamar a tha e còrdadh riut a bhith ’n seo? A bheil thu ’g ionndrain do dhachaigh?”

[TD 226]

“Tha mi ’g ionndrain mo dhachaigh agus na daoine,” ars ise, “ach tha mi glè chomhartail an seo.”

Bu thoigh leis a bhith air tuilleadh a ràdh, ach bha i air crìoch a chur air a cuid obrach. Ghuidh i oidhche mhath dha agus ghabh i sìos an staidhre.

Anns a’ mhadainn thàinig e staigh air ged nach robh e air cus tìde chur seachad a’ smaointeachadh mu obair a thoirt suas, gun robh e cinnteach a-nise nach robh e dol a dh’ fhuireach ann an Lunnainn na b’ fhaide.

Bha e riamh den bheachd gum bu toigh leis fuireach air an dùthaich agus a-nise chuir e roimhe sin a dhèanamh. Bha Eilidh fhathast air inntinn agus bha e ga faicinn a’ gluasad timcheall ann an taigh air an dùthaich agus e-fhèin a’ coiseachd suas chun an dorais.

“Ach ’s e searbhant a th’ innte!” smaointich e. Cha d’ rinn e mòran cnuasachd riamh mun dòigh anns an robh an saoghal air òrdachadh. Bha e gabhail ris mar nì roimh-òrdaichte air nach b’ urrainn dha-san mòran atharrachaidh a dhèanamh ’s bha e taingeil gun d’ rugadh esan do phàrantan a bha meadhonach math dheth – glè mhath dheth ann am beachd feadhainn.

Thàinig e staigh air a-nise gur dòcha gur e call mòr uabhasach a bha ann nach b’ urrainn na mìltean thar mhìltean de dhaoine comann ceart a bhith aca ri chèile, ged a bha iad a’ fuireach anns an aon rìoghachd, leis mar a bha saoghal dhaoine air òrdachadh. Thàinig e staigh air cuideachd, on bha e mar bu trice a’ fiachainn ri bhith onaireach ris fhèin, nach robh càil a’ toirt air a bhith beachdachadh air na nithean sin a-nise ach gun robh e miannachadh a’ bhoireannaich seo.

An oidhche ud dhìrich e ’n staidhre na bu tràithe buileach oir bha amharas air gu fiachadh Eilidh ri sheachnadh agus bha e ceart. Thachair Eilidh ris ann an doras an rùm-cadail aige ’s i air a rathad a-mach.

“Am faod mi bruidhinn riut mionaid?” ars esan rithe, ged nach robh fios aige carson a thuirt e sin, no dè bha e dol a ràdh.

Cha tuirt i guth ach thill i staigh dhan rùm agus sheas i air a bheulaibh ’s a ceann crom. 

“Tha – Tha mi falbh anns a’ mhadainn a-màireach!” ars esan.

“Tha fhios agam,” ars ise, a’ coimhead air mar gun robh i ’n dòchas gun robh an còmhradh gu bhith air cùrsa cumanta àbhaisteach. “Tha mi ’n dòchas gun robh sibh comhartail!”

“Bha gu dearbh!” ars esan. “Cha b’ urrainn a bhith na b’ fheàrr!”

Agus chùm e air.

“Agus a bheil fhios agad Eilidh,” ars esan, “gu bheil thusa air a

[TD 227]

bhith air m’ inntinn gu math tric anns na lathaichean a bha mi seo.”

Bha a ceann crom a-nise agus a gruaidhean air fàs sgàrlaid ach chùm e air.

“Bu toigh leam gu fàsamaid na b’ eòlaiche air a chèile – Chan eil càil nach eil onaireach fa-near dhomh!”

Chunnaic e na deòir a’ ruith sìos a h-aodann.

Thionndaidh i a culaibh ris agus bhruidhinn i ann an guth briste. 

“Tha fhios agam ciamar a tha thu faireachadh agus tha fhios agam gur e duine laghach a th’ annad, ach dè cho onaireach ’s a bhitheadh e aig a’ cheann thall – nach eil thu faicinn nach bitheadh ann ach bròn is briseadh cridhe dhan dithis againn.” Chùm i oirre.

“Thachair an dearbh suidheachadh ri Ceit, piuthar mo mhàthar, agus ’se goirteas ’s gamhlas a bh’ ann aig an deireadh!”

Thionndaidh i agus choimhead i air anns an aodann.

“Tha mi duilich!” ars ise agus ghabh i mach an doras.

Anns a’ mhadainn an deaghaidh dhan ghioga falbh don stèisean leis a’ mhorair, thàinig a’ bhean-choimhid a-staigh dhan rùm aig Eilidh. Ma bha amharas sam bith aice mun nì a thachair cha do leig i oirre e.

Chuir i sìos pasgan notaichean air a’ bhòrd.

Dh’fhalbh am Morair Seòras,” ars ise, “ach mus do dh’fhalbh e dh’iarr e orm seo a thoirt dhut!”

“An toir thu seo,” ars esan, “dhan bhean-uasail a choimhead às mo dheaghaidh, oir ’s e bean-uasal a th’ innte agus an can thu rithe gur e gibht a tha seo, ’s nach e tiop!”

1911
Bha Eilidh a’ coiseachd sìos sràid ann an Dun Eideann, a’ stad an dràsda ’s a-rithist airson bileag a chur tro gach doras a bha air an t-sràid. Bha i cuideachadh leis na Liberailich ron taghadh pàrlamaid a bha gu bhith ann an ath sheachdain. Chunnaic i gun robh fireannach a’ dèanamh an dearbh rud air an aon taobh den t-sràid rithe ’s e tighinn ’na coinneimh on cheann eile. Chunnaic i cuideachd gun robh dath gorm nan Tòraidh ann an liopaid na seacaid aige ach thog e ad rithe an uair a thàinig iad aghaidh ri aghaidh. Ach an uair sin dh’ atharraich aodann.

“Eilidh!” ars esan agus chunnaic i gur e am Morair Seòras a bh’ ann.

Rinn i gàire.

“Tha sinn nar nàimhdean a-nise!” ars ise.

Rinn esan gàire cuideachd.

[TD 228]

“Chan eil ach ann an seadh poileataiceach!” ars esan.

“Uill, chan eil fhios agam mu dheidhinn sin,” ars ise. “Tha mi smaointeachadh gu bheil mise ’g iarraidh an t-saoghail atharrachadh barrachd ’s a tha thusa! Tha an duine agam na Liberaileach làidir agus tha mi dol leis na beachdan aige.”

Dh’atharraich aodann a-rithist.

“Tha thu pòsda!” ars esan.

“Tha,” ars ise agus an uairsin, “Bha sinn gòrach, mi-fhìn ’s tu fhèin, a Sheòrais.

“Bha,” ars ise, a’ faicinn an teagaimh ’na shùilean. “Cha mhòr nach robh mise a cheart cho gòrach riut-sa, ach gun robh dòcha barrachd fiosrachaidh agam air cruas an t-saoghail.

“’S fheàrr dhomh bhith falbh!” ars ise. “Ach,” chuir i mach a làmh agus bhean i ri ghaoirdean. “Tha mi ’n dòchas gu faigh thu bean laghach, a Sheòrais. ’S e duine còir a th’ annad!”

Rinn i snodha gàire ris ’s thionndaidh i air falbh.

Sheas e ga coimhead a’ coiseachd sìos an t-sràid agus thug e ’n aire nach do chuir i an còrr bhileagan tro na dorsan.

[Sanas]

[TD 236]

CARN A’ GHILLE
le Seumas Grannd

B’àbhaist mòran sgeulachdan a bhith air innse aig na seann daoine air a’ Ghaidhealtachd mu dheidhinn ciamar a fhuair àitean na h-ainmean a tha orra. Gu dearbha, bha na seann Ghaidheil a’ coimhead air seanchasan den t-seòrsa seo mar nàdar de ealain ris an cante o shean dinn-sheanchas. Chan eil fhios againn an robh mòran de na sgeulachdan seo fìor gus nach robh, ach mar bu trice ’s e sgeulachdan matha a bha annta co-dhiù.

Tha mòran de na sgeulachdan seo an-diugh a’ dol air dhìochuimhne; mar sin b’fhiach an rud e an cruinneachadh mus tèid iad à bith buileach glan.

Seo tè a thogadh bho aithris Mhurchaidh MhicLeòid às Uileanais san Eilean Sgitheanach. ’S ann mu dheidhinn càrn anns an Eilean Sgitheanach ris an cànar Càrn a’ Ghille a tha i. Tha an càrn seo mu dhà cheud slat bho Bheul Atha nan Trì Allt air an rathad do Bhatairnis.

Tha tòrr de stòrannan air innse mu dheidhinn bana-bhuidseachan – ’S e sin ma bha a leithid sin de rud ann – Ach tha tòrr de stòrannan air innse mun deidhinn. Ach bha aon àite anns an Eilean Sgitheanach, is bha taigh ann a shin. Bha daoine a’ fuireach ann, agus bha gille aca. Tha mi a’ smaoineachadh gum biodh e naoi na deich a bhliadhaichean a dh’aois.

Aon oidhche, nuair a chuir iad don leabaidh e, dh’fhalbh a phàrantan gu taigh nan nàbannan air chèilidh, is bha an gille ’na chadal anns an leabaidh gu’n tilleadh iad. Is nuair a bha e ’na chadal, chuala e fuaim an dorais; is gu dè a thàinig a-staigh ach trì chait mhòra, agus shuidh iad gan garadh fhèin ris an teine. An uairsin, ’s ann a thionndaidh iad ’nam boireannaich, is thòisich iad air bruidhinn is air stòrannan an ceann a chèile. Bha iad ag innse stòrannan, tha mi a’ creidsinn, nach robh iad airson gun cluinneadh duine sam bith eile, agus a’ bruidhinn mu dheidhinn iomadh nì. Agus ’s ann a thuirt aonan de na cailleachan, “O, bruidhnibh nas ìsle. Faodaidh an gille a bhith ’na dhùisg,” is dh’fhalbh i a-null a choimhead air. Ghabh an gille a leithid de dh’eagal nuair a chunnaic e a’ chailleach mhòr a bha seo ga ruigheachd a-null

[TD 237]

[Dealbh]

anns an leabaidh gun do dh’èirich e ’na shuidhe anns an leabaidh. Bha fios aice cinnteach an uairsin gun robh e ’na dhùisg, is thuirt i ris, “An cuala tu dad de na bha sinn ag ràdh am-measg a chèile?” Cha d’thuirt e guth. Mhaoidh i air, is thuirt i ris, “Niste, fhad’s a tha a’ bheatha annad, ma chuala tu bit sam bith, na innis do dhuine eile e, air neo ma dh’innseas, chan urrainn dhomh a ràdh nach caill thu do bheatha.

Dh’fhalbh na cailleachan a-mach às an taigh. Thàinig athair ’s a mhàthair dhachaigh, is bha a leithid de dh’ eagal air a’ ghille mar a thachair gun do dh’innis e do a mhàthair e. Is bha e cho mì-fhortanach gun do dh’innis a mhàthair e do a nàbaidh, agus sgap e air feadh na tìre mar a thachair mu na cailleachan. Ach dhìochuimhnich iad a h-uile bit a bha ann an uairsin.

Bliadhna no dhà as dèidh sin, is an gille air fàs làidir, chuir a mhàthair e beul na h-oidhche gu taigh a nàbaidh. Bha aige ri dhol pìos suas an rathad le fiosrachadh air choreigin a bha i airson a thoirt do a nàbaidh, ach cha tàinig an gille dhachaigh. Nuair a bha e a’ fàs anmoch, dh’fhalbh iad, is shiubhail iad, is shiubhail iad timcheall anns a h-uile àite, is mu dheireadh fhuair iad marbh e ri taobh an rathaid.

Thog iad càrn air a’ cheart spot anns an d’fhuair iad an gille marbh, agus ’s e ‘Carn a’ Ghille’ a tha air a’ chàrn a tha sin chun an là an-diugh.

[TD 254]

A’ TOIRT SUIL AIR AIS
le Catrìona NicNèill

Tha mi glè thaingeil don sgrìobhaiche a thug dhuinn eachdraidh a’ Chruidh Ghaidhealaich (ann an Gairm a’ Gheamhraidh), oir dhùisg e mo chuimhne gu’n àm – còrr math agus trì fichead bliadhna ’s a deich air ais – nuair a bha fhathast crodh Gaidhealach ann an eilean m’ àraich.

Nach bochd gun dh’fhalbh an gnè cho buileach às. Is dòcha gur ann nuair a thòisich Bòrd an Tuathanachais air tairbh a chur do na h-eileanan a chaill sinn am fìor chrodh Gaidhealach. Chan eil fios agam fhèin, ach co-dhiù is math gun do chumadh an sliochd beò an àitichean eile.

Chunnaic mi treud bheag dhiubh an Sasann bho chionn beagan ùine, agus thog mo chridhe gam faicinn. Bha iad an siud gu socrach, àillidh le ’n adhaircean mòra, an casan goirid calma is an gaoisid a’ falach a sùilean ciùin mar bu chuimhneach leam.

Chan eil e iongantach idir leam gu robh meas aig na Gaidheil air a’ chrodh a bharrachd air na caoraich, oir nach e na caoraich a chuir a-mach às an cuid fearainn iad aig àm ‘Fuadach nan Gaidheal’, ged nach robh àrach sam bith aig na creutairean bochda air a sin, agus bha iad fhèin gle fheumail ’nan dòigh fhèin. ’S e na h-uachdarain fearainn a bha cho sanntach airson buannachd fhaighinn dhaibh fhèin ’s gun do chuir iad caoraich is fèidh an àite an t-sluaigh feadh na Gaidhealtachd, eadar eileanan is tir-mòr.

Ri m’ chiad chuimhne bha sinn a’ cumail dà mhairt bainne (agus cuid de an àl, gus an tigeadh iad gu ìre an reic). Bha bò Ghaidhealach againn air a robh ‘Sesidh’ mar ainm, agus bha i stòlda, modhail, ciallach mar bu ghnàth. Ach bha tè eile againn, nach robh ach leth Gaidhealach tha mi smaointinn, oir cha robh na h-adhaircean mòra oirre is cha robh a bian cho molach agus is ann glas a bha i. ’S e ‘Sonasag’ a b’ainm dhi (Co be thug an t-ainm oirre feumaidh gu robh e glè dhòchasach!)

Cha robh i ach òg ach cha robh car no cuilbheirt nach robh innte. Chan fhuilingeadh i ach mo sheanmhair ga bleoghan, bha i cho modhail ri uan rithe-se, ach na rachadh neach eile ’na còir bha i cho cuimseach leis an dà cheann dhith agus gu feumadh iad a bhith furachail cò ’n taobh an tigeadh a’ bhuille.

[TD 255]

Tha cuimhn’am aon latha mo bhràthair, a bha cho deagh-nàdurrach daonnan, a thighinn às a dèidh leis an fhorc-fheòir, leis a robh e ag obair, agus e a’ maoidheadh ciod e a dhùraigeadh e dhèanamh oirre leis.

Cha robh cluasan corcach oirre, cha chreid mi, ach cha chuireadh e annas idir orm ged a b’e tarbh-sìdh a b’ athair dhi! Bha dòchas gum fàsadh i na bu shocraiche nuair a bhiodh an ath laogh aice ach cha do dh’fhàs, agus an là a thàinig i às dèidh mo pheathar, ’s gun i ach beag, ’s a chuir i steach don abhainn i – a’ teicheadh roimpe – dhìteadh i buileach is chaidh a reic.

Gu dearbh cha robh a’ bhò liath againne coltach ris a’ bhoin a thàinig a-mach às a loch, anns a sgeulachd a chuala mi ’s a sgrìobh mi gu Gairm. Bha an tè sin cho mathasach don duine aig a robh i. Chuir i stoc air fearann dha is a h-uile beairteas dha fhèin is dha theaghlach gus na sheall e a mhì-thaingealachd dhi. An sin ghabh i a dòigh urramaichte fhèin gus aicheamhail a thoirt às.

Bha aon uair laogh beag brèagha ruadh aig a’ bhoin, Sesidh. Chan fhaca mise rud riamh cho laghach ris, le bian ’na chamlagan beaga, dlùth, chan ann idir molach mar a b’àbhaist. Chan eil fios’ am ciod e ’n ceann-fàth a bh’aig a seo ach cha do chòrd e idir ri mo sheanmhair. Thuirt i gur e “laogh carrach” a bh’ann agus nach faighte prìs idir air ged a ghlèidhte e.

Tha cuimhn’am cuideachd laogh geal a bhith aig a h-aon de na bà againn, ach – a’ smaointinn air air – tha mi cinnteach gur e ailbìono a bh’ann oir bha fiamh pinc de ghealagan nan sùilean aige. ’Se laogh mòr, brèagha a bh’ann ach reiceadh esan òg mar an ceudna.

Chuala mi ’nam òige mu: Chrodh Druimfhionn (le druim geal), Crodh Guaillfhionn (le guaillean geala), Crodh Caisfhionn (le casan geala) agus Crodh Blàr (le aodann no clàr aodainn geal) ach cha chuala mi riamh mun “Earca-iocna” gus a seo – a’ sealltainn gu bheil gu leòr agam ri ionnsachadh fhathast! Chì mi anns an fhaclair Ghàidhlig gu bheil an t-ainm an còmhlan ris a’ chrodh Corcach, no an crodh ‘sìdh’ neo crodh ‘uisge’. Tha mi daonnan a’ gabhail mòr ùidh ann an gnothaichean mar seo on a thogadh mi air sgeulachdan às gach seòrsa agus ghlèidh mi iad gu cùramach ’nam inntinn – bho nach robh teip-chlàraidhearan ann aig an àm.

Bha ar sinnsearan a’ creidsinn gu mòr ann a sìdhichean. Is tric a bha mo chridhe ’nam bheul ag èisdeachd ri cuid de na sgeulachdan air oidhche gheamhraidh is sgal aig a’ ghaoith ris an t-similear.

Ach math-dh’fhaoite gu robh barrachd fiosraiche acasan na tha againn an-diugh, gu robh an claisneachd na bu ghèire bho nach robh uiread de dh’fhuaim anns an t-saoghal!

[TD 256]

STIOPAILL IS RUDAN EILE
le Màiri NicGumaraid (Glaschu)

Seall cho àrd ’s tha stìopall na h-eaglais ud – tòrr nas àirde na chì thu air fear a th’ann a’ Leòdhas. Feumaidh tu d’ aodann gu lèir a thogail ’son an fhir-s’ fhaicinn, ’s fiù’s an uairsin chan urrainn dhut a bhith cinnteach gu bheil e dìreach. Feumaidh gu bheil e dìreach. Ach cha mhòr nach saoileadh tu nach robh. Chan eil càil air cùl a’ ghob-mhullaich ris am faigh thu ri do fhradharc a chur rèidh. Sin as coireach. Tha e iongantach. ’S e eaglais bhrèagha tha seo ach cha mhòr gum bi duine dol innt’. Cha deach mise innt’ ach aon turas – às dèidh dhutsa bhith toirt tèir às na Pròsdanaich.

“A ghràidh mo chridhe,” chanadh mo sheanmhair, “chan ann a’ dearras ri Dia no ri duine beò a tha thu – ach riut fhèin.” Bha i uabhasach glic, mo sheanmhair, ’s dh’innis fortune teller dhomh aon-uair gun robh i cumail a sùil orm bho thaobh-thall na beatha. Mo sheanmhair. Nach eil sin iongantach. Tha sin nas iongantaich na ’n stìopall fhèin. Chan eil fhios’am dè a’ chreideamh bh’aig a’ fortune teller ach chan eil mi smaoineachadh gur e Caitligeach a bh’innte bharrachd.

Dè eile dh’innis i dhomh? Thuirt i gum bithinn ’na mo radiographer. Cha do thachair sin. Thuirt i gun robh an t-uisg’ a’ tighinn air an àit’ às an robh mi fuireach. Bhiodh sin a’ tachairt gu math tric ach cha chreid mi nach e rud a bha ise ciallachadh an dampachd. Bha an t-àite làn dheth. Thàinig orm gluasad às bho dheireadh.

Thuirt t’èile tòrr rium ach ’s ann air na rudan a thuirt i mu do dheidhinn-sa a chùm mi cuimhne. Thuirt i gun robh fear an fhuilt dhuirch’ tric a’ smaoineachadh orm ged nach canadh e mòran. Gu mì-fhortanach cha duirt i d’ainm idir. Mi fhìn a bha ga do chur-sa ris an fhalt dhorch agus nam biodh i air sùilean gorm’ a radha bhithinn air a bhith cinnteach. Dè an diofar ged a tha falt dorch is sùilean gorma aig cha mhòr a h-uile mac màthar a tha san teaghlach dham buin mi. Co-dhiù an fheadhainn ac’ nach eil air liathadh. Cha bu dùirig dhomh foighneachd ’m b’e fear dhen teaghlach a bh’ann. Aon rud co-dhiù, ’s ann air an taobh seo dhen t-sìorraidheachd a bha neach air an robh an tè-s’ a-mach.

[TD 257]

An robh thu smaoineachadh orm? Bha mise smaoineachadh orts’. H-uile là. Well, cha mhòr a h-uile là. Bha làithean ann a bha uimhir agam ri dhèanamh ’s nach b’urrainn dhomh.

Tha e cho sàraicht’ a bhith smaoineachadh. Tòrr nas sàraicht’ na bhith dèanamh. ’S seachd àraidh mar a bhios sgiathan a’ fàs air na smuaintean – an fheadhainn agamsa co-dhiù. Tha iad ag iarraidh tòrr ceannsachaidh an uairsin ’s chan ann aig a h-uile tè tha ’n tìd’ a bhith ga smaoineachadh ’s a bhith gan ceannsachadh cuideachd. Tòrr nas fhasa dìreach a’ dèanamh, ’s a’ fàgail dhaoin’ eile an urra ri bhith a’ smaoineachadh.

Bha mi smaoineachadh orts’ ’s air Golding an là ud a bha mi coimhead air an stìopall. Sgrìobh esan leabhar air an robh The Spire ’s dh’fheuch e ri sealltainn an liuthad gnè rud a bha lùib bhith cur do shaothair ri nithean nas àirde na thu fhèin. Rud mòr àrd – creideamh ann an adhbhar Dhè – a ghlac inntinn Jocelin airson na spiris ùr a thogail ach ’s e na rudan beaga talamhaidh a bha ga thoirt air adhart, no ga chumail air ais, bho là gu là. Fiù’s gathan na grèine – ged a thòisich iad a-mach glan is slàn aig a’ ghrian, bha iad làn dust na h-obrach mus do leag a shùil-san orra.

’S leag a shùil air Goody Pangall cuideachd. Creid gum biodh boireannach a-measg an dust ’s an obair ’s a h-uile càil a bh’ann. Tè ruadh. Goody bhochd. Bhàsaich i. Cha leigeadh a dhreuchd le Jocelin a pòsadh ach bha i pòsd’ aig fear eile co-dhiù.

Mar a bha Kitty chòir. Nuair a choinnich i ri Parnell. Nam bithinn-sa air a bhith pòsd’ nuair a choinnich mi riuts’ dh’fhaodainn bhith air toirt a chreids’ gun robh mi mar Khitty. Dh’fhaodadh tusa bhith air tuiteam ann an gaol rium as a’ spot. Dh’fhaodadh ròs a bhith air tuiteam ’nam uchd. Thogadh tus’ e ’s shuathadh tu e ri do lipean, mar a rinn esan, mus cuireadh tu e sàs an toll-putain do sheacaid. ’S tu an aon fhear a thug ròs dhomh. Cho fad ’s as cuimhne leam co-dhiù… Bha e cho brèagha ’s cho dearg ’s tha mi cho duilich gun tug mi ’n ceann dheth mus robh e air seacadh ceart. Obair na sradaig ’na mo nàdair. As dèidh dhuinn a bhith ’g argamaid. Cha do rinn mi mach a riamh ciamar a dh’aithnich thu nach b’e tuiteam air falbh gu nàdarrach a rinn na peatailean. Feumaidh gu robh thu cumail do shùil air. ’S dòcha gu robh thu dol a thoirt ròs eile dhomh nuair a sheacadh a’ fear ud. Well, ’s dòcha.

Chan eil fhios’am am biodh tusa ’g iarraidh bhith ’na do Pharnell gu ta. Chan eil ùidh shònraichte sam bith agad ann an cùisean fearainn. Tha mi creids’ gum b’fheàrr leats’ bhith coltach ri John MacBride, ach nuairsin dh’fheumainn-sa bhith bòidheach mar a bha Maud. Ghlacainn mac-meanmain chuideigin is dhèanadh e bàrdachd dhomh mar a rinn Yeats dhìse. ’S dòcha co-dhiù.

[TD 258]

Sin fear aig an robh tuigse air rudan àrda ach bha e aireachail de dh’ivory towers. Ged a chaill e a ghràdh ri MacBride cha do leig e leis fhèin fàs searbh dhe na h-adhbharan mòra idir, ’s seall mar a dh’aithnich e rud a thainig beò à Ar-a-mach na Càisge. <eng>“A terrible beauty is born”.<gai>

Eil fhios dè bha na daoin’ agamsa dèanamh ann a’ 1916? Bha teaghlach m’athar ann an Canada fhathast ’s is iongantach mura robh muinntir mo mhàthar an lùib cùisean a’ chogaidh dòigh a choreigin, no a’ feuchainn ri bith-beò a thoirt à rathaidean ’s à striopan fearainn.

Cha robh duin’ ac’ ri sgoilearachd no càil mar sin. Corpan leathann sùbailte bh’air muinntir m’athar – an t-seòrsa b’fheàrr ’son obair as an robh gluasad. Chan e nach fhaodadh iad a bhith ’nan tàmh mas e sin a bha sgoilearachd ag iarraidh ach bha e nas nàdarraich’ dhaibh a bhith dol a’ dol. Boireannaich mhòra thapaidh bh’air taobh mo mhàthar ’s bha iad math an lùib clann is crodh. Cha bhiodh iad a’ dol faisg air an iasgach no a Wick no dh’àite mar sin.

’S ann bho sìol sheanchaidhean a thàinig thusa ’s tha e furasd’ aithneachadh ort. Fuaradh chan eil a’ tighinn air do theanga ’s chumadh tu cuimhne air barrachd na chual’ thu.

’S iongantach g’eil e fasanta bhith bruidhinn air rudan a th’as na daoine ’n-diugh. Rud uabhasach Ceilteach a th’ann a bhith gabhail ùidh ann an teaghlaichean ’s air cò bhuineas do chò a-bharrachd air dìreach an fheadhainn tha suidh ma do choinneamh aig na cornflakes. Ach dragh, chan eil ann a’ fasan ach seòrs’ eile de smachd co-dhiù. Ma gheibh thu air fasanan a chur an cinn dhaoine gheibh thu air rudan eile chur ’nan cinn cuideachd. ’Se rud uabhasach feumail a th’ann.

Cha b’ ann gun adhbhar a fhuair na Frangaich làmh-an-uachdair ann a bhith toirt atharrachadh air fasannan-aodaich. Tha ’n inntinn aca dha. Feumaidh g’ eil e dìreach as na daoine, oir rinn iad rud aig deireadh na h-ochdamh linne deug a dh’atharraich a-huile càil ’nam beatha. “Qu’ils mangent de la brioche” (“Leig leotha cèic ithe”) thuirt Marie Antoinette nuair a chual’ i nach robh aran aig na daoine bochd a dh’itheadh iad – ach ’s e glè bheag a fhuair i cothrom a radha às dèidh sin. ’S ann a fhuair Edwina Currie dheth gu math saor nuair a smaoinicheas tu – ach dè choltas a th’ aice-se ri bàn-righ co-dhiù, ’s chan eil fhios dè an deireadh a bhios air an tè a thuirt <eng>“A crime is a crime is a crime.”.<gai> Bha Bobby Sands dol a bhàsachadh leis an acras as na h-H Blocks ’son an adhbhar às an robh e creidsinn, bha an sluagh air a bhòtadh dhan Phàrlamaid, ’s bha Mrs Thatcher a’ nochdadh a fèisd rìoghail ann a’ Riyadh ag ràdh, <eng>“It is not political, it is a crime.”.<gai>

[TD 259]

Dh’fhaodadh tu deagh sheanchas innse bho rudan a bha ’s a tha aig daoine ri radha. Na faigheadh tu grèim air gu leòr dhiubh ann an Gàidhlig dh’fhaodadh tu leabhar a dhèanamh leotha ’s bhiodh e aig daoine nuairsin air sgeilp nan leabhraichean as an taigh aca. Chan eil mi ’g radha nach biodh sin feumail. Ach bhiodh d’obair romhad nam biodh tu dol a dh’fheuchainn ri earrann fon ainm “Fealla-dhà bho Ghàidheil ’n là ’n-diugh” a chur ’na do leabhar. Bhiodh e cho math dhut “Fionnlagh, Eachann ’s na Caimbeulaich” , a thoirt air ’na ait’, le one-liner no dhà bho Mhàrtainn is Crìsdean. Oir chan eil e fasanta ’n dràsd’ do Ghàidheil bhith fealla-dhà idir. Tha cus an urra ri bhith faiceallach mu dè thèid a radha, ’s càite, ’s co ris, ’s co ma dheidhinn, ’s ciamar, ’s co dhà, ’s co bhuaithe thàinig e, ’s a bheil e ann an aithisg chuideigin ’s mura h-eil, carson nach eil, no ann am mionaidean na coinneimh, ’s dè a’ choinneamh a bha sin ’s càite robh i…

Gu dearbha, cha ghabhainn iongnadh ged nach buadraigeadh tu. Ach cùm do chluasan geur gun fhios nach tig atharrachadh air an fhasan ’s nach tòisich a’ ghàireachdainn a-rithist. Canaidh cuideigin fhathast, <eng>‘A joke is a joke is a joke”.<gai>

Seo tè. Chuir iad a’ Home Guard air chois as na Hearadh aig àm a’ chogaidh bho dheireadh. Bha dithis ac’ air an rathad an oidhche bha seo. ’S e Sasannach a bh’as an Oifigear ’s ’s e Hearach a bh’as a’ Phrivate. Bha mo sheanair air a shlighe dhachaigh le bhan a’ sgadain ’s fear eile còmh’ ris as a’ bhan. Cha b’e sgadan a bh’aca tilleadh gu ta, ach bradain. Bha iad air a’ sgadan a reic troimh’n a là ’s air na bradain a lorg am beul na h-oidhche ’nan laighe ri taobh loch a choreigin. Co-dhiù, dè b’fheàrr dhan t-Sasannach ach seasamh am meadhon a’ rathaid mhòir ’s a làmh a chur an àird ri mo sheanair. Chuir e am Private Hearach a-null an uairsin leis a’ ghunna chun na bhan. <eng>“Identity cards please,”<gai> ars am Private ’s e gus mùn leis a’ ghàireachdainn. Dh’aithnicheadh e mo sheanair bho là dh’ith e chiad sgadan ’s fhios aige deamhnaidh math nach biodh aon identity an cois a’ bhodaich. Cha robh mo sheanair a’ gabhail cus suim dhan a’ lagh aig an àm. Thug e dhà no thrì chèisean litrichean bh’aige mach às a phòcaid ’s thug e dhan a’ Phrivate Hearach iad, ag radha <eng>“There they are,”<gai> ann an guth àrd. Chuir am Private a’ solas orra ’s ann an traidisean mhòr na h-Impireachd dh’èigh e <eng>“Pass, Friend!”<gai> Fhuair e làn na mìos de sgadan ùr an asgaidh an ath là ’s an dithis gus stracadh a’ fanaid air an Oifigear.

Well, chan eil an ìmpireachd ac’ a-nis ach cha deach i riamh às an fhasan dhaibh. No do bharrachd orr’. ’Se ‘P-Check’ bhiodh ac’ air nam biodh iad a’ cur stad air fear a’ sgadain an-diugh. Ach cha bhitheadh – cha chuidicheadh sin iad le “cultural integration”. ’S

[TD 260]

ann a dh’èireadh nàdar nan daoine.

Bidh an t-uabhas dhaoine bruidhinn air rudan culturail a-nis. ’S caomh leam fhìn a bhith bruidhinn air cultur. Tha e cho sàbhailt ’s cho snog ’s tha a’ chiall a th’aig cho farsaing ’s gu faod thu a radha nuair a tha thu ciallachadh rudeigin eile no nuair nach eil thu buileach cinnteach dè dìreach a tha thu ciallachadh ach gum b’fheàrr leat na fuireadh a h-uile càil sàbhailt is snog. Ar cultur… ’s faodaidh tu ar dòigh-beatha a radha nuairsin – dìreach às a dhèidh. Ar cultur ’s ar dòigh-beatha. ’S ar cànan. A dhiabhall seall ort, na dìochuimhnich sin! Ar cultur ’s ar dòigh-beatha ’s ar cànan. Tha iad cho snog. ’S tha iad cho cudthromach. ’S tha iad riatanach. ’S b’fheàrr leam gum faighinn a-mach a bheil a h-uile duine tha gan cleachdadh a’ ciallachadh an aon rud. Dh’fhaodadh cuideigin sgrùdadh às ùr a dhèanamh air a’ seo ’s aithisg a sgrìobhadh air. Nuairsin dh’fhaodainn-sa an aithisg a chur ri taobh leabhar na quotations air mo sgeilp leabhraichean.

Bidh feadhainn a’ cumail leabhraichean Gàidhlig air a’ sgeilp leabhraichean ac’ ’s cha bhi iad ga leughadh uair sam bith. Tha iad ann dìreach “gun fhios” – “gun fhios” nach bi feum aig cuideigin dhen teaghlach orra ’son homework, no “gun fhios” nach fhaigh duine cothrom suidhe sìos is sùil cheart thoirt orra ma theid an telebhisean a-mach à fasan, no “gun fhios” nach bi duin’ air an leabaidh ’s feum aig air rudeigin ùr a bheir aire bho thrioblaid, no “gun fhios” nach ruig daoine meadhon-aois ’s gun tòisich iad a’ gabhail ùidh ann an rudan tha ’nan cuimhne bhon òige – rudan man cultur is dòigh-beatha is cànan. Tha tòrr “gun fhiosan” a’ lùib leabhraichean Gàidhlig – gu h-àraidh do sheòrsa dhaoine bhon tàinig mise – dha bheil e rudeigin duilich suidhe an sàs as an aon rud ro fhada.

Chan eil a h-uile duine faighinn buzz à leabhraichean Gàidhlig ’s tha e fasanta gum bi daoine faighinn buzz à rudan an dràsda. Chan eil fhios’am dè mar a gheibheadh daoine buzz à leabhraichean Gàidhlig – mura h-eil nàdar an t-seillein unnta timcheall a’ chuspair co-dhiù. ’S tha gu leòr air gathadh fhaighinn ri linn gu bheil.

An gathadh as motha fhuair mise ’na mo bheatha ’sann bho sheillean a dh’fheuch mi ri chur ann am bucas mhaids’. Cha b’e rud uabhasach sàbhailte no snog a bha mi feuchainn ri dhèanamh co-dhiù, ach bha seo mus do thòisich mi gabhail ealla ri rudan man cultur. Cha robh dùil’am a chumail ann gu bràth. Cha bhiodh e air a bhith beò ann gu bràth co-dhiù ach bha mi smaoineachadh gum biodh e math nan deidheadh agam air a ghlacadh ann. ’S leiginn às e nuairsin.

Bha mi feuchainn ri seo innse dhan t-seillean ’s mi ga leantainn

[TD 261]

suas is sìos an uinneag leis a’ bhucas mhaids’. Gu mì-fhortanach cha robh a’ seillean ga mo thuigs’ ’s bhìd e mi. Seo brìgh na sgeòil – thoir leat lìon mìn ma tha thu ’g iarraidh seillean a ghlacadh.

’S brod a’ phrecaution a th’ann – ’s tha fhios aig a h-uile duine cho fasant’ ’s tha precautions air fàs. ’S chan urrainn dhut gun fealla-dhà a chur an-cois phrecautions. ’Sann a theid a h-uile càil drol mura cuir.

’S e roi-chùraman a’ facal Gàidhlig airson precautions. Tha roi-chùraman sàbhailte agus snog. ’S tha iad cudthromach. ’S tha iad riatanach cuideachd. ’S chan urrainn nach eil na Gàidheil math air roi-chùraman ’s iad cho coltach ri uimhir a rudan eile ris a bheil iad a’ gabhail gnothaich. ’S dòcha gur ann dha na roi-chùraman a tha a’ fealla-dhà ac’ air a dhol air falach.

Feumaidh fealla-dhà ’s gàireachdainn bhith ’n cois a’ ghaoil no tòisichidh daoine fàs searbh dha chèile. ’S e na bhiodh tu toirt de ghàireachdainn orm a thug orm tuiteam ann an gaol riut. Sin, ’s gu bheil na poileataics cheart agad. Ach ’se na poileataics a bhios gar cur a-mach air a’ chèile cuideachd nuair a thòisicheas tu gabhail amharas g’eil mi feuchainn ri do cheannsachadh.

Tha e duilich do cheannsachadh. Tha fireannaich duilich an ceannsachadh co-dhiù nuair a tha iad a’ faireachdainn poilitigeach. Tòrr nas duilghe na tha smuaintean. ’S gu h-àraidh mas e boireannach tha feuchainn ris a’ cheannsachadh a dhèanamh. Sin mura h-e Sasannaich a th’unnt’. Tha choltas g’eil e tòrr nas fhasa shìos aca-san.

Fiu’s Kitty fhèin. Cha d’fhuair i air Parnell a chumail gun tilleadh air na tursan fo dheireadh ud a Chabinteely ’s a Chreggs. Bha a shlàint’ air briseadh ach bha a spiorad mar an t-iarann. Parnell bochd. Bhàsaich e.

’S ann a dh’fheumas mi tadhal a-rithist ceann-a-tuath O’Connell Street gu faic mi an carra-cuimhn’ aige. Seasaidh mi ’s togaidh mi m’ aodann gu lèir airson coimhead ris. Chan eil fhios nach bi barrachd aig’ a chanas e rium na bh’aig stìopall na h-eaglais.

[Sanas]

[TD 270]

MORDO BEAG
le Eilidh Watt

Dhìrich Uisdean a’ bhruthach le ceum socair is, nar a ruig e am mullach, shìn e e fhèin air a bheul fodha, a smeigead air a làmhan paisgte, is e a’ coimhead thairis air oir a’ bhearraidh. Cha b’e gun robh e sgìth, na gun robh grian an t-samhraidh blàth air a shlinneanan, am feur goirid air an robh e ’na shìneadh air a phàtrannadh leis an trìbhileach bhuidhe is le pionnd a’ bholaidh chùbhraidh, no fiù is gun robh an t-sàmhchair ann a bheireadh crònan cadaldach an t-seilein thuige, a chuir ’na shìneadh e leis fhèin anns a’ bhad ud; bha e airson a dhol air ais ann an tìm agus nithean a chunnaic e bliadhnaichean air ais a dhealbh ’na inntinn le mac-meamna a bha air ùr dhùsgadh.

An ceartuair bha e a’ coimhead sìos air buaile staoin, ann an glaic chnocan maola is bearraidhean air an còmhdach le fraoch goirid, cnocan a bha a’ cumail fasgadh bho gach àirde ach bhon deas. Bha eas aig ceann-a-tuath na buaile ach an ceartuair cha robh ach crònan fann aig uisgeachan a chunnaic Uisdean gu tric air am maistreadh ’nan uachdar bàn mun do sgap iad ’nan srùlan air dà thaobh na buaile.

An dràsda cha robh neach sa’ bhuaile ach cha b’ann mar sin bha inntinn Uisdean ga dealbh dha: b’ann an seo a b’àbhaist do na ceàrdainnean a bhith a’ fuireach fad an t-samhraidh gus an tigeadh àm na buain air raointean mu dheas, àm airson clann a chur don sgoil, àm aig na boireannaich an làmh a chur ri car sam bith a choisinneadh tasdan. Fads a bha iad sa’ bhuaile bhitheadh fiodh ri bhuinnig far na cladaich, mòine ri toirt far puill an tuath gun chead, uidheaman rin càradh le meòirean teòma; agus cur seachad tìde ’na measg fhèin. Feadh an latha bha beothalachd sa’ bhuaile: bha gàire aig bean no ràn aig leanabh, comhart aig cù, no sèidean bho shròin eich oir ged bha na h-eich fuasgailte cha rachadh iad fad air falbh oir bha di-leum orra no bha iad air an caigeanadh gus nach dèanadh iad milleadh air bàrr an tuath.

Chuimhnich Uisdean ged bu mhath leis na ceàrdainnean a bhith air an ainmeachadh ’nan ’luchd siubhail’ b’e ceàrdainnean a

[TD 271]

bh’aig muinntir an àit’ orra is a thuilleadh air sin ma bha duine gun mheas air ’na measg fhèin chanadh iad, “’S e fìor cheàrd a th’ann.”

Ged bha seo uile a’ tighinn air ais gus inntinn Uisdean bha e feitheamh dha dheòin gus an dealbhadh e dha fhèin a’ chiad turas a chuir e eòlas air sloc nan ceàrdainnean. Bha e mu cheithir bliadhna a dh’aois gun aithne fhathast a chur air clann eile. Bha fios aige nis le tuigse na h-aoise nach robh aire a mhàthar air fads a bha i a’ dràibheadh ri thaobh ged thuirt i is i falbh, “Nis, na gluais a-mach às a’ chàr fhads a bhitheas mis’ air falbh.”

Thog i leatha ultach as cùl a’ chàr agus chitheadh e gun do chuir na ceàrdainnean fàilte shuilbhir oirre is i a’ dèanamh air tent am meadhoin na buaile.

Ach bha aon neach nach robh a’ gabhail suim dhi, nigheanag òg a bha aon sia bliadhna a dh’aois. Thàinig am pàisde chun a rathaid is sheas i an toiseach a’ geur amharc air a’ chàr is an uairsin air Uisdean a shuidh gu sòlamaichte le sùilean cruinn. A’ fàs sgìth den chleas gun bhuantachd thionndaich am pàisde bhuaidhe is sheas i is thog i ìochdar a dreas gu cùramach gus an deach aice air a chur gu mullach a cinn nar a choisich i air falbh le ceuman beaga mùirneach. Cha deach i fada gus an do stad i, leag i a h-ìochdar, thionndaich i ri Uisdean is, a dà shùil làn mire, stop i a teanga a-mach gu bun, thionndaich i air falbh is ruith i far an robh a companaich. Thill a mhàthair thuige is b’ann an dràsda ghabh inntinn a-staigh gun robh i nis gu bruidhneach, mear, seach mar a bha i.

Ach b’e an ath dealbh a bha air a ghràbhadh gu domhainn air clàr inntinn: bha Uisdean a-nis ’na fhireannach òg ag ionnsachadh a bhith ’na dhoctair mar a bha a dhithis phàrantan. Bha bliadhnaichean bhon fhuair ceàrdainnean taighean còmhnaidh is a stad iad bho bhith falbh na dùthcha. Air an fheasgar seo bha Uisdean is a phàrantan ’nan suidhe is esan air tighinn dhachaigh airson beagan làithean, athair a’ leughadh pàipeir, a mhàthair a’ toirt cluas fhann do ruapais Uisdein a bha ag innse mun bhanaltrum òg air an robh e air eòlas a chur san ospadal far an robh e ag ionnsachadh. Cha b’e seo a’ chiad lurag mun d’rinn Uisdean ruais agus cha robh Sìlis, a mhàthair, a’ toirt cus aire dhi gus an duirt e, “Tha mi a’ creidsinn nach bithinn air an aire a thoirt dhi a-measg chàich mur b’e gur e ur dearbh ìomhaigh a th’innte – seadh nar bha sibh òg. Agus rud eile, ’s ann an taobh seo a rugadh i.”

Leis na facalan seo dh’fhàisg clisgeadh geur cridhe Shìlis is gum bu ghann a chaidh aice air facalan a chur an còir a chèile. “Dè thuirt thu b’ainm dhi?”

[TD 272]

“Tha Dìna Stiùbhart. Am bu thoigh leibh a dealbh fhaicinn?”

Ged nach do fhreagair ise bha Uisdean a’ slaodadh pacaid às a leabhar pòcaid is a’ taghadh dealbh gun sùil air a mhàthair.

Ach bha Seòras, athair, air mothachadh do dh’iomagain Shìlis is e air am pàipear a chur sìos is e a’ sgrùdadh aodann a mhnà a bha ’na suidhe a’ feitheamh le a sùilean dùinte.

“Sin agaibh i,” ars Uisdean gu sùnndach. “Nach eil i fìor choltach ruibh – seadh nur n-òige?”

Sgrùd Sìlis an dealbh ach gun ghuth is le gnè de dh’uabhas. Thog Seòras an dealbh às a làimh is chunnaic e aodann òg, bòidheach a bha ’na mhac-samhladh, ar leis, do aodann Sìlis ’na h-òige.

“Seadh ma tha?” arsa Uisdean car mì-fhoighidneach.

Fhliuch Sìlis bilean tioram, rag, mun duirt i, “Feumaidh tu an nighean sin a sheachnadh. Tha sibh ro dhlùth dha chèile ann am fuil, nighean mo pheathar a tha sin.”

Spìon Uisdean an dealbh às làimh athar is rinn e an ath sgrùdadh oirre is b’e Seòras a thuirt car frionasach, “Dè as ciall don chainnt sin?”

B’ann air Seòras a bha Sìlis a’ coimhead nar nach robh i a’ coimhead air a làmhan fads a bha i ris an eachdraidh is bhruidhinn i gu socair mar gun robh i a’ briatharachadh nì a leugh i is nach robh i a’ tur thuigsinn.

“Tha cuimhne agad gun robh thusa air falbh fad bliadhna a’ deanamh seirbhis ann an long-chogaidh is gun robh mise leam fhìn ann an seo fad na tìde sin. Tha cuimhn agad gun do sgrìobh mi thugad gun tàinig Annag, mo phiuthar, a dh’fhuireach còmhla rium airson greiseag. Ach cha d’innis mi dhut carson a thàinig i. Bha sùil aig Annag ri leanabh is gun fhios aice dè ’n taobh a thionndaicheadh i is thàinig i thugamsa, cinnteach, mar theireadh i fhèin, gun smaointichinn air rudeigin. Tha cuimhne agadsa, a Sheòrais, air an t-saoghal a bh’ann an uair ud. Dè b’urrainn dhòmhsa a dhèanamh ach gabhail rithe? is a bhith ’g ùrnaigh gun tigeadh fuasgladh don cheist ’na h-àm. Co-dhiù rugadh pàisde nighean, naoidhean beothail, is choimhead mi rithe fhèin is ri màthair. Ach cha b’fhad gus an robh Annag a’ gearain crithean fuachd ged bha rudhadh an fhiabhrais ’na h-aodann. Cha b’ann socair a bha m’inntinn is mi dol sìos an staidhre ga fàgail. Mun d’ruig mi bonn na staidhre chuala mi glag sa’ chidsin. Bha na dorsan daonnan gun ghlasadh an uair ud”.

Thàinig stad anns an eachdraidh mar a thigeadh an dràsda ’s a-rithist mar gun robh i dealbh dhi fhèin às ùr mar a bha. Mhothaich Uisdean gum b’ann do athair a bha i ag innseadh mar thachair mar gun robh feum aice i fhèin a dhìon bho chronachadh. Ach

[TD 273]

b’ann a-rithist a mhothaich e dha sin.

“Romham anns a’ chidson bha banacheard. Choimhead i orm gun fhacal, is dh’ fhoghainn aon sealladh dhi gus a staid innse dhomh. Is aithne dhut an rùm beag thar a’ chidsin far am b’àbhaist do shearbhant a bhith cadal nar bha leithid ri faotainn . Bha leabaidh ann an sin is chaidh agam air a’ bhean a chur ’na sìneadh. Bha am boireannach suas ann am bliadhnaichean, air a ciad leanabh, air a sàrachadh leis an allaban is cion bidhe, ach a dh’ aindeoin is gann a rinn i gearain ged bha saothair fhada, chruaidh aice. Bha mise mi fhìn sgìth ach le spàirn ghoirt thug mi leanabh gille bhuaipe, ach leanabh anns nach robh anail. Fad briobadh bha an rùm sàmhach ach an uairsin thàinig ràn fann leanaibh is mar gum fosgailte uinneag ’nam inntinn bha fios agam gun robh an t-Agh gam stiùireadh. Bha fios agam gun d’fhuair m’ùrnaighean freagairt. Ruith mi suas an staidhre is thog mi leam an nighean. Spìon mi dhith a h-aodach is shuain mi i ann an searbhadair mòr, chuir mi mo bhois fo phìob an uisge anns a’ chidsin is fhluich mi a bathais, rinn i ràn eile is mi ga cur ann an uchd na banacheaird. Las a h-aodann-se le leithid de thoileachas is gun robh mi cinnteach gun robh stiùireadh an Aigh orm.

“Nach e Murchadh a bhitheas air a dhòigh,” ars ise làn aoibhneis.

Chuir mi ceann na cìche am beul a naoidhein is thug ise slaodadh goirt, neo-èifeachdach oirre.

Dh’fhàg mi an sin iad fads a bha mi a’ deanamh deoch dhan dithis aca.

“Bithidh iomagain air Murchadh,” ars ise ann an tiotan.

“Bitheadh sin air,” thuirt mi fhìn.

Mun dh’fhag mi i thuirt i, “Bha sinn am beachd a bhith falbh a-màireach, còmhla ri càch.”

“Is e fois as fheumaiche thus’ air an ceartuair,” thuirt mi gu sgìth, neo-fhaireachail.

“Gheibhinn ann an cairt,” ars ise.

“Caidil is chì sinn,” thuirt mi ga fàgail.

“Chaidh mi suas an staidhre far an robh Annag. Bha droch rudhadh innte ach ghlan mi i is thug mi dhi deoch a chuireadh a chadal i, is chaidil mi fhìn.

“Rud neònach: ged bha mo bhodhaig air a claoidh le sgìtheas bha m’inntinn cho aotrom is ged b’e leanabh gun ghò a bh’annam, is ged b’ann ann a sèidhir a bha mi chaidil mi.

“Aig glasadh an latha ar leam gun cuala mi gluasad anns a’ chidsin ach cha b’e ùpraid a bh’ann is chaidil mi orm. Ach sa’ mhadainn cha robh sgial air a’ bhanacheard, is cha robh sgial air an leanabh. Bha i air a h-uile nì a bhuineadh dhi fhèin is don

[TD 274]

leanabh a chruinneachadh leatha. Ach dh’fhàg i bobhla beag air a’ bhòrd, bobhla beag snog; tha e agam fhathast an àiteigin.

“Ach ’s e am faochadh a fhuair mise. Nar fhuair mi fo làimh chladhaich mi àite sa’ ghàrradh far an d’ chuir mi a’ bhodhaig bheag. Ann an latha no dhà bha Annag cho làidir is gum faodainn innse dhi gun do chaochail an leanabh. Gun teagamh shil i na deòir ach a dh’aindeoin sin tha mi cinnteach gun d’fhuair i saorsa mhòr.”

Stad an eachdraidh.

“Is reic thu fhèin naoidhean do pheathar airson bobhla beag snog,” thuirt Seòras gu casaideach.

“Am bu mhise a dhealbh an saoghal?” arsa Sìlis gu geur.

“Chan eil mi a’ cur sin às do leth idir, ach – ”

“Is am bu tusa a sgrìobh dhuinn na h-àithnean a tha riaghladh ar beatha? Am b’fheàrr a leanabh a chur gu taigh nam bochd chionns gun b’ eudar dhi tighinn chun an t-saoghail?”

Cha b’e ceistean a bha ag iarraidh freagairt a bha Sìlis a’ cur ach bha Seòras air a leòn chionns gun do chleith i nì cho cudthromach bhuaidhe is bha Sìlis ga ceartachadh fhèin ’na shùilean. Bu ghann a mhothaich iad gun do dh’fhalbh Uisdean a-mach gun ghuth riutha. Choisich esan aon dà mhìle mun do thill e air ais gu taigh a bha sàmhach, foiseil. ’Na èisdeachd cha do thog iad an cuspair tuilleadh.

Air dha tilleadh don ospadal bha Uisdean is Dìna càirdeil bu leòr ach sa’ cheann thall ghabh iad an rathad fhèin gun bhriste-cridhe oir a h-uile turas a chitheadh Uisdean Dìna b’e a mhàthair a bha i toirt ’na chuimhne is dh’fhuasgail an ceangal eadorra.

An ceartuair bha Uisdean a’ beachdachadh air mar dhealaich iad nuair a chual e càr a’ stad. Airson monaid bha e cinnteach gum b’ann ag aisling a bha e oir b’e Dìna san fheòil a theàrnaich às. Cha robh i leatha fhèin. Còmhla rithe bha dithis bhalaich a bha dòcha aon ochd is deich bliadhna a dh’aois. Bha fireannach còmhla riutha. Ghabh na balaich ceum socair no dhà còmhla rim pàrantan ach nar mhothaich iad don rasan aig oir na buaile rinn iad air ’nan astar. Cha do chronaich Dìna iad is b’e an athair a dh’èigh, “Na rachadh ar bathadh.”

Cha dug Dìna sùil orra is i a’ dèanamh air meadhoin na buaile far an do sheas i mar gun robh i a’ coimhead airson bad sònraichte. Cha robh adhbhar dhi a bhi cogarsaich is chuala Uisdean a h-uile facal a thuirt i.

“Seo an dearbh bhad far an robh an tent againne. Seo far an d’rugadh mise a’ meadhoin na buaile. Nach b’e m’athair a bha moiteil asam–ged tha mi tuigsinn nach robh mi ’nam naoidhean snog. Chionns gun robh sùil aige ri gille dh’fheumadh e ainm

[TD 275]

fhèin a thoirt orm. ’Se Murchadh a bh’ air m’athair is e Murdina a th’ormsa. Ach b’e Mordo Beag a bh’aigesan orm is b’ann mar sin a dh’ainmichinn mi fhìn gus an deach mi don sgoil far nach canadh an tidsear is a’ chlann rium ach Dìna.”

Theagamh nach b’e seo a’ chiad turas a chual’ a companach an eachdraidh ach dh’èisd e, toilichte gun robh ise toilichte. Ann am mionaid thionndaich i is dh’èigh i, “Trobhadaibh an seo ’illean gus am faic sibh an spot far an d’rugadh Mamai”.

Ach bha na balaich air am beul fòdhpa, iad suas gu’ n uilnean anns a’ bhùrn bhlàth, iad an tòir air ceafanaich, is glè choma càite an d’rugadh Mamai.

Nar a mhothaich na pàrantan mar a bha cha d’rinn iad an còrr siudanadh is le chèile ghabh iad ceum socair a-null far an robh na balaich.

Shocraich Uisdean e fhèin far an robh e is cha chual e an càr a’ falbh.

[Sanas]

[TD 276]

DÒMHNALL OG MACNÌLL AGUS NA BARRAICH AN CEAP BHREATAINN
bho Sheumas Watson (Ceap Breatainn)

B’ ann a mhuinntir Bharraigh a bha Dòmhnall Og MacNill: Gaidheal a tha ainmeil chun an là-an-diugh ann an eachdraidh Siorramachd Bhictoria ann an Albainn Nuaidh.

B’e còta dearg airm a’rìgh a bha Dòmhnall a’ cosg sa’ bhliadhna 1758. Bha e an làthair san aon bhliadhna sin nuair a chuir feachd nam Breatannach an daingeanach Louisburg, ann an Eilean Cheap Breatainn, fo shèisd gus cumhachd Riaghaltas na Fraing a sgiùrsadh a-mach às a’ cheàrnaidh ud do dh’ Ameireaga-a-Tuath. As deaghaidh dhan t-sèisd a bhith ullamh bha Dòmhnall air bòrd air soitheach-cogaidh a dh’fhàg Cala Louisburg a’ dèanamh air Cala Shidni, air neo Abhainn nan Spàinteach mar a theirte ris san aimsir ud. Air an t-slighidh gu port chunnacas seann soitheach-seòlaidh Frangach air a robh siùil gu math riobagach, luideagach a’ gabhail seachad gu fuaradh orra. Ged bu bhochd an coslas a bh’ air a’ bhàta thuagh a bha seo, bha feadhainn air bòrd an t-soithich-chogaidh a bha amharasach nach robh a’ chùis mar bu chòir dhi a bhith. Bha an deasbad a’ dol agus Dòmhnall Og san èisdeachd nuair a thuirt an còcaire, ga chur an cèill anns a Ghàidhlig, “Ged is broinneagach, salach do choltas, is luachmhor na tha nad bhroinn.” Ghabh Dòmhnall a bheachd fhèin air seo fad greiseig agus chuir e roimhe iomradh a thoirt air briathairean a’ chòcaire dhan chaiptean. Rinn an caiptean dheth gu robh brìgh dha-rìreadh anns na faclan a labhair an còcaire agus ghabh iad a-mach an tòir air a’ luing Fhrangaich sa’ mhionaid. Cha b’fhada an dearbhadh a’ tighinn air beachd-shùil a’ chòcaire nuair a chuir na seòladairean Frangach siùil ùra ri crannaibh agus thog iad orra gu còrsa na Fraing le cùrsa càm, doirbh a leanaid. As deaghaidh dhi iomadach là ga ruith dh’fhairtlich air a’ luing-chogaidh Shasannaich an soitheach Frangach a chur an sàs. B’ fheudar dhi sguir dhen ruaig nuair a thàinig an nàmhaid sàbhailte gu cala san dùthaich aca fhèin. Leis cho anmoch ’s a bha i sa’ bhliadhna agus ràith’ a’ gheamhraidh a’ teannadh orra cha robh cus feum ann a bhith tilleadh air n-ais a chladaichean Chanada. Air a shàilleabh

[TD 277]

sin leigeadh sgioba na luing-cogaidh fa sgaoil air fòrladh. Bha Dòmhnall Og air a chunndais mar fhear dhiubh sin agus chuir e aghaidh air a dhachaigh fhèin ann am Barraigh.

Thug Dòmhnall Og an geamhradh taitneach gu leòr measg a chuideachd fhèin. Agus bu mhòr am moladh a rinn e air bòidhchead, is toradh Eilein Cheap Breatainn: gu sònraichte air cladaichean Lèig Bhra d’Or nuair a bhitheadh e ga aithris dha na càirdean mar a dh’èirich dha ’na shaighdear air an taobh thall an Canada. Chaidh Dòmhnall a mharbhadh san ath-bhliadhna, 1759, anns a’ bhlàr ainmeil ud a chaidh a chur air Magh Abrahaim anns a’ Mhòr-Roinn Quebec.

Ged nach do thill Dòmhnall Og a-riamh a dh’ Eilean Cheap Breatainn cha do dhìochuimhnich muinntir Bharraigh, sìos dhan ath ghinealach, mar a dhealbhaich e dhaibh gealltanas na dùthchadh àlainn ud thar a’ chuain. Agus anns a’ bhliadhna 1799 thàinig ceathrar do Chloinn Nill gu tìr mar eilithrich ann am Pictou air tir-mòr na h-Albainn Nuaidh. B’ iad sin: Dòmhnall mac Ruairi agus a mhac Ruairi, agus Eòin mac Dhòmhnaill agus a mhac-san fhèin Iain. Thug iad an geamhradh air fàrdrach aig càirdean ann an Arasaig, goirid do Bhail’ Antigonish, ach cho luath ’s gun do dh’fhàs an t-Earrach rinn iad calg direach air Ceap Breatainn ann am bàta beag, uidheimichte le seòl ’s ràimh. Nuair a ràinig na laoich Baile Naoimh Pheadair, taobh na maradh, rinn iad tarraing air a’ bhàta tarsainn na coilleadh gu ruige cladach na Bra d’Or. Bha e ’na chùis iongnaidh dhaibh gu bhith faicinn cho mòr ’s a bha an Lèig ’na meud agus an deaghaidh dhaibh iomaramh dhan ear, a’ cumail ris a’ chladach mu dheas, cho fada ri Ceann a’ Bhàighe thill iad air n-ais a’ gabhail taobh a’ chladaich mu thuath dol ionnsaigh an aird an Iar. Goirid ’na dheaghaidh sin dh’ amais iad air na caoiltean air an do chuireadh Caolas nam Barrach mar ainm, agus b’ ann an sin a chuir iad rompa gun tuinicheadh iad. Ach man d’fhuair iad fiù ’s craobh spruis a leagail choinnich grùnn borb do dh’Innseanaich riutha dhen treubh ris an abrar “Mic Mac”.

Tha am beul-aithris a leanas ’na chùnndais air mar a dh’èirich dha na Gaidheil treuna a bha sa’ chruaidh-chàs a bha seo a-rèir eachdraidh ’s seanachas a tha air tighinn a-nuas o ghlùin gu glùin measg muinntir Shannraidh air neo “Iona” mar a theirear ris air an là-an-diugh, baile beag an cois Caolas nam Barrach.

Chan eil e ach nàdarra gur e fear a Chloinn Nill a mhuinntir an ionaid ud a tha ga aithris. ’S e sin Migi Mac Bean Neileig, Ruairi, Eòin a’ Phlant. Duine sgairteil, laghach, gasda nach do chuir cas a-riamh air fearann Albainn.

Nuair a thàinig na ciad Ghaidheil, nuair a thàinig iad a-nall, ’s e

[TD 278]

[Dealbh]
(An dealbh le Ellison Robertson, Sydney, Alba Nuadh)

[TD 279]

na h-Innseanaich a bha san àite seo an toiseach. Thàinig iad a-nall ’s cha robh criù ro mhòr aca. Ach nuair a thàinig iad leis na bàtaichean air tìr bha na h-Innseanaich rompa. Ach ged a bha na h-Innseanaich fhèin rompa dh’aithnich na Gaidheil nach robh an gnothach dol a bhith rèidh, agus cha robh na h-Innseanaich airson càirdeas a dhèanamh riutha. ’S chunnaic na Gaidheil bhochda, leis na bh’ aca do dhaoine ’s na bha ’nan aghaidh, nach b’urrainn dhaibh cus a dhèanamh. An aon rud a chuimhnich iad air, gum b’fheàrr leotha sìth dhèanamh le Dia, air tàilleamh nach robh cus do dhaoin’ aca. Choisrig iad iad fhèin. ’S nuair a choisrig iad iad fhèin mhothaich na h-Innseanaich a rud a rinn na Gaidheil. Dh’aithnich iad an uair sin gur e Caitligich a bh’ annda. Ach chaidh na h-Innseanaich a mhealladh cho tric…ach bha aca ri dòigh air choreigin eile fhaighinn a-mach a robh iad dha-rìribh ’nan Caitligich. A robh sgath ac’ a shealladh gum buineadh iad do luchd nan Caitligich?

Dh’fhosgail fear dhe na Gaidheil…dh’fhosgail e drong bheag a bh’ aige, na bocsa, cha robh e gu diofar, ’s thug e mach crois. Thog e ’chrois suas. ’S nuair a thug e ’chrois suas chrath na h-Innseanaich làmh leo ag aithneachadh gu robh iad dhan aon chreideamh. Cha robh na h-Innseanaich son an còrr trioblaid a dhèanamh on a chunnaic iad gu robh iad dhan aon taobh. Bha iad a’ faicinn cha robh sin ceart dhaibh, ’s iad fhèin barrachd aca do dhaoine ’nan aghaidh.

Dè bh’ ann an uair sin ach bha easgannan gu leòr aig na h-Innseanaich, ’s rinn iad a-mach gun dèanadh iad feasd mhòr. Chaidh sin a dhèanamh ach cha robh na h-Innseanaich ag usaideachadh salainn. Cha robh cleachdeadh aca salann a bhith aca. Ach bha salann gu leòr aig na Gaidheil. Ach bha na Gaidheil iad fhèin…eagal aca ro’ na h-easgannan a bha na h-Innseanaich a’ toirt dhaibh, ged a bha iad a’ cantail gur e easgannan a bh’ annda, air tàilleamh gun deach am mealladh trup reimhid le nathairichean a thoirt dhaibh ann am biadh an àite nan easgannan. Ach dh’aithnich iad leis cho còir ’s a bha na h-Innseanaich gu robh an dùrachd gu math, agus thairg iad dhaibh salann. Sin rud nach d’fhuair na h-Innseannaich blas riamh air gus an uair sin. Dh’fheuch na h-Innseanaich a’ salann air a’ bhiadh, ’s chòrd a’ salann riutha gu math. ’S dh’fhaighnich iad am b’urrainn dhaibh sian a thoirt dhaibh dhan t-salann a bh’ aca. Rachadh aca sin a dhèanamh nam biodh dòigh aca airson a’ salann a chumail. Cha robh sin doirbh sam bith leis na h-Innseanaich air tàilleabh cairt a’ bheith’ a bhith aca. Leag iad a’ chairt ’s chuir iad a’ salann a sin’s phaisg iad sin. Sin an dòigh a bh’ aca air an t-salann a chumail.

A-nisd airson an gnothach a thoirt car gu deireadh, air a’ làr a

[TD 280]

tha ‘sin an drasd’, far na choinnich na Gaidheil ris na h-Innseanaich, tha eaglais air a togail ann air a’ cheart làr far na choinnich iad. [Eaglais Chaluim Chille] ’S tha rud eil’ ann. Cha robh e gu diofar co às an tàinig Innseanach a riamh dhan Chaolas, cha robh trioblaid sam bith eadar na h-Innseanaich ’s na Gaidheil riamh. Nuair a thigeadh iad a-measg nan Gaidheal, air taobh a’ Chaolais, cha bhiodh trioblaid, ’s cha bhì gu sìorraidh. Sin stòiri na h-Innseanaich bhochda agus stòiri nan Gaidheal a thàinig an toiseach gu “Iona”…gu Sanndraidh.

[Sanas]
