[TD 187]

Air an Spiris

AN duine a bhitheas ri sìor obair tha feum aige air beagan analach an dràsda ’s a rithist. Tha Ruaraidh agus Fionnlagh air a bhith a’ deasachadh Gairm bho chionn còrr agus seachd bliadhna a nis, agus cha bu bheag an rud dhaibh cothrom fhaighinn air iad-fhéin a shearradh airson mìosan an Earraich seo; bithidh iad air ais leis an ath àireamh le ùrachadh inntinn.

An uair a bhitheas an cat bho’n taigh thig na luchainn a mach a chluich, thatar ag ràdh, agus cha luaitheas a fhuaradh na fir-deasachaidh air falbh na leigeadh an coileach bochd a mach gu sgiabadh a thoirt do a sgiathan. Chan ’eil e buileach cho bragail na cho spaideal agus a b’àbhaist dha, ach is e coileach math nach bi a’ tilgeadh nan itean troimh’n Gheamhradh, agus có aige tha fios dé a nì blàths an t-Samhraidh air a shon.

Le bhith a’ gabhail os laimh an àireamh seo a dheasachadh dh’ fhoghlum mise aon rud co-dhiùbh—chan ann gun saothair a tha an leabhran seo a’ dol ri chéile gach ràith. Nan tuigteadh beagan dheth cha chreid mi gum bitheadh uibhir de luchd na Gàidhlige cho leisg air an làmh a chur ’nam pòcaid gus an leth-chrun a chur sìos air a shon gach uair a thig e a mach.

Cha robh na h-uiread a riamh air a dhèanamh airson ar cànain agus a thatar a’ dèanamh an diugh; tha dòchas mór an sin ach tha rabhadh ann cuideachd. Gu tric mar as ìsle agus as cunnartaiche staid, is ann as motha na h-oidhirpean air leasachadh a dhèanamh air; ma théid leis an leigheas is math, ach mur téid fàgar e gu sìoladh as, gun dad tuilleadh air a shon. Tha na sgoiltean a’ gabhail móran a bharrachd suim anns a’ Ghàidhlig na riamh roimhe; tha leabhraichean freagarrach ’gan deasachadh, agus ullachadh ’ga dhèanamh gu bhith a’ teagasg an tuilleadh de’n Ghàidhlig fhéin agus gu bhith ’ga cleachdadh ann an teagasg chuspairean-sgoile eile. Cha tig as an seo ach math do chloinn na Gàidhealtachd ma ghabhar ris anns an dòigh cheirt. Bu mhath gun tuigeadh pàrantan seo, gun gabhadh iad ùidh ann, agus gun toireadh iad gach misneachd seachad, ann an làn chinnt gu bheil gach duine a tha air cùl an dùsgaidh seo làn dhearbhte gun tig piseach air a’ chloinn agus air am foghlum ri linn.

Tha an cothrom gu bhith againn, agus móran dìchill ’na chois. Cuimhnicheamaid ar dualchas; tuigeamaid feuman an latha agus nach ann le aran a mhàin a bheathaichear an duine; dèanamaid, agus chan eagal duinn.

ALASDAIR IAIN MACASGAILL.

[TD 189]

Fior Shonas
RUARAIDH MACGHILLEMHOIRE (Fide-gearraidh)

CHAN ’eil neach againn nach cuala mu òrain Alasdair MhicNeacaill no “Billi an Fhiosaich” mar a chainte ris an Nis, ach chan ’eil sinn idir cho eòlach air litreachas a bhràthar, Iain, a bha a’ còmhnuidh is a’ searmonachadh fad iomadh bliadhna an Taigh Oir-na-Mointich air chùl Lìonail.

Tha cuimhne agam air té de sgeulachdan Iain Fiosaich a chluinntinn aig mo mhàthair an uair a bha mi fhathast glé òg. Ged nach b’ ann an dé a bha sin, cha do dhi-chuimhnich mi riamh a’ bhuaidh a bha aic’ air m’ inntinn, òg is gun robh mi. Cha robh fuachd is cruas na h-aoise fhathast air greim a ghabhail air mo chridhe; ’s ann a bha e air a lìonadh le meatachd is blàths a dhùisgeadh gu h-aithghearr co-fhaireachadh ri cuspair a bha an trioblaid no an àmhghar, co-dhiùbh am b’ e an cuspair sin nàbuidh bun na h-ursnach, no neach a mach as an leabhar-eachdraidh a bha againn anns an sgoil, no eadhon a mach a uirsgeulan na Gréige no na Ròimhe. Chan ’eil mise ag ràdh gu bheil cuimhne agam air an sgeulachd dìreach mar a chuir ar caraid nach maireann ’na chéile i, ach bha i a’ dol rud-eigin mar a leanas:—

Bha nighean bhòidheach, chuimir, air an robh Annag, a’ fuireach ann am baile ann an Nis. Cha robh fleasgach eadar Aird-Dail agus ceann shìos na sgìre nach toireadh a làmh dheas air a faighinn da fhéin, ach cha robh sùil aice-se do dhuine ach do ghille anns a’ bhaile aice fhéin—iasgair air an robh Alasdair. B’ e balach ciùin, socair, ’na dhòigh a bha ann an Alasdair. Is dòcha gur e sin a tharruing gaol Annaig thuige an toiseach, oir cha robh ise cho sèimh ’na nàdur ris idir.

Mar is dual do ’n mhuinntir a tha an urra ris a’ chuan airson am bith-beò, bha Alasdair fo eagal a’ Chruithfhir agus troimh thìde thàinig Annag fo bhuaidh an t-Soisgeil cuideachd agus cha robh cridhe an Nis cho aoibhneach ri a cridhe-se an uair a thòisich i fhéin is a leannan air ullachadh airson pòsaidh. Chaidh an réiteach a chumail agus bha gach nì deiseil air choinneimh na bainnse, an uair a thuit a’ bhuille—buille nach robh annasach an Nis; cha do thill eathar Alasdair gu cladach, agus chaidh e fhéin is na gillean gasda bha còmhla ris a bhàthadh a mach a Cunndal.

Bha co-fhaireachdainn an t-sluaigh uile aig Annaig. “Brònag,” ars iadsan, “nach e tha duilich! Ach cha robh ann ach làmh a’ Chruithfir! Bha e an dàn! Dh’ fheumadh e tachairt!”

Dh’ éisdeadh Annag ach cha fhreagradh. Boinneag cha tàinig bho a sùilean. Bha i mar gum biodh i fo gheasaibh. Chan itheadh is chan òladh i. Bheireadh i fad na h-oidhche a’ coiseachd air ais is air adhairt air an làr. Cha robh a sùilean a’ dùnadh. Agus gheibheadh tighinn an latha i ’na seasamh air bàrr a’ chladaich a’ dian-choimhead air stuadhan a’ Chuain Siair a’ bualadh le nuallan air an tràigh. Ruitheadh i air am sìos gu beul na mara far an robh an sàl a taomadh is a’ dòirtreadh ’na chop geal mu casan. Shìneadh i a dà làimh roimhpe mar gum biodh i air nì-eigin fhaicinn air an robh i airson gréim a ghabhail. Thogadh i an uair sin iad, is chrathadh i a dà dhùirn agus os cionn torrunn a’ chuain dh’ éireadh a guth cianail, tiamhaidh, gort, a’ caoineadh is a’ gearain.

[TD 190]

Mhair seo car ùine. Thàinig Annag mu dheireadh co-dhiùbh rud-eigin thuice fhéin. Ach dh’ fhalbh an dreach as a gruaidhean, is thàinig breacadh am measg nan duallan donna. An uair a dhèanadh fear de na luchd-dreuchd tadhal a chum aoradh a chumail no comh-fhurtachd an t-Soisgeil a thoirt di chan éisdeadh i ris. Chaidh fuadach a chur air a creideamh. Bha an naimhdeas a thàinig ’na cridhe do ’n chuan a thug bhuaipe fear a gràidh, a’ ruighinn cho fada ris an Ti sin a chruthaich an cuan. Bha iad le chéile gun iochd, gun truas, gun tròcair.

Toiseach an Earraich dh’ fhàg i an taigh agus chaidh i mach gu cladach Dhìbeadail. Bha làraichean àirigh a h-athar ann an sin agus chuir i r’ a chéile na dhèanadh bothan a bheireadh fasgadh dhi bho na siantan. Thug i turus no dhà dhachaidh do ’n bhaile agus thug i leatha mach na dh’ fhóghnadh dhi de bhiadh is de àirneis. Thionndaidh i an talamh timchioll a’ bhothain is chuir i buntàta. Bha maorach gu leòr air na creagan, is iasg locha is aibhne is mara aice, agus rud a b’ fheàrr idir—fhuair a h-inntinn mu dheireadh tomhas de shìth is de fhois. Cha robh stoirmean a’ Chuain Siair gu daonnan ’na cluasan. Bha am muir sear mar bu trice sèimh, sàmhach agus ged nach toireadh i a chaoidh maitheanas do ’n fhairge dhi-chuimhnicheadh i an dràsda is a rithist a mì-rùn dha.

Chaidh a’ bhliadhna seachad is thàinig an geamhradh is an droch thìde a rithist. Uairean bheireadh i làithean gun dhol a mach air dorus a’ bhothain a bha i air a dhèanamh cho seasgair is a b’ urrainn di. Bha an teine mònach am meadhon an làir gun dhol as. Bha na trì caoraich a thug a h-athair dhi cho tric a staigh is a bha iad a muigh. Ach aon oidhche nach ann a thàinig stoirm, ar leatha nach cual i a leithid, eadhon air an taobh an iar fhéin—a’ ghaoth a’ séideadh gu garbh-chruaidh o ’n ear-thuath, beucail is sluaisreadh a’ chuain ag ulartaich ’na cluasan, an sneachda is an t-uisge am measg a chéile a’ stealladh a steach eadar na sgrathan. Shaoil leatha air uair am measg an onfhaidh gun cuala i éigheach is sgriachail ach bha de eagal oirre is nach b’ urrainn di carachadh. Thilg i i fhéin air a glùinean air beulaibh na leapa, ach bha a cridhe fhathast cho cruaidh, fuar, nach éireadh facal ùrnuigh as.

Thàinig a’ mhaduinn. Dh’ éirich a’ ghrian o chùl beanntan na mór-thìr. Cha robh air a’ ghaoith ach osag. Bha na h-uillt ’nan leum chum a’ chladaich, agus lean i sìos bruaich aoin diùbh gus an d’ ràinig i bàrr na lighe. Sheall i sìos chun na tràighe agus air a leth-taobh anns an tiùrr chunnaic i eathar. Cha b’ e cumadh sgoth Nisich a bha oirre idir. Chrom Annag sìos gun a sùil a thoirt dhith gus an do dh’fhairich i am mol le a casan. Ghabh i null is thug i sùil thar beul mór an eathair. Stad cha mhór a cridhe ’na com! Ceangailte air clàr, agus an clàr fhéin air a cheangal ris an tobhta, bha naoidhean balaich, a dhà shùil ghorm ’ga geur-choimhead. Chuir i a mach a làmhan agus dh’ fhosgail i am brata a bha suainte mun cuairt air. Thog i e, is chuir e ioghantas oirre cho blàth is a bha na làmhan beaga a chuartaich iad fhéin mu h-amhaich. Thug i sùil mun cuairt ach am faiceadh i neach eile beò no marbh air an tràigh ach duine cha robh am fradharc.

Dhìrich Annag suas agus a gàirdean paisgte mu ’n leanabh. Bha a

[TD 191]

[Dealbh]
An Cuan Siar ’na chabhaig gu cladach.
(Dòmhnull B. MacCulloch.)

cridhe làn gàirdeachais. Cha bhiodh i ’na h-aonar tuilleadh! Air bàrr na lighe sheall i rithist sìos chun na mara. An e aithreachas a ghabh na tonnan móra shìos fòipe a thug dhi a nis cuspair do ’n tugadh i a gràdh an àite a’ chuspair a thug iad bhuaipe? Thàinig taiseachadh gu a cridhe agus gàire gu a bilean.

Cha d’ fhuair balach a riamh altrumas na b’ fheàrr, na bu ghaolaiche, no na b’ fhurachaile na Alasdair Beag. Cha robh sùil Annaig a’ tighinn dheth agus nan tigeadh duine an rathad ruitheadh i leis steach do ’n bhothan mu ’n deidheadh a thoirt bhuaipe. Ghàireadh i ris is sheinneadh i dha. Agus bha Alasdair Beag cho bòidheach, laghach, solt, is nach b’ e ioghnadh sam bith ged a bhiodh cridhe Annaig a’ lìonadh le gràdh gach uair a shealladh i ris.

An uair a bha an leanabh mu thrì bliadhna dh’ aois, is e nis cho bonnail air a chasan, chan iarradh e ach a bhith ruith is a’ riagail timchioll an taighe. Cha robh de eagal air a mhàthair (oir ’se “mhàthair” a bh’ aige oirre, is dé eile bhiodh aige oirre ach sin?) ach gun deidheadh e ro dhàna air na creagan. Bha i air caora is uan a thoirt dha agus dh’ aithnicheadh e anns an treud iad. Leanadh an t-uan e agus uair no dhà rug a mhàthair air-san a’ leantuinn an uain sìos chun na tràghad far am biodh na caoraich a’ cromadh a dh’ itheadh na feamad. Rinn i boineid snàtha dearg dha, is cha deidheadh e mach air dorus as aonais.

Aon latha, is e a muigh is ise a staigh, nach ann a chuala i e a’ còmhradh ri cuid-eigin. Leum i chun an doruis agus chunnaic i Alasdair ’na shuidhe an uchd fir agus an dithis ag amharc air deilbh a bha ann an leabhar a bha aig an duine ’na làimh. “Dé tha thu ag iarraidh?,” ars ise ris an duine. “Chan ’eil mise,” ars an duine, “ag

[TD 192]

iarraidh càil. Tha mi air an t-slighe a Nis agus mi a’ dol a reic nan leabhraichean seo ann.” Shìn e thuice am Bìobull a bha ’na làimh. “Cha ghabh,” thuirt Annag is i a’ gabhail gréim air làimh a’ bhalaich is ’ga tharruing thuice fhéin. “Is fhada bho sguir mise a leughadh an leabhair sin, no chreidsinn anns an Tì sin tha sibh ag ràdh as ùghdar dha.”

Thill i steach an taigh is Alasdair ’ga leantuinn. ’Na làimh bha crois bheag a fhuair e o’n fhear-reice. Thàinig e steach oirre an toiseach a’ chrois a thoirt bhuaithe agus a tilgeadh do ’n teine ach bha eagal oirre gun goirticheadh sin an leanabh, agus dh’ fhàg i aige i.

Beagan ùine an déidh seo, mu thoiseach an t-Samhraidh, nach ann a dh’fhàs Alasdair Beag tinn. Bha Annag gus a dhol dhith fhéin le iomagain. Thug i oidhche an déidh oidhche gun chadal ach mu dheireadh thòisich am balach beag a’ dol am feabhas. ’S ann oirre a bha an t-aoibhneas an latha a dh’ iarr e oirre an t-uan beag a thoirt suas gu beulaibh na leapa agus am boineid dearg a thoirt dha ged nach robh e fhathast cho math ’na beachd-se is gum faodadh e éirigh. Bha fhios aice cho fad is a thug an tinneas sìos am balach beag, is gum feumadh e mathachadh nach b’ urrainn dhi-se thoirt dha. Dh’ fheumadh i fhàgail agus a dhol chun a’ bhaile a dh’ iarraidh gach nì a chuidicheadh Alasdair air ais gu shlàinte a rithist.

Dh’ fhalbh i tràth ’s a’ mhaduinn ann an dùil gum biodh i air ais mun dùisgeadh am balach. Is ioghantach gun do shiubhail duine riamh an t-slighe eadar Dìbeadal is am baile cho luath is a shiubhail Annag i a’ mhaduinn a bha siud. Fhuair i gach nì a bha i ag iarraidh is thill i gun anail a leigeadh. Cha robh coltas na maidne a’ còrdadh rithe. Bha an t-adhar dorch, bagarrach. Bha cudthrom mór air na niùil. Dé nan dùisgeadh Alasdair is ise gun sgeul oirre? Ruith i, is leum i na féithean a bha roimhpe. Chaidh na casan aice a ghearradh leis na clachan is leis an fhraoch ach dé bu mhò oirre sin? Mus robh i letheach slighe bha an iarmailt os a cionn mar gum biodh e air a sgoltadh is air a sgàineadh leis an dealanaich, agus bha an tàirneanaich a’ toirt crith air a’ mhòintich fo a casan. Dh’ fhosgail na niùil is thaom is dhòirt an t-uisge nuas. Ach chum Annag oirre is mu dheireadh thàinig i am fàire a’ bhothain. Cha do lagaich a ceum gus an d’ ràinig i an dorus. Thilg i steach roimhp’ e, ag éigheach ainm an leanaibh. Ach cha robh Alasdair r’ a fhaicinn. Bha an leabaidh falamh. 

Thug i sùil air an stòl a bha aig beulaibh na leapa far an robh aodach Alasdair air a phasgadh. Cha robh an t-aodach ann, agus cha robh am boineid dearg fo ’n chluasaig far na chuir Alasdair fhéin an raoir e. Ruith i a mach. “Alasdair! Alasdair!” dh’ éigh i. “Càite bheil thu, mo naoidhein ghràdhaich?” ’Se Mac Talla nan creag is nan cnoc a mhàin a fhreagair a glaodh, eadar fuaim nan tàirneanaich. Ach ’na cluasan bha, cuideachd, geumnaich uamharr na mara aig bonn nan creag nach robh ceud slat air falbh bhuaipe. Lean i an t-allt chun a’ chladaich mar a lean i e a’ mhaduinn a fhuair i Alasdair. Air bàrr na lighe sheall i sìos a rithist. Bha a’ mhuir ’na làn àirde a’ bualadh is a’ briseadh bàn fòipe. Dh’ éigh i ainm a’ bhalaich a rithist is a rithist, ach cha robh freagairt ach gàire fanoid na faorge. Mhothaich i do nì-éigin geal air sìneadh gorm a bha aig bonn na creige. ’Se uan Alasdair a bh’ ann agus r’ a thaobh am boineid beag dearg nach deach am balach

[TD 193]

beag a riamh a mach as aonais. Fhad ’s a bha i ’ga choimhead thàinig tonn a bu dàine na càch is rug i air a’ bhoineid is ann an trota bha e a’ seòladh air ais is air adhairt air uachdair na mara.

Thionndaidh Annag agus choisich i air ais gu dorus a’ bhothain. Cha robh i mothachail air càil a bha timchioll oirre—air an teine a bha a’ losgadh gun sguir os a cionn, air an tuil a bha dòirteadh as na speuran, air an tàirneanaich a bha bùrail is a’ beucail ’na cluasan. Cha b’ iadsan na naimhdean aice-se idir. Cha robh aice-se ach an t-aon nàmhaid—an t-uilebheist a bha aig bonn nan creag; a’ chùis-uamhais a bha an dara uair air a fàgail falamh.

Chaidh i steach agus leig i i fhéin sìos air làr a’ bhothain. Chan ’eil fhios dé cho fada is a thug i an sin, ’na sìneadh gun ghluasad. Ach mu dheireadh mhothaich i gun robh an iarmailt air sìtheachadh. Bha gach nì sàmhach ach fuaim an uillt air taobh a muigh an taighe. Sheall i chun na h-uinneige agus chunnaic i nì-eigin a’ deàlradh r’ a taobh ann an solus na gréine a bha a nis ag oidhirp air i fhéin a bhruthadh sìos far an robh na niùil a’ tanachadh. Bha an nì seo cho geal ann an dorchadas an taighe is gum b’ fheudar dhi a làmh a chur r’ a sùilean. Dh’ éirich i is rug i air ’na làimh is chuir i r’ a bilean e—crois Alasdair. Dé an goirteas a thug sin gu a cridhe! Ghlaodh i ’na h-àmhghair, dh’ fhàisg i a làmhan r’ a chéile is an uair a sheall i ris a’ chrois a rithist bha an fhuil oirre far an robh i an déidh a làmh a ghearradh. Leig i i fhéin air a glùinean agus chrom i a ceann. Thòisich a bilean a’ gluasad, gu mall stadach an toiseach, is i ag oidhirp air ùrnuigh a chur suas do ’n Ti sin a chaidh a lot air a’ chrois agus E neo-airidh air a phianadh. Ach ise! Nach ann air a lotadh a bha ise airidh? Shaoil leatha aon uair gun robh Alasdair, a leannan, r’ a taobh ’ga brosnachadh ’s ’ga cuideachadh. Thaom na deòir bho sùilean—deòir a dhiùlt chun a seo a thighinn. Bhris a cridhe ach anns a bhriseadh sin shlànuicheadh e.

An ceann ùine chaidh i null chun na leapa is shuidh i. Dh’ fhairich i gluasad mu casan agus air dhi amharc sìos chunnaic i ceann bàn a’ tighinn a mach—ceann Alasdair. Cha d’ thubhairt i facal ach ghlac i ’na h-uchd e. Bha a cheann fhathast fliuch o ’n am a ruith e dhachaidh o bhàrr na creige an uair a chaill e a’ bhoineid agus a chrùb e steach fo ’n leabaidh an uair a chuir an tàirneanaich eagal air. ’Se bha an déidh an cadal a dhèanamh staigh ann an siud! Tharruing Annag r’ a broilleach e, chrom i a ceann car tiota agus, an uair a thog i a rithist e, bha a’ ghrian air dorchadas an latha a sgaoileadh. Rinn i gàire.

[Sanas]

[TD 197]

Mar Chuimhneachan
RUARAIDH MACTHOMAIS (Oil-thaigh Obar-dheathain)

GED a bha i leatha fhéin air oidhche Nollaig cha do dh’ fhairich i aonranachd sam bith. Bha an rùm sgeadaichte mar a b’ àbhaist aig an am so de ’n bhliadhna: paipearan nan iomadh dath crochte bho mhullach an t-seòmair ’s a’ ruighinn nan oiseanan, na cairtean Nollaige ag aoibhneas rithe bho sgeilp an teine agus bho gach oisinn ris an cumadh iad an gréim. Bha a’ chlann air ùr fhalbh, an gleadhraich milis ’na cluasan, ’s an sprùilleach a dh’ fhàg iad air an làr ri thional fhathast. Cha robh cabhaig ann, ’s gun sgoil ann a màireach. Bhiodh iad an dràsda ag innse dh’ am màthraichean mar a chaidh dhaibh ann an taigh na “Leadaidh.”

Deich bliadhna fichead a thug i anns an t-seòmar sin. Gun teagamh bheireadh i corra chuairt a Ghlaschu as t-samhradh, ’nuair a bhiodh an sgoil dùinte, ach b’ e seo an dachaidh aice, is bha i a’ cur ris an teaghlach a h-uile bliadhna. Bha cuimhne aice a nochd air Iain Dhòmhnaill a bhith staigh aice bho chionn naoi bliadhna fichead—an dàrna Nollaig a bha i anns an taigh seo—is siud a nochd Dòmhnall beag aice, ’s e cho coltach ri athair ris an dà sgadan, ach gu robh aodach na b’ fheàrr air na bha riamh air Iain Dhòmhnaill.

’S e “An Leadaidh Liath” a bhiodh oirre. ’S e “Mrs. Wood” a bhiodh air na litrichean aice, agus ’s e sin a bhiodh aig a’ mhaighstir-sgoile agus aig a’ mhinistear oirre, ach cha robh càch ’ga fhaighinn nàdurrach a leithid sin a dh’ ainm a ràdh. Cha bhiodh e ceart Bean Iain no Banntrach Thormoid éigheachd air bean-teagaisg, agus co-dhiùbh cha robh lorg sam bith aca air ainm baiste an duine aice, no an robh e beò no marbh. Bha fhios gun do chaochail e bho chionn fhada, ’s gun i ag ràdh dad m’ a dheidhinn. ’S e “sibh” a chanadh iad rithe an clàr an aodainn, is “An Leadaidh Liath” ’nuair nach biodh i an làthair. Bhiodh i a’ faighinn corra litir á Ameireagaidh—’s dócha uair no dhà ’sa’ bhliadhna. Cha robh càirdean aice anns an eilean ann.

Agus Murchadh Thormoid Tàilleir! Bha e cho beag ’s cho meata ri athair fhéin, ach bha a choltas air gum biodh e cho geur ris na daoine bho ’n tàinig e. Sin agad e! Nach tric a chì thu an nàdur ud ann an daoine beaga, mar gum faigheadh an inntinn am biathadh nach d’ fhuair an corp. Cha b’ e gun robh cus coltais air Tormod ’nuair a bha e anns an sgoil gun robh am biadh a’ ruighinn inntinn a bharrachd. Ach air do shocair! An rud a bh’ ann gu nàdurrach thàinig e ’n uachdair, agus ’s è an clàrc a bh’ aig a’ choimeataidh an diugh, ged nach robh e ach òg. Bha tairbhe an obair na sgoile a dh’ aindeoin cùis.

’S e glé bheag de chéilidh a bhiodh i a’ dèanamh. Brònag bhochd, ’na suidhe anns an rùm sin, ’s a biadh ’ga thoirt thuice a h-uile tràth; ag obair air leabhraichean, ’s a’ dèanamh phioctairean beaga dh’ an chloinn. Beatha aonranach, gun chaidreabh, gun toil-inntinn Cha biodh i dol gu na bainnsean idir. Eadhon aig an eaglais fhéin cha chanadh i càil ach gun robh là math ann, is siud i suas an rathad, ’na aonar, a’ dèanamh air an dachaidh. Cha b’ e gun leigeadh i leas sin: nach robh Màiri Anna a staigh, ’s am biadh deiseil aice air a cionn. Ach nam b’ e ’s gun robh tinneas a measg na cloinne, bhiodh i anns an

[TD 198]

taigh sin mus cuirte dh’ iarraidh na nurs, a’ tairgse làimh-chuidich. Bha móran aig a’ chloinn m’a deidhinn.

Thug i sùil a rithist air na cairtean, a’ leughadh na bàrdachd air gach tè dhiùbh. Bha iad air an taghadh gu grinn. Bha cuimhne chùbhraidh aca oirre, ged a bha iad gu math sgapte air feadh an t-saoghail a nis. Sud Ailean Iain thall an Astràilia, ag obair air tuathanas-chaorach: bha comharran a’ bhaile aige air a theangaidh mus do dh’ ionnsaich e an ABC ceart. Thug an làmh-sgrìobhaidh aige ’na cuimhne an tàire bh’ aige leis a’ pheann. ’S bha i smaoineachadh ’nuair a bha e anns an sgoil gur h-e cosg tìde bh’ ann a’ fiachainn ri rud a chur ’na chlaigeann! Tà, cha b’ è. Agus Dòmhnall Mhurchaidh: ’s ann a Hong Kong a chuir esan a’ chairt dh’ an phost; cha robh fhios càite robh ’n t-soitheach aige nochd. Cairt eile á Canada, cairt á Ceann-a-deas Africa, dhà no trì á Sasuinn, is leth-dusan á Glaschu. Nach b’ ioghantach nach tàinig gin a Ameireagaidh am bliadhna? Cairt bho ’n mhaighstir-sgoile, is cairt bho ’n mhinistear. Cha tug i ach sùil chabhagach orra-san.

Bhiodh am maighstir-sgoile uaireannan a’ fàs sgìth dhith. An dara h-uair cha tigeadh smid aisde, agus cho luath ’s a bheireadh e iomradh air cloinn na sgoile cha robh allsadh a dol air a cainnt. Glé mhath! Bha e toilichte gu leòr gu robh bean-teagaisg aige cho eudmhor ’s a bha anns an eilean, ach bhiodh aire-san uaireannan air gnothaichean eile: céilidh bha gu bhith air a chumail le sgiobadh a’ bhuill-coise, Taghadh Pàrlamaid (bha taghadh ann air an fhoghar ud fhéin, is fear a’ fiachainn a steach a bha a’ gealltainn nach cuireadh e a mhàs fodha air being ach an Taigh Pàrlamaid an Dun-Eideann). Eadhon gnothaichean na b’ fhaide air falbh bho ’n dachaidh: Nyasaland, Taghadh Ceann-suidhe nan Stàitean Aonaichte. Dé ’n taobh a bha i an dùil a leumadh Ameireagaidh an turus so? Cha chanadh i guth.

Ach bha a thìde aice sgioblachadh beag a dhèanamh. Ged nach biodh cabhaig oirre anns a’ mhadainn, cha robh math an taigh fhàgail mar gun cuireadh am muir a thìr e. Bha brioscaid no dhà, air am pronnadh cho mìn ’s a dhèanadh brògan tacaideach e, ri thogail as a’ bhrat-ùrlair. Bha bailiùnaichean a fhuair an cruaidh-fhortan ’nan stiallan air an làr (bha Calum a’ Chnapair a’ fiachainn ri sgrìobadh a dhèanamh orra le peansail-luaidhe; cha robh athair beò, bròinean, ’s chan fhac e bailiùn a riamh chon a siud). Bheireadh i sgrìobag bheag air an t-seòmar, agus bhiodh an uair-sin tìde tea ann. Chan e gu robh feum aice air tea, as déidh na bha sin de bhiadh milis fhaicinn ’ga chagnadh. Ach cha thuigeadh Màiri Anna sin. Is bhiodh cothrom aice còmhradh a dhèanamh ri Màiri Anna fhad ’s a bhiodh i a’ càireadh na tea air a beulaibh. Cha mhór nach robh Màiri Anna cho déidheil air a’ chloinn rithe fhéin, is bha naidheachdan a’ bhaile aice bho thogail gu tasgadh an teine—is uaireannan eadar an dà cheann sin de ’n là.

’S e boireannach neònach a bha anns an “Leadaidh.” Bhiodh i an dàrna h-uair cho còmhraideach, ach is tric a chunnaic Màiri Anna i, ’nuair a bhiodh i ag innse dhi mu na balaich is na caileagan òga, is có bha suirghe air có, a thogadh i am paipear-naidheachd is a thòisicheadh i ’ga leughadh. Fìor dhroch fhasan, smaoinich Màiri Anna.

Thàinig gnog chun an doruis, is chuala iad an dorus ’ga fhosgladh,

[TD 199]

is guth cruaidh Chaluim Posta: “Litrichean, litrichean. Chan fhada bhios dad aig balaich leis an ceannaich iad buideal, leis na tha iad a’ cosg aig an Nollaig air cairtean.” Chaidh Màiri Anna chun an doruis, is thill i a steach leotha. “’S ann dhuibh-se bhios iad co-dhiùbh,” thuirt i ris an “Leadaidh.” “Tha an tea gus tarraing, is théid mi g’ a h-iarraidh dhuibh.”

’Nuair a thill Màiri Anna, bha an “Leadaidh” ’na suidhe aig a’ bhòrd bheag, is na litrichean air a beulaibh, gun fhosgladh. “Nach brèagh an stamp a th’ oirre siud,” ars ise; “cha b’ ann as an rìoghachd seo a thàinig i.” “Cha b’ ann,” ars an “Leadaidh,” is thog i a’ phoit gus an copan a lìonadh. ’S e comharradh eile bha siud, is dh’ fhalbh Màiri Anna gu ceann eile an taighe.

Ameireagaidh! Dé an naidheachd a bhiodh innte an turus seo? B’ fheàrr leatha nach robh i air a thighinn—a nochd co-dhiùbh. Bha i air a bhith sona gu leòr fad an latha, is na cairtean mun cuairt oirre, ’s a’ chlann bheag a’ ruideil ’s ag éigheachd, ’s iad a nis ag innse dh’ am màthraichean an là mór a bh’ aca an “Tigh na ‘Leadaidh’”. An àite bhith cuimhneachadh air an là sin dà bhliadhna dheug air fhichead air ais. Ach stad i leis an tàmailt. “Tha e beag gu leòr dhomh cuimhneachadh air.”

Agus bha deagh chuimhne aice air. ’Nuair a phòs i Seumas Wood ann an Glaschu bha obair gann anns a’ bhaile sin, is bha esan air gealladh fhaighinn gum faigheadh e obair an Ameireagaidh. Ach cha robh de dh’ airgead aca na phàidheadh faradh an dithis. ’S e bun a bh’ ann gun dh’ fhalbh esan leis fhéin, agus bha aice-se ri leantainn an ceann sia mìosan. Rinn i sin, ach fada mus robh na sia mìosan ann bha fhios aice gu robh leanabh gu bhith aice. Cha robh i airson innse dha gus an ruigeadh i, ach an dèanadh iad greadhnachas le chéile. Mealladh, mealladh! ’Nuair a ràinig ise Ameireagaidh bha Seumas Wood air boireannach eile a lorg, agus ged a bha e deònach tilleadh thuice-se, cha leigeadh an tàmailt leatha a ghabhail air ais.

Thàinig Màiri Anna chun an doruis a rithist. “A bheil dad tuilleadh a dhìth oirbh?” ars ise, ’s i toirt sùil gheur air a’ bhòrd ’s air an litir bha gun fhosgladh fhathast. “Chan ’eil, a Mhàiri Anna,” fhreagair an t’éile ann an guth sèimh, socair. “Chan ’eil an còrr a dhìth orm. Cha chreid mi nach téid mi a laighe tràth a nochd. Cha bhi feum agam air suipear. Is cha bhi cabhaig oirnn anns a’ mhadainn.” Thug Màiri Anna an aire nach robh i air deur tea òl, ged a bha deich mionaidean ann bho dhòirt i dha ’n chopan i. Cha robh i air mìr ithe. Is bha an litir gun a fosgladh. Thill i air a socair gu ceann shìos an taighe.

Agus an sin thàinig an leanabh. Gille a bh’ ann. Ise ann an Ameireagaidh, far nach aithnicheadh i duine. Ach an duine aice fhéin, is dé math bha sin? Ghabh an dotair a bha ’ga frithealadh truas dhi, no ’s dòcha nach ann dhì-se ghabh e truas. Bha e fhéin gun teaghlach, is thuirt e gun togadh iad an gille nan tugadh i cead dhaibh. Agus rinn i sin. ’S e rud duilich a th’ ann am math ’s an t-olc a chur ann am meidh. Thill i co-dhiùbh, is an ceann ùine thàinig i dha ’n bhaile seo, dh’ an sgoil seo, dha ’n taigh seo, is bha Ameireagaidh gu math fada air falbh. Is bha i ’n dùil gun rinn i feum. Bha litir a’

[TD 200]

tighinn uair no dhà ’sa’ bhliadhna, mar chuimhneachan, is bha fhios aice gu robh am balach ’na dhuine an diugh, agus e glé choltach rithe fhéin.

Dh’ fhosgail i an litir, agus leugh i i. Chaidh na deich bliadhna fichead anns an t-seòmar ’nan smàl. Bha na cairtean, na deilbh, na leabhraichean, mar luath. Chaidh sonas ’na sprùilleach, is thòisich an sprùilleach ag at mar aobhar dòchais.

Bha e a’ tighinn a màireach.

[Dealbh]

[TD 202]

Bantrach Choinnich Mhóir
Le ANNA NICCOINNICH

BHA taigh Bantrach Choinnich fo sgàil na beinne, dlùth ris a’ chladach. Tha mi an dràsda fhéin ’nam inntinn a’ coiseachd dhachaidh as an sgoil a nuas frith-rathad lùbach a’ bhaile, an rathad beag laghach ud a tha gabhail sìos mu Cheann na Cléidh gu ruige Plocropol. Chithinn ise ’na suidhe air carraig bhig anns a’ chladach agus i ag iasgach: bha i bòidheach, le sùilean glé ghorm agus gruaidhean àrda le rudhadh fallain. “Gabh a steach,” chanadh i, “bidh mi stigh le cudaigean ann am mionaid no dha. Cuir air an coire.” Dh’ ullaichinn am bòrd an tac an teine agus mus biodh an coire càil ach air goil bhiodh i staigh leis an iasg. Is iomadh àite thadhail mi air feadh an t-saoghail bho ’n uair sin ach biadh cho milis no cho suaimhneach a riamh cha do ghabh mi. Air an fhionnairigh bhiodh i sniomh agus bhiodh iomadach seanchas aice. “Bha,” ars’ ise, “maighistir-sgoile Gallda ann an seo ris an canadh iad Mgr. Robastan, agus bha e anabarrach math air an fhidhill. Dh’ fhaighnich e dhiom là, “Am bi sibh a’ faireachdainn na tìde fada?” “Cha bhi, Mhgr. Robasdain; fhad ’s a bhios pailteas clòimhe agam do mo chuibhill, pailteas tè airson na poite bige, agus Crìosda còmhla rium, carson a dh’ fhairichinn an tìde fada?”

Cha robh móran idir de ’n Bheurla aig Bantrach Choinnich ach saoilidh mi gun robh gliocas agus feallsanachd nan linntean bho chian agus nan linntean ri teachd anns na briathran iriosal, ciatach sin! Is beag a bha dh’ iomradh agam-sa an uair sin gum bithinn ag eadar-theangachadh nam briathran sin ann an cànain eile, do mhnathan ann an tìr fada fada a Ceann a’ Chléidh,—ri cladach Choromandel ann an ceann a deas nan Innseachan; agus air dhomh innse dhaibh ’nan cànain fhéin thubhairt iad rium, “Bha an sgeul ud a thug thu dhuinn air do bhancharaid anns na Hearadh Nerthiana”: (is e sin air eadar-theangachadh àluinn). Cha robh guth aice-se, a bharrachd, gum biodh snàilean òir de dhàimh spioradail air a shnìomh eadar i fhéin is iad-san.

Na h-Innseachan

Bheir mi nise cuairt sibh troimh ’n tìr mhaisich seo, tìr na gréine. Chì mi fhathast air cùl an taighe a’ chraobh cho làn de bhlàthan geala is gun robh i dòrtadh gu socair gun sgìos a sìthean gu làr mar bhrat de òg-shneachd fad chaoin shuaimhneach an latha. Chì mi càraid de leanabanan donna ’gan tional ’nan glaic a réir doigh na cloinne. Seall suas rithe agus chì thu gu bheil mu choinneamh gach sìthein a tha i sileadh fear eile fàs ’na àite. Thall fo bhur comhair tha chraobh ris an can sinn “Lasair na Coille” a’ sgaoileadh a mach bhrataichean sgàrlaid, a’ toirt dùbhlain do theas an latha. Seo an tìr far am faic sinn fo chomhair ar sùl ann an dubh na h-aon oidhche, an uair a dhòirteas na tuiltean, an dìthreabh a’ tighinn fo bhlàth mar an ròs. Bidh an talamh gu léir fo bhlàth agus na h-eòin uisge, geal mar an sneachd, air bruaich gach lòin. Glé fhaisg tha fearann Arcot far an do chuir Clive an cath, agus a réir eachdraidh bha mac do Rob Donn

[TD 203]

am bàrd a’ gabhail òrain Ghàidhlig airson cridhealas do na saighdearan a’ tighinn troimh bhealach Sholungur aig an am ud. Aite tioram, teth, creagach a tha an Sholungur far an tuig duine gu soilleir brìgh an fhacail—“sgàil na creige móire ann an tìr airsneulaich.”

Ach gu tric thigeadh boillsgeadh dìomhair do-rannsachail de mhothachadh ionadail f’ a chomhair m’ inntinn gach ceum de mo shlighe. Chan e mhàin gun robh gach lochan de dh’ uisge sèimh far an robh an lotus agus an duilleag-bhàite ri bruadar a’ toirt ’nam chuimhne lainnir gheal agus sanais nan lilidhean air lochan na Hearadh air an t-slighe gu Gàradh an Lòin agus Sgadabhagh, chithinn taighean tughaidh mar anns na h-Eileanan an Iar ach gun robh iad seo fo sgàil nan craobhan pailme. Bhiodh deatach ghorm os an cionn an uair a bhiodh na mnathan ag ullachadh biadh an fheasgair; cha robh annas sam bith ann dhomh ’gam faicinn a’ fasgnadh le criathair dhuilleach; bhiodh an t-sùist agus a’ chlach-bhràthann air cùl an tallain. Bha an crùisgean ’ga chleachdadh agus cragannan de chrèadh ruadh airson uisge mar a bha anns na h-Eileanan linntean air ais. Bha saobh-chreideamh làidir ’nam measg agus bha na h-aon chleachdaidhean leigheis aca is a bha againne airson tinneas-an-rìgh agus a leithid sin. Is minic a chunnaic mi balach beag le bonn coltach ri airgiod ceangailte air sreing mu amhaich; bha rannan ghisreagan aca cuideach ris an canadh iad mantra.

An Cànain is an Ceòl

Bha e aithnichte gu leòir gun robh càirdeas aig a’ Ghàidhlig ris a’ chànain aca gu h-àraidh far an robh Sanscrit a’ bristeadh a steach. Ann an àiteachan sònraichte bha an aon seòrsa stéidheadh orra. Cluinneamaid beagan de ’n cheòl aca. An seo far a bheil a’ ghrian gu drilseach a’ dòrtadh a nuas troimh dhoire nam meanbh-chraobh cluinnidh sinn gliongadaich glagan nan gobhar agus am buachaille cluich air feadan a measg nam preas. Suas troimh ’n bhaile tha ceòl eile—an ceòl-pòsaidh, am pìobair air thoiseach agus a’ chomhailteachd ’na dhéidh. Tha cuireadh againn gu taigh-na-bainnse agus gheibh sinn carthannas agus fialaidheachd mar anns na h-Eileanan fhéin. Chì sinn gnìomh-òrain bho ’n chloinn, a’ cur an céill gach car a nì iad bho dh’ éireas iad anns a’ mhadainn gus an sgeadaich iad an ceann le sìtheanan aig am an fheasgair. Tha e soilleir gu bheil buntanas aig stéidh-chiùil na Gàidhlige ri dòigh a’ chiùil aca-san. (Chuir mi focail Ghàidhlig ris an fhonn Innseanach, ghleidh mi cuimhne orra agus chuir mi ann an dealbh-chluich iad. Cha d’ rinn luchd-sgrùdaidh a’ Mhòid a mach nach e fonn Gàidhlig a bha ann!)

Théid sinn do ’n eaglais Innseanaich air là na Sàbaid. Is eireachdail an sealladh e a’ faicinn nam mnathan ag éirigh gu seinn le an trusgain shoilleir dhaite gorm, sgàrlaid, òr-bhuidh, agus anns an dèanamh leth-choltach ri earasaid na Gàidhealtachd bho shean. Seinnidh iad an aona sailm thar an t-sia fichead a réir an t-seann nòis Innseanaich—fonn beothail, bonnanta, drileanach, àlainn. Bhiodh cuireadh againn an còmhnaidh chun nam bainnsean agus air réiteach an Arkonam is iad na h-aon bhriathran àbhachdach a bha aig na bodaich a réir rian agus deas-ghnàth na cuirme is a chuala mi aig na bodaich ann am Màraig.

[TD 204]

Chì sinn òganach a’ tighinn a mach a bothan-dhuilleag oir is e buth fear-turuis anns an fhàsach a tha aige. Togaidh e bho thaobh an rathaid-mhóir cuinneag mheirgeach agus a mach leis an òran, a’ bualadh na cuinneige aig an aon am. Is e òran-snìomha a tha aige, agus ann am fonn, ann am beairteachd, ann an gluasad, bha e comh-fhreagart òrain-shnìomha Gàidhealtachd na h-Albann no na h-Eireann.

Bha e r’ a fhaicinn gun robh iad mar shluagh air an callachadh is air an ciùineachadh troimh na linntean. Thachair bean rium agus mi air turus, là, agus ars’ ise, “Thàinig sibh astar fada; feumaidh sibh tighinn a steach gu biadh,” dìreach mar gun canadh bean a Caolas Sgeire-buidhe. A rìs aig am tional nan cnothan-talmhainn an uair a thachair cailleach rium le sgeileid chnothan. Bha ise bochd agus is e sin na bha aice de bhiadh an t-saoghail, ach chuir i a dòrn do ’n sgeileid a thoirt dhomh earrann diùbh. Bha iorraim agus caoineadh aca, aig am bàs an luchd-dàimh, air a’ cheart mhodh agus sheòl is a chanadh na seann mhnathan anns a’ Ghàidhealtachd iad.

Is iad seo seallaidhean beaga air an dàimh dhìomhair a bha mar aobhar nach do mheas mi mi fhéin a riamh mar choigreach ’nam measg. Tha deilbh bheò a dh’ fhanas agam agus a thaisgeas mi mar earras luachmhor a ghnàth; na pàisdean a’ cur an làmh ri am bathais a’ cantainn gu socharach Salaam, na mnathan le ’n trusgan de iomadh dath agus cragannan buidhe air an gualainn; gabhaidh iad sìos gu lòn na duilleig-bàite a dh’ iarraidh uisge; tha gàir air an aodann agus na cragannan a’ dealradh ris a’ ghréin. Chì mi na caileagan a’ dol mu ’n cuairt mar fhlùirean beò, criosan airgid a’ dèanamh ceòl binn mu chaol an cas, a’ seinn an gnìomh-òrain le deagh-ghean is le maise; tha sìtheanan geala ’nan cuailein dorcha . . . .

Ach cluinnibh seo. Còisir de chloinn na sgoile ann an Arkonam a’ seinn “Buain na Rainich”! Dh’ ionnsaich mi dhaibh e; thog iad e gu furasda. Seo a’ chànain iomlan, cànain a’ chiùil, a thogas gu sàmhach agus gun ro-chùram drochaidean òir bho dhuine gu duine agus bho rìoghachd gu rìoghachd

(Bha Anna NicCoinnich an toiseach ’na ban-mhaighstir sgoile anns na Hearadh. An déidh sin bha i bliadhnachan a’ teagasg anns na h-Innseachan, agus an diugh tha i dèanamh obair mhór is fhiachail an ceòl is an Gàidhlig an Sgoil ’Ic Neacail an Steòrnabhagh.)

[Sanas]

[TD 210]

Dòmhnall Mhogastad agus Seasaidh Bhaile Raghnaill
COINNEACH MAC A’ PHEARSAIN (Cille Mhoire)

BHO linntean ciana bha Iochdair Thròndairnis iomraideach ann an eachdraidh na h-Albann. Is gann gu bheil òb no rudha, cnoc no gleann de ’n cheàrn seo de ’n Eilean Sgìtheanach aig nach ’eil a sgeul fhéin ri innseadh. Tha aon sgeul àraidh ann a tha mi ’n dùil a bhios air aithris an Cille Mhoire cho fad ’s a bhios a’ Ghàidhlig mar a tha i fhathast ri cluinntinn mu ’n chagailt. ’S e sin an sgeulachd mu Dhòmhnull Mhogastad agus Seasaidh Bhaile Raghnaill.

Bha Dòmhnull Mhogastad ’na òganach cho sgairteil is cho eireachdail ’s a bha ’san Eilean Sgìtheanach, agus Seasaidh Bhaile Raghnaill ’na maighdean cho bòidheach dreachmhor ’s a gheibhte ’s na h-Eileanan an Iar gu léir, is bha meas mór orra le chéile. Bha Dòmhnull de theaghlach uasal mar a bha Seasaidh i fhéin, ach ged a bha baile fearainn aig Uisdean Mhogastad, athair Dhòmhnuill, bha teaghlach mór ann is cha robh sùil aig Dòmhnull ri roinn a b’ fhiach a thighinn air fhéin.

’S e duine cothromach a bh’ ann am Fear Bhaile Raghnaill is cha robh e a’ faicinn Dhòmhnuill math gu leòir do ’n nighinn aige-san. Gu dé ach gu ’n tàinig bàillidh Gallda, do ’m b’ ainm Cooper gu ruige Uidhist is thuit esan an trom ghaol air Seasaidh. Bha gu leòir de chuid an t-saoghail aige-san agus chòrd an gnothach gu ro-mhath ri Fear Baile Raghnaill. Cho-éignich e Seasaidh gu gealladh pòsaidh a thoirt do Chooper is rinneadh cuirm mhór air sgàth a’ chùmhnaint a sheulachadh. Cha robh dìth air ceòl is fleadhachas.

A suas ri meadhoin oidhche ghearain Seasaidh nach robh i a’ faireachadh gu math is thog i oirre suas an staidhir gu a seòmar fhéin. Las i coinneal is chuir i anns an uinneig i agus cha b’ fhada gus an do nochd Dòmhnull e fhéin, is gun fhios gun fhàth, gun fhaireachadh rinn e fhéin is Seasaidh air a’ chladach. Bha ’gam feitheamh an sin bàta le ceatharnaich a Tròndairnis. Thog iad orra ’nan deann a’ dèanamh air an Eilean Sgìtheanach, ach, mar a bha am mi-fhortan an dàn, bha gaoth an eara-dheas ’nan aghaidh is i a’ sìor shéideadh na bu chruaidhe. Bha an oidhche dubh, dorcha, is cha robh solus no combaist aca. Cha robh ann daibh ach leigeil leatha ruith leis a’ ghaoith.

Ann an camhanaich an latha fhuair iad iad fhéin mu choinneamh cladach Roghadail anns na Hearadh, an dearbh àite a bu mhath leotha leotha a sheachnadh, oir nach b’ ann an sin a bha a chòmhnuidh aig bràthair-màthar Seasaidh, ach bha an soirbheas cho garbh is mach robh an còrr air ach am bàta a leigeil gu tìr. Có a’ cheud fhear a chunnaic iad air an lamraig rompa ach Fear Roghadail?

Chaidh Seasaidh bhochd a thoirt gu taigh bràthair a màthr agus fhuair Dòmhnull a chàineadh gu bhrògan agus mhaoidheadh air gun a dhubh no a dhath fhaicinn an taobh ud tuilleadh. Ach mu ’n do dhealaich Dòmhnull ri Seasaidh chuir e cagar ’na cluais gu ’m bitheadh

[TD 211]

e air ais an taobh a staigh de thrì làithean no mar thuirt am bàrd e:

“Sin thubhairt Maighstir Dòmhnull,
‘A Sheònaid na bi ’gam chaoidh,
Mu ’n tig an ath Di-Dòmhnuich
Bithidh sinn pòsda ge b’ oil le ’n cridh’;
Fàilte dhuit, deagh shlàinte leat’.”

Chuireadh Seasaidh fo chìs. Bha bean an taighe a’ cadal anns an aon sheòmar rithe is bha fear faire air a chois fad na h-oidhche.

Ach gu dé mu Dhòmhnull? Bha e cho math ri fhacal. Thill e do ’n Eilean Sgìtheanach is fhuair e soitheach eile an Uige le sgioba sgoinneil a bha gu math deònach cuideachadh leis. Stiùir iad gu tuath a’cumail gu math a mach ’s a’ chuan gus an tàinig beul na h-oidhche. An sin dh’ atharraich iad an cùrsa agus gu bog, balbh aig a’ mheadhon-oidhche, theann na laoich ri ’n gnothach. Mu ’n do mhothaich am fear-faire gu dé bha tachairt chaidh stail a chur mu bheul, is dh’ fhiosraich e ceangal nan trì caol gu teann is gu daingeann.

Thachair gu ’n robh caileag shearbhanta a mhuinntir Thròndairnis an taigh Fhir Roghadail agus cha robh ise gun làn eòlas a bhith aice air mar a bha cùisean eadar Dòmhnull is Seasaidh. Bha co-fhaireachdainn aice riutha agus b’ ann le rùn a cridhe a dh’ aontaich i cuideachadh le Dòmhnull. Mu ’n deach i a laighe dh’ fhàg i té de na h-uinneagan gun a glasadh. B’ ann oirre sin a fhuair Dòmhnull a staigh.

Cha b’ fhada gus an d’ ràinig e an seòmar ’san robh Seasaidh; thug e rabhadh air an dorus gu ’n robh e air tighinn ach gu dé a thachair ach gu ’n do mhothaich bean an taighe dhi a’ gluasad is i ag éirigh. Ghabh i amharus gu ’n robh an t-eun a shaoil i bhith ’san nead a’ dol a sgaoileadh a sgiathan, is dh’ eubh i na creachan. Dhùisg so a h-uile mac màthar a bha fo chromadh an taighe. Cha robh mionaid ri chall. Chuir Dòmhnull a cheann am mach air an uinneig is ghlaodh e ris na gillean a dh’ fhàg e am muigh gu ’n robh e ’na phrìosanach. “Ma tha,” arsa Dòmhnull Ruaraidh a Cille Mhoire, “cha bhi thusa fada mar sin,” is e a’ cur a ghuala ris an dorus is a’ dèanamh bùird dheth. ’S ann an siud a bha an ùpraid, a’ dìreadh ’s a’ teàrnadh na staidhre, briseadh ghlasan, fosgladh dhorsan, gus mu dheireadh, neo-ar-thaing do Fhear Roghadail no aon a bha leis, an deach Seasaidh a toirt air falbh, is mu ’n d’ fhuair an fheadhainn a bha air ùr dhùsgadh as an cadal an toinisg air ais, bha na gillean is na bha iad an tòir air gu sàbhailte air bòrd na soithich, “Ealasaid.” Cha robh iad fada ’ga cur fo aodach, i thug iad air ball farsuingeachd cuain dhi.

Faodar a thuigsinn gu dé am beachd a ghabh Fear Roghadail de ’n iomairt seo agus cho luath is a ghabhadh dèanamh, chuir e fios cabhagach gu Baile Raghnaill a’ sparradh air a theachdaire gun e a dhèanamh moille sam bith air a thurus. Ràinig an teachdaire a cheann-uidhe an ath latha agus bha maoidheadh is mionnan an sin ’nuair a chuir e an céill fàth a thuruis. An làrach nam bonn fhuair Cooper aiseag gu Dun-bheagain far an d’ fhuair e long agus sgioba a dh’ fhalbhadh leis an tòir air bàta Thròndairnis. Ach bha iùbhrach Dhòmhnuill am fianuis Rudha Réidh an Geàrrloch, mu ’n d’ ràinig iad Rudha Hunais. Cha robh aca ach saothair an dìomhain is b’ fheudar tilleadh mar a dh’ fhalbh iad.

[TD 212]

Ràinig an “Ealasaid” Ullapul gu sàbhailte. Chaidh a’ chàraid òg air tìr an sin. Chuir iad an aghaidh ri Glaschu agus le snaim a’ phòsaidh thug iad bòidean dìleas do chàch a chéile. Chionn ’s nach robh tilleadh dhachaidh ann dhaibh thog iad orra gu Austràilia, far an robh tomhas math de shoirbheachadh aca.

Ged bha Dòmhnull is Seasaidh an nis far nach cuireadh bàillidh no neach eile cùram orra cha b’ ann mar sin a bha a’ chùis do na gillean a chaidh còmhla riutha air an “Ealasaid.” Cho luath is a fhuair iad dhachaidh, chaidh an lagh a chur orra. Thugadh iad gu cùirt an Inbhirnis, ach fhuair iad dheth. Air a’ bhinn seo a bhith air a toirt am mach, rinn òigridh a’ bhaile othail mhór riutha is bha a leithid de fheala-dhà is de mhagaireachd aca air Cooper is gu ’m b’ fheudar do ’n duine bhochd teicheadh am mach air dorus-cùil na cùirte, agus thug e a’ Mhanachainn air.

Mu thimchioll ochd bliadhna air ais thàinig dithis ghillean òga, coigrich, do Iochdar Thròndairnis. Co bha seo ach na h-oghaichean aig Dòmhnull Mhogastad is Seasaidh Bhaile Raghnaill, a thàinig a Austràilia a dh’ fhaicinn na dùthcha as an d’ fhalbh a’ chàraid air am bi cuimhne fhad ’s a bhios bainne aig boin bhric agus muir a’ bualadh ri lic ann an Tròndairnis mhóir nam bonnach far an d’ fhàg am bochd a bheannachd.

[Sanas]

[TD 219]

Sean Eolas-Luibh

(II) AN T-AITIONN

LE ALASDAIR MAC’ILLE MHAOIL

[Dealbh]

GHEIBHEAR an t-aitionn fo iomadh ainm mar, Staoin, Iubhar-beinne, agus Iubhar-àigh. O shean bha e ’na ghnàths-glanaidh aig na Gàidheil teine aitinn fhadadh air Latha na Bliadhna Uire ’s an taigh-chòmhnuidh agus anns a’ bhàthaich. Dh’ fheumtadh an connadh seo a spìonadh le a bhun, na meanglanan a roinn ’nan ceithir pasgan eadar na cóig meòir, agus an duan a ghabhail:—

“Buainidh mis’ an t-iubhar-àigh
Roimh chóig aisnean croma Chriosd,
An ainm an Athar, a Mhic ’s an Spioraid Naoimh,
Air bhàthadh, air ghàbhadh ’s air ghrìobhadh.”

Aig aon am bhatar a’ trusadh nan caorunn-staoin air monaidhean na Gàidhealtachd, agus ’gan cur do ’n Olaind, far an robh iad gu bhith leasachadh na braiche o ’n robh an deoch-làidir <eng>gin<gai> air a tarruing. Tha an t-ainm Tom-aitionn, baile beag faisg air Inbhirnis, mar theisteas air cho pailt ’s a bha am preas seo anns a’ cheàrnaidh.

Loisgeadh na Greugaich caoruinn-staoin aig adhlacadh, gus na deamhain fhuadach. Chuireadh samh an tomain-staoin na coin-sheilge air seacharan, agus bheireadh a’ mhaigheach a casan as a’ ghàbhadh.

Anns an Eadailt chuirteadh am preas-staoin ri taobh an doruis gus na buidsich a ghràineachadh; bha e mar fhiachaibh orra na duilleagan àireamh mus tigeadh iad a steach, nì a bha ach beag eucomasach.

[TD 220]

A’ Fàgail Loch Bhraoin
DONNCHADH MACLEOID (Achadh a’ Chàirn)

IS anns a’ bhliadhna 1773 a thàinig soitheach a steach do Loch Bhraoin, an tòir air luchd-imrich a rachadh do Ameireaga a Tuath. Cha b’ e so a’ cheud turus a chaidh an t-soitheach seo, do ’m b’ ainm “Hector,” thar chuain le eilthirich, oir tha e coltach gun chuir i Albannaich air tìr roimhe seo ann am Boston anns a’ bhliadhna 1770. Gu math fada roimh an am sin, cuideachd, tha e coltach gun deach muinntir a taobh Inbhirnis air imrich, le Iain Mór Mac an Tòisich a Borlum air an ceann, agus gu ’n do thuinich iad an Georgia an 1736.

Ach ’s ann air muinntir Loch Bhraoin a tha mo sgeul an dràsda. Bhuineadh an t-soitheach a dh’ ainmich mi cheana do Mhgr. Pagan, marsanta a Grianaig. Cheannaich esan agus fear ris an canadh iad Dotair Witherspoon trì roinn fearainn ann am Pictou, agus as an leth ghabh Mgr. Iain Ros os làimh an t-soitheach a thoirt dhachaidh agus a lìonadh an Albainn le fir-àiteachaidh a bhiodh deònach tilleadh leis do ’n dùthaich chéin seo. Cha bhiodh sgillinn ri phàidheadh air faradh agus a thuilleadh air an sin, ghealladh do gach fear tuathanas ann am Pictou agus lòn bliadhna a nasgaidh. ’Nuair a ràinig an Rosach Alba, agus a thug e cunntas deas-chainnteach air cho taitneach ’s a bha an dùthaich thall, bha móran deònach falbh air ais leis, gach fear a’ roimh-bheachdachadh air an tuathanas àillidh a bhiodh aige a dh’ aithghearr.

Thàinig an t-soitheach gu Grianaig, far an deach trì teaghlaichean agus cóig gillean neo-phòsda air bòrd. A sin sheòl i gu Loch Bhraoin, an Siorrachd Rois, far an d’ fhuair an Rosach trì teaghlaichean deug air fhichead agus cóig gillean fichead. Bhiodh mu dhà cheud eilthireach air bòrd. Tha beul-aithris an Ach-’ille-bhuidhe ag ràdh gun deach aon fhear a bhàthadh ’nuair a bha iad a’ dol air bòrd ’s an t-soitheach air acair anns a’ chaolas.

B’ ann an deireadh an t-samhraidh, matà, ann an 1773 a ghabh an còmhlan seo soraidh dhùrachdach le dùthaich am breith ’s a chuir iad aghaidh air an dùthaich chéin, is tha e coltach nach robh air bòrd air an turus seo ach dithis, aon seòladair agus Iain Ros e fhéin, a chaidh riamh roimhe thar a’ Chuain Siair. Thàinig pìobaire air bòrd dìreach mu ’n do sheòl iad gun réiteachadh ’sam bith a dhèanamh roimh sin air son falbh, ’s e gun airgiod gun bhiadh. Cha robh an caiptean deònach a thoirt leis, ach rinn càch eadar-ghuidhe air a shon, agus gheall iad a bheathachadh. Mar sin chaidh e còmhla riutha, agus gu dearbh cha bu mhisde an gnothach sin. Bha feum gu leòir air ceòl airson an cridheachan a chumail suas mu ’n do ràinig iad an taobh thall, is bha am pìobaire glé mheasail aca uile. Tha e coltach gu ’m biodh iad a’ seinn, a’ dannsadh, agus a’ gleachd cuideachd, airson an tìde chur seachad air bòrd.

Bha an soitheach cho grod, breòite ’s gun toireadh iad am fiodh as a chéile le meòirean is bha cùram gu leòir air na bha tuigseach ’nam measg. Faisg air <eng>Newfoundland<gai> thàinig stoirm gharbh is chaidh iad dhe chùrsa cho fada ’s gun tug iad ceithir là deug mu ’n do ràinig iad an dearbh àite a rithist. Cha robh réite no goireasan air bòrd ann, agus gu mì-fhortanach thàinig tinneas nan car agus chaill iad ochd

[TD 221]

deug de ’n chloinn leis a’ bhreac agus an tinneas-gearraidh. Smuainich fhéin air an àmhghar a dh’ fhuiling iad ’nuair a leig iad na leanabain ud leis a’ chuan. Mu dheireadh cha robh móran bìdh air fhàgail is bha uisge gann cuideachd. Cha b’ fheàirrd a’ chùis sin oir b’ ann air feòil shaillte a bha iad a nis a’ tighinn beò. Bha an t-aran coirce air liathadh, ach chuir Uisdean MacLeòid ann am poc’ e, ’nuair a bha càch a’ dol ’ga thilgeil air falbh, agus bha iad glé bhuidheach air an déidh sin, ’nuair a bha an t-acras ’gan tolladh. An déidh aon seachduin deug, air a’ chóigeamh là deug de ’n t-Sultuin, leag iad acair anns an acarsaid faisg air an àite ’s a bheil Pictou an diugh. Chuir cuid de na gillean orra an deiseachan Gàidhealach—ged bha iad toirmisgte an Albainn an uair ud—agus, leis a’ phìobaire air an ceann, chaidh iad air tìr ’san fhàsach uaigneach fhiadhaich ud. Nach b’ e siud am briseadh-dùil! Càit’ an robh na h-oighreachdan brèagha ris an robh sùil aca? Cha robh an seo ach coille dhùmhail gun réiteach gun fhàrdach. Cha robh guth air a bhiadh a ghealladh dhaibh. Thòisich iad air togail bhothan airson dìon dhaibh fhéin ’s an teaghlaichean, ach cha b’ e obair coille rud air an robh iad eòlach. Cha robh e ’nan comas sìol a chur no bàrr a bhuain aig an am ud de ’n bhliadhna, is bha cùisean buileach na bu mhiosa bho ’n a bha am fearann a fhuair iad trì mìle co-dhiùbh bho ’n chladach agus cha robh e furasda dhaibh mar sin a bhith ri iasgach. Bha Innseanaich is beathaichean fiadhaich pailt cuideachd, agus chan ’eil ioghantas ’s am bith orm-sa gun dhiùlt cuid dhiùbh tuineachadh far an do threòraich an Rosach agus na fir-ionaid iad. Mu dheireadh thall fhuair na fir-ionaid bathar, ach bho’n a bha iad fhéin ’s na h-imrich a nis a’ dol a mach air a chéile cha toireadh iad seachad dad, ged a bha na Gàidheil ainniseach ’nan airc.

Bhòidich iad gu ’m faigheadh iad an lòn a bha dhìth orra, agus chaidh iad gus na fir-ionaid a cheannach na b’ urrainn dhaibh. Dhiùlt an dithis a choinnich iad dad a thoirt seachad, ach thug na Gàidheil leotha le làmhachas-làidir gach nì air an robh feum aca aig an am. Cheangail iad na fir, an déidh an gunnachan a thoirt bhuapa, thomhais iad a mach gach bathar a bha dhìth orra is rinn iad suas cunntas do gach neach mu ’n do dh’ fhalbh iad, a’ fàgail aon fhir chalma treun airson na fir a leigeil saor ’nuair a bhitheadh càch aig astar sàbhailte.

Chaidh fios gu Halifax gun robh na Gàidheil ri ar-a-mach agus fhuair Caiptean Archibald òrduch saighdearan a thoirt ’nan aghaidh. Dhiùlt e seo a dhèanamh, ag ràdh gun robh esan eòlach air na Gàidheil, nach b’ e reubailtich a bha annta, ’s gu ’n robh iad feumach air cuideachadh. Tha an laoch so airidh air cliù buan airson na rinn e as an leth; fhuair iad cuideachadh nach bu bheag agus tha e air a ràdh gu ’n phàidh a h-uile fear riamh na thugadh dha air dhàil.

’S iomadh rud a dh’ fhuiling iad air a’ cheud gheamhradh ud. Dh’ fhàg cuid dhiùbh an dùthaich agus fhuair cuid eile obair latha meadhonach faisg air làimh, ach bha mhór-chuid ’nan éiginn. Bha an aimsir stoirmeil, le sneachd is gaillionn. Choisich cuid dhiùbh ceithir fichead mìle gu Truro a cheannach bhuntàta is flùr is thug iad leotha sin air ais air an druim. Tha e air aithris gun robh aon teaghlach a’ bruich gucagan nan craobh-beithe airson lòin, is gun do thog teaghlach eile sgoilteannan bhuntàta airson an itheadh, an déidh an cur air son sìl.

[TD 222]

Ach ’nuair a thàinig an t-earrach agus an samhradh bha cùisean na b’fheàrr, ged nach robh air fhàgail dhiùbh an uair sin ach trì fichead ’s a h-ochd deug. Bha iad a nis math air sealg, is thòisich iad ri reic fiodha as a’ choille. Beagan bhliadhnachan an déidh sin tha e coltach gu ’n bhuain iad as t-fhoghar 269 tomhais <eng>(bushels)<gai> de chruithneachd, 13 de sheagal, 56 de pheasar, 36 de eòrna agus 340 puinnd de lìon. Bha stoc aca cuideachd—trì daimh dheug, trì mairt dheug, cóig laoigh dheug, cóig caoraich fhichead agus aon mhuc. Bhiodh iad a’ togail eisear bho ’n chladach agus bha pailteas éisg anns a’ mhuir, is mar sin cha robh eagal an acrais orra tuilleadh, ach ’s mi tha cinnteach nach do dhì-chuimhnich an linn ud ri ’m beò a’ cheud gheamhradh a chuir iad seachad an Ameireaga.

[Sanasan]


[TD 223]

Piobairean An Eilein
EOIN DOMHNULLACH (Cille-Mhoire)

AN co-cheangal ris gach beinn is bealach, glac is càrn ann an Gàidhealtachd na h-Albann tha eachdraidh no sgeul air choir-eigin. Mar a tha na bliadhnaichean a’ dol seachad, is sprochdach leam a ràdh gu bheil móran de na sgeulachdan taitneach ud air an diochuimhneachadh. Tha an seann sluagh còir a bha a’ gabhail tlachd anns na sgeulachdan a nis a’ fàs tearc air feadh na Gàidhealtachd, agus mo nàire! Chan ’eil an gineal òg a tha a’ gabhail an àite a’ cur ach ro bheag de ùidh anns na nithean a bha a’ toirt a leithid de thoil-inntinn do an sinnsearan.

Ann an ceann an iar an eilein Sgitheanaich ri taobh Loch Follart agus dlùth do Dhun-bheagain tha baile ris an canar Boirearaig, agus gu dearbh is iomadh sgeul sòlasach agus eachdraidh dhìomhair a dh’ innseadh mu dhéidhinn mu thimchioll a’ ghealbhain mhòna ann an dachaidhean an eilein ’s na làithean a dh’ aom. B’ ann an ceàrn de Bhoirearaig a bha an sgoil phìobaireachd aig Cloinn MhicCruimein, na pìobairean cliùiteach ud a choisinn urram agus meas anns gach àit ’s an deachaidh iad.

Anns na làithean ud bha e mar chleachdadh aig gach triath Gàidhealach pìobaire, lighiche, bàrd, fear-ionmhais, gobha agus clàrsair a bhith aige. Fad iomadh linn bha Clann MhicCruimein ’nam pìobairean aig cinn-fheadhna nan Leòdach. Tha iad ag ràdh gu ’n tàinig a’ chiad fhear de ’n ainm so maille ri MacLeòid o bhaile

[Dealbh]
Bàgh Phort-rìgh as t-Fhoghar
(Alasdair MacDhonnchaidh)

[TD 224]

anns an Eadailt da ’m b’ ainm Cremona, ri am Rìgh Alasdair na h-Albann. A réir coltais bu chruitear a bha ’s an duine seo agus bha e ’na fhear ciùil sònraichte ’na latha is ’na linn féin. Dh’ ainmicheadh e an déidh an àit anns an d’ rugadh e agus na thàinig uaithe fhuair iad an t-ainm Clann ’ic Cruimein. Their cuid eile gu ’r h-ann o shliochd dhraoidhean a thàinig an treubh seo agus gum buin iad do shliochd rìoghail Eireannach, oir bha aig aon am rìgh air Eireann do ’m b’ ainm Crimthann. Is dòcha an àite seo uile gur h-ann o ’n t-seann treubh Cheilteach—Clann Mhic Gurimen a fhuaireadh an t-ainm. Ach ge b’ e cia as a thàinig an sliochd ud cha robh pìobairean ann an Albainn cho ainmeil ri Cloinn ’ic Cruimein an Dùin.

Bha iad ’nam pìobairean cho cliùiteach ’s gun robh oil-thaigh air a thogail leotha do ’n robh uaislean agus cinn-fheadhna na h-Albann agus na h-Eireann a’ cur an luchd-ciùil a chum oileanachadh fhaighinn. Bha na bailtean-fearainn ris an abrar Boirearaig agus Galltrigil aca gun mhàl o MhacLeòid maille ri iomadh sochar eile. Faisg air an Oil-thaigh bha Slochd nam Pìobairean, far am biodh na pìobairean a’ cluich. Dlùth air seo, cuideachd, bha Uamh nam Pìobairean, anns am biodh na pìobairean ainmeil mar bu trice a’ dol an àm a bhith dèanamh phort ùra. A réir beul-aithris cha bhlaiseadh MacCruimein air biadh no air deoch am feadh a bhiodh e ri cur ri chéile pìobaireachd shònruichte. Aig uairean bhiodh e anns an uaimh trì làithean is trì oidhchean gun dol dhachaidh, ach aig ceann na tìde seo bhiodh ceòl-mór ùr air choir-eigin air a dhèanamh aige agus bha a luach-saothrach aige air mhaireann. ’S e a b’ ainm do ’n cheud phìobaire dhiùbh Iain Odhar agus b’ e am fear mu dheireadh anns an dreuchd Iain Dubh. Bha mac aig Iain Odhar—Dòmhnull Mór MacCruimein—’n a fhear-ciùil cho ainmeil ’s a bha ’s an rìoghachd, agus chluich e ann an Sasuinn is ann an Eirinn an làthair mhaithean agus uaislean le mór urram. Bha mac aig Dòmhnull Mór da ’m b’ ainm Pàra Mór agus cha robh esan ceum air dheireadh air athair, agus chuir e r’ a chéile barrachd de phuirt phìobaireachd air aon duine eile air a bheil cunntas againn. Bha ochdnar mhac aig Pàra Mór cho eireachdail, a réir eachdraidh, ’s a sheas riamh air bonn bròige. Gu mi-fhortanach thàinig aon là do Loch Dhuin-bheagain long a bhuineadh do thìr chéin agus aig an robh air bòrd fiabhrus ro mhairbhteach. Gu h-aithghearr sgaoil an fhiabhrus air feadh Dùthaich ’ic Leòid agus chaochail seachdnar de mhic ’ic Crumein. ’S ann mar thoradh air seo a rinn e am port tiamhaidh, muladach, ris an canar “Cumha na Cloinne.”

Anns a’ bhliadhna sia-ceud-deug, da fhichead ’s a h-aon deug bha MacLeòid Dhuin-bheagain agus Fear Thalasgair, tànaistear an teaghlaich, air an dèanamh ’nan Ridirean le Rìgh Teàrlach II, agus mar bu dual bha Pàra Mór, a bu phìobaire dhaibh aig an am, còmhla riutha. Thugadh MacCruimein an làthair an rìgh agus an sin chluich e aon de a phuirt féin. Bha an rìgh cho math air a dhòigh is gun do cheadaich e do Phàra a làmh a phògadh—onair nach d’ fhuair móran eile roimhe no na dhéidh. ’S ann aig an am sin a rinn am pìobaire cliùiteach am port “Thug mi pòg do làimh an Rìgh.” Bha Ruaraidh Mór MacLeòid, a réir eachdraidh, ’na dhuine fìor eireachdail agus ’na cheann-feadhna measail, fialaidh. Bha e féin is Pàdruig glé mhór aig a chéile, agus an

[TD 225]

uair a chaochail Ruaraidh cha b’ urrainn Pàra fantuinn na b’ fhaide ’s an Dùn. Thog e air a dh’ ionnsaigh a thaighe féin ann am Boirearaig agus air dha an caisteal fhàgail shéid e suas an ceòl tiamhaidh, drùiteach, ud, “Cumha Ruaraidh Mhóir.”

Tha facail ris a’ phort seo ’s a’ Ghàidhlig:—

Tog orm mo phìob is théid mi dhachaidh,
’S duilich leam fhéin, mo léir mar thachair.
Tog orm mo phìob ’s mi air mo chràdh
Mu Ruaraidh Mór—Mu Ruaraidh Mór.

Tog orm mo phìob—tha mi sgìth,
’S mur faigh mi i—théid mi dhachaidh;
Clàrsach no pìob cha tog mo chridh’
Cha bheò fear mo ghràidh, Ruaraidh Mór.

Tha beul-aithris ag innse, an uair a bha Pàdruig ’n a bhalach òg gun robh e ’na shuidhe air bruaich aibhne air là àillidh, ciùin, grianach samhraidh is e ri cluich port air feadan cuilce a rinn e féin, an uair a thàinig d’ a ionnsaigh maighdean ro-sgiamhach a rinn suidhe r’ a thaobh. “Tha thu féin math air cluich an fheadain, a Phàdruig,” ars ise. Fhreagair am balach nach robh, ach gu ’m biodh e a’ fiachainn ri port a chluich. “Thoir éisdeachd dhomh-sa am feadh a dh’ ionnsaicheas mi am port seo dhuit,” ars ise. Cha chuala cluas neach riamh port cho milis, ceòlmhor, ’s a dh’ ionnsaich i dha. An am dhaibh dealachadh thug a’ mhaighdean sionnsair airgid as a pòc agus shìn i do Phàdruig e ag ràdh, “Cuir thusa an sionnsair seo anns gach pìob a gheibh thu agus cha tachair riut neach a bheir bàrr ort cho fad is nach ionnsaich thu am port seo do neach eile.” Bho an am seo chaidh cliù Phàdruig fad is farsaing. Bha e ainmeil mar shàr-phìobaire air feadh na Gàidhealtachd ’s na Galltachd.

Chan e seo idir deireadh an sgeòil, ach bheir sinn iomradh a nise air dòigh eile air a bheil an sgeul air a h-innse. An uair a bha Pàdruig ’n a bhalach beag bha e gu tric a’ buachailleachd spréidhe. Là de na làithean bha co-fharpuis phìobairean a’ gabhail àite ann an Dun-bheagain agus air do Phàdruig a bhith air a bhacadh o dhol chum na féise bha e gu dubhach ’na shuidhe aig cois aibhne. Ann am prioba na sùla thàinig bean-shìthe òg, mhaiseach, far an robh e agus, ars’ ise, “A bheil do phìob agad an diugh?” Air do Phàdruig a ràdh nach robh, fhreagair ise, “Bheir mise dhuit, mata, mar thiodhlac do roghainn de thrì cumhachdan—comas gu seòladh air chor is gun stiùir thu bàta cho dìreach ’s gun gearradh a sròn dias eòrna air a fad, neart gu cath air chor is an uair a théid thu gu batal gum faigh fithich an dùin an sàth de fhuil do naimhdean, no comas nam meur air a’ phìob mhóir gu ìre cho mór ’s gun toir do cheòl na h-eòin far bharraibh nan geug agus gu ’n tàlaidh e na daoine leòinte agus na mnathan aosmhor liath.” “Thoir dhomh, guidheam ort, tiodhlac na pìobaireachd,” arsa Pàdruig, agus air dhi sionnsar airgid a shìneadh dha chaidh a’ mhaighdean sgiamhach as an t-sealladh. Ruith an gill’ òg do ’n Dùn agus an sin bha an co-fharpuis ’na theis-meadhon. Gun ghuth gun ghabadh chaidh an co-fharpuiseach òg air aghaidh am measg nam pìobairean cliùiteach agus chluich e cho sònruichte ’s gun do dh’ aidich iad uile

[TD 226]

nach cualas a riamh ceòl cho drùiteach agus gun robh aige gu cinnteach “Buaidh na Pìobaireachd.”

Ann an ceann a tuath Eilean a’ Cheò ann am baile beag, Peighinn a’ Ghobhann, bha an sgoil phìobaireachd aig Cloinn MhicArtuir, agus ged nach robh iadsan buileach cho ainmeil ri Cloinn MhicCruimein bha móran phìobairean sgileil ’nam measg. Fad iomadh linn b’ e Clann ’ic Artuir a bu phìobairean do thriath nan Dòmhnullach aig an robh an còmhnuidh ’s an am ud an caisteal glas Dhùntuilm. Bha Hungladar an Trondairnis aca gun mhàl, dìreach mar bha Boirearaig aig pìobairean nan Leòdach, agus b’ ann air mullach Cnuic-Phàil ann am Peighinn a’ Ghobhann a bhiodh na h-oileanaich a’ cluich.

Bha aon bhalach òg, tapaidh, anns an sgoil seo do ’m b’ ainm Teàrlach MacArtuir aig an robh deagh chluas-chiùil agus dheònaich na taoitearan a chur do Bhoirearaig a chum oileanachadh fhaotainn bho Phàdruig Mór. Tha e coltach gum feumadh gach oileanach a rachadh do ’n sgoil seo a bhith innte seachd bliadhna agus aig deireadh na h-ùine sin cuimhne choimhlionta a bhith aige air naoi fichead ’sa cóig deug de phuirt mus measar e ’na phìobaire ionnsaichte. Bha e air a chunntas ’na shàr-phìobaire ma bha seo aige agus gu ’n robh seachd ginealaich de a dhaoine ’nam pìobairean.

Co-dhiùbh, thaitinn Teàrlach gu math ri Pàdruig agus ann an ùine gheàrr bha iad ’nan deala chompanaich. Aon là tha bha Pàdruig ann am prìomh-bhaile an eilein agus mar bu chleachte leis, ghabh e gu smùid. Air dha tighinn dhachaidh chaidh e féin agus Teàrlach a chadal mar bu nòs, ach bha inntinn Phàdruig air a buaireadh leis an deoch, agus, gun fhios da, thòisich e air feadaireachd a’ phuirt a dh’ ionnsaich a’ mhaighdean dha agus ’ga chluich le mheuran air broilleach Theàrlaich a bha ’na chadal ri thaobh. Mhosgail Teàrlach, agus air dha am port ùr, annasach, a chluinntinn dh’ fhan e tosdach, sàmhach, gus an robh fios aige air. Gu moch an ath mhaduinn chaidh MacCruimein a Tharsgabhaig air gnothach agus am feadh a bha e air falbh bha Teàrlach, anns an uaimh anns am bu ghnàth leotha a bhith a’ pìobaireachd, a’ cluich a’ phuirt ùir a dh’ ionnsaich e an oidhche roimhe. Aig ciaradh an fheasgair an uair a bha Pàdruig a’ tarraing dlùth do Bhoirearaig chuala e ceòl binn a’ tighinn bho ’n uaimh anns am biodh iad a’ pìobaireachd, agus b’ e an ceòl sin am port a dh’ ionnsaich a’ mhaighdean sgiamhach dha féin. Bha e fo imcheist agus air dha dol a steach do ’n taigh dh’ fheòraich e de ’bhean-phòsda càit an robh Teàrlach. An uair a chuala e gun robh Teàrlach anns an uaimh thàinig murcas ’na chridhe. Rinn e air an uaimh, agus thuirt e ri Teàrlach, “Falbh dhachaidh a nis oir fhuair thu an t-ionnsachadh a b’ fheàrr a b’ urrainn mise a thoirt dhuit, agus am feadh ’s a chumas tu am port seo agad féin cha tachair neach riut a bheir bàrr ort.”

Phill Teàrlach dhachaidh do Pheighinn a’ Ghobhann agus thòisich e air teagasg phìobairean an sin. Thaitinn a cheòl cho math ri triath Dhùntuilm agus gun tug e Teàrlach leis aig aon am air chuairt do Pheart. Aon là am feadh a bha iad am Peart bha co-fharpuis a’ gabhail àite aig beinn shònraichte an sin agus bha Teàrlach ’na cho-fharpuiseach. Bha ad làn de bhuinn airgid air mullach na beinne agus am pìobaire a ruigeadh a mullach gun stad de chluich chosnadh esan an duais.

[TD 227]

Thòisich an t-strì agus bha Teàrlach a’ cumail air thoiseach air càch, ach bha pìobaire beag, cam, a’ tighinn glé fhaisg air. Bha an smuain gun cailleadh e féin an duais a’ cràdh a’ phìobaire chaim cho mór ’s gun tug e sgianag as a phòc agus stob e ann am màl Theàrlaich ì. Dh’ fhairich Teàrlach an nì a ghabh àite ach chum e anail anns a’ phìob agus ràinig e am mullach fada roimh chàch. Air mullach na beinne rinn Teàrlach suas port ùr agus chluich e e dà uair a’ coiseachd timchioll na h-aide mu ’n d’ ràinig càch. An uair a bha pìobaire na leth-shùla a’ ruighinn a’ mhullaich thug Teàrlach breab do ’n aid agus thuit i féin agus an t-airgiod car mu char leis a’ bhruthach. Chaidh cliù Theàrlaich MhicArtuir a chraobh-sgaoileadh air feadh na h-Albann ach tha mi a’ creidsinn gu ’n robh am pìobaire cam a’ caoidh an airgid ré iomadh latha.

Phill e féin agus MacDhòmhnuill dhachaidh do Chaisteal Dhùntuilm “nam baideal àrda” agus chuireadh fàilt is furan orra an sin nach bu ghann. Bha Teàrlach fad iomadh bliadhna an déidh sin ’na phìobaire do ’n triath a dh’ fhàg an Caisteal ’s a chaidh a thàmh do Thaigh Mhogastad ’s a’ bhliadhna 1730, far an do thadhail am Prionnsa Teàrlach agus Fionnghal NicDhòmhnaill air an t-seachdamh là fichead de ’n Og-Mhios 1746.

’Se an cunntas mu dheireadh a tha againn air Teàrlach MacArtuir e a bhith air amhlacadh Fionnghail ann an cladh Chille-Mhoire anns a’ bhliadhna 1790. ’S e a’ chill seo as àite tàimh do dhuslach an dithis aca agus tha an uaighean car mu fhichead slat o chéile. Air cloich-chuimhne Fionnghail tha na briathran cliùiteach a’ dh’ fhàg an Dotair MacIain mu a timchioll ann an Taigh Chinnseaborg an uair a thadhail e oirre. Air lic Theàrlaich am Pìobaire tha sgrìobhte briathran a shnaidh a mhac agus air nach d’ fhuair e crìoch a chur oir bhàthadh e ’s a’ Chuan Sgìth mus d’ fhuair e na bu mhiann leis de theist athar a chur air chuimhne mhaireann. Ach ged nach biodh sgial air uaigh Theàrlaich bithidh cuimhne air Cloinn Mhic Artuir cho fad ’s a bhuaileas tonn air cairidh Dhùntuilm ’s cho fad ’s a laigheas eun-mara air tobhtaichean maola a’ chaisteil. ’S nach ’eil e fìor da-rìreadh gum mair cliù agus eachdraidh Clann MhicCruimein a’ chiùil cho fad ’s a shéidear gaoth ann am pìob-mhóir ’s cho fad ’s a bhios clach air muin cloiche de Chaisteal aosmhor Dhùin-bheagain.

[Sanas]

[TD 232]

Cha Do Sheas An Cuil-Lodair . . .
Le SOMHAIRLE MACGILL-EAIN (Am Ploc)

CHA robh e, mar a bha Uillean Siosal, slinneanach leathann. Cha mhotha bha e, mar a thuirt Màiri Bhàn Iain MhicLeòid an Camus Dianabhaig mu fhear eile, beag buaidheach no mór grànda. Cha robh mealladh sam-bith ann; cha bu sgàthan òinsich e. Cha robh ann ach an truaghan dheth; beag, plamach; gun leud ’na ghuailnean; aodann dearg builgeineach; guth àrd caol. Bha speuclanan air, agus tha seòrsa de chuimhne agam gu robh a ghlùinean a’ bleith a chéile. ’S e Sasunnach a bha ann, mar a bha anns a’ mhór chuid de ’n reisimeid uaibhrich anns an robh e ’na oifigeach. Theireadh na saighdearan: ‘’S iomadh creutair caca tha ’na oifigeach anns an Arm Bhreatannach; ach có ’n aon truaighe a rinn oifigeach de Mhgr. Lodan!” Cha toireadh saighdear feairt air, mur robh oifigeach a b’ àirde ’san éisdeachd. Choimhideadh N.C.O. thar a ghuailne fiach có bha faisg, agus ’s e ‘taigh na gala dhut’ a gheibheadh Lodan, ma bha e ag iarraidh rud nach còrdadh, agus mur robh cluas inbheach a’ cluinntinn. Cha ghearaineadh Lodan bochd ri còirnealair, oir bha eagal air gun robh na h-oifigich a cheart cho beag truais ri fear nach cumadh smachd is a bha na saighdearan; cha robh a choltas no a ghiùlan fhéin ’na fhàbhar; cha robh e air a bhith riamh ann an cath, agus bha ciad reusan eile ann ’ga chumail ’na thosd, ged nach aithne dhomh-sa iad.

Bha dùil ri ionnsaigh latha sam-bith. Anns a’ chiad seachdain no dha air dhuinn Libia a ruigheachd, b’ e a’ bharail gun robh sinne a’ dol g’ a dèanamh; gun tugadh na tancan móra “Granndach” againne fead air tancan Roimeil; ach ciamar a bheireamaid ionnsaigh troimh na mèinean eadar Gasàla is Bir Haicheim? Mu fhìor dheireadh na Céitein 1942 chaochail ar beachd. Bha a nis iomadh comharradh ann gum b’ e Roimeal a thòisicheadh, ach ciamar? Bha na raointean mhèinean cho doirbh dhà-san is bha iad dhuinne; agus có an seanalair air an t-saoghal a thigeadh tiomchioll deas air Bir Haicheim?

Bha Mgr. Lodan ’na chomanndair air trùp de cheithir gunnachan sia-puinnd air carbadan. Bha sia gunnachan-deug anns a’ bhataraigh seo, a’ cheud té de ’n t-seòra an Libia. Bha a h-uile coltas ann nach b’ e an ceòl-gàire a bhiodh aig Lodan agus a leithid; agus gu h-àraidh mur robh na tancan “Granndach” cho math ri tancan Roimeil, no mur làimhsichteadh iad mar a dhèanadh Roimeal, bhiodh na gunnachan sia-puinnd anns a’ cheud shreath mu choinneamh armailt Roimeil. Theireadh saighdear, ‘Dé ni Lodan anns a’ chath?’ Bha aon chomhfhurtachd aig na gunnairean a bha an trùp Lodain, “Bidh cus eagail air fhéin; cha dèan e dad idir.’

Bha sinne air an làimh chlì de ’n arm Bhreatannach. Bu sinne na tancan agus na gunnachan móra Breatannach a b’ fhaisge air Bir Haicheim. Bha na Frangaich agus na Spàinntich a bha am Bir Haicheim cho tapaidh ri fir air an t-saoghal, ach cha robh tancan no a bheag de ghunnachan móra aca-san.

Air an 27mh de ’n Cheitein thàinig am fios, tràth ’sa’ mhadainn, gun robh an t-arm Gearmailteach le mór-roinn an tancan, an carbadan-airm is an gunnachan móra a’ tighinn tiomchioll deas air Bir Haicheim.

[TD 233]

Air ball ghluais sinne ’nan coinneamh agus thòisich blàr thancan is ghunnachan móra; agus is iomadh barail a dh’ atharraich r’ a linn.

Choimhlionadh droch amharus no a dhà. Cha robh na “Granndaich” againne cho math ri tancan móra Roimeil; air neo cha robh seòltachd Roimeil aig ar comanndairean. Bha na “Granndaich” ’gan sìor chall; agus mar bu mhiosa call nan tancan, b’ ann bu dorra do na gunnaichean, agus b’ e gunnachan nan sia-puinnd a chrean gu h-àraidh air call nan tancan. Bha iadsan a nis a’ dìon ar tancan-ne bho thancan Roimeil, agus bha sgrios eagalach am measg nan gunnairean.

Bha mi fhìn mar bu trice air O.P. Uaireanan bhithinn faisg air ar gunnachan, ach iomadh uair ’s ann a bhithinn còmhla ris na tancan. Cha d’ fhuair mi ach sealladh an dràsda is a rithist air Lodan fad na ceud seachdaine; ach bha e soilleir gun robh gunnachan nan sia puinnd is gaisgich air an cùl; agus thuig mi nach b’ e trùp Lodain bu tàire.

Thàinig aiteal soirbheachaidh roimh dheireadh na seachdaine. Bha sinne a’ dol air ar n-adhart, agus bha beagan faochaidh ann. Bha dùil againn gun robh an latha leinn. De cheithir chomanndairean nan trùp sia-puinnd, bha dithis marbh cheana, ach bha Lodan agus fear eile beò. Latha a bh’ ann, an uair a bha deàrrsadh na gréine ’na h-àirde a’ toirt seòrsa de sguir air na gunnachan móra le cion fradhairc, thàinig N.C.O. de thrùp Lodain a nall far an robh mi. Bha e air gnothach, ach fhuair mi beagan mhionaidean ’na chòmhradh, agus bha mo cheistean ’nan sruth; có bha beò is có bha marbh is có bha leòinte? Bha móran marbh is móran air an leòn; agus cha robh dùil aige fhéin ri sìneadh saoghail. Chuir mi a’ cheist nach gabhadh seachnadh mu Lodan fhéin. Chrath an N.C.O. a cheann agus thuirt e beagan, “Duine uamhasach! Chan ’eil a leithid anns an fhàsaich. Chan ’eil eagal idir ann. Chumadh e a ghunnachan far nach cumadh oifigeach eile air an t-saoghal iad. Nan leigteadh leis, sheasadh e le aon ghunna ri réisimeid thancan. Mur b’ e gu bheil ciall aig a’ mhàidsear is aig caiptean na bataraigh, cha bhiodh duine dhinne beò an diugh. Gille glan laghach a tha an Lodan ach curaidh—curaidh sgriosail! Mur téid a mharbhadh an là no dhà, chan fhàg e duine beò ’na thrùp.’

Thuig mi gun d’ fhuair Lodan a chothrom. Thàinig an cogadh da-rìribh agus b’ e diol-déirce na réisimeid a prìomh ghaisgeach. Cha robh sgeul a bhàis fada gun tighinn. Dà latha ’na dhéidh, thug itealain Gearmailteach le bomachan is frasan pheilear ruaig air bataraigh nan gunnachan sia-puinnd. Ghabh gach oifigeach is gunnar gu dìon, agus cha robh an call mór. Mar bu nòs, b’ e Lodan am fear mu dheireadh a chuir mu dhìon a ghabhail. Bha gach oifigeach is gunnar eile air am broinn an trainnsean no air a’ ghainmhich luim, ’nuair a dh’ éirich Lodan gu socair gu teàrnadh as a’ chàr. Fhuair e fras pheilearan mu ’n stamaig.

Cha d’ fhuair Lodan duais no bonn-suaicheantais. Ma chunnaic sùil inbheach dad de na rinn e ann an deich latha, cha do leig i oirre. Cha bu toigh leis a’ chòirnealair Lodan. Bha am màidsear, fìor dhuine uasal, ri uchd bàis e fhéin; cha robh anns a’ chaiptean ach an trusdar. Tha Mgr. Lodan anns an uaigh staoin faisg air Bir Bel Hamaid. Chan ’eil duslach na ’s tréine an gainmhich Libia.

[TD 236]

Naidheachdan
DOMHNULL R. MOIREASDAN (Scalpaidh na Hearadh)

Neadachadh

Air do chaillich Ghàidhealaich an latha-sa a’ chiad itealan fhaicinn a’ chiad uair ’na beatha a’ falbh os a cionn anns na speuran dh’ eubh i ri gillean òga a bha gabhail an rathaid sìos seachad air an taigh aice, “Dé tha siud, a Dhòmhnuill?” “Tha,” ars Dòmhnull, “itealan.” “Càit a bheil a’ bhiasd a’ neadachadh?” ars a’ chailleach.


Diricleit

Bha cailleach dhaidhaidh uair a’ fuireach air taobh siar na Hearadh. An latha bha seo bha i coiseachd suas sràid an Tairbeirt agus có thachair rithe ach fear air an robh i glé eòlach, ’s thuirt i ris, “A Dhòmhnuill, chan e seo baile a mhaireas.” “Mur e,” arsa Domhnull, “nach toir thu Diricleit ort.” (Baile beag eile th’ ann an nàbachd ris an Tairbeirt.)


Clùdach

Bodach a thug an aire beagan bhuntàta an dràsda ’s a rithist a’ falbh as an t-sabhal air dhòigh air choir-eiginn. Air a’ mhaduinn a bha seo chaidh am bodach am mach dha ’n t-sabhal ’s thug e an aire do sgian a nàbuidh ri taobh an tòrr bhuntàta. “Ged tha Sàtan carach, the e clùdach,” ars’ am bodach.


Air muin tairbh

Bha gille anns na Hearadh a bha suirigheadh air nighinn a bha fuireach ann an eilean beag a bh’ air a sgaradh le caolas cumhang nach robh buileach a’ tràghadh ri làn mór reothairt, eadhoin. Bha an nighean a’ còmhnuidh air an dara taobh dha ’n chaolas anns an eilean agus an gille air tìr-mór na Hearadh air an taobh eile. Bha e ri aithris ’nuair nach bitheadh lorg aig a’ ghille air eathar no ràmh no taoman, gum bitheadh e a’ faighinn tarsaing caolas an eilein air muin tairbh a bhitheadh a’ snàmh a null a dh’ eilean faisg air an aon am a h-uile oidhche gu fiar an eilein seo.


An t-Organ ann.

Ann an aon de na h-eaglaisean Gàidhealach thugadh organ a steach innte gu bhith ’na chuideachadh leis an t-sluagh a bhitheadh a’ frithealadh na h-eaglaise gu seinn. Cha robh aon de na bodaich a bhitheadh a’ frithealadh na h-eaglaise-sa idir, idir, idir airson an orgain ’s an eaglais. An latha bha seo thuirt am ministeir ris a’ bhodach nach robh airson an orgain a bhith anns an eaglais e dhol ann an ceann ùrnuigh. “Cha téid,” ars am bodach, “cuiribh an t-organ ann.”

[TD 237]

Annta an dràsda

Bha Alasdair mus do chaochail e air càraid bhròg a thoirt dha nàbaidh, Dòmhnull. Bha Dòmhnull an latha seo ’s e air tachairt air fear eile aig an robh fhios gu robh brògan Alasdair air Dòmhnull. Bha fear seo ag éisdeachd ri Dòmhnull a’ moladh Alasdair. “Is e fìor dhuine dha riribh bh’ ann an Alasdair; cha b’ e h-uile fear a sheasadh ’na bhrògan” ars’ Dòmhnull ris an fhear eile. “Nach ’eil thu fhéin ’nad sheasamh annta an dràsda?” ars’ am fear eile.


Spaìd

A’ Chailleach (a’ caoidh cho bochd agus a bha iad): Chan ’eil sinn a’ fàgail càil as ar déidh a thiodhlaiceas sinn.

Am Bodach: Nach ’eil sinn a’ fàgail spaid.

[Sanasan]

[TD 238]

Solus Anns An Iar
DOMHNULL IAIN DOMHNULLACH (Inbhirnis)

GU tric bha Sgìre Loch Carrann air taobh a muigh de na cùisean móra a rinn suas eachdraidh na h-Albann, ach bha a h-uairean fhéin aice.

Air tùs, mun tàinig solus an t-soisgeil d’ a crìochan, bha neul tiugh an aineolais ’na laighe air a cuid bheanntan is shrathan. Tha àite faisg air an rathad iarruinn ris an can iad “An Teampull” gus an là ’n diugh. Cho faisg oirnn fhéin ris an t-seachdamh linn deug bha fir na Comraich air beulaibh na cléire ann an Inbhir-pheofharain airson a bhith ag ìobradh mairt ann an Achadh na Seilich.

Ach cha robh astar fada eadar Loch Carrann agus a’ Chomraich fhéin ’nuair a thàinig Maol Rubha agus a chuid mhanach a Eirinn leis an sgeul aoibhneach. Chithear Eilean nan Naomh ri taobh Eilein Chròlaig, agus Clach Ruaraidh Mhóir Mhic Chuigein aig geata a’ chladha. Is e clach mhór ruadh a tha innte, is toiseach croise air a ghearradh aiste. B’ e Ruaraidh ard-mhanach na Comraich agus bha e air astar do Thaigh Ollamh Mór Bhangoir an Eirinn le còrr is dusan mhanach òga ’nuair a chailleadh am bàta aca. B’ i a’ chlach seo cuimhneachan air-san. Carson a stad am fear-gràbhalaidh <eng>(sculptor)<gai> chan fhios cinnteach duinn. Theagamh gum faca e fhéin agus a chompanaich cabhlach Lochlannach a’ tighinn dlùth orra agus gun do theich iad do ’n mhonadh agus nach do thill iad tuilleadh. Math dh’ fhaoidte gu ’n do mharbhadh esan leotha agus gum beil a chnàmhan ’nan laighe ri taobh cnàmhan Mhaoil Ruibhe ann an cill na Comraich. Tha beul aithris ag innseadh gum bheil clachan de ’n aon seòrsa ’nan laighe gu pailt fo làr na h-eaglaise. Bha aon de na croisean a bha a’ cur air leth crìochan na Comraich mar bhaile-dìdein ’na seasamh gus a’ bhliadhna 1860, ’nuair a bhris clachair a Leódhas ’na bloighdibh i mar iodhal aoraidh a bu chòir a bhriseadh a bith. Ach ’se “A’ Chomraich” a chanas eadhon a h-uile neach fhathast ris an àite bhrèagha agus uaigneach seo.

Is iomadh turus a rinn Maol Rubha as A’ Chomraich mar theachdair a Mhaighstir. Agus is ann troimh Loch Carrann bu tric a ghabhabh e. Aig ceann an locha tha “An Clachan,” agus innsear fhathast gun robh seipeal beag aig an naomh an sin. Tha Loch Ma-Ruibhe air ainmeachadh air, agus is ann bhuaithe-san a thàinig, theirteadh, comas leighis na tobrach a tha anns an eilean ’na mheadhon. Ràinig e Baile Chéith an Siorrachd Bhainbh oir is e Céith Ma Ruibhe a b’ ainm dha anns na linntean a dh’ fhalbh.

Mhurtadh Maol Rubha leis na Lochlannaich ann an coille eadar Fearann na Tòiseachd agus Cromba anns an Aird Mheadhonaich. Tha faoin sgeul ag innseadh nach b’ urrainn do fhir an àite sin a chorp a thogail, cho trom agus a bha e, ach, ’nuair a ràinig a dheisciobuil fhéin as A’ Chomraich bha e dhaibh cho aotrom ri iteig, agus a mach gun tug iad leis gus A’ Chomraich. Ris na h-àitean far an do stad iad feadh na h-oidhche their muinntir na tìre “Suidhe Mhaoil Ruibhe.” Tha aon diùbh aig Conntainn agus fear eile ri taobh na h-Annaide ann an Toireardan.

[TD 239]

[Dealbh]
An Sgùrr Dubh an Gleann Toireardan
(Domhnull B. MacCulloch)

Bho am Mhaoil Ruibhe gus an tàinig an Eaglais Chléireach gu Loch Carrann chan ’eil eachdraidh sam bith as aithne dhomh-sa air staid spioradail na sgìre ach dìreach dà sgeul nach ’eil ro bhrèagha. Anns an t-siathamh linn deug, ’nuair a bha MacDhòmhnuill a Gleann Garaidh agus Clann MhicChoinnich a’ sabaid mu chaisteal an t-Stròim, bha MacDhòmhnuill air a shumanadh gu “Comhairle Uaigneach” an Dun-Eideann agus, a réir coltais, bha daoine ann an Loch Carrann a’ deilbh iodhalan air a shon. Tha an seanachas eile ag innseadh gun robh ministear Gheàrrloch, a bha ’na mhinistear ann an Loch Carrann cuideachd anns an t-seachdamh linn deug, a’ faighinn a là dubh bho ’n Phàrlamaid do bhrìgh agus gun do bhris e air Maighstir Sinclair anns a’ Chananaich, ministear nan reubalach!

Tha e coltach bho sin nach robh an t-Ath-leasachadh air Loch Carrann a ruighinn ri am iodhalan Ghlinne Garaidh. Bhuineadh ministear Gheàrrloch do Eaglais Easbuigeach na h-Albann, agus b’ e sin eaglais muinntir Loch Carrainn, ’nuair a ràinig Aonghas Sage, an Sàigeach Mór, ceud mhinistear na h-Eaglais Cléirich, an sgìre anns a’ bhliadhna 1725. Ach ma bha muinntir Loch Carrann ’nan Easbuigich, b’ ann an ainm a’ mhàin, oir cha robh ministear no Eaglais aca. Le Aonghas Sage thòisich as ùr eachdraidh spioradail na sgìre.

Thàinig Mgr. Sage do Loch Carrann anns a’ bhliadhna 1725 agus chaochail e anns a’ bhliadhna 1774, agus e ceithir fichead bliadhna ’s a h-ochd. Fad nan leth cheud bliadhna sin thug e iomadh ionnsaigh air an-diadhachd muinntir na sgìre; faodar cuid de na rinn e a leughadh

[TD 240]

ann an am <eng>”Memorabilia Domestica,”<gai> leabhar a sgrìobh ’ogha, ministear Ruith-Sholuis an siorramachd Rois, leabhar nach urrainnear a cheannach an diugh.

Bha sluagh Loch Carrainn air taobh nan Stiùbhartach agus cha robh iad ro thoilichte ministear Chuigseach a bhith ’nam measg. B’ fheudar dha Mgr. Sage eaglais agus taigh a thogail, agus cha b’ ann gun chunnart a rinn e sin. Chuir e seachad a’ cheud oidhche ann an sabhal. Aig meadhon oidhche chaidh teine a chur ris, ach, air ruith a mach do ’n mhinistear, bhreac e air a nàmhaid agus air a’ mhionaid bha ’n duine ’na laighe air an làr gun chothrom éirigh, oir b’ e duine cumhachdach a bh’ anns an Sàigeach. Bha eagal a bheatha air a’ Charrannach bhochd, agus cha b’ urrainn da a chluasan a chreidsinn ’nuair a leig am ministear fa sgaoil e, aig an aon am a’ cur f’ a chomhar biadh is deoch. Anns na bliadhnaichean a lean thionndaidh fear an teine gu bhith ’na dheagh Chrìosdaidh, agus b’ esan a’ cheud eildear a bha aig Mgr. Sage.

Bu neònach feadhainn de na dòighean a b’fheudar do Mhgr. Sage a chleachdadh ann a bhith a’ cur fa chomhair nan Carrannach teagasg na h-Eaglaise. Bu ro chruaidh dhaibh lagh na Sàbaid ionnsachadh. B’ e sin là na camanachd agus iomadh seòrsa de fheala-dha eile, agus is ann air beulaibh taigh a’ mhinisteir a bu trice a chluicheadh iad. Cha dèanadh facail feum. A mach far an robh iad ghabh am ministear le aran is càise is uisge-beatha. An déidh an drama bha iad deònach gu leòr an eaglais a thoirt orra.

Fhuair Mgr. Sage a phàigheadh fo Chailean Dearg, factar Shìthphoirt, ach cha robh càirdeas ’sam bith eadar am ministear agus Cailean, oir bhruidhinn an Sàigeach ro thric ri Cailean an rathad rabhaidh agus cha robh an gnothach a’ còrdadh idir ris. Aon là ’nuair a bha Mgr. Sage air turus, dh’ fhàg Cailean pàigheadh a’ mhinisteir ann am feoirling. Turus eile dh’ fhàg Cailean an sgìre gun dad fhàgail air a shon idir. Bha e mìltean air an rathad gu Caisteal Bhrathann ’nuair a thuig Mgr. Sage dé thachair. Air muin eich ghabh e agus rug e air Cailean aig taigh-òsda an Luib, faisg air Achadh na Sìne. Bha Cailean aig a shuipear. “’S bochd a rinn thu orm, a’ Chailein,” ars’ am ministear. “Càite a bheil m’ airgiod?” “Seo an t-aon phàigheadh a th’ agam dhuit-sa” fhreagair Cailean, a’ tarraing a’ chlaidheimh. Cha robh sin a nasgaidh dha. Mu ’n robh fios aig Cailean dé thachair bha e an àird anns an t-similear, agus chum Mgr. Sage an sin e gus an do dh’ eugh e airson tròcair. Fhuair Mgr. Sage a phàigheadh.

Beagan ùine an déidh sin bha Iarla Shìthphort a’ dol troimh Loch Carrann air an rathad gu Eilean Leódhais. Còmhla ris bha tòrr math sluaigh, agus Cailean Dearg ’nam measg. B’ e ’n t-Sàbaid a bh’ ann, agus air do ’n mhinistear fàilte a chur air an Iarla agus aoigheachd a thoirt dha, dh’ iarr e air a thurus a leigeil dheth gus an ath là agus aoradh a dhèanamh anns an eaglais. “Na éisd ris an fhear sin,” arsa Cailean. “Faodaidh thusa sin a ràdh an diugh,” fhreagair am ministear gu sòlamaichte, “ach, a Chailein bhochd, is e seo an turus mu dheireadh a nì thu.” Agus, a réir an sgeòil, bhàthadh Cailean anns a’ Chuan Leódhasach ’nuair a bha e a’ tilleadh gu Tir-mór.

Fhuair an Sàigeach na Carrannaich ’nan sluagh borb, gun Bhìobull, gun eaglais. Dh’ fhàg e ’na dhéidh sgìre shìtheil, coimhthional agus

[TD 241]

eildearan, agus solus an t-Soisgeil. ’Na àite thàinig an t-Urramach Lachlann MacChoinnich. ’Nuair a bha mis’ ’nam leanabh ann an Loch Carrann, leth cheud bliadhna air ais, cha chluinneadh neach ainm Mhgr. Sage ach ro ainneamh, ach b’ aithne do na h-uile, sean is òg, cliù Mhgr. Lachlainn. B’ e duine ioghantach a bh’ ann, duine naomh agus blàth ’na fhaireachdainnean. Sgeòil m’ a thimchioll, cuid de shearmoin, a bhàrdachd spioradail, Ceit Mhór, a uaigh agus a’ chraobh neo-àbhaisteach a tha a’ fàs a mach a ceann, agus far an robh a chùbaid, agus a fhàidheadaireachd—b’ iad sin còmhradh cagailte aig iomadh tac teine gach geamhradh air an astar aig an am.

Bha Loch Carrann beannaichte ’na theachdairean, iadsan a thàinig thuige agus iasdan a thàinig as. Anns an naoidheamh linn deug bha an t-Ollamh Iain Ceanadach, aig an robh buntanas ris an sgìre, an Inbhir-pheofharan, agus ’nar là fhéin bha an t-Ollamh Dòmhnull Mac’ Illeathain, ùghdair còrr is aonan leabhar ainmeil mu litreachas agus eachdraidh na Gàidhealtachd. Agus tha iad beò an diugh a tha a’ cumail an àird bratach an deagh sgeòil mar a bha na seòid o shean, agus, tha mi an dùil, gum bi an còrr ann fhathast.

[Dealbh]
Loch Ma-ruibhe bho’n Tollaidh
(Domhnull B. MacCulloch)


[TD 249]

A’ Ghaidhlig agus an Sgoil
MURCHADH MACLEOID (Inbhirnis)

CHA b’ ann an diugh no ’n dé a thòisich neart na Gàidhlig air fàilneachadh, ged a tha e soilleir dhuinne a fhuair i mar ar ceud chànain gur h-ann a’ call a treòir na ’s mò ’s na’s mò a tha i gach là. ’S e ’n teaghlach aice fhéin, ann an iomadh àite, as truime oirre a th’ann agus tha sinne bu chòir a bhith cumail taice rithe gu math tric ’ga tréigsinn agus a’ taobhadh ris a’ chànain choimhich a tha, mean air mhean, ’ga slugadh suas.

Cha mhór de luchd-lubhairt na Gàidhlig nach canadh gu ’m b’ olc an airidh na ’n rachadh i bàs gu tur. Ann an seadh, tha sinn uile glé mheasail oirre, ach aig a’ cheart am tha e ro bhuailteach dhuinn a bhith ’ga fàgail gu math fann, le mì-chùram agus cion-smaointich, faodaidh e bhith, ’s chan ann le naimhdeas ’sam bith no le droch rùn a th’againn dhi. Tha a’ Bheurla ag èaladh a steach ’nar measg gach latha, agus sinne, cha mhór gun mhothachadh dhuinn, ’ga fàilteachadh gu ar teallach, agus a’ dèanamh dhi, leis a’ charthannas sin a tha nàdurrach dhuinn mar shluagh, agus gun iomradh againn gu ’m bheil ar cànain mhàthaireil gun fhrithealadh anns a’ chùlaist, ’s i cur feum air cobhair.

Tha e soilleir gu leòir gur h-ann a’ dol air chùl a tha a’ Ghàidhlig—cha ruig sinn a leas cus rannsachaidh a dhèanamh airson seo a thuigsinn; ach ’s e ’n rud nach ’eil sinn, maith dh’ fhaoidte, a’ gabhail thugainn fhéin gu h-iomlan, nach bi a’ Ghàidhlig idir ann a dh’ ùine gun a bhith fada, ma leanas cùisean orra mar a tha iad an dràsda. ’Nuair a bheir sinn sùil air na cunntasan a rinneadh a thaobh àireamh a luchd-labhairt, o thòisicheadh air rannsachadh a dhèanamh air na cùisean sin o chionn ceithir fichead bliadhna, ’s gann gu ’n gabh e creidsinn dhuinn mar a mheudaich an diosg a thàinig anns a’ Ghàidhlig ann an ùine cho fìor aithghearr. Ach chan ’eil àicheadh air—tha e againn an dubh ’s an geal. ’Nuair a rinneadh a’ cheud chunntas, anns a’ bhliadhna 1881, bha 231,594 pearsa os cionn tri bliadhna dh’ aois ann an Albainn a bhruidhneadh a’ Ghàidhlig. B’ e sin 6.76% dhe ’n t-sluagh air fad. Cha robh ach 95, 447 de luchd-labhairt na Gàidhlig ’nar dùthaich—no 1.98% dhe ’n t-sluagh—aig a’ chunntas mu dheireadh, anns a’ bhliadhna 1951. Faodar a bhith cinnteach nach ann na ’s mò a tha an àireamh an diugh; ’sann a’ sìor dhol sìos a tha i gach bliadhna, agus mur a dèanar teann oidhirp gus casg a chur air a’ ghalair, chan ’eil mì-choltas nach ann a théid a’ Ghàidhlig a bith buileach glan.

Ann an aon seadh chan ann ri Gàidheil an latha ’n diugh a tha an gnothuch an urra—’se an ginealach a tha ri teachd a chumas a’ Ghàidhlig beò air neo a leigeas i bàs; ach co-dhiùbh mhaireas a’ Ghàidhlig beò no théid i a dhìth, ’sann oirnne a thàinig gu inbhe a bhitheas an t-uallach. Chan ’eil math dhuinn a bhith smaoineachadh gu ’n téid aig a’ chloinn air gnìomh a dhèanamh mur a faigh iad cuideachadh, treòrachadh, agus eisimpleir.

Dé an treòrachadh a fhuair a’ chlann thuige seo? Feumar gabhail ris nach d’ fhuair móran. Gun teagamh, faodar a ràdh gu ’m bheil an riaghaltas air a bhith toirt na h-uiread de bhrosnachadh do sgoiltean na Gàidhealtachd, o chionn dà fhichead bliadhna, gus aire a thoirt dha ’n Ghàidhlig agus gus feum a dhèanamh dhith ann an ionnsachadh

[TD 250]

[Sanasan]


[TD 251]

na cloinne. Ach cia mheud sgoil a tha gabhail a’ chothroim a tha an lagh a’ sìneadh thuca? ’S dòcha gu ’m bheil oidhirp ’ga dèanamh anns a ’chuid as mò dhiùbh ach tha amharus gur h-ann mar làimh a bha i gu math tric. O chionn bhliadhnaichean a nis ’se ’n rud as mò tha fainear dha na sgoiltean cothrom a thoirt dha ’n chloinn Beurla ionnsachadh, agus sin cho luath ’s a ghabhas, co-dhiùbh tha iad comasach air a togail gus nach ’eil. ’Nuair a bhitheas a’ Bheurla air a stéidheachadh ann an inntinn na cloinne, gheibh iad an uair sin cothrom air choir-eigin air beagan leughaidh agus beagan sgrìobhaidh a dhèanamh anns a’ chainnt aca fhéin, agus ’nuair a thig iad gu aois an sgoil fhàgail, tha iad, anns a’ chumantas, fileanta gu leòir anns a’ chainnt ùir agus cha mhór gun eòlas idir air an t-seann té, ach a mhàin gu ’m bheil comas an còmhradh a dhèanamh innte, agus beagan leughaidh.

Chan ’eil teagamh ’sam bith nach ’eil a’ Bheurla feumail agus éiseil dhuinn uile ach cha tuirt sin nach bu chòir dhuinn, agus nach fhaodamaid, eòlas a bhith againn air ar cànain fhéin cuideachd. ’S e duine gun seadh a chanadh nach ’eil am pàisde a dh’ fhàgas an sgoil gun eòlas math air a’ Bheurla ach ’na bhloigh, anns an t-saoghal a th’ ann. Ach an gabh e dèanamh, clann-sgoile a bhith anns a h-uile seadh ealanta anns a’ Ghàidhlig agus a cheart cho math ri muinntir na Beurla fhéin anns a’ chànain eile? Cha do dhearbhadh a’ chùis fhathast, oir cha d’fhuaradh cothrom sin a dhèanamh—air neo cha do ghabhadh an cothrom—ach tha clann ann an dùthchannan eile a’ faighinn cothrom air eòlas—agus eòlas coimhlionta—a chur air dà chànain aig an aon am, agus an rud a ghabhas dèanamh ann an aon àite bithidh e coltach agus nàdurrach nach fairtlich e air àit’ eile.

’S ann ’san sgoil a nis a dh’ fheumas ath-bheothachadh na Gàidhlig tòiseachadh, ma tha e dol a thighinn gu ìre ann an àit’ idir. Bha latha ann a dh’ fhaoidte a’ Ghàidhlig fhàgail an urra ris an dachaidh; ach ’se a tha ann a nis suidheachadh eile ann an iomadh àit’ air feadh nan Eileanan—chan ’eil cus Gàidhlig ann an àit’ ach anns na h-Eileanan fhéin an ceartuair—agus tha gu leòir dhe na dachaidhean nach ’eil a’ brosnachadh an cuid chloinne gus a’ Ghàidhlig a ghleidheadh. ’Sann tha cuid air a’ chaochladh. Tha iad a’ toirt gach misneachd dha ’n chloinn gus a leigeil seachad. Tha oideachadh na cloinne, matà, a thaobh na Gàidhlig, mar a tha e a thaobh iomadh cuspair eile, an crochadh ri obair na sgoile. Ma gheibhear air ùidh a thogail agus a bheathachadh am measg na cloinne, cha bhi sinn buileach gun dòchas gu mair a’ Ghaidhlig beò, ciurramach ’s gu ’m bheil i. Air a’ cheann thall ’si ’n dachaidh agus eisimpleir nam pàrantan as treise, agus is dòcha gu ’m bheil cuid dhe ’n bheachd nach ’eil cus brìgh anns na gheibh a’ chlann de Ghàidhlig anns an sgoil mur a cluinn iad aig a’ chagailt i. Faodaidh e bhith, ’na dhéidh sin, gu ’m bi obair na sgoile ’na meadhon air a’ Ghàidhlig a thoirt air ais dha na dachaidhean as am bheil i sruthadh a mach agus air a daingneachadh far a bheil i fhathast an ìre mhaith fallain. Chan ’eil inntinnean òga cho doirbh an stiùireadh, agus an ìre mhaith fallain. Chan ’eil inntinnean òga cho doirbh an stiùireadh, agus ’se deagh eisimpleir as mò tha dhìth orra. Càite bheil eisimpleir cho éifeachdach ’s a gheibh iad anns an sgoil?

Chan e mhàin leas na cànain a tha fainear dhuinn ’nuair a tha sinn

[TD 252]

a’ beachdachadh air cho feumail ’s a bhitheadh e a h-àite dligheach fhéin a thoirt dha ’n Ghàidhlig ann an sgoiltean nan Eileanan. ’S iomadh buannachd a bhitheadh a’ leantainn na h-oibreach. Tha móran ann a tha e duilich dhaibh sin a chreidsinn, agus cha bheag na ghleusas iad de dh’ argumaidean an aghaidh a’ bheachd seo. Thoireamaid sùil air cuid dhe na beachdan a tha cath an aghaidh na Gàidhlig:

1. Chan fhiach e ’n t-saothair. Chan ’eil feum anns a’ Ghàidhlig aon uair ’s gu ’m fag thu na h-Eileanan. Cha choisinn i sgillinn dhuit.

’S cinnteach gu ’m bheil barrachd air airgiod anns an t-saoghal seo, ged a tha e éiseil. Gun teagamh, chan ’eil e soirbh dha na h-eileanaich bith-beò a chosnadh an diugh gun a dhol gu tìr-mór, ach ’se duin’ ainneamh nach toir cuairt chun na dachaidh uair seach an uair. Nach e bhitheadh tàmailteach mur a cluinneamaid ach a’ Bheurla anns na h-Eileanan! Dh’ fhaodadh tu a ràdh nach b’ e an t-aon àite bhitheadh ann. Nach mór an toileachas, cuideachd, a nì neach a fhuair a’ Ghàìdhlig aig glùin a mhàthar agus a tha nis air choigrich an uair a chluinneas e cainnt òige! A thaobh buannachd shaoghalta cuideachd chan ’eil a’ Ghàidhlig idir cho deireannach ’s a tha feadhainn a’ cumail a mach: faodaidh neach a tha leantainn an fhoghluim a’ Ghàidhlig a ghabhail anns a’ cholaisd no anns an oil-thaigh, agus tha an aon inbhe aice ’s a tha aig cànain ’sam bith eile. Shaoileadh tu gu ’m bitheadh e na b’ fhasa do dhuine a chànain fhéin ionnsachadh na bhith strì ri cainnt ùir, mar a tha móran oileanach a’ dèanamh.

2. Cumaidh a’ Ghàidhlig a’ chlann air ais mar a chum i sinn fhéin. Chan ionnsaich iad a’ Bheurla cho math.

’S minic a chuala sinn feadhainn a’ gearan nach d’ fhuair iad air adhartas a dhèanamh anns an t-saoghal cho math ’s bu mhiann leotha, agus a’ fàgail na coire air a’ Ghàidhlig. Faodaidh e bhith nach e na bh’ aca de Ghàidhlig a rinn an call, ach na bha dhìth orra de rud-eigin eile. Cha deach a dhearbhadh a riamh nach ionnsaich pàisde a’ Bheurla a cheart cho coimhlionta ged a bhitheadh e air oideachadh anns a’ Ghàidhlig cuideachd. ’S ann a tha foghlumaichean a’ cumail a mach mar as mò bhitheas aig duine de chànainean gur h-ann as fhasa bhitheas e dha cànain ùr a thogail, agus gu ’m bheil an dàrna té a’ cuideachadh na t’ éile. Chan ann idir gun bharantas a tha iad a’ cur nam beachdan seo an céill. Chan ’eil ann ach rud a th’ air a dhearbhadh.

3. Tha a leithid aca ri dhèanamh ’s an sgoil an diugh agus nach ’eil rian aca ùine a thoirt do chuspair mar a tha a’ Ghàidhlig nach bi cho feumail ri rudan eile a dh’ fheumas a’ chlann ionnsachadh. Ma chosgas iad ùine air a’ Ghàidhlig, chan urrainn nach bi uireasbhuidh air rud-eigin eile.

Faodaidh na sgoiltean na tha feumail de dh’ ùine a thoirt dha ’n Ghàidhlig gun easbhuidh fhagail air dad ’sam bith eile. Tha e fìor gu ’m bheil amannan àraidh ann ’nuair a dh’ fheumar aire mhór a thoirt dha ’n Bheurla, ach tha cuid de chuspairean-sgoile a ghabhas an ionnsachadh anns an dà chanain, mar tha eachdraidh, eòlas dùthcha, eòlas nàduir, leasain ciùil, leasain a’ Bhìobaill agus mar sin. Tha na leasain sin a cheart cho feumail a thaobh na Gàidhlig ri leasain Ghàidhlig fhéin, agus tha an t-eòlas a cheart cho furasda a lìobhraigeadh agus a

[TD 253]

thogail anns a’ Ghàidhlig ’s a bhitheadh e anns a’ Bheurla, agus, gu math tric, cus na ’s fhasa.

4. Tha chuis air a dhol ro fhada. Chan ’eil ach àireamh bheag de chloinn a bhithdadh leasain Ghaidhlig feumail dhaibh.

Faodaidh e bhith nach ’eil an fheadhainn a their seo fada ceàrr ’nam barail. Tha na cunntasan a dh’ ainmicheadh cheana a’ dearbhadh dhuinn gur h-ann bho chionn leth-cheud bliadhna a b’ fhasa leasachadh a dhèanamh. Na ’n robh maighstirean-sgoile air a bhith a dh’ atharrachadh inntinn anns na bliadhnaichean a dh’ fhalbh ’s dòcha nach bitheadh cuisean cho mì-mhisneachail an diugh. Gu fàbharach, bha cuid ’nam measg a ghabh tlachd dhe ’n Ghàidhlig agus a thug a h-uile cothrom a b’ urrainn dhaibh dhi anns na sgoiltean a bha ’n urra riutha, agus tha an t-saothair a rinn iadsan ’na cuideachadh agus ’na brosnachadh dhaibh-san a tha ’n sàs an diugh anns an obair a leig iadsan dhiùbh. Tha an àireamh de chloinn na Gàidhlig’ air a dhol an lughaid, is fìor, ach nach math na th’ ann dhiùbh fhathast, agus air cho gann ’s gu ’m bheil iad, nach math is fhiach iad an cothrom nach d’ fhuair na chaidh rompa? ’S e sin am beachd a th’ aig comhairle an fhoghluim ann an Siorrachd Inbhirnis air a’ chùis agus tha iadsan, maille ri corra dhuine léirsinneach air feadh na dùthcha, air a dhol am beò mu shuidheachadh na Gàidhlig ’nar sgoiltean.

A thaobh togail a thoirt dha ’n Ghàidhlig ann an obair na sgoile, tha Siorrachd Inbhirnis ceum air thoiseach air càch, agus ged nach ’eil e soirbh breith a thoirt fhathast air a’ bheagan a rinneadh, tha sinn an dòchas gur h-ann am feabhas a tha cùisean a’ dol, agus gu ’m faicear brìgh na saothrach ceann sreath. Chan ’eil ’san t-siorrachd air fad ach mu thrì mìle pàisde sgoile aig a bheil a’ Ghàidhlig agus tha iad a’ frithealadh sgoiltean a tha sgapte air feadh an Eilein Sgitheanaich, na Hearadh, Uibhist agus Bharraidh. Tha àireamh bheag cuideachd an siud ’s an seo air tìr-mór. Chan ’eil an seo uile ach fuidheall an coimeas ris na dh’ fhaodadh a bhith ann, ach ged is e fuine thana tha againn am bliadhna chan ’eil càil a dh’ fhios nach bi mhin na ’s pailte an ath-bhliadhna. Cha b’ uilear dhuinne ceartas a thoirt dha ’n bheagan a th’ ann.

’N uair a thòisicheadh air brosnachadh na Gàidhlig ann an Siorrachd Inbhirnis bha iomadh cnap-starra ’ga fhaicinn agus ’ga ainmeachadh leis an luchd-teagaisg, agus ged nach deach iad sin uile a fàire fhathast, ’s ann na ’s lugha a tha iad a’ fàs a thaobh meud agus àireimh. Feumar a ràdh gu ’n do ghabhadh gu h-aoidheil ris na chuireadh fa chomhair an luchd-teagaisg agus gu ’n robh iad glé dheònach dòighean ùra a chur air chois airson leasachadh na Gàidhlig. Cha tuirt sin idir gu ’n robh iad gun chùram agus gun iomaguin. Chan ann idir a’ dèanamh tarcuis air a’ Ghàidhlig a bha iad an uair a chuir iad teagamh anns na dòighean ùra, ach bha iad fo chùram gu ’n coisneadh iad nach bitheadh a’ chlann cho adhartach ann an obair-sgoile ’s a bu mhath leotha. Bha móran fo imcheist gu ’n robhas a’ dol a thòiseachadh gun dàil air a’ chlann a theagasg uile gu léir anns a’ Ghaidhlig anns a’ cheud dà bhliadhna, agus cha robh e ach nàdurrach gu leòir gu ’m bitheadh cùram air cuid gu ’n cuireadh seo dragh cho mór air na dòighean-teagaisg a bh’ aca agus gur h-ann a bhitheadh call aig a’ chloinn dhe ’n ghnothuch

[TD 254]

[Sanasan]


[TD 255]

’s chan e buannachd. ’S dòcha gu ’n tig an latha fhathast a dh’ fhaodas sinn a’ chlann as òige a theagasg gu h-iomlan anns a’ Ghàidhlig, ach bithidh an greiseag thuige, agus cha ghabh e dèanamh anns a h-uile sgoil, oir tha àireamh mhath chloinne gun Ghàidhlig idir ann an cuid de sgoiltean. Bhathas mothachail cuideachd air cho beag ’s a th’ againn de dh’ uidheam airson teagasg na Gàidhlig, agus cha bheag an dragh a bha—agus a tha—a’ ghainne seo a’ deanamh dhuinn. Mairidh a’ ghainne seo greis fhathast, ach tha dòchas math againn gur h-ann am meud a bhitheas leabhraichean agus goireasan eile a’ dol gach bliadhna.

Chan ’eil againn fhathast ach toiseach tòiseachaidh, ach tha beagan misnich gur h-ann a’ sìor dhol am feabhas a bhitheas cùisean. Airson seòladh a thoirt dha ’n luchd-teagaisg air fad chuireadh comhairlean air chois air feadh nan Eileanan agus tha iad seo air sgrùdadh geur a dhèanamh air an t-suidheachadh gu léir, agus air beachdachadh ach ciamar a bhuineas na dòighean ùra ri obair na sgoile air fad. Tha na beachdan a chuir iad seo an céill a nis air am filleadh an altaibh a chéile agus air an craobh-sgaoileadh air feadh nan sgoiltean. ’S iomadh atharrachadh a dh’ fheumar a dhèanamh fhathast agus is iomadh dòigh ùr a dh’ fheumar fheuchainn, ach ’s e obair-latha tòiseachadh. Tha dà nì sònruichte fainear dhuinn anns an oidhirp a tha seo: togail a thoirt dha ’n Ghàidhlig, agus feum a dhèanamh dhith ann a bhith ’g oideachadh na cloinne.

Tha sinn a’ creidsinn nach misde a’ Ghàidhlig a’ chlann a bhith ’ga labhairt, ’ga leughadh agus ’ga sgrìobhadh anns an sgoil, agus tha sinn dhe ’n bharail cuideachd gu ’m bi an t-ionnsachadh a gheibh iad anns an dòigh ùir—leis an da chànain taobh ri taobh—na ’s fharsuinge na bhitheadh am foghlum a gheibheadh iad leis a’ Bheurla a mhàin. Chan ann idir a’ cur na Gàidhlig an àite na Beurla a tha sinn, ach a’ leasachadh na Beurla leis a’ Ghàidhlig. Tha sinn an dòchas gu ’m faigh clann na dùthch’ againne, mar sin, an cothrom a th’ aig cloinn ann an dùthchannan eile, gu ’m bi am foghlum coitchionn a gheibh iad na ’s coimhlionta na bha e roimhe, agus gu ’m faigh iad eòlas na ’s mionaidiche air an cànain fhéin, air an dùthaich fhéin, agus air na daoine o ’n tàinig iad. Chan ’eil teagamh ’sam bith nach gabh a’ chlann fhéin tlachd dhe ’n teagasg ùr, agus mar as mò bhitheas aca de thoil dha ’n ionnsachadh ’s ann a ’s aotruime bhitheas an t-uallach orra.

[Sanas]

[TD 256]

A’ Ghaidhealtachd
AN ASAINNT
Le AONGHAS ROS (Loch an Inbhir)

DH’ IARRADH orm eachdraidh air choir-eigin mu dheidhinn na sgìre seo agus nì mi mo dhìchioll air taobh duilleige ged dh’ fheumteadh leabhar—agus leabhar mór cuideachd—airson eachdraidh cheart air an Asainnt.

Feumaidh mi an toiseach iomradh a dhèanamh air muinntir na sgìreachd. Cha bhiodh eachdraidh ann gun daoine agus ma theirigeas na daoine dé bhios ann an sgìre ’sam bith ach fàsach?

Anns an t-seann aimsir bhitear ag ràdh mu ’n sgìre, “Tha na daoine móra agus tha na boireannaich bòidheach.” Tha sin, a nis, ceart fhathast. Tha na daoine móra agus tha na mnathan brèagha, co dhiùbh an fheadhainn sin a bhuineas do theaghlaichean a bha anns an sgìre bho chionn fhada. Ach tha iad-san a’ fàs gann agus ’s ann a’ sìor dhol an lughad a tha muinntir na sgìre a h-uile bliadhna. Ach a mhàin ann an Loch an Inbhir fhéin, tha an àireamh móran na ’s lugha ’s a h-uile ceàrn na bha i deich bliadhna air ais. Tha sin ’na chùis thruais do Albainn—agus ’na chùis dragha do ’n mhuinntir sin a tha fuireach an sgìre fhathast.

Tha sgìre na h-Asainnt fìor bhoidheach. Eadar bheanntan is lochan, aibhnean is thràighean chan ’eil sgìre ann an Albainn tha mis a’ smuaineachadh—agus ’s aithne dhomh móran dhiùbh—a bheir bàrr oirre. ’S iomadh uair a shuidh mi ann am bàta beag a muigh ann am bàgh Loch an Inbhir a’ sealltuinn a steach air a’ bhaile, le baidealan Chuinneig ag éirigh air a chùl, Suilbheinn ’na seasamh mar thùr agus

[Dealbh]
Tràigh Ach-a’ Mhealbhaich, faisg air Loch an Inbhir

[TD 257]

[Dealbh]
Súilbheinn, A’ Chumhal Mhór, A’ Chumhal Bheag agus Stac Polaidh bho Rudha an Stòir

beanntan móra na Cóigich a’ sreap gus na sgòthan anns an Airde Deas. Aig muir làin bithidh am baile mar gum biodh e a’ seasamh air a’ mhuir, bho ’n chaisteal mhór aig an aon cheann de ’n bhaile, a tha a nis ’na thaigh-òsda, gus an t-seann drochaid aig a cheann eile. Bha mi aon fheasgar samhraidh a muigh an siud, ’nuair a bha a’ ghrian a’ dol fodha thairis air Eilean an Fhraoich, agus cha téid na seallaidhean sin—gus an Ear agus gus an Iar—as mo chuimhne gu bràth.

Tha rathad beag a’ toirt cuairt air an sgìre agus gheibhear a leithid a dh’ eadar-dhealachadh sheallaidhean bho ’n rathad sin nach fhaighear ann an àite sam bith eile—bho Loch an Inbhir seachad air Clach-Thuill agus An Stòir gus An t-Slios, seachad air An Nead gu Unapol agus a’ Chaolas Chumhang a’ tilleadh ri taobh Loch Asainnt gu Loch an Inbhir.

Tha a’ Ghàidhlig aig muinntir na sgìre fhathast, ach a mhàin ann an Loch an Inbhir; Gàidhlig a tha coltach ri Gàidhlig na Cóigich agus nach ’eil eu-coltach ri Gàidhlig Leódhais. ’S iomadh duine a rinn ainm mór anns an t-saoghal a rugadh agus a thogadh anns a’ Ghàidhlig sin agus ged nach urrainn dhuinn iomradh a thoirt air gin dhiubh an dràsda theagamh gu ’n dèan Asainnteach a bhios comasach eachdraidh air feadhainn dhiubh uair-eigin ’s an leabhran seo.

[TD 259]

Am Bòcan
Le L. M.

CHAN e nì annasach a tha anns a’ bhòcan; bha agus tha iad ’nar Gàidhealtachd ’s ’nar n-eileanan, agus bu mhór am call na ’n togadh iad an imrich air falbh. Aig iomadh uair is ann tosdach balbh a bhitheadh an taigh-céilidh as an aonais, oir có againn aig nach ’eil cuimhne air seanchasan tomadach a chuala sinn mu na bòcain a chunnaic ’s mu ’n cuala seanachaidhean còire ar latha? Na ceasnaich mi idir ciod e no ciod i tha anns a’ bhòcan, oir tha cuid de ’n bheachd gur ann mar as trice ann an aon de sheòmraichean na h-inntinne a tha an àite-còmhnaidh, agus chan ’eil an nì a tha a mhàin ’san inntinn furasda fhaicinn ged a dh’ fhaodadh e bhith glé fhurasda fhaireachadh. Tha cuid eile de ’n bharail gur e creutair faicsinneach a tha ann, ’ga nochdadh féin ann an iomadh cruth is dath. Co-dhiùbh, is e mo bheachd féin air a’ chùis, cho fada ’sa ruigeas mo sholus air, nach ’eil anns a’ bhòcan bhochd ach cuspair neo-lochdach, rud-eigin coltach ris an nì a tha fo ’n ainm “ùruisg”: is e sin sealladh ’ga fhaicinn air ni nach ’eil idir ann. Bitheadh sin mar a bhitheas e, ach ’se naigheachd bheag mu mo thimchioll féin as fheàrr a chuireas solus air an nì ris an canainn-sa bòcan.

Am bial na h-oidhche, air latha goirid Geamhraidh, chuir m’ athair air cheann-turuis. Bha agam ti teachdaireachd a thoirt gu caraid a bha fuireach mu chuairt air dà mhìle bho ’n taigh againn fhéin. Dh’ fhalbh mi, agus air dhomh a bhith cas-ruisgt’ agus smùid mhath air gaoith an iar-dheas ’nam chùl, cha tug mi fada air dìreadh agus air cromadh gualainn na Beinne. An ùine gheàrr bha mi ’nam dheann-ruith a null thar Druim-nam-Blaoch, seachad air a’ Phàirc Chaoil, suas mu Mhansa na h-Eaglais Stéidhte, null gu Bruthach Bhastaire. Bha i air dorchnachadh gu math mus do ràinig mi am Bruthach agus air dhomh a bhith smuaineachdadh, le fiamh beag de dh’ eagal, gu ’m bitheadh i na bu duirche mus tillinn, is ann a chuala mi fuaim mi-ghnàthaichte air mo chùlaibh. Thug mi sùil air mo ghualainn ach, ma thug, ciod a chunnaic mi ach cnap mór geal is e dèanamh orm le leum is sìnteig a chuir dearg eagal mo bheatha orm! Cha robh fios bho Shealbh dé bh’ ann, ach aon rud air an robh fios is cinnt agam-sa agus b’e e sin gu ’n robh mo chridhe ’nam sgròban agus mo chasan a’ pliusgadh fodham. Thug mi sùil a rithist agus chunnaic mi gu ’n robh am bòcan mar gu ’m bitheadh e leigeil anail. Thug seo misneachd dhomh, agus mar ùrnuigh a’ bhalaich bhig, agus e’ ruith airson na sgoile—“Tog Thusa iad agus cuiridh mi fhéin sìos iad,”—rinn mise as aig peilear mo bheatha. Ach mo thruaighe, nach ann a chuala mi an t-uamhas a rithist agus e tarruing na bu dlùithe ’s na bu dlùithe, gus fa-dheòidh an tug e aon leum-roid air mo mhuin! Thuit mi air mo bhial ’s air mo shròin ’sa’ ghainimh. Bha sinn ann an siud, an glaic a chéile. Sheall mi air mo shocair agus gu fiataidh feuch dé bh’ ann, agus a bheil fios agaibh-se dé bha fo mo chomhair. Bha dìreach paipear-naigheachd, an <eng>Glasgow Herald.<gai> Nach mise a bha taingeil!

Bha am ministear bochd a’ cnuasachadh is a’ rùrach air feadh an taighe feuch an lorgadh e am paipear, ach cha do smuainich e riamh gu ’n robh am paipear air turus na donaidh, dhòmhsa co-dhiùbh, is e

[TD 260]

air cothrom a ghabhail air an uinneig a bha fosgailte air riab a craois. Bha mi air mo nàrachadh nach robh de sheadh annam sealltainn an clàr an aodainn air a’ bhòcan, airson fios a bhith agam có e. Is ioghantach mur a robh sgeul mhór air a bhith agam-sa na ’n robh a’ chuiseag ud air greim a chumail air a’ phaipear. Bhitheadh còmhradh air tàbharnadh Thràigh Bhastaire am bial an t-sluaigh gus an là ’n diugh. Bho ’n oidhche ud chuir mi romham, an cogadh ’s an sìth, gun eagal a ghabhail gun aobhar agus m’ aghaidh a chur air a’ bhòcan—ma tha leithid ann!

Sin agaibh, a chàirdean,
Mar shàruicheadh mis’ am bhalach,
A’ teiche, ged is nàir e,
Bho thàbharnadh Thràigh Bhastaire.

[Sanasan]

[TD 261]

Turas Do Lochlann
ANNA NIC AN ROTHAICH (An Leathad)

[Dealbh]
Loch-mara Hardanger

IS fhada bho bha ùidh agam ann an turus a ghabhail gu Lochlann. Ach cha robh neach de mo chàirdean no luchd-eòlais aig an robh an t-aon eud rium-sa. Mar sin thog mi orm leam fhéin agus sheòl mi bho ’n Tyne air là smuigeach ceothach anns an Iuchair bho chionn trì bliadhna air ais. Cha robh mi ach ma uair a thìde air bòrd an uair a choinnich mi ri ceathrar chaileagan laghach a Siorrachd Fiobh a bha air an dearbh chuairt rium fhéin. Agus b’ iad fhéin na deagh chompanaich! Ged a bha mise ’nam choigreach ’nam measg cha d’ aithnich mi nach robh mi eòlach riamh orra.

Bha mi air mo chasan tràth ’s a’ mhaduinn air son a ’cheud shealladh fhaighinn air an dùthaich. Bha a ’ghrian a’ soillseadh air eileanan is air tìr-mór a thug ’nam chuimhne glé mhór an dachaidh a dh’ fhàg mi—taobh an iar Siorrachd Rois. Ach bha eileanan beaga air an àiteachadh an siud, agus cha bhiodh beathach no duine orra an Albainn, ach math dh’ fhaoidte, ròn no eòin-mhara! Bha bàtaichean aig gach eilean, agus lìn an crochadh air maidean a’ nochdadh gun robh an sluagh a’ toirt a’ chuid mhór de ’n teachd an tìr as a’ mhuir. Tha an talamh anns an earrainn seo de ’n dùthaich anabarrach cas. ’S ann a bha e cur ioghantais orm-sa gu’n gabhadh taighean a thogail ann am pàirt deth idir. Bha a’ chuid mhór dhiùbh air an togail de fhiodh, agus gu dearbh cha chreid mi gun rachadh aca air clachan a tharruing suas na bruthaichean casa ud. ’Se Leitir a’ Chlachain ann an Loch Bhraoin am baile chroitearan as motha shamhlaichinn ris na bailtean beaga air taobh an iar-dheas Lochlainn.

Ràinig sinn Baile Bhergen mu dheich uairean ’sa’ mhaduinn, agus bha mi ann gu deich uairean là-rna mhàireach. Tha na sràidean anns a’ bhaile seo glé chas agus fìor choltas na h-aoise air pàirt de na togalaichean.

[TD 262]

Thug mi ’n aire gun robh na clachan a bha anns na sràidean no <eng>cobblestones<gai> air an cur ri chéile ann an cumadh brèagha a’ dol ann an cearcaill. Agus gu dearbh bha na sràidean air an cumail glan. Bha na bùthan car coltach ri bùthan nam bailtean móra againn fhéin. Ni motha bha mór eadar-dhealachadh sam bith anns na fasanan. Ach shaoil leam gun robh móran mhnathan air an còmhdachadh ann an dubh, agus eadhon na stocainnean aca dubh.

Tha margadh mhór fhosgailte am Bergen far a bheil flùraichean, luibhean, annlan, measan agus iasg air a reic. B’ e an t-iasg a tharruing m’ aire seach nì sam bith eile. Bha dathan agus cumadh orra nach fhaca mi riamh agus tha mi a ’creidsinn nach fhaic mi ann an aithghearr.

Chaidh mi air trèn a dhìrich bruthaich chasa gus an do stad i air mullach beinne, agus b’ e sin an sealladh òirdhearc. Bha an loch no <eng>“fiord”<gai> air a bheil am baile air a shuidheachadh a’ sgaoileach a mach airson mhìltean. Chaidh m’ inntinn air ais gu làithean an Righ Haco agus an treas Rìgh Alasdair an Albainn. B’ ann as an dearbh àite seo a sheòl a’ chabhlach mhór Lochlannach air an tàinig deireadh tubaisteach aig Blàr na Leargaidh.

Dh’ fhàg sinn Bergen air bus agus rinn e iomadh dìreadh is teàrnadh mu ’n d’ ràinig e baile-puirt beag air an Hardanger Fiord far an deach sinn air bòrd bàta smùid a thug sinn gu Ulvik. Dh’ fhaighnich té ri mo thaobh rium cia as a bha mi, agus an uair a thubhairt mi gun robh mi a taobh siar Siorrachd Rois an Albainn phut Bann-Sassunnach air mo chùlthaobh mi ag ràdh, “Ciod a tha thu dèanamh seo?—chan fhaic thu àite sam bith cho àluinn ris an àite as an tàinig thu.” Ghabh mi leatha ach thubhairt mi gum b’ fheàirrd sinn fios a bhith againn ciamar

[Dealbh]
Taigh tuathanaich mar a chithear gu tric an Lochlann

[TD 263]

a tha sluagh beò ann an dùthchannan eile. Gun teagamh chan ’eil na dathan air monaidhean agus sléibhtean Lochlainn idir cho òirdhearc ’s a tha iad an Albainn. Tha na coilltean cho dorcha agus tha na monaidhean cho cas ’s gu ’m beil iad a’ gearradh an t-seallaidh. Ach tha na h-easan an Lochlann a’ toirt bàrr air eas sam bith a chunnaic mise ’s a’ Ghàidhealtachd. ’Nuair a dh’ amhairc mi air beinn le còta de chop geal a’ dòirteadh sìos ri a slios ’se thàinig ri m’ inntinn dé an seòrsa òrain-molaidh a dhèanadh Donnchadh Bàn nan Oran no Alasdair Mac Mhaighstir Alasdair air an t-sealladh ud?

Ach nach truagh nach urrainn Rìoghachd Bhreatuinn le a beartas rathaidean móra a dhèanamh troimh chreagan gu àitean iomallach na Gàidhealtachd ’nuair a tha rìoghachd bhochd mar a tha Lochlann a’ gearradh troimh chreagan uamhasach a chum rathaidean a chur gu bailtean beaga anns nach ’eil ach mu dhusan chroitean. Tha iad eadhon a’ cur an rathaid troimh tholl-talmhainn air a lasadh le solus an dealain. Shaoilinn gum biodh e móran na b’ fhurasda rathad mór a dhèanamh aig taobh tuath Loch Beag Bhraoin gu Scoraig no gu bailtean na Comraich na tha e troimh chreagan Lochlainn.

Thug am bàta sinn gu Ulvik, baile beag air an Hardanger Fiord. Fhuair an t-àite so a shadadh leis na Gearmailtich ri am a’ chogaidh. Chuir iad as dà thaigh-òsda agus an sgoil, agus mharbhadh mu dhusan pearsa. Ach tha an diugh dà thaigh-òsda ùr agus sgoil mhór air an togail ’nan àite. B’ e taigh-òsda Ulvik an taigh a b’ fheàrr leam de na chunnaic mi. Bha na h-uile seòmar air uidheamachadh le fiodh buidhe agus bha na làir air an aon dath. Agus gu dearbh bha am biadh pailt agus math. Bha am biadh-maidne air a chur air bòrd mór agus na h-uile neach a’ toirt dheth na bha e ag iarraidh. Bha trì no ceithir a sheòrsachan feòla agus iasg ann, aran dorcha, aran geal, agus iomadh seòrsa càise. Bha càise dorcha ann air a dhèanamh de bhainne goibhre. Bha càise bog no gruth ann am meadar dharaich le spàin fhiodha airson a thogail as. Bha e glé choltach ri gruth a bhiodh mnathan na Gàidhealtachd a’ dèanamh le bainne math anns a’ gheamhradh, air a shailleadh agus bhiodh cuid a’ cur “carabhaidh” dubh ann. ’S e biadh beathail a bha an seo an uair a bhiodh biadh is annlan gann as t-earrach. Bha mìos no meadar eile air a’ bhòrd làn bainne tiugh no blàthach agus liagh fhiodha ann airson a thogail as. Bha mo chuid agam dhe seo na h-uile maduinn.

Cha robh anns an earrainn so de Lochlann ach croitean. Ni motha bha taighean móra ann coltach ri taigh uachdarain, agus fhuair mi a mach gun robh gach croitear ’na uachdaran air a thalamh féin. Bu leis fhéin an talamh, a ’choille, agus an t-iasg geal no glas aig taobh a’ chladaich. Chunnaic mi bean agus nighean a’ buain an fheòir timchioll air craoibh le corran. Bha móran de ’n talamh cho briste agus cho cas ’s nach dèanadh tractar no inneal-buana feum ann. Thug mi ’n aire gu ’n robh an crann-speala fada, agus an duilleag goirid agus glé gheur. Bha a ’chuid bu mhotha dhe na h-eich ruadh agus na ’s lugha na gearrain Uidhisteach. The bocsa a’ chùirn àrd agus na rothan beag. Chunnaic mi feadhainn a’ tarruing eallaich feòir air an druim.

Cha chreid mi gum beil taighean nan croitearan cho goireasach ’s a tha iad air a’ Ghàidhealtachd an diugh. Ged tha solus agus puthar

[TD 264]

[Dealbh]
Balaich bheaga bhana an Ulvik

[Dealbh]
Air an àirigh faisg air Geilo

[Dealbh]
Spealadair Lochlannach

an dealain aca, tha móran thaighean gun uisge annta. ’S tric a chunnaic mi boireannaich a’ nigheadh aodaich ri taobh uillt agus poit mhór dhubh air teine no <eng>“leide”.<gai>

Dh’ fhàg sinn Ulvik air bus troimh mhonadh àrd fiadhaich far nach robh taigh no eadhon bó no caora r’a fhaicinn airson mhìltean. Thug e ’nam chuimhne an earrainn de Chataibh eadar Luirg agus Tunga. Bha an sneachd aig taobh an rathaid ann an àitean agus sheall fear-stiùiridh a’ bhus <eng>glacier<gai> dhuinn a bha mu mhìle o’n rathad.

Stad sinn airson dà là ann am baile Gheilo. Bha na tuathanasan na bu mhotha an so oir bha gleann leathann torrach air gach taobh dhe abhainn. Chaidh sinn suas ann an cathair air oibreachadh le dealan gu mullach creige àirde. Feumaidh mi aideachadh nach robh mi glé shona ’nam shuidhe glaiste ann an cathair agus a’ faicinn na tìre mìltean fodham. Ach b’ fhiach an sealladh a fhuair mi aig ceann an turuis beagan fiamh. Bha am monadh lom briste le seòrsa de fhraoch a ’fàs air. Cha robh e idir cho àluinn ri fraoch Albann. ’Se feasgar a bh’ ann agus chuala mi fuaim ghlagan a chuir ioghnadh orm. Air mullach aonaich chunnaic mi grunnan chloinne a’ saodachadh greigh chruidh-bainne. Mu mhìle bhuam bha pàirce réidh ghorm le taighean fiodha an siud ’s an seo innte. Chuir e ioghantas orm nach robh coltas àiteachaidh air an fhearann. ’S e bha seo an àirigh, far an robh mnathan agus clann a’ samhrachadh a’ chruidh agus a’ dèanamh ime agus càise a bha air an reic ris na taighean-òsda. Bha na “bothananàirigh” na bu ghrinne air an togail na na bothanan a chunnaic mi ann an Leódhas. Thatar a’ dèanamh airgid air na taighean seo anns a’ gheamhradh oir tha iad air an suidheachd air sluagh a tha ’gan cluich fhéin anns an t-sneachd.

[TD 265]

Shiubhail sinn ann an trèn eadar Gheilo agus Oslo. Mar a b’fhaide a bha sinn a’ dol gus an ear bha an talamh na bu chòmhnairde agus na bu bheartaiche, na tuathanasan na bu mhotha, agus taighean nan tuathanach na bu ghreadhnachaile.

Tha Oslo ’na bhaile a tha a’ sgaoiledh a mach air móran fearainn, agus tha craobhan a’ fàs eadar na sràidean. Chuir na Gearmailtich talla-mhór a’ bhaile ’na teine agus tha talla àluinn ’na h-àite, air a togail fagus air a’ chala.

Ghabh sinn turus air bàta gus rudha far a bheil am “Fram,” anns an do sheòl Nansen, air a cumail. Chunnaic mi cuideachd an raft ioghantach an Kon-tiki , a sheòl troimh chuan a’ Phacific. B’ ioghantach a’ mhisneachd a bh’ aig na daoine a dh’ earb am beatha ris na maidean truagha ud air cuan mór an t-saoghail.

Ghabh sinn sgrìob gu taigh-bìdh mór a tha air slios beinne os cionn Oslo. Bha an là grianach blàth agus bu ghlòrmhor an sealladh a fhuair sin air muir, baile mór, agus monadh cho fada air falbh ris an t-Suain. Fhuair sinn breac ròsda slàn (eadar cóignear), lan cuaich-airgid de shuibheagan-làir, agus mu chàrt de uachdar beartach. Bha e math, ach bha an sailleadh sin air! Ach, mar a thuirt am fear a phàigh not mar pheanas airson sgleog a thoirt air nàbaidh nach bu toigh leis, “cha d’ fhuair mi luach nota riamh a bu docha leam.” 

Dh ’fhàg sinn Oslo aig naoi uairean ’s a’ mhaduinn agus bha sinn dà uair dheug a thìde air an turus gu Stavanger. Mar a b’ fhaisge bha sinn a’ tighinn air Stavanger bha na bu lugha de choille r’ a fhaicinn. Chunnaic mi cruachan mòna an seo agus bha na taighean air an togail de chlachan.

Bha an cuan a Tuath ciùin gorm, agus cha robh sgòth ’san adhair an uair a sheòl mi dhachaidh a Stavanger. Dh’ fhuirich mi air bòrd gus an deach a’ ghrian fodha anns an àird-an-iar air mheudachd uighe. ’Nuair a dhùisg mi ’s a’ mhaduinn bha sinn a’ teannadh air oir-thìr Shasuinn agus bha an là smuigeach fliuch mar a bha e an là a dh’ fhàg mi e. Ach cha tug mi dùil nach till mi fhathast gu tìr àluinn Lochlainn, agus nach fhaic mi a shluagh càirdeil aoidheil aon uair eile.

[Sanas]
