[TD 13]

CANABHAS UAINE AGUS CEAP AN T-SEÒLADAIR
le Aonghas Phàdraig Caimbeul

Tràth sa’ mhadainn dhrùgh smochd a-mach bho thaobh na h-aibhne. Bhris geug, ’s thog faoileagan iteag ann an aon fhuaim. Chàirich e còig slisean hama, torradh na droma, ann a sgeileid, ’s e feadaireachd ‘<eng>The Boys from Donegal<gai>’; shnàmh feòchan ceò, drùchd na maidne, bho Abhainn Nis, ag èirigh suas dha na craobhan fliuch. Thòisich an sùgh a’ plabadaich gu socair anns a sgeileid fhads a bha e a’ lasadh na <eng>tilley<gai>; thionndaich e na slisean gu mall, ga ruadhachadh; phut e an fheòil gu aon taobh, thionndaich e sìos an gas, agus bhris e gu cùramach ugh mòr donn dhan t-sùgh le pluba shocair. Sgrìob e a sùgh suas air a bhuidheagan gus a robh e geal is bog, deiseil. Shleamhnaich a sgian an èisg fon ugh agus chàirich e an t-ugh air an truinnsear theth; ri thaobh chuir e na còig slisean, ròcannach agus donn. Chuir e an truinnsear fon ghrill ’s bhog e pìos arain san t-sùgh theth gus an robh e cruaidh; chòp e tì dha fhèin ann a muga <eng>tin<gai>. Thionndaich e air an rèidio ’s chrom e sìos a dh’ithe. Bha an canabhas a’ tiormachadh. Bhris e buidheagan agus sgaoil a mathas buidhe tarsainn na slisean feòil. Nuair bha e deiseil shuath e an truinnsear glan leis na criomagan mu dheireadh den aran sùghte, ’s dh’òl e na bha air fhàgail dhan tì. Thionndaich e an rèidio dheth, shlaod e air geansaidh, agus chrùb e a-mach as an teanta, a-mach gu camhanaich na maidne.

Ghabh e anail a’ chamhanaich, ’s dh’fhairich e fàile giuthas, cnagan fiodh a’ losgadh. Ceum neo dhà agus bha e aig oir na h-aibhne a’ sealltainn tarsainn chun na taighean mòra anns na craobhan: bha uisge na h-aibhne blàth air aodann. ’Be madainn Di Sathuirne bh’nn ’s bha na teintean air an togail, a smochd glas a’ snàmh as na simileirean. B’e duine beag caol a bh’ann ann a <eng>cordurouys<gai> uaine, fhalt fhathast goirid, dubh is curlach, ach bha fhiasag a’ glasadh.

Chual’ e baidhseagail air rathad na coille. Bha ise cuideachd a’ feadaireachd, fonn dùchail Sasunnach air choreigin a thog i uaireigin bho a màthair aig a’ phiàno. Bha dreas bheag sgiobalt’ oirre, dìthein bhuidhe a’ leaghadh a-staigh dhan chotan, agus càrdigan. Bha baidhseagail beag gorm aice. Bha na craobhan socair ann a sìth na maidne, agus chluinneadh i an t-uisge a’ plabadaich aig oir na h-aibhne, stuaghan marbh a’ bualadh os cionn ciùcharain rothan a’ bhaidhseagail. Ghlac a sùil ceap na laighe air a rathad. Stad i a baidseagail agus chuir i air oir e ri taobh craoibhe. B’e ceap seòladair a bh’nn, geal le bann dubh, ceap oifigeir. Bha slighe bheag a’ ruith sìos bho rathad na coille, troimh dhùslainn, sìos gu oir an uisge. Choisich i a-steach dhan dùslainn, a dreas a’ bualadh agus a’ reubadh air geug bhiorach. Bha an talamh bog is dubh. Chunnaic i an teanta a’ crochadh os cionn na h-aibhne, fàile fann còcaireachd fhathast san àile, agus smochd throm ag èirigh bho theine fosgailte.

[TD 14]

Bha an dèirc na sheasamh fichead slat air falbh fo chraoibh a’ coimhead air a nighinn. Sheall i mu chuairt, air ais suas an t-slighe, agus sheas i mionaid ann a sàmhchas a’ coimhead tarsainn na h-aibhne chun nan taighean mòra air an taobh eile. Dh’èal i mu chuairt na teanta is choisich i sìos gu oir an uisge, ’s thionndaich i, a’ sealltainn air ais air an teanta. Choisich i suas thuice agus dh’fhosgail i an canabhas ’s thuit a sùil air sean phoitean, cùpannan, aodach, brògan agus pàipearan-naidheachd. Bha leabaidh fhada anns an oisean. Sheas i agus choimhead i mun cuairt; thog i geugan ’s bhris i iad, chuir i air an teine iad agus chrom i sìos a dh’ionnsaigh a bhlàths. Bha a stocainnean geal salach, ’s a brògan air a suathadh ri poll; dh’fhairich i oisinn reubte a h-aodach; bha aon de na lusan buidhe air a sgaradh na dhà leth. Sheall an dèirc oirre.

Leum breac anns an abhainn, ’s choimhead an dithis aca air an fhuaim, ’s an uairsin air deò aotram nan tonnan; leig gunna urchair, fad as tarsainn na h-aibhne, ’s dh’èisd iad; agus, mar aon, aig àird a fàire rug iad air treobhadh plèan a’ snàgadh tarsainn an adhair ghuirm, bhris ise geug eile, choimhead esan oirre.

Gu sèimh, thòisich e air feadaireachd; dh’èisd a’ chaileag òg ris os cionn ceilearadh nan lòn-dubh. Agus an uairsin a fonn a’ seòladh a-mach as na craobhan:

<eng>In Scarlet Town where I was born
There was a fair maid dwelling
Made every youth cry well-a-day
Her name was Barbra Allan.<gai>

Sguir na faclan ach chum a’ feadaireachd a’ dol as na craobhan. Sheas i suas agus choimhead i a-steach dha na craobhan. Thàinig e a-mach. Sheall iad air a chèile airson mionaid.

“Hello” thuirt e.

“Hello.”

“Tha madainn bhriagh’ ann.”

Chrom i a ceann.

“A bheil thu ’g iarraidh tì.”

Chrath i a ceann.

Sheas e na bhrògan reubte a’ coimhead oirre.

“Chual mi thu a’ tighinn air a’ bhaidhseagail. Rinn e fuaim air an rathad.”

Bha a sùilean air a brògan.

“Cha bhi mòran dhaoine a’ tighinn a-nuas a seo.”

Leum bradan anns an abhainn ’s choimhead an dithis a-mach.

“Am bi thu ga glacadh” thuirt i ann an anail aotram.

“Bithidh” thuirt e.

“Ciamar.”

“Le lìn – ann a solas na gealaich. Anns an dorchadas.”

“Co mheud?”

“Uill. Leth-dusan, dusan, uaireanan cha bhi gin.”

[TD 15]

“Am bi thu gan ithe air fad?”

“Cha bhi; bi mi reic feadhainn. Dh’ith mi còig DiSathairne-sa chaidh. Tha dhà agam an dràsd as urrainn dhuinn ithe.”

“A còig! Aig an aon àm.”

Ghlag urchair fhann eile, fad as anns a’ mhadainn tarsainn na h-aibhne.

“Feumaidh gu robh acras mòr ort.”

“Bha. Isd, a bheil thu ag iarraidh fear. Chuirinn sa’ sgeileid iad an dràsd. ’S tha tì is aran agam cuideachd.”

“Ghabh mi mo bhreacaist.”

“O.”

“Ach cha robh ann ach <eng>cornflakes<gai>. Agus tha an t-acras orm. Dh’ithinn còig bric!” Rinn an dèirc gàire.

“Cùm thusa an teine dol ’s gheibh mise an t-iasg.”

Bhris i tuilleadh dha na geugan tioram a bha air an tòrradh ri taobh an teine, ’s chaidh esan a-mach a sealladh. Rinn iad brag san teine ’s thill an dèirc air ais, a’ giùlan dà bhreac air dubhan agus sgian na làimh dheas. Chaidh e air a ghlùinean aig oir na h-aibhne agus sheas ise aig an teine a’ coimhead sìos air. Gheàrr e dheth na cinn ’s na h-earbaill, sgolt e taobh an èisg ’s lean a sùilean altan dearg na fala a’ ruithe chun a’ bhaile.

Thug e mach an sgeileid ’s chàirich e gu cùramach i air an teine fhosgailte, an sùgh a’ tighinn beò fhads a chòmhdaich e na bric ann a min-choirce. Sheas i a’ coimhead air a’ càradh na bric anns a’ phana, ga brosnachadh ri geug chaol air a ghlùinean, ’s e feadaireachd a fonn Eireannach ud a-rithist. Chuir e a mullach air a sgeileid, ’s shleuchd e tarsainn thuice.

“Bidh iad nas fheàrr air an dèanamh air a socair.”

Sheall i sìos air a’ phana agus an uairsin aire-san.

“Dè a fonn bha siud?”

“Sean fhonn Eireannach bho na seana làithean. Bhiodh sinn ga sheinn aig àm a’ bhuain agus bha mi ga sheinn nuair bha mi aig muir. Anns gach àite. Chuir cuideigin faclan ris.”

’S thòisich e ri seinn.

“Nuair bha mi fàgail Eirinn
A’ seòladh thar a’ chuain
Gun d’thachair mi ri caileag òg
A thug mo chridhe bhuam . . . .

O! Chan eil fhios agam air na faclan uile, cha bhi mi ach a’ feadaireachd . . . . mar seo . . . . ach chan eil sian a dh’fheum ann.”

Thog e mullach na sgeileid ’s thionndaich e na bric ’s chuir e a mullach air ais.

“A bheil thu uabhasach bochd,” dh’fhaighneachd i.

“Tha.”

“Tha <eng>bath<gai> gorm againne a-staigh, agus mìos-nighe gorm, agus <eng>shower<gai> gorm.”

[TD 16]

“Tha sin glè laghach.”

“An ann leatsa tha’n ceap?”

“Dè an ceap?”

“Ceap seòladair tha laighe shuas air an rathad. Tha e briagha.”

“’Sann. ’Sann leams tha’n ceap. Cheannaich mi ann a <eng>New York<gai> e. Ann an Ameireaga. A bheil thu ga iarraidh?”

“Mmm. Tha. Cuiridh mi orm e nuair a bhios mi dol a-null thairis.”

Rainig fàile blasda na bric an cuinnleanan.

“Tha iad deiseil” thuirt e. “Gabhaidh sinn aran còmhla ris.”

Chaidh e a-steach dhan teanta is thill e air ais le dà thruinnsear agus lofa shlàn. Thog e na bric eadar dà gheug, ’s chàirich e air na truinnsearan iad, shlaod e pìos as an aran, chuir e sin air an truinnsear, ’s thug e dhi e.

“Bidh blas nas fheàrr air ma dh’itheas tu le d’ chorragan iad.”

“Ach tha e ro theth.”

“Cuir ris a’ ghaoithe e airson mionaid.”

Dh’èirich deò gaoithe far na h-aibhne, a’ fuarachadh an èisg a bha a-mach aca mar ùrnaigh.

Thòisich e ri ithe, is thagh ise pìos bric is dh’ith i cuideachd. Bha am breac tiugh agus sùghach, agus dhrùgh beagan dhan t-sùgh abaich sìos a smiogaid. Shuath i e ri cùl a dùirn. Bha cuideigin a’ sealg choineanach: bhuail urchair eile fad as.

“Dè an uair a tha i” dh’fhaighneachd i.

“Tha i leth-uair an deidh deich” thuirt e, gun sealladh air uaireadair.

Chùm iad air adhart ag ithe.

“Tha do dhreas reubte.”

Sheall i air a bhrògan reubte.

“Tha. Rug i air geug nuair bha mi tighinn a-nuas. Ach tha tè nas fheàrr agam.”

“Càraidh mise e dhut.”

Choimhead i air, ag ithe.

“Tha mi math air a sin. A’ càradh rudan.”

Sheall i air a gheansaidh breac agus air a theanta canbhas air a càradh le snàth dubh.

“Crìochnaich thusa d’iasg, agus gheibh mise pìos aodach.”

Dh’èirich e ’s thog e poit ’s chaidh e sìos chun na h-aibhne. Nigh e a thruinnsear anns an abhainn, lìon e phoit ’s chuir e air an teine i.

“Ti” thuirt e.

Chaidh e a-steach dha’n teanta, dh’òl e na bha air fhàgail dhan fhìon, is thill e mach. Bha snàthaid aige is snàthlainn is pìos rèidh uaine do chanabhas na teanta. Thilg e làn a làimhe do thì dhan phoit.

“Bidh siud math.”

Chaidh e air a ghlùinean ri taobh is thog e faitheam a dreas, a’ làimhseachadh a’ phìos a bha stracte. Cha do ghluais i. Bha i air a breac ithe ’s bha an truinnsear na laighe ri taobh, pìos arain is cnàmhan caol.

[TD 17]

Sheall e sìos air a glùinean beaga briseach, a’ dùnadh a reub anns an dreas. Choimhead e na sùilean. Thog e oir na dreasa is chàirich e am pìos canabhais air mullach an tuill. Bha a casan caol geal ann an grèin na maidne. Thòisich e a’ fuaigheal.

“Càit a bheil thu a’ dol?”

Bha i socair. Dhragh i aon de a meuran ri a làimh chlì, a coimhead sìos air fhalt.

“Thuirt thu gu robh thu a’ dol a-null thairis. Gun cuireadh tu ort mo cheap. Càit a bheil thu a’ dol?”

“Ameireaga” thuirt i ann an anail ìosal.

“Cuin?”

“DiMàirt.”

“Dè tha thu a’ dol a dhèanamh ann an Ameireaga?”

“Tha mamaidh a’ dol a-null a dh’fhaicinn dadaidh. Tha esan thall cheana.”

Sguir e dh’fhuaigheal agus ghlac a sùilean a-rithist. Chòmhdaich canabhas na teanta an toll anns an dìthein bhuidhe nuair a dh’fhuaigheil e an iomall mu dheireadh. Chrìochnaich e, gheàrr e an snàthlainn gu grinn leis a sgein, ’s dh’fhuirich e far an robh e, air a ghlùinean, a’ coimhead oirre. Thog e a làmh ’s chuir e air a falt e. A-rithist leum breac anns an abhainn.

“Tha falt briagh ort is sùilean bòidheach ’s a-nis tha canabhas snog uaine air do dhreas.”

Sheall i sìos air a’ phìos ghòrach canabhais.

“Thoir leat e a dh’Ameireaga, mar chuimhneachan ormsa, dèirc na h-aibhne.”

Bha an teine air a dhol as, ’s a’ ghrian air streap gu mullach an t-saoghail. Dh’èirich e, ’s cha do ghluais ise. Choisich e sìos chun na h-aibhne ’s chual i e a’ seinn an t-sean òran a b’aithne dhi, ‘<eng>The Boys from Donegal<gai>.’ Dh’èirich i.

“<eng>Cheerio<gai> matha.”

Thionndaich e.

“Seadh. <eng>Cheerio<gai>.”

Sheall e oirre a’ coiseachd air falbh, a’ cumail grèim air a’ phìos canabhais aig iomall na dreasa. Leth suas an t-slighe chrom i is thog i ceap an t-seoladair; chuir i oirre e agus shreap i air a’ bhaidhseagail. Sheall i air ais, smèid i dha gun faite is dh’fhalbh i.

Dh’èisd e ris a’ bhaidhseagail a’ crònanaich troimh na craobhan, ’s thòisich e air feadaireachd gu fann, fonn Eireannach airson an teaghlach agus an saoghal a bha e air a chall.

[TD 34]

BANAIS NAN CEARDANAN
le Cailein T. MacCoinnich

Cha bu duine bòsdail Iain idir – sin an coimeas ri cuid de mhuinntir eile an àite. Gun teagamh, nuair a dheadh a chur thuige, cha robh sòradh aige dè chanadh e; mar an turas a theann Seòras a’ cur sìos air na daoine on tàinig Iain, ’s iad air a dhol a-mach air a chèile mu roinn a’ bhragaire aig àm an fheamnaidh.

“Thusa ’s do dhaoine. Chan eil duine san àite aig nach eil fhios nach robh aig tiodhlacadh do sheanar ach trì sabaidean – bha ochd na naoi aig tòrradh mo sheanmhar-sa.” Eil thu faicinn, bha beartas teaghlaich air a mheas a-rèir na bhiodh aig tiodhlacadh den stuth chruaidh – agus, nàdurra gu leòr, cia mheud sabaid a leanadh an dràm.

Ach aon rud bha Iain fìor leòmach as, agus sin an tractair ùr aige, fear dhan chiad fheadhainn a thàinig dhan àite. Mar sin, faodaidh sinn a thuigsinn nach do rinn e sogan mòr ’sa bith nuair a ràinig Pàra Dubh e a’ guidhe air cuideachadh is còmhnadh a dheanamh leotha ’s a’ chairt air a dhol am bogadh aig an Fhèithe Shalach, eadar Geàrraidh nan Ceàrdanan agus ceann rothaid Bhaile na Fèasgan. Thug iad an t-each a bogadh air èiginn, ach bha chairt a sàs seachad air an aiseal, ’s air thuar a bhith dhìth orra mur a lorgaisde tractair. ’S gu mì-fhortanach bha an dà thractair eile san àite a-muigh a’ toirt mòine gu rathad.

“Tha i caillte ’ille, dìreach san t-sìorraidheachd, mur a faigh sin as i gun dàil. Dh’fheuch mise mach thuice ’s fhuair mi ròp oirre, ach theab mi mo bheatha chall na lùib. Chaidh mi sìos air mo cheann caol ann, suas gu speadhar na briogaise.” A-rèir cholais, cha robh aig ach an fhirinn; bha bhriogais air a sgreamgachadh le làthach dhubh neo-chùbhraidh na Fèithe Salaich cha mhòr gu ruige ’m bann.

Cha bu duine gun iochd Iain na bu mhotha; bha làmh cho deas ullamh ri làmh an ath fhir airson cuideachadh leis an fheumach. Ach an tractair ùr aige! A’ slaodadh cairt cheàrdanan! Nach ann air feadh a’ bhaile bhiodh a’ ghoileam, nuair a chithisde e fhèin agus Pàra Dubh mach leathad a’ Gheàrraidh air an tractair! Ach a’ sin, chuimhnich e cosmhalachd an deagh choimhearsnaich – a Samaritanach a rinn cobhair air a dhearg nàmhaid, ’s thàinig e chon a’ cho-dhùnaidh, mar eildeir eaglais, nach b’urrainn e diùltadh.

“Seo, seo, ma tha, laochain. Sgioblaich thu fhèin, ’s bi sinn a-mach – tha mi’n dòchas nach bi i as an t-sealladh mu ruig sinn. Tha iad ag radha nach eil grùnnd idir aig sùil-chruithich na Fèithe Salaich.”

Cha mhòr nach robh na deòir an sùilean Phàra Dhuibh (nan gabhadh a leithid a bhith) mar a thog iad a-mach on bhaile, seann teadhaire iaruinn aca eagal gum bristeadh an ròp, agus Iain a’ sìor chur an ìre dhan fhear eile cho greimeil, domhainn ’s a bha bhogach sa robh chairt. Shìos aig a’

[TD 35]

chèardaich, bha Seòras an Dùin. Anndra Beag, Achnacloich, agus Calum a’ Ghobha ’s iad a’ feuchainn ri gearran crosda le Anndra a chur fo smachd gus am faighte na crùidhean air. Chuir srann an tractair aig Iain na seachd deamhain dhan ghearran, ’s cha mhòr nach do chuir e an t-eanchainn as Calum nuair a leig Seòras as am ball-cìnn – bha bheul ’s a shùilean cho fosgailte ri beul an latha ’g amharc Iain agus Pàra Dubh air an tractair.

“Fhearaibh ’s a ghaoil, nach fhaic sibhse cò tha mach am bealach, ’s iad cho rèidh ri dà cheann eich –––– A!, Mhic na bidseach –––– !!! ––––” Stad Seòras còir an teis-meadhon a chòmhraidh, ’s an gearran aig Anndra air grèim a thoirt a màs na briogaise aige. Ach cha robh truas na bàigh an guth Anndra airson an fhir a bha fulang; bha e fhèin ’s Calum ’s a sùilean air an dithis a bha dèanamh air a’ Gheàrraidh.

“Pàra Dubh agus Iain! O, faodaidh tu bhi cìnnteach gur e Iain a bhiodh ann – cha tig àsan uair sa bith, nach bi esan na lùib, a dheòin na dh’aindeoin. Ach càit’ air an t-saoghal mhòr a bheil iad a’ dol leis an tractair – tha gràin na mallachd aig na ceàrdanan air an uidheam.”

“Tha ruideigin ceàrr, fada ceàrr; ’se an fhìor èiginn a chuireadh Iain na lùib, agus cruaidh-chàs dha-rìribh a bheireadh air Pàdraig còir a dhol an eisimeil tractair.” Bha Calum a’ tachais a chìnn, ’s a’ caogadh a shùilean mar neach a bha gleachd ri dìomhaireachd mhòir.

“Tha sgaoth anabarrach dhiubh air a’ Gheàrraidh am blianna – teantaichean cho tiugh ann ri cocan-feòir, ’s coin is clann mar na meanbhchuileagan. Chuala mi cuideigin ag radha gu robh pòsadh gu bhith aca mu falbhadh iad.” Bha Seòras a’ sìor shuathadh ploc a mhàis far an do ghreimich an t-each air, ach cha robh sin ga chumail gun ùidh a bhi aige an gnothaichean nan cèard.

Smèid Calum ris na gillean a bh’air an tractair, ’s iad a’ dol seachad gann dà cheud slat os cionn na ceàrdaich, ach ma mhothaich iad dha, cha do leig fear seach fear aca air gu fac iad e. Bha colas gnothaich orra agus astar math air an tractair, rud a chuir am barrachd iongnaidh air na fir aig a’ cheàrdaich: bha Iain gu math faicealach a thaobh cus deuchainn a thoirt dhan uidheam a bha cho miadhail aige, ged bha neart fichead each ann an leasraidh na brùide ud.

Chaidh iad as fianais timcheall gualainn a’ Gheàrraidh, ’s thìll an triùir a bh’aig a’ cheàrdaich gu’n obair, cosnadh a thug ùine mhath uapa, maille ri corra spèireadh, ’s mallaidhean a bha fliuch le fallas. Mun deach a’ chrudha mu dheireadh air an ainmhidh, stad duine agus duine aig a’ cheàrdaich san dol seachad (mar an àbhaist), ’s cha b’fhada gu robh fhios aig a’ bhaile uile mu thuras Iain gu Geàrraidh nan Ceàrdanan leis an tractair.

Bha chairt air a dhol sìos aon sia òirlich eile mun àm a ràinig na seòid an Fhèithe Shalach, ’s roinn mhath den chàmp timcheall air a’ bhogaich, ’s cho faisg air oir na sùil-chruithich ’s a leigeadh an t-eagal leotha. Eadar sgreadal chloinne agus sgalaich chon, gann gun cluinneadh Iain dè bha Ioseph Mòr a’ feuchainn a radha ris – cha robh e cìnnteach ’n ann a’ toirt

[TD 36]

taing dhà bha ’n ceàrd air neo ’n ann dha scriùdadh dhan droch-àite bha e airson cho fada ’s a bha e gun tighinn. Bha spèiridhean, guidheachan, bualadh bhas is sradadh smugaidean a’ dol mar chur sneachda mun cuairt dha. ’S os cionn na stoirm, sgriach chràiteach thiamhaidh aig cnapach gille le Seumas Breac, ’s e leth-ruisge tarsainn glùin chalma Mairsili Mhòir, ’s ise cur, mar a chanadh iad fhèin, “a thòn fo mhaide.” A-rèir cholais dh’fheuch mo laochan a-mach chon na cartach ’s cha mhòr nach do shluigeadh beò e san t-sùghanaich. Cha robh sheice riamh air an fheadhainn bu ghile, ach an dèidh a thoirt a grèim bha e dubh buileach, aodach ’s a chraiceann, o chìrean gu òrdagan. ’S bha dòigh fhèin aig Mairsili air blàths a chur air.

Gu fortanach bha am pìos ròpa chuir Pàra Dubh mu aiseal na cartach mun deach i fodha, fhathast am bàrr. Cheangail Iain ceann an teadhaire ri ceann a’ bhuill, ’s tharraing e fhèin agus Pàdraig an teadhaire, mean air mhean a-mach chun na cartach, timcheall na h-aiseil, ’s air ais a-rithisd, gus a robh càball dà-fhillte aca a ghabhadh ceangal ris an tractair.

“Nis, ’illean,” ars Iain ’s e leum air an tractair, “A-mach as an rathad sibh,” (’sann a bha cuid aca dol a tharraing air a’ chàball iad fhèin), “Bheir an t-each seo as i, air neo thig an t-aiseal ’s na rothan, ’s fàgaidh iad am bocsa far a bheil e – ’s cha dean guidheachan feum sa bith a Thòmais ’ille.” Thug e sùil chruaidh air Tòmas a bha spèireadh gu làidir nuair a chual e beachd Iain.

Ach chaidh cùisean dòigheil gu leòr. Air a shocair fhèin, chuir an tractair a ladharan iaruinn an grèim san talamh, thug e sitir cruaidh tioram as, ’s mar gu slaodadh tu an t-slibheag as prais-bhrochain, tharraing e chairt a-mach as a’ chlàbar chrèadha thiugh. An ceann deich mionaidean bha i air talamh tioram, air a liachdradh le poll is eabar na sluic-uamhainn, ach gun bhriseadh air aiseal, roth na bocsa. Bha Iain cho moiteil ri feucag ’s chaidh iolach suas a-measg nan ceàrdanan a chluinnte còrr is mìle air falbh. Cha robh air ach gu feumaisde dhol chon a’ chàmp ’s an t-euchd a bhaisteadh san aon dòigh tha nàdurra dhan a’ cheàrd – a-mach as botal; agus cò chuireadh as a leth? Tha call cartach cho goirt le gillean a rothaid ’s a tha call bàta le iasgair na mara.

Cha do mhì-chòrd a thadhal ri Iain idir. An còrr is dà fhichead blianna, cha robh cuimhn’ aig Iain air uimhir dha na gillean breaca fhaicinn san àite; bha co-dhiù suas ri fichead teant ann, agus dùil ri tuilleadh mum biodh an t-seachdain a-mach. Bha banais air chois cìnnteach gu leòr: dh’innis iad sin dha mun deach an treas dràm mun cuairt. Cha robh guth air rudan beaga thàinig eatorra sna bliannachan a dh’fhalbh; goid mhònadh na chon, goid aiseal na stampadh arbhair, poitean-seòmair na malairt ghleusda thug an car as Iain ’s muintir eile an àite. ’Se bh’ann, mu robh an oidhche seachad, gun d’fhuair Iain ’s gun do ghabh e fiathachadh gu banais nan ceàrdanan. Dè ged a fhuair e dhalladh o Cheit, nuair a ràinig e dhachaigh! Cò nach robh coma (aig an àm co-dhiu) nuair a b’fheudar a dhol a dh’iarraidh Anndra Bhig son an tractair a dhraibheadh dhachaigh mu

[TD 37]

mu mheadhon oidhche! Dè, ged a ghabh Anndra e fhèin deàrrsach mhath ’s ged a theab iad an tractair a chur dhan dearbh bhogaich as an tug Iain a’ chairt beagan uairean a thìde roimhe sin!

“Biodh righrean mealladh sonas buan –
Chon ’n t-Seachdamh Nèamh chaidh Tòmas suas ––––.”

’S cha do dhìrich Tòmas Seanntir riamh na b’àirde air àradh an t-sòlais na rinn Iain ’s Anndra an oidhch’ ud an càmp nan ceàrdanan. Cha robh cuimhn’ aig Iain an d’fhuair Anndra fiathachadh chon na bainnse – ma fhuair, cha tug e guth air an dèidh làimhe. Bha na smuainteanan seo a’ ruith tromh ìnntinn Iain, ’s e feuchainn ri leisgeul a lorg airson faighinn a-mach as a’ chùil san do chuir cion na cèille ’s an dràm e.

O! Cha b’e chaid fhear a fhuair cuireadh gu banais cheàrdanan – ’s a chaidh thuice cuideachd. Cha robh e na annas (annasach ’s ga robh banais cheàrdanan) dhan òigridh nochdadh a-steach air a leithid a chuirm, cuireadh ann na as: cha robh banais dhan t-seòrsa riamh ann nach ruigeadh an ìre ’s nach dèanadh neach a’ làthair a-mach co aig an robh fiathachadh ’s co aig nach robh. Ach ’se rud eile bh’ann eildeir eaglais a bhith làthair. Cha bhiodh e cho fìor dhona na robh Anndra ann – bha esan na sheòrsa de dheucon san Eaglais Shaoir, ’s na robh iad còmhladh sa’ choire (mas e coire bh’ann) cha bhiodh uimhir aig na cràbhaich san dà eaglais ri thilgeadh air a chèile, rud a bha iad gu math feitheamhach gu bhi dèanamh.

Faodar a thuigsinn mar sin, gun do thog neul dhubh an amhghair-spioraid far uchd Iain, nuair a thàinig e gu solas nach b’esan an aon duine san àite fhuair cuireadh; feumaidh gu robh meas anabarrach aig na gillean breaca air muinntir an àite. Chan e h-uile fear a gheibh fiathachadh gu banais ceàird. Chaidh Calum, Ruairidh na Bualadh, Eoghainn a’ Bhàigh agus Anndra Beag uile chuireadh – maille ri mnathan, ged nach robh mòran colais gu nochdadh na boireannaich ann co-dhiù. Bha sabhal mòr aig Anndra falamh aig an àm agus fhuair na ceàrdanan cead air son na bainnse. A-rèir cholais, mòr ’s ga robh e, bhiodh feum air a h-uile òirleach dheth: thàinig suas ri dusan cairt chon a’ Gheàrraidh trì latha roimhn bhanais ’s chaidh aon sia na seachd teantaichean eile suas. Drumanaich as Peairt, Clann a’ Phì as Earraghaidheal, Stiùbhardaich as na h-Eileanan, Clann Uilleam o’n Taobh a Sear – bha gach fine chaidh riamh air dhruim rothaid ’s cuideigin an làthair aca. Bha oidhche mhòr gu bhi ann a-rèir cholais, ’s bha ìnntinn Iain fada o bhith foiseil, a dh’ aindeoin ’s gu robh deannan beag dhe na goistidhean aige gu bhith na chuideachd.

Gann fear dhe na ceàrdanan fhèin nach cluicheadh pìob, beul-òrgan, fìdeag, bocsa-ciùil na tromba, ach dè dha sin? Chan fhòghnadh ach fìdhleir a thoirt a Cille Lùdaig agus drumair as Baile Chraobhaig.

“Drumair, a ghràidh,” arsa bean Fhionnlaigh, nuair a chualas a naidheachd, “nach iad a tha fàs Gallda. Latha na bochdainn nuair a tha na ceàrdanan fhèin a cur cùl ri cleachdadh is gnàthas an daoine. Obh, Obh!”

“Dìreach sin. ’S chuala mise gun deach dreas na bainnse òrdanachadh as

[TD 38]

Dun Eideann ’s gur anns an fhèile a bhios fear na bainnse ’s a fleasgach. Nach ann an sin tha latha, o phòs Mairsili Mhòr sa’ chòta-drògaid ’s fear-na-bainnse sa’ bhriogais-mhòisglin agus seann-chòta mòr a bh’aig Dòmhnall a Rubha aig an iasgach.” Chrath Peigi Ruadh, bean an tàilleir, a ceann mar gum biodh i a’ caoidh rudan luachmhor maiseach a dh’fhalbh an cois triall nam bliannaichean.

Ach a’ rud bu mhotha chuir a dh’uallach air Iain ’se gun d fhuair Seòras Mòr, am pòlais, brath a dhol air cùrsa-foghluim (rud nach robh droch fheum aig air) a Dhun Eideann latha na dhà roimhn bhanais – co-dhiù sin a thubhairt e fhèin, ged a bha am beachdan fhèin aig muinntir an àite air a chùrsa-foghluim. Duine air leth fada sa’ cheann a bh’ann a’ Seòras. Chaidh baraille mòr leann agus na dusain de bhotail uisge-beatha suas gu Achnacloich madainn na bainnse ’s chaidh an glasadh ann a sead cùl an t-sabhail – ghabh Beitidh Mhòr, bean Anndra, còir air an iuchair, gus am biodh an t-àm ann an cur gu feum. Ach feumaidh gu robh stòr beag na dhà sa’ chàmp a chùl air a sin; bha togail bheag laghach air a’ chuid bu mhotha dhe na fir a’ ruigheachd na h-eaglais, ’s uair na dhà mhothaich Iain don mhinisteir a’ togail a shròine dhan adhar mar mhìol-chu air tòir na faghaid. Bha bolaidh chùbhraidh sùgh an eòrna a’ dol suas mar bholtradh tùise.

Ach chaidh am pòsadh seachad gun dad as an rathad, a bhàrr air gu robh beagan ùpraid ann nuair a lorgadh nach b’urrainn a’ fleasgach ainm a sgrìobhadh, ’s nach robh mhaighdean cinnteach an e Nic-a-Phì na Drumanach a bh’innte – rud beag na dhà mar sin a chuireadh air dòigh gun dragh. Sgaoil an comhthional – co-dhiù, thaom iad a-mach as an eaglais agus chruinnich iad taobh a-muigh a ghàrraidh a’ feitheamh gus an tigeadh càraid na bainnse a-mach. Bha am pìobaire ’s a phìob air ghleus an teis-meadhon a’ rothaid. A’ leantainn an t-seann chleachdaidh, thog a’ chuideachd orra air falbh on eaglais, am pìobaire a’ dèanamh a rothaid, air a shàil a’ chàraid òg, ’s air an cùl-san, a’ mhaighdean ’s a fleasgach, ’s a sin a chuideachd uile a-rèir ’s mar a bha càirdeas, dàimh, na cleamhnas a’ dol – rud a bha gu math doirbh a dhealachadh a-measg nan ceàrdanan. O bha an t-astar cho fada gu sabhal Anndra (suas ri mìle gu leth) cha do choisich an còmhlan ach mu dhà cheud slat, ’s an sin bha na cairtean ga feitheamh, cairt na càraid-phòsda air a sgeadachadh leis gach rìomhadh air an smaoinicheadh duine, o shròn an eich gu bòrd-cùil na cartach.

Gille deas, foghainteach a bh’ann Somhairle òg, mac-peathar do Iòseph Mòr. A dh’aindeoin seice dhorcha a’ cheàrd, bha e dèanta na bhodhaig, dìreach san druim (am faca thu fear riamh dhiubh nach robh?), dealbhach cuimir an cumadh aodainn agus dìreach soilleir ’na shealladh-sùil. Bha Sorcha Bheag (gann nach robh sia troighean a dh’àird’ ìnnte!) nighean bràthar Mhairsili, dorcha i fhèin; dorcha sa’ chraiceann, dorcha sa’ ghruaig, dorcha san t-sùil, ach colach ris a’ Bhan-Shùlamach an Dàn Sholamh, cha leigeadh fear sa bith nàire bhith air a radha mu deidhinn, “Dorcha tha

[TD 39]

thu, ach sgiamhach, a bhean mo ghràidh.” ’S ged nach robh i cho nochda (a-rèir cholais) ris a’ Bhan-Shùlamach, thaobh a cìochan, a h-imleag, a slèisean agus badan eile de bodhaig, bha e soilleir gun toireadh na bliannaichean cumadh calma Mairsili Mhòr oirre, gu h-àraidh mun bhroilleach ’s mun mhàs. Paidhir deas, dreachmhor, dealbhach, air an do bhuilich nàdur an tochradh ’s na feartan a dh’fheumas beatha chruaidh a rothaid.

Cha robh fear, bean, cù, cat na leanabh san àite nach robh mach ri taobh a’ rothaid a’ smèideadh ’s a’ cur meal-an-naidheachd orra san dol seachad. Ceàrd na rìgh, tha banais na banais, ’s chan eil an còrr mu dheidhinn. Cia bith dè tha fìor mun Ghaidheal a thaobh coire, ’s faodaidh gu bheil gu leòr ceàrr air, chan eil e àrd san t-sròin. ’S faodaidh nach eil duine cho mothachail air a sin ris a’ cheàrd ’s ris a choigreach nam measg. Tha dualach dhan duine sa’ bheil fearas-mhòra, bhith na bhall spòrs ’s na chula-mhagaidh a-measg an t-sluaigh. Aon adhbhar son nach robh Iain na ghoistidhean deònach fiathachadh nan ceàrd a dhiùltadh; bha fhios aca nach iad na ceàrdanan nan aonar a chuireadh “fearas-mhòra” as a leth.

Bha bùird fhada air a suidheachadh o cheann gu ceann dhan t-sabhal, mòran dhiubh air an dèanamh air dèilichean fiodha chaidh a chruinneachadh feadh an àite. Chaidh na cearcan a spìonadh ’s a bhruich san àthaidh, an fheòil a ròsladh ’s an t-aran fhuinne ann an cidsean mòr Anndra. Ged a thug Ceit agus Beitidh Mhòr là-dubh air na fir aca oidhche an rèitich (sin an dearbh oidhche chaidh a’ chairt am bogadh), cha robh làmh san àite a b’èasgaidhe gu cuideachadh leis a’ bhanais na làmhan an dithis ud.

Bha an fhearas-chuideachd fìor mhath; bha am biadh gun mhearachd; bha an dràm a’ dol mun cuairt cho tric ’s a bha feumail; ’s mur a robh na h-òraidean aig Iòseph Mòr, Maois Mac-a-Phì, Mìcheil Stiùbhard agus feadhainn eile a ghluais an spiorad gu labhairt, suas ri òraidean grìnn na sgoileirean, bha iad nàdurra, sìmplidh, ìnntinneach ’s togarrach rin èisdeachd: mar a chanadh am bàrd, Dòmhnall Ruadh còir, bha gach fear aca ––––

“Tapagach, aimlisgeach, ait air a sheanachas
Bu taitneach le leanabhan bhi leanmhainn a sheòrsa.
Sean-fhaclach, geur-fhaclach, iomraideach, èibhinn;
Gum b’ionmhainn leam fhèin a bhith ’g èisdeachd a’ chòmhraidh.”

Ach a dh’aindeoin sin uile, cha robh Iain cho saoirsneil ’s a dh’fhaodadh e bhith. Bha faireachadh aige, luath na mall, gu tachradh rudeigin croiseil ’s gur esan bu mhiosa thigeadh dheth. Cleas Laocoon ann am baile Thròais, aig nach robh earbsa san Greugaich, gu h-àraid nuair a bha iad a’ tairgse thiodhlacan, bha droch amharas aig Iain nach ann go bhuannachd idir a bhiodh a’ fiathachadh a fhuair e gu banais nan ceàrdanan.

“Nach toir thu ’n drèin sin far d’aodann – aig banais a tha thu, charaide, ’s chan ann aig tiodhlacadh do sheanmhar, sabaidean ann na as.” Bha an dràm a’ blathachadh air Ruairidh; mur a bitheadh, cha thilgeadh e air an fhear eile am bòsd a rinn e mun deoch a bh’aig tòrradh a sheanmhar.

[TD 40]

Rinn Anndra glag gàire. Duine beag crosda bha an Anndra thaobh cùrsa nàduir ach rud neònach, nuair a ghabhadh e te bheag na dhà, companach na b’aoidheile na na bu choibhneile cha b’urrainn dhuit a lorg. Cha shòradh e am pòlais a chur thugad nan togadh an cù agad a chas ri cuiseig air an fhearann aige, ach cuir dràm na dhà sìos na shlugan ’s bheireadh e dhuit a’ saoghal, ’s rachadh e far cnàimh na h-amhach, mar a chanadh iad, son a nàbaidh a chuideachadh. Gu cìnnteach, ’se saoghal neònach a th’ann.

“Tha e ceart, Iain,” arsa tuathanach beag Altnacloich, “saoilidh na daoine còir gur ann a’ coimhead sìos orra tha thu, leis a’ ghreann fir-lagha sin a th’air d’ aghaidh.” Dha aindeoin bhris an gàire air Iain; cò chuala riamh Anndra ach a’ cur sìos air na ceàrdanan – sin fhad ’s a bha e sòbara. Nach e ’m balach sùgh an eòrna, smaoinich e, a ni leòmhann dhan uan, ’s a dh’fhàgas am fuamhair cho lag ris an naoidhean. Chuir e ghloine aige fhèin air a cheann, ’s cha do thog e miar a chur bacaidh air Pàra Dubh nuair a thàinig e nall a chur còpadh oirre rithisd.

“Ach cò nach brosnaich sùgh an eòrna?
Their ris gach cùram, ‘Tigh-Iain-Ghròt dhuit’.
Fo bhuaidh an liùnn cha diù leinn àmhghair,
’S their an stuth-cruaidh, ‘Feuch uat a Shàtain’.”

Agus sin dìreach mar a chaidh e do Iain còir. Mean air mhean chaidh eagalan is teagamhan, mì-chinnt agus amharasan, bàs mar a sgaoileas gathan blàth maiseach na grèine neòil dhubha dhorcha na h-oidhche. Laigh fois iongantach air a bhuadhan uile mar neach a bhiodh air a thàladh air uchd mìn blàth na mnatha-sìthe. Ghabh eadhoin aodainn odhar sgorrach Iòseph agus Phàra Bhig màldachd chiùin nach fhaca Iain orra on chiad latha choinnich e riutha. Bha guth biorach sgriachail Thòmais ’s e seinn (na co-dhiù a’ feuchainn ris) an aon òran a b’aithne dha sheinn, ‘Beinn Dòrainn,’ cho binn le chluasan ’s ged b’e ceòl na flaitheanas a bh’ann air bilean còisir na naomh. Thog e fhèin a ghuth an co-sheirm ris an t-seinneadair, ’s cha deanadh e mach dè air thalamh a bha toirt na gàireachdaich air Anndra ’s air Ruairidh nuair a bha monaidhean fada rèidh Bheinn Dòrainn agus Beinn Shìnai fhèin tha daingean àrd, a’ dol a-measg a chèil air. (Bhiodh Iain uairean a “preseantadh” san eaglais, ’s cha robh an droch ghuth aig idir).

Agus an sin thachair an tubaisd – dìreach nuair a bha copan sòlais Iain air thuar cur thairis aig a lànachd. Chualas stàirn chruaidh air an doras, mar an doras ud eile san òran, “ghluais e air na bannan,” ’s chuir an dara buille a’ chòmhla ris an ùrlar. Chaidh clos anabarrach aithghearr air ceòl ’s air còmhradh, gach fear is tè ’s an sùilean air an doras, mar gum biodh iad a’ feitheamh ri cruth mi-ghnàthaichte air choireigin nochdadh a-steach. Pàra Dubh ’s a phìob leitheach rothaid eadar a ghlùin ’s a bheul, Tòmas ’s a chraos fosgailte ragaicht-reòite air pong nach do bhuail seinneadar eile riamh roimhe na as a dhèidh, Anndra Beag ’s a ghloine ri ghob mar gun do dhìochuimhnich e a cromadh an dèidh an tarraing mu dheireadh a thug e

[TD 41]

aisde – gach creutair a bha staigh ann an cumadh annasach air choireigin ’s gun dad an cumantas aig aon duine ris an ath duine ach a-mhàin gu robh gach sùil suidhichte air an doras. ’S an sin nochd an t-aoidh gun chuireadh – na mar a chanadh an t-seann sgialachd, “bheannaich e steach air an ùrlar.”

Agus b’e sin am beannachadh. Chaidh an t-ùrlar air chrith leis a’ chiad ghleadhar a thug ladhran an ainmhidh air a stairsnich, ’s dhùisg a’ nuallan aige mac-talla measg na sparran – àrd ’s ga robh bùirean Thòmais a’ gleachd ri ‘Beinn Dòrainn,’ cha robh ann ach miadhal cait an coimeas ri tartar sgamhain is clèibh an fhir so. Rinn Anndra lasgan gàire.

“Ud, chan eil ann ach tarbh a’ bhaile; fhuair e fàileadh cùbhraidh an eòrna, biadh is deoch duine agus brùid, ’s lean an creutair bochd a shròn chon na bainnse. Thoir dhà tè bheag Iain – nach ann agadsa tha e air a’ mhìos seo?” Bha tarbh a’ bhaile, na “tarbh a’ bhùird,” ga bheathachadh air cruit ma seach san àite, ’s mar a rinn an dòlas, ’sann aig Iain a bha e aig an àm-sa. A-nis, ged nach saoil an ceàrd dad grèim a dhèanamh air smig, earball na cas-dheiridh an eich as buirbe chunnaic duine, tha eagal a mhionaich aige ro bheathaich cruidh. Chunna mi deannan dhiubh nan cròileagan ri oir iomaire far an robh cnapach de ghamhainn air teadhaire, ’s ag èigheach, “Bheil bualadh ann, ’ille?” mun tàrradh iad tarsainn.

Bha Màidseir fada o bhi na chnapach de ghamhainn: an treun a neart, suas ri còig troighean aig a ghualainn, le adhaircean sa robh suas ri aitheamh a leud agus earball cho garbh ri càball birlinn, chuireadh a cholas eagal air an fhear bu thapaidhe na ceàrd. O shròin gu bàrr earbaill cha robh dad beag mun cuairt air Màidseir; bha sin soilleir gu leòr. Ach a dh’ìnnse na fìrinn, chan eil dad as meallta na colas, co-dhiù ’se colas duine na ainmhidh a th’ann, ’s ma bha sin fìor mu chreutair riamh, bha e fior mu Mhàidseir. Ainmhidh cho socair, somalta, neo-lochdach ’s a thàinig riamh dhan àite – ’s thàinig corra fhear ann dhiubh thairis air na bliannaichean. An aon uair a chunnacas fearg air, ’sann an turas a thàinig tarbh na h-Airde eadar e agus a cheann-gnothaich. Ach ’se tha sin ach naidheachd eile ––––.

Thug e bùirean eile as, ’s an sin sheall e gu neochiontach mun cuairt air.

“’Se bhùirich aig Tòmas a tharraing e – bha e’n dùil gur e mart a bh’ann. Seall mar a tha’n teadhaire briste mu amhaich.” Cha robh Anndra a’ cur diù mòr sa bith san tarbh – bha e ro eòlach air a bhith làimhseachadh a leithid. Ach cha b’e sin dha na ceàrdanan e; thòisich iad a’ cròdhadh gu ceann a-bhos an t-sabhail mar a ghluais am beathach air a shocair a-steach on doras. Bha eadhoin na coin, ’s bha gu leòr dhiubh a làthair, a’ liùgadh a-steach fo na bùird: cha robh eòlas na fiosrachadh mòr aca air creutair dhan t-seòrsa seo. Sheall Iòseph Mòr a-nall air a’ bhuidheann bheag de mhuinntir an àite bha sa’ chuideachd.

“Nach cuir sibh a-mach, mac an Fhir Mhòir, mun dean e call. Iain, a Chaluim, – cò agaibh tha ’n urra ri mac na galladh – mach as a seo e.”

[TD 42]

Rinn Iain ’s an sin Calum leth-oidhirp èirigh, ach chan eil na casan idir cho èasgaidh na cho cìnnteach an dèidh dà uair a thìde chur seachad aig banais cheàrdanan. Le gàire fann air an aodann, thuit iad air ais air ploc a màise air a’ bheinge; cha robh spionnadh ann a’ fear seach fear aca na chuireadh peatan uain a-mach as an t-sabhal. Airson Anndra ’s Ruairidh dheth, bha iad a’ tulgadh o thaobh gu taobh, le rocail gàire, gun iad idir a’ toirt fainear nach robh an gnothach na aobhar spòrs leis na ceàrdanan.

Ràinig an tarbh am bòrd ìosal air an robh an tocsaid leann air a cliathaich, an goc os cionn na bucaid a bha toirt mun cuairt an leanna airson deiseileachd. Dh’ imlich e an goc, sa robh boinne ’s boinne a’ tuiteam dhan bhucaid. Chòrd am blas ris agus chrom e shròn dhan bhucaid fhèin ’s i taosgach làn. Thug e tarraing mhath aisde, ’s an sin thog e cheann agus reup tiugh de chop a’ falach nan cuinnleanan aige.

“Cha toireadh tu rioc dha ach Dùghall a’ Ghlinne ’s e air a chiad balgam a thoirt as a’ phìnnt.” Mar a rinn Calum dealbh dheth an dèidh làimhe – bha Dùghall na gheamair aig an oighreachd ’s bha mustais anabarrach mòr tiugh air. “Dìreach colach ri abhag coin ’s rodan aice na beul” – t’èile dha na coslais annasach aig Calum. Ceart gu leòr, bha mustais Dhughaill làn, dosrach. Thug an tarbh tarraing eile as a’ bhucaid, ’s ghlan e an cop as a chuinnleanan le aon siabadh dha theangaidh, cho snog ’s a rinn Dùghall a latha b’ fheàrr a bha e. A dh’innse na fìrinn ’se cùl an dùirn na eadhoin a’ churrachd a b’fheàrr leis a’ gheamair chòir.

“Tha mac an Arsair a’ dol a chur crìoch air a leann,” dh’èigh Seumas Breac “birridh, birridh, birridh, mach leat a Sheoc.”

Leum cù seang glas a-mach fo’n bhòrd, ’s rinn e ionnsaigh thapaidh air fhiaclan fhaighinn an iosgaid cas-deiridh Mhàidseir. Ach cha robh coin nan annas le Màidseir còir idir; cha do rinn e fiù a cheann a thogail as a’ bhucaid, ’s ged a bha an cop a-nis air na sùilean aige ruigheachd, bha mar gum biodh faireachadh aige gu robh a nàmhaid dlùth. Ma bha e trom toirteil mun cheathramh-toisich, bha e seang, subailte, aigeannach mun leasraidh. Aon bhreab aighearr, chuimseach ’s sheòl Seoc mar bhall-coise seachad air sròn Ruairidh ’s laigh e gu snog ann a’ sgùirt Mairsili Mhòir.

“A!, nach e mo liadh e,” arsa Anndra, “’s cha b’e am pèatan grànnda air an tug mise suas ri ceud not san Oban an uiridh. Seall fhèin na tha ’n crochadh ris a’ bheathach sin, a Mhairsili.” Bha ise air an cù a chur chon an ùrlair le sgaileag dha bois mu tholl na cluaise.

“An crochadh ––––. A bhleagaird, b’fheàrr dhuit a bhith air do chasan ’s a cuideachadh chàich dha chur a-mach.” Chuir i fhèin fodha sròn sa’ ghloinne leann aice, mar gum biodh eagal oirre gun teannadh Màidseir air tràghadh nan gloinnichean mun bhòrd aon uair ’s gun traoghadh a’ bhucaid.

Bha Pàra Dubh, a fleasgach, ’s fear na dithis eile a’ liùgadh a-steach air an tarbh gu fàth fiata, forc-fheòir aig Pàdraig, ràcan aig a’ fhleasgach ’s càch armaichte le cabair a lorg iad an oisean an t-sabhail. Fhad ’s a bha

[TD 43]

cheann fodha sa’ bhucaid, dhuineadh iad a-stigh o chùlaibh, ach cho luath ’s a thogadh e cheann ’s a chrathadh e adhaircean, dheanadh na gaisgich air an àradh a bha dìreadh chon na lobhta. Ach cha robh an tarbh bochd a’ dèanamh oidhirp sa bith a dhol as an dèidh; bha e mar nach robh e tuigsinn o thalamh an t-saoghail, carson a bha iad a’ cur dragh air ’s e gabhail a dràm gu modhail ciatach gun dragh a chur air duin’ eile.

Ach a-rèir na slupraich a bha dol gach uair a chromadh e air a’ bhucaid, bha i faisg air a bhith falamh. ’S nuair a thiormaicheadh an tobar, càit’ an cuireadh e aghaidh? A bharrachd, dè mar a rachadh bucaid leanna dha? Cha fhaca duin’ aca riamh tarbh air an daoraich, eadhoin beathach cho soitheamh ri Màidseir, ach chan e smuain so-iarrta bh’ann idir. Na rachadh e far a chìnn, càite an toireadh a’ chuideachd an aghaidh?

Agus le aon tarraing sgoinneil eile, theirig na bha sa’ bhucaid. Thug an tarbh ràn tiamhaidh as, chan ann ann am feirg (co-dhiù sin a shaoil na fir a bha eòlach air) ach rudeigin colach ri athair Hamlet (na thaibhs a bh’ann) ’s a ghnùis “fo cholas bròin ’s cha b’ann am feirg.”

Bha gach fear is tè a-nis air am bonnaibh, sin ri radha, a’ chuideachd uile ach fir an àite. Bha cheathrair acasan a’ call a lùis a’ gàireachdaich (ged nach b’ann mar sin a chuir Ruairidh e rithisd ’s e ’g innse mar thachair) ’s gun iad a’ tuigsinn dè an t-eagal a bh’air na ceàrdanan ro Mhàidseir. “Lìon a’ bhucaid, ’s cuir mun cuairt t’èile, Phàdraig. Tha mo shlugan a’ fàs tioram a-rithisd,” dh’èigh Anndra.

Ach bha Pàdraig ’s na fir trang a’ cur suas callaid eadar iad fhèin ’s an tarbh. Bocsaichean, tocsaidean, còmhlaichean, seann chliath, rothan cartach – rud sa bith air an greimicheadh làmh san t-sabhal ’s a dhèanadh bàbhainn no balla-dìon eadar iad ’s am beathach coirbt’ ud. Bha na boireannaich gan cròdhadh suas air an àradh chon na lobhta, àite mùgaidh, dorcha làn de smodal dha gach seòrsa ’s beò le rodain. Chaidh dithis dhe na gillean a mach air uinneig as ceann an t-sabhail – “A lorg a’ phòlais,” thuirt Iòseph – ’s shreap dithis eile chon na sparran os cionn an tairbh, feuch a faigheadh iad dul ròpa chur mu na h-adhaircean aige airson acrachadh san aon àite gus an tigeadh cobhair.

Thug Mairsili Mhòr sgread aisde, ’s an sin spèireadh cumhachdach. “Leig sìos mi. Tha rodan air a dhol suas fo –– mac mòr na ––” Bha ise air a’ chiad duine dhìrich chon na lobhta. Sgal eile o bhean na bainnse, ’s tapag sgoinneil na chois; “’Shomhairle, Shomhairle, thoir a-nuas mi. Tha rodan eile a’ dìreadh suas mo shlèisinn – a dhà dhiubh – clann dhubh na galladh ––.” Thòisich na boireannaich a’ dòrtadh a-nuas na bu luaithe na dhìrich iad.

Bha na deòir a’ ruith o shùilean Anndra leis a’ ghàireachdaich. Rinn Ruairidh a chasan dheth ’s choisich e (caran breathlanach) a-null chon na tocsaid leann. “Feumaidh gur ann air a’ bhucaid a thogadh thu a bhumaileir,” ars esan ris an tarbh ’s e ga phutadh on bhucaid le ghualainn. Chùm e a shlinneanan eadar ceann an tairbh ’s an tocsaid, gus an d’fhuair e bhucaid

[TD 44]

a lìonadh, ’s an sin thill e leatha chon a’ bhùird, an tarbh a’ bùirich gu cianail as a dhèidh. Rinn Ruairidh snothadh gàire. “Trobhad ma tha, a Chrìosduidh chòir, ’s gheibh thu dràm còmhla ri càch – ach coma leam a bhith falamhachadh na bucaid gun sòradh – chan eil a sin ach smior na drongaireachd.”

Shaoileadh tu gu robh Màidseir ga thuigsinn. Thug e ceum na dhà dha ionnsaigh mar gum biodh e dol a ghabhail a’ chuiridh. Ach bha leann a-nis a’ faighinn làmh an uachdair air. Theann a chasan a’ dol ma seach, stadadh e ’s chrathadh e a cheann, bheireadh e sùil a-null ’s a-nall mar nach biodh a fhradharc ro mhath, ’s mu dheireadh dh’fhalbh e air seòrsa de “thac,” mar their na seòldairean, gu taobh thall an t-sabhail agus thuit e air a chliathaich a-measg na connlaich a sin. Rinn e aon oidhirp fann air èirigh, ach bha sin cus leis; shìn e uaithe chasan, leig e an osna àbhaisteach a chluinn thu aig ainmhidhean an dèidh laighe, dhùin a shùilean agus mar a chanas a’ Bheurla, chaidil e cadal nam fìrean.

“Nach seall thu fhèin sin, a Phàdraig – tha’n creutair neo-lochdadh air a dhol mu thàmh, rud a bu chòir a bhi ’na eiseimpleir dhuinne.” Rinn Calum air son èirigh, ach air dhòigheigin chaidh na brògan mòr aige an lùib brògan Mairsili (chan iad mòran bu lugha) agus thomhais e fhad air an ùrlar. Rinn Pàra Dubh gàire, a mhisneach ’s a thapachd a-nis air tilleadh, on chaidil an tarbh; bha càch uile a-nis a’ tilleadh chon nam bòrd mean air mhean. Ann an tiota bha bhanais na sèisd a-rithisd, nuair a thuig iad nach dèanadh fuaim, glag na farum Màidseir a dhùsgadh a suain shona na daoraich.

Thìll na teachdairean a chaidh air tòir a’ phòlais leis a naidheachd gu robh Seòras air falbh on taigh, ach cha do chuireadh mòran diù annta ’s an cunnart a-nis thairis. Ach maille riutha cuideigin nach deach ionndrain chona so fhèin – Eòghainn. Bha e san eaglais ceart gu leòr, ’s thog e mach còmhla ri càch an dèidh a’ phìobaire, ach cò chairt dhan deachaidh e cha robh duine cìnnteach; ’s an ùpraid ’s an obhail a bh’ann cha do mhothaich duine nach robh e sa’ chuideachd a’ ruigheachd an t-sabhail. A-rèir cholais rug an fheadhainn a chaidh a lorg Sheòrais air ’s iad a’ tilleadh – mu chairteal a mhìle o’n t-sabhal.

“Bha tarann a’ tighinn troimh bhonn na bròige agam, ’s b’fheudar dhomh tilleadh dhachaigh a lorg ceap-bhròg. Fhuair mi as i mu dheireadh.”

Ceart gu leòr cha robh na brògan aig Eòghainn air an fheadhainn a b’ùire, ’s bhiodh e cothromach a chreidsinn gun tainig tarann troimhn bhonn aca; ach air cùl ìnntinn Iain, tuainealach ’s ga robh i, bha amharasan beaga a’ teannadh ri cuachail. Thug e sùil eile null far an robh an tarbh ’na shuain agus aitheamh dhan teadhaire ròpa slaoda ri amhaich. An e bhristeadh a rinn e air an ròpa, oir an e làmh duine chuir sgian air? Cha robh e furasda dhèanamh a-mach aig an astar, ach bha teagamh beag aig Iain – cha robh ann dìreach ach an seòrsa rud a dhèanadh Eòghainn.

Ach chaidh an oidhche seachad gu dòigheil. Faodaidh nach robh Tòmas

[TD 45]

cho deònach a ghuth a ghleusadh ’s ‘Beinn Dòrainn’ a mholadh do gach cluas a bha staigh air leth-mhìle on àite; ma dh’fhaoidte nach tàinig an corra throd a thòisich gu èigheach is buillean; bidh dualach gun deach a’ chuirm ma sgaoil beagan na bu tràithe na bha’n àbhaist, ach ge bith dè beachd nan ceàrdanan air a’ bhanais, ’se co-dhùnadh muinntir an àite nach robh banais cheàrdanan riamh air an àrainn cho dòigheil, rianail rithe.

Ceart gu leòr, cha deach duine de fhir an àite dhachaigh dad bu tràithe na bha dùil riutha – sin anns an t-soilleireachadh. Bha na ceàrdanan toilichte gu leòr dèanamh air a’ chàmp fada roimhe sin; cha robh gin aca deònach fuireach a dh’fhaicinn am biodh ceann goirt aig an tarbh nuair a dhùisgeadh e. Bha iad ro thoileach sgioblachadh-suas an t-sabhail fhàgail aig Iain, Calum ’s a chuideachd – gu h-àraidh an tarbh fhaicinn dhachaigh, rud a rinn na seòid sa’ chamhanaich. Rinn Donnachadh na h-Aibhne òran mun bhanais, ’s chluinn thu broinneagan dheth air feadh an àite fhathast, ach chan ann nuair a bhios duine dhan chuideachd a th’air an ainmeachadh ann a làthair. Tha cainnt an òrain caran farsaing, fuasgailte an àiteachan, ’s chan e seòrs’ òrain a th’ann a ghabhadh tu an èisdeachd eildeir na deucon – co-dhiù bha pàirt aca anns na thachair na chaochladh. Tha cuimhn agam air aon rann a chluinntinn aig Murchadh, mac Chaluim, an uiridh.

“Na faiceadh tu na diùlnaich
Tighinn dhachaigh ’n àm dhuinn dùsgadh,
An tarbh is e ga stiùireadh
Gun sòradh;
Cò chreideadh nach e bhrùid ud
A fhuair an tàlant dhùbailt
Chaidh àicheadh air na h-ùmpaidhean
Gòrach.

Aon rud a thug daoine an aire dha agus ’se sin nach robh eagal sa bith air na ceàrdanan an ceum goirid a ghabhail tarsainn na pàirce far an robh Màidseir air teadhaire, on a chuir iad eòlas air aig a’ bhanais. Mar a thuirt Pàra Dubh ri Bean Fhionnlaigh, “Beathach tuigseach socair, a ghabhas a dhràm gu math nas sìobhalta modhail nan fheadhainn tha ’n urra ris.”

Ach cha do rinn e cuideachadh mòr sa bith le bàrr an fheadhainn aig a robh iomairean eadar pàirc an tairbh ’s am baile gun do dh’fhàs na ceàrdanan cho dàna air a’ chreutair. Mar a rinn a’ sealbh, cha do dh’fhuirich iad fada an dèidh na bainnse – còig na sia a lathaichean. ’S aig a sin fhèin, bha cùisean a’ fàs caran aimhreiteach san àite, cuid a’ coireachadh Iain ’s buachaileachd an tairbh, cuid a’ coireachadh nan ceàrdanan, ’s deannan math fo amharas gur e Eòghainn a rinn a’ chrois uile. Ach mun do bhrist an stoirm rinn na gillean breac an imrich.

Aon mhadainn ’s Iain a’ dol suas a dh’atharrachadh an tairbh, thug e sùil suas gu Geàrraidh nan Ceàrdanan. Bha meall tiugh deathaich os cionn a’ chàmpa, bha iorghaill is gaoir aig clann is coin nach robh nàdurra na àbhaisteach aig an àm ud a mhadainn: cha b’urrainn ach aon chiall a bhith

[TD 46]

aig an ùpraid – bha ’n càmp air ghluasad ’s a’ deisealachadh son druim a rothaid. Thug Iain dheth a bhonaid mar neach a bhiodh a’ dol an ceann ùrnaigh, ach chan e briathran na h-ùrnaigh a bh’air a bhilean idir.

“A chlann mhòr an uilc, tha mise an dòchas ––––” Cia bith dè bha e an dòchas, cha tàinig e mach leis, ach bidh e dualach nach e iarrtas na guidhe bh’ann a bha idir iomchaidh air bilean na an cridhe eildeir eaglais.

[Sanas]

[TD 47]

CEUD SEANFHACAL A BHA SAN EILEAN SGITHEANACH
bho Anna Ghreum (Dùn Blàthainn)

(Tha Anna Ghreum air a bhith a’ cuimhneachadh ’s a’ sgrìobhadh sìos, gun a dhol an eisimeil leabhraichean, sean-fhacail a bha cumanta na h-òige. Bithidh gu leòr dhiubh a bha aig daoine thall ’s a-bhos, ach shaoil sinn gum biodh ùidh aig ar luchd-leughaidh ann an cruinneachadh den t-seòrsa seo — Fear-deasachaidh)

(1) ’Se mhuc shàmhach as motha dh’itheas

(2) Ruith fo theas gu fuachd

(3) ’S doirbh a thoirt on a laogh na chleachd e

(4) Teine a’ chaorain ’s gaol balachain

(5) ’Sann dha fèin nì ’n cat crònan

(6) Nach ann air a thàinig an dà latha

(7) Ruigidh dàil doras

(8) Seòladh àrd is tuiteam ìosal

(9) Mar chlach glas a’ ruith le gleann feasgar fann foghair

(10) A làih a bheir ’si gheibh

(11) Cho onorach ris a’ ghlais

(12) Làmh fhuar, cridhe blàth

(13) Fada on t-sùil, fada on chridhe

(14) Ruigidh each mall muileann

(15) Gàire gun suan a brù gun seagh

(16) Chan ann am Bòid uile tha ’n t-olc

(17) Gach latha chì ’s nach fhaic

(18) Rud nach buin dhut na buin dhà

(19) Tarraing a bleideir ’s bidh e ’n oidhch’ agad

(20) Fàilt ort fhèin a ghasanain ùir, is sop air sùile mo shean-ghasanain

(21) Tha adhaircean mòra air a’ chrodh tha fad as

(22) Treabh an t-iomair tha romhad an toiseach

(23) Chan eil coille gun a crìonach

(24) Cha do dhùin doras nach do dh’fhosgail doras

(25) Rud nach faic an t-sùil chan ionndrain an cridhe

(26) Rud nach eil ’s nach robh ’s nach bì

[TD 48]

(27) Is maith gach fliuch air a’ phathadh

(28) Cha do thuig thu dhol a bhuain a Mhogstad

(29) Fòghnaidh aon Chalum Ros anns an aon bhaile

(30) Dall a’ treòrachadh dall eile

(31) ’S mairg a their a shàr-fhacal

(32) Feumaidh fear nan cuaran èirigh uair roimh fhear nam bròg

(33) Chan eil air an duine shona ach a bhreith

(34) Is math a’ bhean-taighe a bheir a-nuas rud nach eil shuas

(35) Cha chluinn ’s chan fhaic

(36) Rud a thig leis a’ ghaoith falbhaidh e leis an uisge

(37) Sleamhainn a’ chlach a tha an doras an taigh-mhòir

(38) Iallan fada de leathar chàich

(39) Mas breug bhuam e ’s breug gam ionnsaigh e

(40) Thoir sgarbh a creagan dhut fhèin

(41) Rud nach cluinn cluais cha ghluais cridhe

(42) Air falbh leis an t-sruth

(43) Taigh gun chù gun chat gun leanabh beag, taigh gun ghean gun ghàire

(44) Carson nach ith na cait an t-ìm?

(45) Ciùineas roimh stoirm

(46) Latha mharbhar a’ bhò, ’s a latha theirgeas i

(47) A fear a gheibh an t-ainm gu èirigh tràth faodaidh e cadal gu meadhon-latha

(48) Is miosa an t-eagal na cogadh

(49) Fasan a bh’aig Niall bha e riamh ris

(50) Rud a chì leanabh ’se nì leanabh

(51) Cha theich an earb gus a faic

(52) Rud a nithear sa’ chùil thig e dh’ionnsaigh an teine

(53) ’S fheàrr caraid sa’ chùirt na crùn sa’ sporan

(54) ’S fheàrr fuine thana na bhith falamh buileach

(55) Cuilean mo ghaoil is cù mo leannain

(56) Mur a h-ionnsaich ri glùin chan ionnsaich ri uilinn

(57) Fear a bhios na thàmh cuiridh e na cait as an teine

(58) Nuair a bhios a sgadan ma thuath bidh Dòmhnall Ruadh ma dheas

(59) Rud anns an teid dàil theid dearmad

[TD 49]

(60) An car a tha san t-seana mhaide is doirbh a thoirt as

(61) Is iomadh rud buidhe nach òr, ’s iomadh rud bòidheach ’s còir a sheachnadh

(62) Nach ioma rud a chì an duine bhios fada beò

(63) ’Se goirteas a chinn fhèin a dh’fhaireas a h-uile duine

(64) Chan eil car tha anns an t-sionnach nach tuig an sealgair

(65) An t-ionnsachadh òg an t-ionnsachadh bòidheach

(66) ’S fheàrr a bhith staigh air a’ chù na mach air

(67) Thachair sruth ri steall

(68) ’S math an t-annlan an t-acras

(69) Is luaithe a thòn anns an teid an t-eagal

(70) ’S misde na bochdan cus a bhith ann diubh

(71) Gheibh foighidinn furtachd

(72) Thig fìor a fanaid

(73) ’Se farmad a ni treabhadh

(74) Duine mòr beag

(75) Fear nach dèan treabhadh aig a’ bhaile cha dèan e treabhadh air falbh

(76) Is fheàrr a bhith sàmhach na droch òran a ghabhail

(77) A fear a phàigheas math le olc, thig an t-olc air fhèin

(78) Nuair a bhristeas bò an gàrradh theid a dhà-dheug a-mach air

(79) Is fheàrr a bhith leisg gu ceannach na mall gu pàigheadh

(80) Na toir breith air rèir coltas

(81) Faodaidh cridhe beartach bhith fon chòta bhochd

(82) Gheibh baobh a guidhe ach chan fhaigh a h-anam tròcair

(83) Rud nach gabh leasachadh ’s fheudar cur suas leis

(84) Rud is fhiach a ghabhail ’s fhiach e iarraidh

(85) Is fheàrr a bhith dhìth a’ chinn na bhith dhìth an fhasain

(86) Is toigh le bò sgairteach bò sgairteach eile

(87) Na fuirich gus a màireach

(88) Is fheàrr aon eun air làimh na dhà-dheug air iteig

(89) ’Se ’n fhìrinn as fheàrr na ’n t-òr

(90) Gach fear gu “thaste” mar a bha a fear bha pògadh na muiceadh

(91) Na stad gus a faic

(92) Faodaidh an cat coimhead air an rìgh

[TD 50]

(93) Ceann mòr air duine glic is ceann circ air amadan

(94) B’e biadh ’s b’e ceòl e

(95) Thig crìoch air an t-saoghal ach mairidh gaol is ceòl

(96) Trì nithean a thig gun iarraidh, an t-eagal ’s an t-iadach ’s an gaol

(97) Sop as gach seid

(98) Sliseagan tana Miss Flòraidh

(99) Chan fheàrr a’ ghèadh na shailleadh

(100) Caoinidh tioram

[Sanas]

[TD 58]

DONAS AN SMOCAIDH
le Pòl Mac a’ Bhreatannaich

Cha b’e eagal an cron a bha an smocadh a’ dèanamh rim chom a thug ormsa stad dhen phìob idir, ach gnothach gu math air leth, air nach do dh’amhairc mi mòran riamh uige seo fhèin. Seo mata mar a thachair cùisean dhòmhsa, agus tha sibh uile ceadaichte ur n-inntinnean a dhèanamh suas mun deidhinn.

Bha mi turas a’ dèanamh cuairt air glinn na Gaidhealtachd agus a’ cumail sùil a-mach airson àite freagarrach a cheannach anns an cuirinn seachad mo làithean saora. B’e mo mhiann taigh fhaotainn faisg air a’ chuan agus nam biodh beagan fearainn leis bhitheadh e buileach na b’fheàrr.

Chan eil cuimhne agam ciod e a thug orm tionndadh suas taobh an locha gu Gleann Bhracara air deireadh feasgair samhraidh, ach an uair a thàinig mi am fradharc an taigh mhòir chloiche na sheasamh ònarach air bàrr bruaiche le baideanan chraobhan aig gach ceann dheth agus am froineach a’ fàs fiadh air gach taobh, smaointich mi gum b’e seo an t-àite dhòmhsa. Cha robh soillse solais as na h-uinneagan, no toit as an luidhear agus cha robh sealladh duine mun cuairt dheth. Ged nach robh e cho faisg air a’ chuan ’s bu mhiann leam, cha robh cladach an locha mòran ’s mìle o dhoras. Bha an taigh bu ghiorra beagan agus mìle eile suas taobh a locha, agus b’ann an sin a dh’fhaighneachd mi mu dheidhinn an àite. Cha do dh’ionnsaich mi mòran an sin ach gum b’ann le fear a bha air a shloinneadh Alasdair Crom a bha an taigh, agus gun robh e falamh o chionn còrr agus deich bliadhna. Ma bha mi airson tuilleadh fiosrachaidh fhaotainn b’ann gu oifis fir-lagha an Inbhirnis a b’fheàrr dhomh tarraing.

Chuir mi an oidhche sin seachad san taigh-òsda aig ceann an locha agus an ath latha bha mi air an rathad mhòr gu Inbhir Nis. Cha leig mi leas an còrr a ràdh air mo thuras an sin, ach mun do dh’fhàg mi am baile bha iuchair an taighe nam phòca agus cùisean ann an làmhan fir-lagh a’ toirt dhomh sealbh air an taigh agus deich acraichean fearainn ri làmh.

B’e fìor thaigh suidhichte e agus ged a sheas e falamh a leithid a dh’ùine bha e ann an staid anabarrach fhèin math. Cha deachaidh bioran de dh’ àirneis a ghluasad as o na dh’fhàg Alasdair Crom e. Dh’fhosgail mi na h-uinneagan uile, agus thog mi teinntean anns gach rùm le smodal fiodh a chruinnich mi. Ann an ùine bheag bha a’ ghrian a’ deàrrsadh roimh na h-uinneagan air aghaidh an taighe agus sgairt-ghaoth thar an locha ag ùrachadh an liatas. Chuir mi còrr agus seachdain seachad a’ sgioblachadh an taighe a-muigh ’s a-steach. Bhithinn a’ cadal san taigh-òsda ceithir mìle sìos aig ceann a’ ghlinne agus a’ cur an latha seachad ag obair mun taigh, agus b’ann le fìor thoil-inntinn a bha mi a’ faicinn an leasachaidh a bha tighinn air an àite.

[TD 59]

Mu dheireadh thug mi làmh air gearradh an fhroinich agus nam preasan a bha dol fiadh air gach taobh den taigh. Cha chreid duine an diubhar a rinn sin air aghaidh an taighe – thug e coltas bòidheach air, agus bha seòrsa de dh’fhaireachdainn aoibhneas agus sonas mun cuairt dheth uile. Thug mi latha eile air tionndadh an talamhna agus nuair a bha mi ag obair fo bhun craoibh-dharaich mach o cheann na taighe thog mi ploc fo am faca mi pìob smocaidh le bann airgid air a cois. B’e pìob riochdail a bha innte nuair a ghlan mi i agus chuir e iongantas orm carson a chaidh a tilgeadh a-mach, no ma-dh’fhaoite gun do chaill Alasdair i a-measg an fhroinich. Thug mi an aire do na litrichean ‘AMK’ air a’ bhann, agus dhaingnich sin m’amharas gum b’ann lem roi-shealbhadair a bha i. Thug mi a’ phìob a-steach don taigh agus chuir mi i air bòrd beag ann an oisinn còmhla ri soithichean a bhuin do dh’Alasdair Crom romhamsa.

Air an fheasgar ghabh mi cuairt suas taobh an locha gu taigh a’ chìobair air an robh mi a’ fàs na b’eòlaiche aon uair ’s gun do thuig e gun robh nam bheachd còmhnaidh san taigh. An dèidh cupa tea agus a fhreagair mi a cheistean air ciamar a bha mi a’ faighinn air aghaidh lem obair, dh’innis mi dha mu dheidhinn na pìoba.

“AMK” – ars an cìobair, “b’e sin Alasdair MacAoidh gun teagamh. Bha e gu h-àraidh dèidheil air a’ phìob agus bha sreath de gach seòrsa aige air bòrd beag an oisinn an rùm sam biodh iad a’ suidhe. Bhiodh e a’ gleidheadh fìor dheagh thombaca ann an soitheach crèadha as am biodh e a’ cur drùbhaig de dheoch-làidir an t-siùcair airson am blas a leasachadh.”

“Is e duine mòr gasda a bha an Alasdair”, lean an cìobair air a sgeul, “ach an dèidh dha pòsadh chan fhacas mòran dheth. B’e amharas dhaoine nach robh gnothaichean eadar Alasdair agus a bhean cho càirdeil agus a bu chòir dhaibh.”

“Bha sgrìob mhòr fearainn ceangailte ris an taigh sna làithean ud, agus bha crodh mòr bheothaichean ’s chaorach aige a bha e ag obrachadh leis fhèin . . . O àm gu àm, nuair a reiceadh e beothaichean dh’fhalbhadh e cuairt sìos don Ghalldachd ach aon turas thill e le bean an dèidh a pòsadh air falbh. Cha robh a’ chaileag mòran ’s fichead bliadhna ged a bha Alasdair fhèin a h-uile latha den leth-cheud. Cha d’fhuair duine riamh a-mach ciamar a thachair iad no ciod e a thug iad gu staid pòsaidh. Cha bu mhotha fhuair duine a-mach co as an tàinig, no co dhà am buineadh a’ chaileag.”

“Co-dhiù, bha iad toilichte gu leòr airson greis san taigh mhòr, ach mar as minig a thachras, thòisich a’ bhean òg a’ toirt gu na dannsaichean a-measg an òigridh ach cha tigeadh Alasdair idir còmhla rithe. Cha robh an ùine fada gus an cluinntear facail feirge thar nan cnoc o Alasdair a’ feuchainn ri casg a chumail air a’ bhean òg, ach bha a guth-se ceart cho làidir a’ toirt dha cho math ’s a thoireadh e dhi.”

“Thilg i air nach robh ann ach sean bhodach, agus a bhàrr air a h-uile

[TD 60]

nì eile a bha i a’ faighinn ceàrr air, b’e a phìoban smocaidh a bha a’ cur na feirg bu mhotha oirre. Chuir i na grad aghaidh air smocadh san taigh, agus na feirg nuair a thionndaidh e oirre rug i air an t-sreath phìoban agus thilg i iad uile a-measg an fhroinich. Tha fios gur e tè dhiubh a fhuair thu san chnoc.”

“Sin an ceann gun tàinig cùisean eadar Alasdair agus a bhean òg, gus mu dheireadh an tug daoine an aire nach robh i ri faicinn aig dannsa no mun cuairt a’ bhaile, ach chan fhaighte o Alasdair ach gun do dh’fhalbh i gun bheannachd gun bhrath air càite an robh i dol. Bha feadhainn nach robh buileach toilichte mun ghnothach agus thug iad air an luchd-riaghlaidh sùil a thoirt mun cuairt.”

“Cha ruigeadh iad a leas, oir cha robh sgeul no faire air a’ bhean òg tuilleadh mu na cnuic. Dh’fhàs Alasdair car neònach an dèidh sin, agus is ann glè ainneamh a dh’fhàgadh e an taigh. Reic e an crodh agus beag air bheag thòisich an taigh agus a fearann ri dhol air ais.”

“Thàinig an latha nach robh solas no toit ri fhaicinn san taigh mhòr, agus b’e mi fhìn a thug a’ chiad shùil air an àite feuch an robh an duine tinn. Cha robh sealladh ri fhaicinn de dh’ Alasdair agus cha deachaidh solas a lasadh san taigh gus an tàinig thu fhèin.”

“O chaidh an t-àite a shiubhal o cheann gu ceann agus gu h-àraid an sloc agus an abhainn a tha deas air an taigh. Is e àite gruamach a tha san t-sloc agus tha eachdraidh ag ràdh gun cluinnear ràin ghoirt sa’ ghaoith air oidhche ghealaich shlàn ann. Gu dearbh is e aon oisinn nach eil mi fhèin ro dhèidheil a thadhal air oidhche.”

Dh’èisd mi ri naidheachd a’ chìobair gun chur stad air, gus am b’ann le inntinn glè dhraghail a thill mi gu’n taigh-òsda airson na h-oidhche.

Co-dhiù, cha robh sealladh gruaim air an taigh mhòr nuair a thill mi an ath mhadainn leis a’ ghrèin a’ deàrrsadh air na h-uinneagan agus na cnuic gorm air gach taobh. Thionndaidh mi le dùrachd ri rèiteach mun cuairt a’ ghàrraidh agus bha e gu math an dèidh meadhoin-latha mun deachaidh mi a-steach air an taigh a leigeil m’anail.

Air dhomh a dhol a-steach don rùm shuidhe, thug mi ’n aire do àileadh smoc pìoba a bha anabarrach fhèin grinn ach cha robh duine ri fhaicinn mun cuairt an taighe, a-muigh no a-steach. Leag mo shùil air a’ phìob a dh’fhàg mi air a’ bhòrd, agus mhothaich mi do cheò smocaidh a’ tighinn aisde. Thog mi a’ phìob nam làimh agus bha i blàth ged nach robh dad a thombaca innte, agus an toit ag èirigh aisde. B’e gnothach neònach e, agus dh’fhairich mi crith-eagail a’ tighinn orm. Is ann an uair sin a chuala mi sgal mòr gàire on staidhir agus thionndaidh mi an rathad sin. Cha robh duine ri fhaicinn ach bha an gàire mar gum biodh e a’ dìreadh na staidhre.

Cha b’urrainn dhomh mi fhèin a chasg agus dhìrich mi an staidhir air mo shocair le iongnadh ach ciod e a bha a’ tachairt. Lean mi an gàire gu’n rùm chadail aig ceann a deas an taighe. Cha robh duine ann, ach mar a choimhead mi air an leabaidh mhòr umha air an robh an t-sean aodach

[TD 61]

leapa, shaoil mi gum faicinn a’ phlaide a’ gluasad mar neach na chadal fòipe. Rinn mi oidhirp air tionndadh ach bha mo chasan mar gun robh iad ceangailte ris an ùrlar. Bha sruth fallais om ghruaidh le eagal.

Thòisich a’ phlaide ri èirigh thar na leapa mar gum biodh tu a’ togail duine tinn, agus aig an aon àm thàinig sgread uaipe, a leithid tha mi an dòchas nach cluinn mi rim mhaireann tuilleadh. Thàinig a’ phlaide thugam agus tarsainn mo chinn. Dh’fheuch mi ri faighinn as an rathad ach cha b’urrainn dhomh, agus thòisich na buillean ri tuiteam mum cheann.

Chan eil fios agamsa air ciamar a fhuair mi a-mach as an taigh, no ciod e a thachair dhomh an dèidh sin, oir nuair a dhùisg mi bha mi sìnte air beinge an taigh a’ chìobair agus e fhèin agus a bhean a’ dèanamh oidhirp air mo lotan a leigheas. Bha an cìobair airson dol a dh’iarraidh an dotair dhomh ach cha chluinninn a leithid.

Bha mi airson tilleadh gu’n taigh mhòr gun dàil. Bha fios agam a-nis ro-mhath ciod e a thachair do bhean òg Alasdair Chrom agus dha fhèin. Thug mi an cìobair leam agus rinn mi dìreach air a’ phìob a dh’fhag mi air a’ bhòrd. Bha i fuar a-nis, ach thog mi i nam làimh agus leis a’ chìobair aig mo shàil rinn mi air bràigh an t-sluic.

Thilg mi a’ phìob ris na creagan agus thuit i na smodal sìos an t-sloc. Mar a thuit i, thòisich na sgailean gàire a’ dol na b’fhaide bhuainn mar a bha sgealban na pìoba a’ tuiteam gu bonn an t-sluic.

Cha chuala mise fuaim agus cha do dh’fhairich mi àileadh smoc pìoba san taigh on uair sin agus cha ruig mi leas a ràdh nach tàinig pìob no toitean tuilleadh seachad air starsach an taighe ud. Mar a thuirt mi is iomadh cron a dh’fhaodas tachairt do dhuine a tha ro dhèidheil air smoc na pìoba.

[Sanas]

[TD 62]

TASLACH NAN DAOINE BEO
leis an Urr. Tormod Dòmhnallach (nach maireann)

’Se sin a theireadh ar sinnsir ri tannasg nam beò. Bu tric a chuala sinn mu thannasg dhaoine a bhiodhte a’ faicinn ann an àite sònraichte, beagan ùine, ma dh’ fhaodte bliadhnachan, mun deach iad ann a chòmhnaidh. Theireadh iad mar an ceudna taslach ri sanas no faireachadh dìomhair a bha tighinn don ionnsaigh mu charaid no aon ris an robh iad an dlùth dhàimh a bha ann an trioblaid èiginn no cruaidh chàs, fada air falbh bho a dhachaigh.

Beagan bhliadhnachan air ais, bha feadhainn a bha gan saoilsinn fèin gu mòr na b’fhiosraichte na Gàidheil, ro ealamh air a bhi dèanamh cùis-fanaid de an leithid seo de bheachd. Ach nach iomadh caibheasach dhiubh sin a thug tàire do ar saobh-chràbhadh, agus do rudan eile a bhàrr, air nach ruigeadh am breithneachadh staoin, no an tuigse.

An diugh, am feadh ’s a tha fòghlum air tighinn gu inbhidh cho àrd agus a’ toirt solas dhuinn air cumhachdan folaichte a’ chruthachaidh nàdurra, bheir sinn fa-near gun robh barrachd mòr de ghliocas ann am beachdan nan seann daoine agus nan saobh-chràbhadh na bha na Goill a’ tuigsinn aig an àm. Dòcha gum biodh e glè bhuannachdail do chuid dhiubhsan beachdan an t-sluaigh a bha iad a’ meas nan sluagh aineolach, allamhara, a rannsachadh beagan na bu doimhne. Dh’fhaodadh gun tigeadh iad chun a’ cho-dhùnadh gun robh fiosrachadh nan seann Ghàidheal nach b’urrainn eadhon leughadh no sgrìobhadh, cho fada air adhart ri cuid de na foillsichean a bha fòghlum an dàn a thoirt dhuinn anns an fhicheadamh linn.

Nar latha fèin, tha sinn a’ cluinntinn gu leòr mun an nì ris an abair luchd na Beurla “<eng>telepathy<gai>”. An diugh, their iad “<eng>telepathy<gai>” ris an dìomhaireachd air an d’fhuair na Gàidheil faireachadh agus eòlas soilleir na ceudan bliadhna rompa agus ris an canadh iad nan cainnt fèin, tàradh; ’se tàradh am fios no an teachdaireachd agus ’se taslach an aon a tha ga liubhairt. Ach gu bhith a’ tighinn a dh’ionnsaigh ar sgeòil.

“Chunnaic mi sealladh air feasgar sònraichte, bho chionn àireamh bhliadhnachan air ais,” arsa seann bhean rium fèin, “nach leig mi air dìochuimhn’ cho fad’ ’s is beò mi. ’Se feasgar ciùin, brèagha samhraidh a bha ann. Bha an duine agam air turas anns a’ bhaile mhòr agus bha mi gu trang ag ullachadh nithean air feadh an taighe a feitheamh air a theachd.

Bha na dorsan fosgailte agus thachair dhomh seasamh fa chomhair aon diubh aig an robh aghaidh anns an àird an iar. Ag amharc a-mach, chunnaic mi badan de cheò neònach ag èirigh a-mach ás an talamh beagan shlatan bhon taigh agus am feadh ’s a bha e ag èirigh, chaidh e ann an riochd ceann agus com fir. Dhìrich e mar sin gu fòill, mall, gus an deach e ás an t-sealladh.

[TD 63]

Anns an t-seasamh bonn dh’aithnich mi nach e nì nàdurra a bha ann agus bha mi air mo ghrad cho-èigneachadh tagradh ris an Uile Chumhachdach mas e ’s gun robh neach sam bith ann an dlùth chunnart no gàbhadh, E ga theasraiginn, no ma bha aon a’ toirt suas an spioraid, gum fàgadh ’anam ann am fois.

Cho luath ’s a dh’fhosgail mi mo shùilean ’s a sheall mi anns a’ bhad cheudna, chunnaic mi an neul iongantach seo a-rithist a’ tighinn an àirde mean air mhean, anns an aon chruth agus a’ dol á fianais anns an adhar.

An dara h-uair bha mi air mo cho-èigneachadh guidhe ás leth an neach a bha ann an càs. Cho luath ’s a sheall mi an treas uair, bha an ceò a’ tighinn an àird’ anns an aon riochd, ach an uair seo fhuair mi aithne fhollaiseach air gur e spiorad mo chompanaich a bha ann.

Choisich mi na mo chabhaig sìos gu bonn an fhearainn far an robh aon de na sgalagan ag obair. Dh’iarr mi air falbh gu grad air tòir fear an taighe, gun robh mi ann an eagal gun do dh’èirich tubaist dha air a thuras. Am feadh ’s a bha am fleasgach ag ullachadh airson falbh, dè a chunnaic sinn a’ dlùthachadh do’n taigh ach an uidheam-ghiùlain aig mo chèile. “Is mì tha taingeil,” arsa mise, “gun tàinig thu dhachaigh beò, slàn. Bha mi ann an trom iomagain mu do dheidhinn bho chionn greis.”

“Chaidh agam air an taigh a ruigheachd,” ars esan, “ach bha dùil agam nach faicinn e a chaoidh. Air an t-slighe dhachaigh, thàinig cuairt de laigse orm. Dh’fhairich mi mar gum biodh mo neart agus m’anail gam fhàgail.

“Thàinig teannachadh nam bhroilleach agus luchd nam amhaich a bha an impis mo thachdadh. Thug mi grad leum a-mach as an uidheam-ghiùlain an dùil gu faighinn faochadh a’ coiseachd ceum no dhà. Ach is ann a dh’fhàs mi na bu laige agus bha mi a’ faireachadh mar gum be a’ chrìoch a bha tighinn.

Fa dheòidh, fhuair mi sreup air ais don àite suidhe oir mhothaich mi nam b’e am bàs a bha ann gur e sin beairt a b’fheàrr dhomh a dhèanamh chionn bheireadh an t-each dhachaigh mi fèin agus an uidheam. Thug mi dha cothrom na srèine. An ceann beagan ùine, thàinig mi ás an fhàillinn agus tha mi nis ceart gu leòr.

“Se na dearbh mhionaidean a bha e anns an trioblaid air an t-slighe, a chunnaic mise an sealladh agus a bha mi air mo chur thuige gu guidhe gum biodh an aon a bha ann air a chaomhnadh agus an treas uair, mar a thubhairt mi, dh’aithnich mi gur e spiorad mo chèile a bha ann.

Bliadhna bhon a’ cheart àm sin fèin, dh’fhàs e gu tinn agus chaochail e.”

Latha dhomh ’s mi a’ còmhradh ri duine uasal Gearmailteach mun chuspair seo, dh’innis e dhomh mu nì sònraichte a thachair dha fèin, rud, saoilidh mi a tha toirt seachad barrachd dearbhaidh mun an dìomhaireachd cheudna. “Bha mi,” ars e fèin, “air bòrd luinge a’ dol gu Montreal an Canada, air ceann gnothaich cudthromach a bhuineadh do mo dhreuchd, nuair a thug mi fa-near le uamhainn ann am meadhon a’ chuain mhòir, gun do dhìochuimhnich mi an t-suim airgid a thoirt leam a dh’fheumainn

[TD 64]

a cheart cho luath ’s a ruiginn mo cheann uidhe.

Bha mi ann an càs a bha truagh gun fhios dè ghabhadh dèanamh oir anns an là ud cha robh dòigh no ìnnleachd air fios a leigeil thun na dachaigh.

Cha robh agam ach dol sìos do mo sheòmar cadail far an do shuidh mi air cathair agus tòiseachadh nam èiginn air dian smaoineachadh air mo bhean gun m’inntinn a thogail dhith airson còrr is uair a thìde.

Dè th’agad air ach cho luath ’s a ràinig an long an lamraig, thàinig teachdaire bho oifig a’ phuist air bòrd a’ feòrach air mo shon air m’ ainm. Na làimh bha fios-dealain bho mo chèile leis an dearbh airgead air an robh mi gu grad am feum!

Nuair a fhuair mi dhachaigh, thuirt mo bhean rium – “air an leithid seo de latha is uair,” (’s i gan ainmeachadh) “thàinig thu fo mo chomhair cho soilleir ’s nach b’urrainn mi do leigeil ás m’fhaire gus an do thuig mi gun robh dìth airgid ort, nì a chuir mi ann an cabhaig air adhart thugad!”

“B’i siod, gu mìorbhuileach, an dearbh suim a bha romham a thoirt leam mun do sheòl mi!”

Gun teagamh sam bith, se fèin-fhiosrachadh an duine a bheir am barrachd dearbhaidh seachad dhà-san agus do chàch.

N’ar a bha mi nam mhinistear ann an Gleann Eilg, thachair dhomh air latha nach teid gu bràth ás mo chuimhne, dol a-steach air bàta na maidne do bhaile Caol Loch Ailse. Am feadh ’s a bha mi ann an aon de bhuthan an àite, chaidh m’ iarraidh le cabhaig do ionad a’ ghuthain far an d’fhuair mi an teachdaireachd dhuilich gun do chaochail m’ athair gu h-aithghearr a’ mhadainn sin.

Chan e mhàin gun do chuir am bàs mi ’nam bhreislich ach cha robh fios agam anns an àm ciamar a rachadh agam air tilleadh do Ghleann Eilg, mo dhachaigh a ruigheachd a bha mìle bho’n lamraig, mi fèin ullachadh agus dol air ais gu grad do’n Chaol ann an tìde airson còmhdhail an Eilein Sgitheanaich a ghlacadh ann an Caol Acuinn.

Le cuideachadh an fhreasdail agus dhaoine coibhneil, ràinig mi mo thaigh còmhnaidh. Dh’fhosgail mi gu luath an doras a-muigh, chuir mi dhìom mo chòta-ola agus mo chòmhdach cinn, a chroch mi air dubhan anns an trannsa. Chaidh mi steach don t-seòmar deasachaidh far an dubhairt mo bhean rium ’s i ag ullachadh an dìot – “cha robh thu ach gann air an Caol a ruigheachd bho chionn còrr màth is uair a thìde air ais, nuair a chuala mi an doras ga fhosgladh, thu a’ tighinn a-steach agus fuaim a’ chòta-ola agad ga chrochadh anns an trannsa. Air dhomh a bhi greis gad fheitheamh an dùil gun tigeadh thu a-nuas far an robh mi, chaidh mi a shealltainn air do shon anns an talla a-steach agus air feadh nan seòmraichean ach sealladh dhiot cha robh ri fhaicinn gu seo!” “Tha mi tuigsinn a’ ghnothaich glè mhath,” mhìnich mi dhith, “b’e sin an t-aiteal anns an tugadh dhomh sgeul a’ bhròin agus anns an robh mi a’ dùrachdachadh gu dian gun robh mi ann an seo a’ deanamh deiseil airson an

[TD 65]

turais ris nach robh mi ag amharc cho luath.”

Gun ghrabadh sam bith, thug mise a-mach mo sheann dachaigh an Eilean a’ Cheò, an dèagh àm, am feasgar sin.

[Sanas]

[TD 66]

GAIDHLIG AN SGOILTEAN EARRAGHAIDHEAL
le Maoilios Caimbeul

O chionn timcheall air bliadhna air ais (san fhoghar ’78) chuir Comhairle nan Seirbhisean Sòisealta airson Mhuile agus I ceistear mun cuairt pàrantan clann nam bun-sgoiltean. Bha iad airson faighinn a-mach ma bha no nach robh pàrantan ag iarraidh Gàidhlig dhan cloinn anns an sgoil. Chithear anns a’ chlàr fodha seo gu robh cha mhòr na pàrantan air fad ag iarraidh an cànan dhan chloinn aca.

[Bòrd]

Cha robh an t-Oban agus Lathurna fad air dheireadh ann a bhith a’ cur iarrtas a-staigh airson tidsear Ghàidhlig a thadhladh air sgoiltean na ceàrnaidh sin. Tha e coltach gu robh iadsan air a bhith a’ sireadh tidsear dha na thrì bhliadnachan air ais, ach nach d’fhuaireas freagairt dhan t-sanas a chaidh a chur sa’ phàipear. An turas seo bha iad fortanach tidsear fhaotainn a bha ag iarraidh an imrich a dhèanamh à Glaschu dhan Oban.

’Se bha buidhe mu dheidhinn an t-suidheachaidh aig an àm seo gu robh Ughdarras an Fhoghluim airson Earraghàidheal agus Bòid deònach tidsear fhasdadh an dà chuid do Lathurna agus do Muile. San Iuchar bha sanas ann an Tìm an Obain airson tidsear a thadhladh air na sia bun-sgoiltean Muileach, taobh a-muigh Thobar Mhoire. Feumar a radha nach e àm freagarrach a bh’ann sanas a bhith ann am pàipear-naidheachd agus na sgoiltean air sgaoileadh airson a’ chead samhraidh. Cuideachd cha robh ach aon sanas ann an aon phàipear — Tìm an Obain. Co-dhiù no co-dheth, aig an àm cha d’fhuaras aon fhreagairt airson na h-obrach.

’Se call mòr a bha seo. Nam bitheadh tidsear air fhaotainn bhitheadh e ciallachadh gum bitheadh gach pàisde ann am Muile fo dhusan bliadhna a dh’aois a’ faighinn a bheag no mhòr de Ghàidhlig anns an sgoil. A-nis tha

[TD 67]

fhios againn gu bheil cuideigin ag iarraidh na h-obrach, ach leis na gearraidhean aig a bhàn–Thatcharach dh’fhaodte nach fhaigh duine idir an obair.

’Se cùis mhaslaidh a tha seo. Cuimhnich gur e seo an tè, comhla ri Tòraidhich eile, a tha dèanamh othail mu shaorsa bhith aig pàrantan a thaobh oideachadh an cloinne. Ach ged a tha pàrantan Mhuile air a dhèanamh soilleir gu bheil iad ag iarraidh Gàidhlig dhan cloinn, rud is e an còir, chan fhaigh iad e. Saoil an geàrr iad cuspairean eile far a bheil luchd-teagasg mar tha? ’Se ’n fhìrinn gun deach tarcais a dhèanamh air Gàidhlig ann an Earraghàidheal o chionn iomadh bliadhna, nì tha ciallachadh nach eil tidsearan idir a’ teagasg Gàidhlig anns na bun-sgoiltean anns a’ mhòr-chuid den t-siorrachd. (Bha Gàidhlig ann am bun-sgoiltean Ile gu o chionn ghoirid agus tha i air a teagasg an Tiriodh, tha mi smaoineachadh). Ciamar as urrainn dhaibh nì a ghearradh nach eil ann? Ma tha gearraidhean gu bhith ann tha fhios gur e bha còir a ghearradh ach cuspairean far a bheil luchd-teagasg mar tha, agus chan e feadhainn anns nach eil ach gann no gin.

Ach tha cuid de dhaoine (cuid dhiubh ann an àrd inbhe) toilichte greimeachadh air leisgeul sam bith airson dìmeas a dhèanamh air a’ Ghàidhlig, air a bheil iad a’ coimhead, le lèirsinn amh, mar chuspair nach eil airidh air an 20mh linn.

A’ tionndadh a-nis chun na h-adhartasan chaidh a bhuannachadh an Earraghàidheal. Tha Ughdarras an Fhoghluim air nithean feumail a dheanamh anns a’ bhliadhna chaidh seachad. Chaidh tidsear fhasdadh airson sgoiltean an Obain agus Latharna, agus tha i a-nis a’ tadhal air dòrlach mhath de na sgoiltean beaga. Tha faisg air ceud sgoilear ann am bun-sgoil Thobar Mhoire a’ faighinn Gàidhlig mar a leanas: 1–3 bliadhna — dà chairteal na h-uarach san t-seachdain; 4–7 bliadhna — cairteal na h-uarach gach latha.

Chuir an t-Ughdarras Buidheann Obrach Gàidhlig air bhon airson stuth ullachadh agus airson beachd a ghabhail air teagasg na Gàidhlig san t-siorrachd. Tha am buidheann seo air coinneachadh ceithir tursan gu ruige seo. Aon de na nithean a b’annasaiche thachair ’se cùrsa co-sheirbhis (<eng>in-service<gai>) anns an Oban air an 18–20 latha de’n t-Sultainn. Bha trì tidsear deug ann às na bun-sgoiltean mun cuairt an Obain, cuid gun Ghàidhlig idir nuair a thòisich iad, a thuilleadh air buill a’ Bhuidhinn Obrach.

’Se misneachadh mòr a bh’ann do fhileantaich a bhith a’ faicinn thidsearan gun Ghàidhlig a’ dèanamh adhartas mìorbhaileach anns a’ chànan fo oideachadh Jake Dòmhnallaich. Aig ceann na trì latha ghabh aon de na tidsearan sin clas ann an aon de sgoiltean an Obain, agus b’i a bha sgoinneil. Dhearbh siod dhuinn nach leig a leas neach a bhith na fhileantach airson eòlas feumail a chompàirteachadh ri clas, gu h-àraidh ma tha tidsear fhileanta a’ tadhal air na sgoiltean, mar a tha anns an Oban.

[TD 68]

Ma tha Gàidhlig gu bhith air a teagasg anns an fharsaingeachd feumaidh ni-eigin mar seo tachairt, far am faigh tidsearan a tha deònach an cànan ionnsachadh cothrom sin a dhèanamh aig cùrsaichean co-sheirbhis. Ach dh’fheumadh na cùrsaichean a bhith na b’fhaide na trì làithean!

Tha cùrsaichean co-sheirbhis eile, mar a bh’anns an Oban, air am planadh. Bithidh sinn an dòchas nach tig gearraidhean nan Tòraidheach as an rathad air na planachan ionmholta sin.

Airson geàrr-chunntas a dhèanamh air a’ ghnothaich. Tha gluasad dòchasach a’ tighinn bho Ughdarras an Fhoghluim an Earraghaidheal ach mar as dual tachairt a thaobh na Gàidhlig tha cion an airgid a’ bagairt tuisleadh a thoirt sa’ chùis. Agus chan eil, gu ruige seo co-dhiù, de mhoit agus de uaill aig luchd an fhoghluim anns a’ Ghàidhlig agus gun aidich iad gu bheil i airidh air cul-taic sam bith os cionn chuspairean eile, ged tha làn-fhios againne gu bheil, an dèidh an dìmeas a dh’fhulaing i, agus a tha i fulang, aig ùghdarrasan foghluim agus ùghdarrasan eile.

[Sanasan]

[TD 78]

MURCHADH
Nobhail le Iain Mac a’ Ghobhainn
(air a leantainn)

XIV

“Am buntàta,” arsa Murchadh ri bhean aon oidhche, “Dè tha coltach ris a’ bhuntàta? Dè dhèanadh sinn as aonais a’ bhuntàta gu h-àraid anns na h-eileanan. Tha am buntàta uaireannan fliuch ’s uaireannan eile tioram. Chan eil fiù nach can daoine gu bheil buntàta tioram a’ gàireachdainn riut. Nise, ’se rud àraid a tha sin, buntàta a’ gàireachdainn riut. Ach dh’fhaodadh e tachairt. ’S tha daoin’ ann air a bheil aodannan coltach ris a’ bhuntàta. Nise, dè dhèanadh sinn as aonais a’ bhuntàta? Mura biodh buntàta againn bhiodh sinn ag ithe sgadan le ar tea ’s cha bhiodh sin glè bhlasda. ’S a dh’aindeoin sin cha do rinn aon bhàrd òran do bhuntàta. Cha tàinig sin a-steach air Uilleam Ros no air Mac Mhaighstir Alasdair agus tha mi cinnteach gur iomadh buntàta a dh’ith iad nan latha. Tha diofar mòr eadar buntàta agus sgadan. Tha an sgadan a’ gluasad, tha e dol bho àite gu àite anns a’ chuan ’s tha iad ag ràdh nach eil iasg anns a’ chuan tha mòran nas luaithe na an sgadan. Ach tha am buntàta a’ fuireach anns an dorchadas gus an tig sinne leis a’ ghràp. A-nise feumaidh sinn smaoineachadh, Cò as toilichte am buntàta no an sgadan. ’Se ceist mhòr a tha sin, ’s tha e cur iongnadh orm nach deach barrachd sgrùdaidh a dhèanamh oirre. ’Se ceist dhomhainn a th’innte. Oir tha am buntàta na laighe an siud anns an dorchadas ’s chan eil e cluinntinn càil no a’ faicinn càil. Ach a dh’aindeoin sin chan eil cunntas againn gu bheil am buntàta tùrsach na nàdur. Chan eil gu dearbh. Agus chan eil cunntas againn a bharrachd gu bheil an sgadan dòrainneach no toilichte. Tha an sgadan a’ falbh a’ chuain ’s tha e coinneachadh ri mòran èisg eile, can ri ròn no ri rionnach. ’S tha am buntàta an siud a’ feitheamh anns an dorchadas na chraiceann donn. A-nise aig àm àraid thig buntàta àraid is sgadan àraid còmhla ri chèile air aon truinnsear, can, air latha samhraidh no air latha foghair. Tha e cur mòran iongantais orm mar a tha an dithis a’ tighinn gu chèile anns an dòigh sin. An robh e ’n dàn gun tigeadh iad gu chèile – an sgadan a bha falbh air feadh a’ chuain na dhreasa ghlais, ’s am buntàta a bha na laighe anns an talamh na dhreasa dhuinn. ’Se ceist dhomhainn a tha seo. Agus cha dèanadh an sgadan a’ chùis as aonais a’ bhuntàta ’s cha dèanadh am buntàta a’ chùis as aonais an sgadain.

Tha iad cho dlùth ri chèile ’s a tha an corp ris an anam. Ach an e an sgadan an corp no an sgadan an t-anam? ’Se ceist dhomhainn eile a tha seo. Agus cuideachd faodaidh tu buntàta a ròsdadh is faodaidh tu sgadan a ròsdadh ach chan eil mi fhìn den bheachd gu bheil an sgadan nas fheàrr

[TD 79]

nuair a tha e saillte agus faodaidh mi an aon rud a ràdh mu dheidhinn a’ bhuntàta.

’S a nise cha deach innse dhuinn a-riamh smaointean a’ bhuntàta no smaointean an sgadain. Tha an sgadan a’ fàgail a thaighe ’s a’ falbh air feadh an t-saoghail ’s tha e coimhead seallaidhean àraid anns a’ chuan ach chan eil am buntàta a’ coimhead càil, tha e na laighe anns an dorchadas ’s na làithean ’s na seachdainean ’s na bliannachan a’ dol seachad. Chan eil am buntàta a’ carachadh as an àit anns an do thogadh e.

Feumaidh mi rann a dhèanamh uaireigin mu dheidhinn na ceiste seo, arsa Murchadh ri bhean. “Tha e cur iongnadh mòr orm nach deach rann a dhèanamh mu dheidhinn mar tha.”

Agus le sin sguir e bhruidhinn ’s sheall a bhean ris ’s an dèidh beagan ùine rinn i tea airson an dithis.

XV

Aon oidhche dhùisg Murchadh as a chadal ’s a bhean ri thaobh anns an leabaidh, ’s e air chrith ’s a chorp a’ ruith le fallas.

“Cuir air an solus anns a’ bhad,” dh’èigh e. Leum a bhean a-mach as an leabaidh ’s rinn i mar a dh’iarr e oirre.

“Dè tha ceàrr?” ars ise. “Dè tha ceàrr?” Bha aodann Mhurchaidh cho geal ri aodach na leapa. Bha e na shuidhe anns an leabaidh mar gum biodh e ’g èisdeachd ris an oidhche: anns an t-sàmhachd bha iad a’ cluinntinn fuaim a’ bhùirn a’ ruith faisg air an taigh.

“Bruadar,” arsa Murchadh. “Bruadar a bhruadraich mi. Anns a’ bhruadar bha mi coimhead buidseach ’s bha i tighinn as mo dhèidh le copan fala na làimh. ’S a h-aodann . . . Tha rudeigin ceàrr air an taigh-sa.”

“Chan eil càil ceàrr air an taigh,” ars ise. ’S nuair a sheall e rithe chaidh e air chrith ’s e smaoineachadh gur math dh’fhaodte gur e buidseach a bh’innte fhèin.

“Bha a h-aodann biorach fada,” ars esan, “’s bha copan fala aice na làimh ’s bha mi dèanamh comharradh na croise le mo làimh. Bha an diabhal anns a’ bhruadar ud. Cha do bhruadraich mi bruadar coltach ri siud a-riamh roimhe.”

Shaoil e gu robh an rùm làn de olc, de dheamhnan, gu robh aodann a mhnatha mar aodann buidsich am meadhon an uilc.

“Cha do smaoinich mi riamh, gu robh olc ann,” ars esan rithe. “Fàg an solas air. Na cur as e idir.”

Bha eagal air an leabaidh fhàgail ’s falbh air feadh an taighe ’s cha robh fhios aige dè bha dol air adhart air taobh a-muigh an taighe anns an dorchadas. Smaoinich e gu robh diabhail a’ sporghail aig na ballachan ’s a’ fiachainn ri faighinn a-steach air an uinneig.

“Bha a h-aodann,” ars esan, “cho biorach, cho fada, ’s a druim crùbte is sgiathan oirre, sgiathan dubha.”

[TD 80]

“Tha thu ceart gu leòr a-nis,” ars a bhean ’s a sùilean gorma a’ sealltainn ris. Smaoinich e a-rithist, “dè mas e buidseach a th’annad? Mas e diabhal a th’annam fhìn? Dè’n saoghal as an tàinig sinn? Dè’n saoghal as an tàinig sinn? Dè na coilltean dorcha as an tàinig sinn?”

Na shuidhe anns an leabaidh ’sann a bha e mar thaibhse ag èirigh a uaigh.

“Tha thu ceart gu leòr,” arsa Seònaid ris a-rithist.

“Cò bh’anns an taigh-sa romhainn?” ars esan. “Seana bhoireannach, nach e?”

“Chan e na,” arsa Seònaid. “Tha cuimhn’ agad glè mhath. Teaghlach òg. ’S cinnteach gu bheil cuimhn’ agad.”

“O tha thu ceart,” ars esan.

“Sgàilean,” ars esan ris fhèin. “Masc, air ar n-aodannan uile, mar a thachras air Oidhche Shamhna. Sgàilean nach eil a’ gluasad. Aodannan mhadadh-allaidh, aodannan mhathan.”

’S dh’fhairich e an taigh mar gum b’ann air chrith ann an stoirm de olc ’s an t-olc a’ bualadh air mar ghaoith mhòir is solas a’ dòrtadh a-mach as an taigh.

“Tha mi duilich,” ars esan ri Seònaid. “Tha mi duillich gun do dhùisg mi thu.”

“A bheil thu ’g iarraidh tea,” ars ise ris.

“Chan eil,” ars esan, “ach fàg an solas air airson mionaid.” Dh’èisd e ri fuaim a’ bhùirn a’ dòrtadh troimh ’n dorchadas. Dìreach fon uinneig bha feur anns an do thiodhlaic e uair cù dubh a chaidh a mharbhadh le carbad air latha samhraidh.

Na cnàmhan a’ lobhadh.

“Tha mi ceart gu leòr a-nis,” ars esan. “Tha mi ceart gu leòr. Faodaidh tu an solas a chur as.” ’S dh’èirich i ’s rinn i sin ’s dh’fhuirich e na dhùisg ùine mhòr aig èisdeachd ri a bhean a’ tarraing a h-analach gu ciùin ’s os cionn fuaim a h-analach bha fuaim a’ bhùirn.

Mu dheireadh thuit e na chadal ach an turas seo cha do bhruadraich e air càil a chuir dragh air.

Ach dìreach mus do thuit e na chadal bha e smaoineachadh air an taigh mar shlige le a sholais a’ gluasad troimh ’n dorchadas ’s ainmhidhean mun cuairt air le spògan is goban dearga, fiaclan dearga, ’s iad a’ leum ’s a’ leum ’s a’ fiachainn ris an fhuil a dheoghal as.

“Dè tha tighinn ris an duine a th’agad mas e duine a th’ann?” arsa athair Seònaid rithe aon latha. Bha e na shuidhe ann an cathair ’s aodann dearg aig solas an teine, coltach ri coileach a bha dìreach a’ dol a ghairm.

“Nuair a bha mise òg,” ars esan, “bhithinn ag iasgach ge b’e air bith dè’n seòrsa aimsire a bhiodh ann.”

“Bha sibh ag innse dhomh,” arsa Seònaid. Bha i na b’eòlaiche air saoghal a h-athar na bha i air saoghal Mhurchaidh. Cha robh i tuigsinn dè’n tarraing a bh’aig an t-saoghal gheal air an robh e ’n còmhnaidh a’ bruidhinn.

[TD 81]

Bha i fhèin den bheachd gu robh a’ bheinn bòidheach ach fuar. B’fheàrr leatha gu mòr an t-earrach na an geamhradh no am foghar. Bha e còrdadh rithe a bhith crochadh aodach air latha earraich ’s a bhith coimhead nan eun air a’ mhòintich. “Chan eil fiù clann agaibh,” ars a h-athair rithe a-rithist. Bha an dithis aca nan aonar oir bha a màthair anns a’ choinneimh. Cha bhiodh a h-athair a’ dol don choinneimh idir.

Bhiodh e ’n còmhnaidh a-muigh ’s ag obair le òrd is fiodh no na sheasamh aig an doras a’ coimhead na h-aimsire.

“Tha e furasda gu leòr a bhith ’g obair ann an oifis,” ars esan. “Nì duine sam bith sin. Carson a dh’fhàg e dhreuchd?” Anns na làithean mus do dh’fhàg Murchadh an oifis bhiodh e sgrìobhadh litrichean d’a athair-cèile mu dheidhinn na croite. Cha robh fhios aig Murchadh air mòran mu chroitean ach bhiodh e cur ann an cànan snog na nithean air an robh athair-cèile a-mach.

“A bheil e dol a dh’fhuireach a-staigh an siud a chaoidh?” ars a h-athair ri Seònaid. Ann an dòigh bha Seònaid fhèin air taobh a h-athair. Cha robh ise tuigsinn Mhurchaidh na bu mhotha na bha a h-athair ach nuair a phòs i shaoil i gu robh i ga thuigsinn ’s gu robh e nàdurrach gu leòr.

A-nis cha robh i cinnteach. Bha na rudan a bha e dèanamh cho àraid, eadhon èibhinn. Cha robh a h-athair èibhinn idir. Bha e dìreach mar chloich air mòintich. Thigeadh Murchadh dhachaigh as an oifis ’s chanadh e, “Chan eil fhios a’m carson a tha mi anns an oifis ud. Carson a tha daoine ag obair idir. Bidh seòrsa de cheò a’ tighinn air mo shùilean nuair a sheallas mi ri Maxwell ’s an còrr. Tha iad cho toilichte gun aithne dhaibh an cuid obrach a dhèanamh. Chan eil iad a’ tuigsinn gu bheil an obair faoin, gun fheum. Nan tuiteadh iad uile marbh cha dèanadh e diofar sam bith don t-saoghal.”

“Dè tha thu ciallachadh?” chanadh ise ris. Cha robh i tuigsinn co air a bha e mach.

“Uill, dheidheadh an saoghal air adhart san aon dòigh,” chanadh Murchadh.

“Tha mi ’n dòchas gun tèid dealanach troimh <eng>umbrella<gai> Mhaxwell madainn air choreigin.”

Bha a h-athair ag ràdh, “Bhiodh gu leòr sona leis an obair a bh’aige.

Tha feadhainn a dh’aithnicheas mi a’ glanadh nan ròidean. Agus seall an dreuchd tioram a bh’aige-san.”

Thog e pàipear-naidheachd ’s chuir e sìos e a-rithist. Bhiodh e ceannach a’ phàipear-naidheachd a h-uile latha ach cha bhiodh e ga leughadh.

An dràsda ’s a-rithist shealladh e ris ’s chuireadh e sìos e anns a’ mhionaid. “Bhiodh e cheart cho math dhut fhàgail,” ars a h-athair.

Smaoinich i uair no dhà air sin a dhèanamh ceart gu leòr ach bha fhios aice nach fhàgadh i e. Chan e idir gu robh eagal oirre fhàgail ach bha i beò ann an dòchas gun èireadh e aon mhadainn ’s gun canadh e gu robh e dol air ais gu obair. Bha i smaoineachadh gun tachradh seo.

[TD 82]

XVI

’S cuideachd bha i smaoineachadh gum bu chòir dhi a bhith dìleas dha fhad ’s a bha an tinneas iongantach ud ga lèireadh.

“Chan fhàg,” ars ise ’s i a’ sealltainn a-steach don teine.

“Uill, tha mi ’n dòchas gu bheil fhios agad dè tha thu dèanamh,” ars a h-athair.

Bha Seònaid a’ smaoineachadh uaireannan gum biodh cùisean ceart gu leòr nam b’urrainn dha rudeigin a sgrìobhadh ach cha robh e nàdurrach dha a bhith na shuidhe a’ coimhead na beinne fad an latha.

Bha a h-athair cho mòr ’s cho dearg ’s cho deimhinn na bheachdan.

“Cha robh mòran agam mu dheidhinn a-riamh,” theireadh e. “Bha amaideas anns na daoin’ aige. ’Se bàrd amaideach a bha na sheanair. Bhiodh e sgrìobhadh amaideas.”

Bhiodh e falbh air feadh an rùim mar phrìosanach ’s làmhan mòra dearga ri chliathaich.

Aon turas thog e dhòrn ’s thubhairt e, “Chan eil càil a dhìth air ach sgleog. Sgleog.” ’S dh’fhàs aodann na bu deirge na b’àbhaist.

“Faodaidh tu tea a dhèanamh ma tha thu ’g iarraidh,” ars esan ri Seònaid, ’s chaidh e chun an dorais a-rithist. “Tha coltas gruamach oirre.”

Bha a cheann maol dearg mar thomato anns an doras.

“A Mhurchaidh bhochd,” chanadh ise rithe fhèin. “Dè tha thu dol a dhèanamh? A thruaghain bhochd.” ’S dh’fhairicheadh i truas do-thuigsinn na com.

“Chan eil mi ’g iarraidh tea idir,” ars ise. “Feumaidh mi dhol dhachaigh.”

Air a slighe dhachaigh sheas i ùine mhòr a’ coimhead na beinne ach cha robh i coimhead càil ach sin fhèin. Mu dheireadh b’fheudar dhi a sùilean a thionndadh air falbh oir bha an lainnir gheal gan goirteachadh.

“Dè tha mi dol a dhèanamh?” bha i ’g ràdh a’ sealltainn sìos rithe fhèin.

“Chan eil airgead a’ tighinn a-steach don taigh ’s tha na nàbaidhean a’ fanaid orm.”

Ach a dh’aindeoin sin cha robh duine dhiubh cho beò ri Murchadh.

“Nam biodh clann agam,” ars ise rithe fhèin. “Nam biodh airgead a’ tighinn a-steach, bhithinn sona gu leòr.”

Ach bha guth beag ag ràdh, “Am bitheadh? Am bitheadh?” mar isean geamhraidh le gob beag dubh air.

“Am bitheadh? Am bitheadh?” bha an t-isean beag ag ràdh.

Oir gach latha nuair a shealladh i anns an sgàthan bha i ga coimhead fhèin a’ fàs na bu shine.

Is Murchadh a’ fàs na bu shine.

Is na cathraichean ’s am bòrd ga ceangal gu teann.

[TD 83]

XVII

Mo Thiomnadh le Murchadh MacRath.

1. Aig mo mhnaoi ghaolaich tha mi fàgail mo bhrògan is m’aodach, mo pheansail is mo pheann is mo phàipearan. (Agus mo ghràdh uile, beag no mòr ’s ga bheil e).

2. Aig mo mhàthair-chèile tha mi fàgail nam pàipearan-naidheachd a tha mi air a bhith cruinneachadh airson bliannachan mòra. Agus mo shròin rubair.

3. Aig m’ athair-cèile tha mi fàgail clach.

4. Leis an fhìrinn innse chan eil mòran tuilleadh agam ach mo bhaidhseagail ’s tha mi fàgail sin aig mo mhàthair-chèile cuideachd. Agus m’uaireadair aig Maxwell.

Tha mi airson gun cuir mo bhean an litir seo troimhn phosta.

Gu Duine sam bith aig a bheil gnothach ris.

Mas urrainn do dhuine sam bith innse dhomh carson a tha sinn beò gheibh e DA NOT, m’airgead gu lèir.

Oir anns a’ chiad àite tha sinn air ar cruthachadh de chorp is de dhealanach.

Agus ann an ceann ùine tha an corp ’s an dealanach a’ fàs aosd.

Agus cuideachd tha sinn ag obair ann an saoghal gun bhrìgh.

An dè thug mi sùil air ugh ’s cha robh càil a dh’fhios a’m carson a bha e far an robh e.

A-nise bu chòir fios a bhith agam air a sin. Oir chan e nì uabhasach dìomhair a th’ann an ugh, ’s dh’fhaodainn an aon rud a ràdh mu dheidhinn ime. Agus shalainn. Agus Bhovril.

A-nis thàinig sinn a-mach as an dealanaich, ann an aodach ragach.

Is mu dheireadh ràinig sinn Maxwell le a <eng>umbrella<gai>.

A-nise carson a thachair seo? Carson a thàinig <eng>pterodactyl<gai> a-mach as a’ choille agus a-rithist Maxwell le uaireadair.

Sin a’ cheist nach do dh’fhosgail Newton.

Tha sinn a’ murt a chèile.

Gun aobhar sam bith.

Tha na smaointean a’ dìreadh mo chinn mar staidhre gun sgur.

Agus air an adhbhar sin tha mi nam amadan.

CHA DEAN SINN A’ CHÙIS AS AONAIS CREIDEAS

Tha mi creidsinn nam mhàthair-chèile. Bidh i beò a chaoidh. Bidh i fighe ann an dùthaich nach fhaca na Greugaich.

Tha mi creidsinn nam mhàthair-chèile ’s nam athair-cèile agus cuideachd

[TD 84]

ann am Bean Thormoid Mhòir.

Bidh iad uile beò a chaoidh.

Oir tha iad faisg air cor nan ainmhidhean. Tha iad beò air dreasairean is airgead.

An fheadhainn as fhaisge air cor nan ainmhidhean ’s iadsan a bhios beò.

Agus Woolworths.

Bidh Woolworths beò a chaoidh.

Chan eil cus tuigse gu math.

Chan eil cus den spiorad math don chorp, ach tha iadsan a leanas math airson a’ chuirp.

Bovril.

Sanatogen.

Im.

Gruth.

Ugh.

Bùrn.

Aran.

Feòil.

Agus a’ ghrian air latha blàth.

Agus broilleach nighinn.

agus

làn na spàine de mhil.

Tha mi cur na litreach seo thugad le mòran toileachais (gun stamp oirre)
Murchadh Macrath.

XVIII

Bha athair Mhurchaidh a’ bàsachadh ’s bha Murchadh is Seònaid ri taobh na leapa. An dràsda ’s a-rithist dh’iarradh athair bùrn airson a bhilean a fhliuchadh ’s bha anail a’ dol na bu luaithe fad na tìde. Bha Seònaid na suidhe air cathair ri taobh na leapa ach bha Murchadh a’ coiseachd sìos is suas an rùm gun sgur. Air bòrd beag ri taobh na leapa chunnaic e litir a thàinig gu athair ’s nach robh air a fosgladh ’s thàinig na deòir gu a shùilean.

“Carson nach do rinn mi barrachd?” bha e ’g ràdh ris fhèin gun sgur. Cha b’urrainn dha suidhe sìos. Air taobh a-muigh na h-uinneige bha an dorchadas a’ tuiteam gu grad ’s bha e faireachdainn fuar. Bha e air chrith gun sgur mar gum biodh fiabhras air, ’s fhiaclan a’ gliogadaich.

An dràsda ’s a-rithist shealladh e ri aodann athar a bha glas is tana ’s e tionndadh gun sgur air a’ chluasaig.

Theab Murchadh a dhol air a ghlùinean ’s ùrnaigh a dhèanamh. Theab e a ràdh, “Sàbhail m’athair, sàbhail m’athair ’s nì mi càil sam bith a dh’iarras tu orm.” Smaoinich e air na làithean a chaidh seachad nuair a bhiodh athair a’ tarraing as, no ga thogail air a ghuaillean.

[TD 85]

Smaoinich e air athair anns a’ chogadh.

“Dè ’m beartas a bh’ aige na bheatha?” ars esan ris fhèin. “Dè ’m beartas?”

Bha Seònaid a’ cur iongnadh air na suidhe cho ciùin ri taobh na leapa gun ghluasad mar gum biodh i eòlach air bàsan. Bha guth a’ sgriachail na bhroilleach ag èigheach, gun fhuaim, “Tha mi duilich, tha mi duilich.”

Bha fhios aige gu robh athair a’ bàsachadh.

Ach cha robh fhios aige carson a bha e duilich.

Bha fàileadh a’ bhàis anns an rùm.

Ann an dòigh àraid cha tàinig e steach air a-riamh gum bàsaicheadh athair, ged a bha e aosd is fàilingeach.

Chunnaic e a’ phìob bheag ’s theab e gal a-rithist.

Bha e bruthadh fhiaclan ri chèile, “Tha mi duilich, tha mi duilich,” bha an guth ag ràdh mar ghuth a thigeadh a-mach as an adhar, a planaid dubh fad air falbh.

Bha anail athar a’ dol na bu luaithe fad na tìde mar gum biodh e dèanamh deiseil airson a dhol air turas, mar gum biodh cabhag air. ’S gun sgur bha Murchadh a’ coiseachd sìos is suas an rùm. Bha dealbhan a’ lasadh air feadh inntinn.

Athair le spaid, athair anns a’ pholl-mònach, athair a’ leughadh a’ phàipeir.

Agus air bonn gach deilbh bha an t-aodann glas tana.

Na rionnagan, tha iad cho fad air falbh, ars esan ris fhèin.

Bha e smaoineachadh air taighean eile anns a’ bhaile agus solais annta ’s gun fhios aca dè bha dol air adhart anns an taigh-sa.

’S bha a chorp air chrith gun sgur mar gum biodh fuachd bàis air.

Chuir e làmh air aodann athar: ’s bha a mhaoil fuar.

Dh’èirich Seònaid ’s chaidh i air tòir tuilleadh uisge. Aon turas dh’fhosgail athair a shùilean ’s sheall e mun cuairt ach cha robh Murchadh a’ smaoineachadh gu robh e coimhead duine den dithis.

Is anail a’ dol gun sgur mar bheairt.

Gun sgur, gun sgur.

Thionndaidh Murchadh air falbh ’s sheall e mach air an uinneig ach cha robh e coimhead càil troimhn dorchadas.

“An ann airson seo a rugadh sinn?” bha e ’g ràdh ris fhèin ’s e air chrith.

Thionndaidh e air ais gu athair. Bha e mar gum b’eadh a’ leaghadh air falbh. Sheall e mach air an uinneig a-rithist.

An ath mhionaid nuair a sheall e bha sàmhachd anns an rùm.

Bha ceann athar air tuiteam air aon taobh ’s bha a bheul cam.

Thòisich Murchadh ri gal ’s chan fhaigheadh e air sgur. Bha fhios aige gu robh athair marbh. Sheall e sìos ris ’s bha athair mar phìos maide.

Chan fhaigheadh e air sgur a ghal.

Cha robh fuaim sam bith anns an rùm ach a’ ghal fhèin.


[TD 86]

[Sanas]

[TD 87]

Dh’èirich e gu grad ’s chaidh e mach as an taigh. Troimh ’n dorchadas chunnaic e a’ bheinn gheal a’ soillseadh a-mach as an oidhche. Mar thaibhs.

Chuir i eagal air.

Bha i coimhead cho fuar ’s cho geal ’s cho fad as.

Sheas e ùine mhòr a’ sealltainn rithe.

Cha robh toileachas no rabhadh no tùrsachd anns a’ bheinn ghil.

Bha i dìreach na seasamh mu choinneimh.

“Feumaidh mi a dìreadh a-nis,” ars esan ris fhèin. “Feumaidh.”

“Chan eil an còrr ri dhèanamh.”

Chaidh e steach ’s thubhairt e ri Seònaid, “Bidh mi ceart gu leòr a-nis.”

Sheall i ris le gaol na h-aodann a bha sruthadh le deòir.

Chuir e a làmh mun cuairt oirre ’s còmhla ri chèile sheall iad sìos ri athair.

“Chan eil ainglean ann,” arsa Murchadh.

“Chan eil ann ach a’ bheinn gheal.”

Sheall Seònaid ris le iongnadh.

“Bidh mi ceart gu leòr a-nis,” arsa Murchadh a-rithist. ’S bha fhios aige dè bha e dol a sgrìobhadh. Air duilleagan geala.

Sgeulachd mu dheidhinn athar. Aon sgeulachd co-dhiù, ’s e a’ sabaid ris a’ bheinn ghil ’s an dèidh sin mura dèanadh e chùis oirre bha fhios aige cuideachd dè dheanadh e.

Thog e pìob athar ’s chuir e na phòcaid i.

Bha Seònaid a’ sealltainn bho aodann Mhurchaidh gu aodann athar.

Bha rudeigin a’ tachairt do Mhurchadh ach cha robh fhios aice dè. Bha aodann a’ fàs na bu stòlda ach aig a’ cheart àm bha a’ bheatha chritheanach ga fhàgail.

Bha e mar chloich-chuimhne os cionn athar.

’S bha eagal agus toileachas na cridhe còmhla.

Bha Murchadh a’ fàs mionaid an dèidh mionaid coltach ri athair ’s ri a h-àthair fhèin.

Ach aig a’ cheart àm bha ceist uabhasach air aodann, ceist gun chrìoch, ceist gun ghàire.

Rug Murchadh air a làimh ’s thug e mach as an taigh i ’s sheall e a’ bheinn dhi.

“A dh’aithghearr,” ars esan, “feumaidh sinn a dìreadh.”

Agus bha aodann a h-athair-cèile mu coinneimh-se cuideachd.

A’ sealltainn a-mach as na cathraichean, na bùird, na dreasairean, le ceist ghlais.

Ceist ghlas is thana.

A’ Chrìoch

[TD 89]

AN SGEILP LEABHRAICHEAN

<eng>Instant Gaelic, <gai> le Robert C. Owen (Clò Chailleann. Abar-Pheallaidh. 1979. £1.65)

Tha e daonnan a’ toirt chan e a-mhàin mòr thlachd ach mòr dhòchas dhomh mar fhear-teagaisg na cànain leabhar ùr sam bith fhaicinn a bheir cuideachadh do luchd-ionnsachaidh na Gàidhlig. Tha mi cinnteach gum bi seo na leabhar air leth feumail, ach is dòcha nach ann dhaibhsan air a bheil an t-ùghdar ri feuchainn air bualadh, mur bi cuideigin fileanta nan cois a bheir mòr-chuideachadh dhaibh. Chan eil mi a’ creidsinn gu bheil e comasach do neach aig nach eil fiosrachadh gu math domhainn air a’ chànain am feum ris a bheil an t-ùghdar an dùil a dhèanamh le tuigse choileanta air an leabhar seo, eadhon an dèidh a leughadh a-rithist agus a-rithist. A bharrachd air sin chan eil mi a’ creidsinn gum faigh luchd-ionnsachaidh a chaoidh tuilleadh fileantachd (ga bruidhinn co-dhiù) air cho tric ’s a leughas is a dh’ath-leughas iad na cùisean teagaisg leotha fhèin ann an Gàidhlig. Tha feum mòr air cùl-taic dhaibh bho chuideigin a bhruidhneas gu nàdurra riutha ann an Gàidhlig, a leughas gach eachdraidh mar an ceudna agus, ma dh’fhaoite nas fheàrr, a chuireas air clàr gach pìos Gàidhlig air a bheil iad ri meòrachadh.

An dèidh sin a ràdh, co-dhiù, bu toigh leam a ràdh cuideachd gu bheil urad a tha anabarrach math agus feumail anns an leabhar seo. Tha Mgr Owen air taghadh ceutach a dhèanamh air rosg, dràma agus bàrdachd. Ciamar a thigeadh air a dhol ceàrr nuair tha e air taghadh a-measg nas fheàrr a tha againn de litreachas an latha an diugh, anns a bheil na sgrìobhadairean a’ foillseachadh na h-eisimpleirean as fheàrr ann an Gàidhlig cho-aimsireil. Anns na cuspairean teagaisg cuideachd tha Mgr Owen a’ toirt dhuinn roghainn math anns am faigh luchd-ionnsachaidh brath air cuid de na rudan eadar-dhealaichte air am bi daoine a’ sgrìobhadh a-nis — beagan eachdraidh na cànain, sgeulachdan mu rudan cumanta agus mu rudan neònach, bìdeag dràma agus pìos bàrdachd.

Leis a h-uile eachdraidh tha beagan gràmair còmhla ri ceistean a dhearbhas a bheil no nach eil an sgoilear a’ tuigsinn na tha e a’ leughadh. Tha na ceistean seo cuideachd air an deasachadh gu math, cùramach, agus tha mi làn chinnteach gun toir iad do na luchd-ionnsachaidh tuigse mhath


[TD 90]

[Sanasan]

[TD 91]

air na puingean sònraichte. Tha eisimpleirean am pailteas còmhla ris a’ chuid as motha de na puingean gramadach, ach feumaidh mi ràdh gu bheil a dhà dhiubh a’ cur dragh orm. Anns an roinn ‘<eng>Relaxation with Verbs<gai>’ chan eil mìneachadh gu leòr air a thoirt seachad. Anns na ‘<eng>drills<gai>’ tha sinn a’ faighinn ‘ma chumas mi’ agus ‘ged a chumas mi,’ ach chan eil eisimpleir no mìneachadh roimhe mu dheidhinn ‘chumas.’ Buinidh an dearbh rud ris an roinn air ‘<eng>Irregular Verbs<gai>’ far nach eil ach seachd air an ainmeachadh. Carson nach eil na naoi gu lèir ann? An gearain mu dheireadh a tha agam is e gum b’fheàrr leam a’ Ghàidhlig ’s a’ Bheurla fhaicinn mu choinneimh a chèile, taobh duilleig mu seach anns gach cànain air fad an leabhair.

Chan eil an seo ma tha ach casaidean beaga an aghaidh an leabhair seo. Airson sgoilearan aig a bheil ùidh anns a’ chànain tha mi ga mholadh gu mòr agus a’ dèanamh toileachas ris airson àireamh a tha againn de leabhraichean teagaisg a mheudachadh. Chan fhaod nach fhaigh luchd-ionnsachaidh aig a bheil eòlas math air facail agus gràmar an leabhair seo cuideachadh a bheir piseach air an tuigse agus air an cainnt.

Bill Blacklaw


Eachunn nan Cath, le Ailean Friseal. Gairm. Glaschu, 1979. £4.50.

Fad nan sia bliadhna chuir mi seachad nam bhalach-sgoile an Acadamaidh Inbhir-pheofharain, bha mi beò ’s a’ gluasad ann an sealladh an tùir àird, shuaicheanta th’air a thogail os cionn a’ bhaile an teis meadhon a’ chlaidh air mullach Cnoc Mhitchell. Bha fhios agam gur e “Cuimhneachan MhicDhòmhnaill” a theirte ris, ’s gur e saighdear ainmeil air choreigin a bha san Dòmhnallach fhèin. Ach cha d’rinneadh oidhirp sam bith san sgoil air eachdraidh MhicDhòmhnaill a shoilleireachadh dhuinn. B’ann sna leabhraichean tomadach a sgrìobh na h-Urramaich Dhòmhnallach air eachdraidh Chlann Dòmhnaill a leugh mi ’n toiseach iomradh air a’ Mhàidsear-Seanailear an Ridire Eachunn MacDhòmhnaill, K.C.B., D.S.O, A.D.C., agus bliadhnaichean an dèidh sin, ann am bùth an Dùn-èideann, thog is cheannaich mi an leabhar aig Iain Montgomery, <eng>Toll for the Brave<gai>. Tha leabhar eile a-nis air nochdadh, anns am faod luchd na Gàidhlig eachdraidh a bheatha a leughadh ann an ciad chànan an Dòmhnallaich fhèin.

’San leis a’ chunntas seo a choisinn Ailean Friseal nach maireann (chaochail e mus tàinig an leabhar bhon chlò) a’ chiad duais ann an co-fharpais a shuidhich an Comunn Leabhraichean Gàidhlig airson eachdraidhean-beatha. Thagh e an deagh chuspair. Mac a’ chroiteir Ghàidhealaich a’ streap le thapachd is ealantas fhèin gu àrd-inbhe san Arm Bhreatannach, na h-urraman gan taomadh air thall ’s a-bhos, ’s an-uairsin an clisgeadh aig deireadh-sgeòil — “an togail mhòr ’s an grad leagail”. Tha ’n dà chuid romans is traidseadaidh san eachdraidh.

Rugadh Eachunn MacDhòmhnaill air tuathanas beag Rootfield faisg

[TD 92]

air Inbhir-pheofharain an 1853. Chaidh a chur na òganach a dh’ionnsachadh na tàillearachd an toiseach an Inbhir-pheofharain ’s an-uairsin an Inbhir-nis. B’ann an sin a thòisich e air ùidh a ghabhail san t-saighdearachd, ’s cha robh e ach seachd-bliadhna-deug nuair a ghabh e tasdan na Banrigh ann an rèisimeid nan Gòrdanach. Bha Breatainn Bhictòria aig an àm sin aig àirde a cumhachd, na suidhe air muin na h-Impireachd mar chearc-ghur, deiseil gu neach sam bith a sgròbadh a dh’fheuchadh ris na h-uighean aice a ghoid. ’S b’e rèisimeidean an Airm na spuran aice. Cha robh Eachunn ach bliadhna san Arm nuair a chaidh na Gòrdanaich a-null dha na h-Innsean. An dèidh seachd bliadhna sìtheil ann an sin, fhuair e a chiad bhlasad de shabaid nuair a dh’èirich an Dàrna Cogadh Afganach an 1878. Airson na tapachd is na seòltachd leis an do chuir Eachunn (’s e nise na Dhath-Sheàirdseant) agus na daoine bha fodha an ruaig air buidhnean dhen nàmhaid, thug an Seanailear Roberts a roghainn dha: am V.C., no bhith air àrdachadh gu inbhe oifigich. B’e inbhe oifigich a roghnaich Eachunn.

As na h-Innsean gu ceann-a-deas Aifreaga, far an robh Boers an Transvaal a’ diùltadh strìochdadh do Bhreatainn. Rinn Eachunn a chuid fhèin le urram ann am blàr fuilteach Majuba (1881), far an d’rinneadh a leithid a chasgairt air na saighdearan Breatannach. An dèidh speil aig an taigh, air ais a-rithist a dh’Aifreaga, an ceann-a-tuath an turas seo. Bha Eachunn eadar an Eipheid ’s an Sudan fad sia-bliadhna-deug, a’ trèanadh shaighdearan dubha an Airm Eipheidich gus ionnsaigh thoirt air na Dervisich. Ràinig e àirde a chliù mar shaighdear aig Blàr Omdurman (1898), anns an ionnsaigh thug an Seanailear Kitchener air Khartoum. Tha e air aithris gun robh e a’ cumail a shaighdearan a’ snìomh a-null ’s a-nall ri aghaidh an nàmhaid mar gum biodh e a’ stiùireadh ruidhle. B’e an aon chogadh san robh Eachann an dèidh seo Dàrna Cogadh nam Boers. Shuidhicheadh e an 1902, ’s e nise na Ridire, mar chomanndair an Airm ann an Ceylon. An ceann bliadhna eile, bha e air e-fhèin a chur às an rathad le peilear ann an taigh-òsda ann am Paris.

Tha am Frisealach a’ toirt cunntas beothail dhuinn air beatha an t-saighdeir sna làithean ud, ’s air na cogaidhean anns an robh Eachunn an sàs — cogaidhean beaga an taca ri dà chogadh mhòr na linne seo; gunnaichean gan cleachdadh gun teagamh, ach aig deireadh gnothaich a’ bhèigileid ga sàthadh. ’S tha e toirt nan dùthchannan cèine far comhair le sùil lèirsinnich an fhir a bha thall ’s a chunnaic. Tha e cuideachd a’ nochdadh na h-uaill leis an robh Gàidheil an là a’ coimhead air Eachunn mar an laoch aca fhèin, ’s an fharmaid a bh’aig oifigich uasal, bheairteach an Airm ris gach cliù a choisinn e.

Cha robh na Gàidheil airson a chreidsinn gun robh gaiseadh sa ghaisgeach, ’s bha feadhainn eile, a-rèir colthais, toilichte an gaiseadh a lorg ann. Oir bha Eachunn na “<eng>homosexual<gai>”. Tha cuid fhathast a’ dol às àicheadh gu bheil facal fìrinn sna casaidean a thogadh na aghaidh, ach tha Eachunn an corra dhòigh a’ freagairt air aon seòrsa duine anns a bheil an camadh no an cion-abachaidh seo air uairean a’ nochdadh. Mac a b’òige, air an d’rinn a mhàthair,

[TD 93]

’s dòcha, cus plotaigeadh, a’ roghnachadh beatha chruaidh a-measg fhireannach; a’ pòsadh caileig òig, ’s an-uairsin gu ìre mhòr ga seachnadh. Fhads a bha Eachunn an sàs sa chruaidh-shaighdearachd, ’s dòcha gun deach aige air a thograidhean a chumail fo smachd, ach nuair a bha e dìomhain ann an Ceylon, bidh e coltach gun robh e ’n tòir air na gillean ann an dòigh ro fhollaiseach. B’e na casaidean a thogadh na aghaidh a chuir dhachaigh a Lunnainn e. Bha e tilleadh a Ceylon a sheasamh cùirt-airm nuair a chuir e ’m peilear ann fhèin ann am Paris.

Rinn bàird a chaoidh am Beurla ’s an Gàidhlig, ’s bha na Gàidheil gu sònraichte air an tàmailteachadh gun deach a thiodhlaigeadh an dòigh cho falchaidh an Dùn-èideann. Chaidh airgead a chruinneachadh airson cuimhneachan, ’s chaidh an tùr a thogail an Inbhir-pheafharain. Tha cuimhneachan snasail eile againn san leabhar seo — tlachdmhor ri fhaicinn ’s ri làimhseachadh, ’s nas tlachdmhoire buileach ri leughadh.

Coinneach D. MacDhòmhnaill.


Dùlra agus Dùchas. Le Mìcheàl Mac Ginneà. Deilbh le Mairèad Nì Nuadhàin. (Oifig an tSolàthair. Baile Atha Cliath. 1979. £4.00)

’Sann as leth Roinn Oideachais na h-Eireann a tha an leabhar seo air a chur a-mach, agus tha e mar chuimhneachan air Pàdraig Mac Piarais (Pearse) a rugadh an 1879 agus a chaochail an 1916, fear de laoich mhòra na dùthcha, agus duine a bha e fhèin glè mhothachail air àilleachd Nàduir — “<eng>The beauty of the world hath made me sad/This beauty that will pass<gai>.” ’Sann mu iongnadh is àilleachd Nàduir a tha an leabhar: tràigh na mara, eòin is iasg is ainmhidhean, craobhan is flùran, aibhnean, beanntan, tobraichean, gàrraidhean, is beagan de thogail mhic-an-duine, mar a tha tùir is caistealan is eile.

’Sann do chlainn-sgoile eadar naoi blianna is ceithir blianna deug a tha an leabhar air uidheamachadh, agus tha an dà chuid Gaeilge is Beurla ann — air gach duilleig air a bheil sgrìobhadh — agus gach dara duilleag sgeadaichte le deilbh bhrèagha de na ceudan chuspairean a tha san leabhar.

Tha obair mhath dha-rìribh ga dèanamh an Eirinn an dràsda, agus is math gu bheilear a’ gabhail ealla rithe a-bhos againne cuideachd; tha sinn an dòchas nach fhada gus a faic sinn feum air a dhèanamh den obair sin an seo.

Is dòcha gun toir an dà dhuilleig a leanas beagan beachd do ar luchd-leughaidh, ged a tha sinn ag ionndrain dathan an leabhair Eireannaich.

R. MacThòmais
