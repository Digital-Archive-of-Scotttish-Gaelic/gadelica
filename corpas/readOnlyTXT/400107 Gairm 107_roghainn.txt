[TD 219]

POCA PRISEIL
le Ceiteag M. Nicghriogair

’S iongantach an rud ma tha duine beò nach d’fhuair uair no uaireigin tiodhlac beag sìmplidh air an do chuir e luach nach gabhadh meas an òr no airgead.

’Se a leithid sin a fhuair mise an turas a thainig Calum a-nuas á Duthaich Mhicaoidh a choimhead oirnn. Cha tainig e ’n rathad riamh ’s a làmh falamh ’s le a ghasdachd àbhaisteach am feasgar ud smèid e null orm gu cùl an Renault.

“Seall dé th’agam dhuit an seo!”

Bha poca canbhais ’na shlaoid sa’ chùl ’s is mi a dh’aithnich a chruth! Dearbh choltas a’ phocain chruaidh ghrobanaich a bhiodh a’ brughadh mo dhroma a’ tighinn o’n pholl mhòna leis an dèidh na sgoile o chionn . . . cha chan mi cia mheud bliadhna.

“Mìle taing!” thuirt mi ri Calum. “Nach mi bhios air mo dhòigh a’ cur fàd dhe seo air an teine an dràsda ’s a-rithist gus cianalas milis a thoirt orm fhèin.” Cha robh am barrachd sogan air a’ bhàrd nuair a fhuair e am badan fraoich “bho thìr nan aonach àrd.”

Mar a tha duine buailteach a dheanamh ri tabhartas luachmhor sam bith ghlèidh is chaomhainn mise am poca mòna gus gu maireadh e cho fada ’s a ghabhadh dèanamh. ’S cha robh caoran no smùirneach dheth nach do mheal mi chun na lasrach mu dheireadh. Ach nuair a bha stoirm a’ cur crith air an taigh ’s mi a’ sùghadh thugam àileadh cùbhraidh na mòna chan e idir oidhcheannan gailleannach a thigeadh an toiseach gu m’ chuimhne nuair a chleachd sinn a bhith cruinn mun chagailte ann an Uibhist.

’Sann a bha mi casruisgte a-rithist air feasgair ghrianach na mo ruith dhachaigh ás an sgoil ’s cabhag orm chun a’ phuill mhòna gus mo chuid fhèin dhe na rùghain a thogail. Chan e uile gu lèir cho dèidheil ’s a bha mi air a bhi crom a’ cur nan rùghan ri chèile a chuir sùnnd orm idir ach bha e cho èibhinn a bhi a’ coimhead airson nam fàdan san do dh’fhàg mi làrach m’ òrdagan! Bha e na chleas aig a’ chloinn uile a bhi a’ seasamh air fàd an siud ’s an seo nuair a bhiodh

[TD 220]

iad air ùr-bhuain ’s a’ deanamh lorgan annta. Bhiomaid cuideachd a’ deanamh litrichean is dealbhannan le’r corragan sa’ mhòine fhluich.

Bha togail is cruachadh na mòna sùnndach an còmhnaidh seach gum biodh sgioba math còmhla an sàs. Cha bhiodh daoine fada ’g obair nuair a bhuaileadh am paghadh cuideigin ’s bhiodh leisgeul againn teine lasadh airson balgam dhen te ruaidh a dheanamh. Bhiodh an uair sin n “<eng>picnic<gai>” ann ’s chròidheadh a h-uile duine timcheall gus blasad fhaighinn dhe na sgonaichean le ìm Gaidhealach is gruth ’s an uair sin na painceicean. Bhiodh mire ’s fealladhà an sin. Tha e coltach gu robh a’ mhòine a’ sgaoileadh blàiths is cridhealais fada mus ruigeadh i a’ chagailte air oidhche fhuar geamhraidh.

’Sann á cruaich cinn an taighe bha mòine a’ gheamhraidh a’ tighinn ’s cha robh làmh nach biodh ri feum nuair a thigeadh ám lìonaidh nam pocannan ’s nan cairtean gus a’ mhòine thoirt dhachaigh. ’Se obair sgileil a bh’ann an deanamh nan cruach mhòra ’s bha na bodaich, ’s gu dearbh feadhainn dhe na cailleachan cuideachd, glè mhath air an togail le gnìomhadh snasail a chumadh an t-uisge gun drùdhadh orra.

Cha robh mòran thaighean an Uibhist ri m’ chuimhne-sa far am faicte an teine air a’ chagailte ach tha beachd agam air gu leòr theintean fosgailte le ursannan cloiche air gach taobh agus tarsan-nain iaruinn air an aghaidh (mus do dh’fhàs daoine cho ùr-nòsach leis am “<eng>Modern Mistress<gai>”).

Neo-ar-thaing nach bi sinn ag ràdh gur h-iad a bha grinn na seann teintean fosgailte ach cha roghainnichinnse air a h-aon na crainn ’s na slabhraidhean sùitheach a bha siud a bhith agam an-diugh — gun ghuth air na poitean ’s na coireachan salach! ’S mu dheidhinn tilleadh gu lìomhadh le “<eng>black lead<gai>” bu cho math leam peanas eile.

Chan eil teagamh nach robh càirdeas is gean timcheall air seann chagailte na mòna nach eil cho nochdta mu na “<eng>fire suites<gai>” a tha fasanta a-nis. Cha b’eagal nach fhaigheadh duine sam bith fàilte is èisdeachd ealamh a’ dol do thaigh le sgeul no naidheachd ’s cha ruigeadh tu leas a bhith a’ diùrrais gus nach toireadh tu aire muinntir an taighe far a’ bhocsa! Ma bha bocsa idir air bòrd an oisean an taighe cha b’e dealbhannan a bha a’ tighinn ás ach rolagan na caillich ’s i cur na cuibhle-shnìomh air ghleus.

Chan fhaca mise dad air bocsa nan dealbh fhathast a dh’fhuiricheas cho fada nam chuimhne ris a’ chur-seachad a bhiodh againn air oidhche geamhraidh ’s craoslach mòna gar garadh. ’S

[TD 221]

ainneamh oidhche nach biodh cèilichean a-stigh. ’S ged is dòcha gu robh na sgeulachdan a’ fàs tearc aig an ám cha robh iad air chall buileach. ’S iomadh oidhche bha mi gus a dhol á cochull mo chridhe a’ cluinntinn mu thaibhsean ’s mu mhanaidhean. Ach a dh’aindeoin sin cha dùraiginn facal dhe’n aithris a dhol seachad orm agus ’se bha searbh falbh a chadal tràth a’ fàgail cèilichean cuideachdail aig an teine.

’Se a chòrdadh rium an oidhche thigeadh Dòmhnall Ruadh còir nach maireann air chèilidh. Bhiodh tòimhseachain is cleasan is cuireidean aige a thàlaidheadh òigridh sam bith.

Bheirte greis an toiseach air “Sruthan a’ dol an aghaidh bruthaich” is “’S àirde e na taigh an righ. ’S mìne e na sìoda.” Mura tòimh-seamaid ceart a’ chiad oidhche cha bhiomaid aig fois gus am faigheamaid a-mach am freagairt a dh’fheitheamh air an ath oidhche thadhladh Dòmhnall.

Chuireadh e an còmhnaidh greiseag seachad a’ toileachadh na cloinne le cleasan is lùthchleasan agus ’s e fhèin a bha cho sùbailte ri duine againn. A’ leantainn Dhòmhnaill mura biomaid air ar crògan air an ùrlar a’ fiachainn ri bocsa mhaidseachan a thogail le’r fiaclan bhiodh spàirn oirnn an comhair ar cùil a’ strì ri cleas a’ chaorain. Airson seo bha caoran mòna ga cheangal air ceann sreainge. Bha thu cur a’ chinn eile dhe’n t-sreaing nad bheul, a’ tilgeil na sreainge tarsainn mullaich do chinn ’s a’ cromadh gu d’ chùl gus an ruigeadh an caoran an làr. Gun tuiteam air do dhruim dìreach, cuimhnich! ’S iomadh cumadh èibhinn agus lasgan gàire a dh’aobharaich an cleas ud.

Bha cleas caorain eile aig Dòmhnall cuideachd ’s thug e mo char asam fhèin leis co-dhiù iomadach uair mus do thuig mi nach e buidseachd a bha e a’ cleachdadh idir! Chuireadh e tri caorain taobh ri taobh air an ùrlar ’s rachadh e ’nuair sin a-mach gu cùl an dorais. Bheanadh cuideigin do dh’aon chaoran fhad’s a bha Dòmhnall a-muigh ’s nuair a thilleadh e dh’innseadh e dhuinn dè ’n caoran. Cha robh e riamh ceàrr ’s bha mise co-dhiù a’ smaoineachadh nach robh cumhachdan mìorailteach a bh’aig drùidh ann an sgeulachd riamh nach robh aig Dòmhnall Ruadh.

’Sann a bha mi duilich nuair a fhuair mi mach gu robh sròn bròige cuideigin dhe na bha mu’n teine a’ stiùireadh Dhòmhnaill chun a’ chaorain cheart a h-uile turas.

Cha tainig an duine “<eng>bionic<gai>” sin a bheireadh bàrr air na rudan iongantach a dheanadh Dòmhnall Ruadh. ’S nach sinn a bha furasda

[TD 222]

ar riarachadh mun t-seann chagailte!

Tha mi’n còmhnaidh a’ saoilsinn nuair a chluinneas mi duine a’ caoidh na mòna nach e blàths bodhaige a tha daoine ’g ionndrain ach an toileachas inntinn a bha coimhcheangailte ri companas mun teine mhòna.

Tha amharas agam nach bi ar caraid Calum fada gun sgrìob eile a ghabhail an taobh seo. ’S co aige tha fios nach bi pocan priseil aige dh’ùraicheas mo chuimhne a-rithist air oidhcheannan cèilidh o chionn fada.

[TD 250]

MURCHADH

Nobhail le Iain Mac a’ Ghobhainn

III

Aon oidhche bha Murchadh air a shlighe dhachaigh le leth-bhotal uisge-beatha aige na làimh. Sheall e suas ris an adhar a bha air chrith le rionnagan ’s thòisich e ’g èigheach ri còmhlan dhiubh a bha na bu shoilleire na càch:

“Brù.”

agus a-rithist

“Breascleit”

agus mu dheireadh

“Betelgeuse.”

Sheall e sìos ri bhrògan a bha buidhe le solus na gealaich ’s thubhairt e: “Tha ’n deoch orm. Tha ’n deoch air Murchadh. Tha uisge-beatha air a bhrògan. Air a bhrògan tha uisge-beatha.”

Shuidh e an sin air an rathad ’s thug e dheth a bhrògan ’s thog e iad ris a’ ghealaich:

“Seo mise, Murchadh. Seo brògan Mhurchaidh. Tha iad buidhe. Tha brògan Mhurchaidh buidhe.”

“A shaoghail,” ars esan. “Cho buidhe ’s a tha brògan Mhurchaidh. A Bhrù, a Bhetelgeuse, a Bhreascleit.”

Smaoinich e air drungairean beaga buidhe le brògan buidhe orra air Betelgeuse agus bha co-fhaireachdainn aige riutha ’s iad nan suidhe air an rathad ’s leth-bhotal uisge-beatha ann an làimh gach fir.

“A,” ars esan, “a bheil sibh a’ coimhead na beinne gile eadhon air Betelgeuse? A bheil agaibh nur làmhan peansailean buidhe is sibh a’ sgrìobhadh air pàipeir buidhe sgeulachd mu dheidhinn chlàrc a dh’fhàg oifis ann am Betelgeuse no Altamaran.”

’S thàinig na deòir gu a shùilean.

“A bheil sgaradh,” ars esan, “eadar an corp ’s an t-anam eadhon air Betelgeuse? A bheil air an rionnaig sin boireannach coltach ri Bean Thormoid Mhòir? Seadh, seadh,” ars esan.

[TD 251]

’S thòisich e ri gàireachdainn mar a bha na rionnagan air chrith. Sheall e ris an adhar ’s dh’èigh e:

“Cogais.”

“Anam.”

“MacBraynes.”

Sheall e sìos ri a bhrògan a-rithist.

“Leathar,” ars esan. “Tairgean,” ars esan. “Grèasaiche,” ars esan.

“Rugadh grèasaiche air mo shon,” ars esan ’s bha truas aige ri a bhrògan ’s ris a’ ghrèasaiche, fear beag buidhe le tairgean buidhe na bheul.

“Carson,” dh’èigh e ri Betelgeuse, “a chuir thu craiceann air ar cnàmhan, cnuimh na mo cheann?”

’S dh’fhairich e a’ chnuimh bhuidhe na cheann mar shrùpaig thana de uisge beatha air dath na gealaich.

“<eng>Existentialism<gai>,” dh’èigh e ris a’ ghealaich.

“Taigh beag de dhaoimean.”

“Plato ann an taigh dubh.”

“Ceò.”

Sheas e ’s thòisich e ri seinn fo’n adhar a bha air chrith le mìltean de rionnagan:

An t-Eilean Muileach
an t-eilean àghmhor
an t-eilean uaine
a thig a-màireach.”

Agus smaoinich e air athair ’s air a mhàthair ’s bha iad mar dhithis a thigeadh a-mach á gleoca Duitseach, buidhe is reamhar le pluicean dearga reamhar orra.

“Agus,” ars esan, “an ann á Betelgeuse a tha thu fhèin? ’Se fìor shràinnsear a th’annad. Cuin a thàinig thu dhachaigh ’s cuin a tha thu falbh?

“Thogadh mise,” ars esan, “nuair a bha mi òg is maoth. Nuair a dh’fhàs mi beagan na bu shine shaoil mi gur e mi fhìn a bha a’ toirt na maidne gu bith, ’s anns a’ mhionaid sin dh’fhàs mi aosd. Bha na beanntan mar fhiaclan nam inntinn.”

Bha na rionnagan a’ priobadh ris ’s thòisich e ri priobadh air ais riutha ’s shaoil e gu robh crùn buidhe air a cheann, crùn biorach.

“As m’aonais-sa.” ars esan, “tinn ’s mar a tha mi le <eng>angst<gai> agus <eng>diarrhoea<gai> cha bhiodh sibh idir ann. A bheil sibh ag èisdeachd rium?

[TD 252]

As m’aonais-sa bhiodh dorchadas air feadh nam planaid gu lèir.”

Thog e an leth-bhotal ’s thòisich e ’g òl.

“Slàinte,” ars esan. “Slàinte mhath.”

Ràinig e a thaigh fhèin agus chunnaic e gath buidhe a’ tighinn bho bhonn an dorais.

“Mar shaighead,” ars esan.

“Mar sgithinn,” ars esan.

“Mar pheann,” ars esan.

agus

“Mar spaid,” ars esan.

agus mu dheireadh,

“<eng>16 Murchison St.<gai>” ars esan, “leis na ballachan uaine.”

“Tha sinn uile ann an comann bàsmhor. Ann an comann pròiseil,” ars esan ’s e a’ gluasad bho thaobh gu taobh ’s an iuchair ’na làimh.

“Drungairean na cruinne-cè,” ars esan.

“Glòir do’n chruinne-chè bhuidhe,” ars esan anns an t-solus bhuidhe.

Dh’fhiach e an iuchair anns an doras ach cha robh i freagairt. “Chan eil e an dàn,” ars esan. “Chan eil e an dàn dhomh an doras seo fhosgladh. Tha an cruinne-cè na aghaidh.”

Smaoinich e air an iuchair mar anam nach b’urrainn faighinn a-steach do a chorp.

“Leòdhas,” ars esan.

“Uibhist,” ars esan.

“An t-Eilean Sgitheanach,” ars esan.

Agus mu dheireadh mar gum biodh e air beinn mhòr a dhireadh “Tiriodh”.

Agus thuit e ’na chadal, an iuchair na làimh, agus an doras buidhe dùinte mu choinneimh, agus e a’ dèanamh srann mòr anns an oidhche fhuair bhuidhe ud.


IV

Litir bho Mhurchadh chun a’ bhàird Dante

A chairaid,

Am b’urrainn dhut innse dhomh cuin is ciamar a thòisich thu sgrìobhadh an toiseach ’s dè na h-irisean ris na reic thu na ciad phìosan bàrdachd a sgrìobh thu? Agus dè tha am beathach a chunna tu ann am meadhon na coille a’ ciallachadh?

Air mo shon fhìn tha mi coimhead na beinne gile seo fed na tìde, latha is oidhche. Le sneachd oirre.

[TD 253]

Ach anns an ath rùm tha bòrd agus ceithir cathraichean cho coltach ri chèile ri ìomhaighean ann an sgàthan. Co-dhiùbh no co-ás, tha mi ’n dòchas gum freagair thu an litir seo oir tha mi fiachainn ri sgeulachd a sgrìobhadh mu dheidhinn clàirc.

Is chan eil fhios a’m ciamar a thòisicheas mi.

Le mòran spèis agus stamp airson gum freagair thu an litir seo.

Murchadh MacRath.

P.S. — Rinn thu glè mhath, a charaid, leis an INFERNO. Ach dè bha thu air dèanamh ás aonais Vergil? Tha mi de’n bheachd gun tug e mòran cuideachaidh dhut.


V

Bha Murchadh mar a their iad glè mhath le cloinn agus seo aon de na sgeulachdan a dh’innis e do Chailean, mac a bhràthar. (Bha Cailean sia bliadhna dh’aois aig an àm.)

“Bha balach ann uair,” arsa Murchadh, “’s bha e seachd bliadhna deug a dh’aois. Uill, aon latha smaoinich e gum fàgadh e a dhachaigh far an robh e fuireach comhla ri athair ’s ri a mhàthair. ’Se latha bòidheach foghair a bh’ann ’s chunnaic e iomadh sealladh àraid air a shlighe. Anns a’ cheàrnaidh air a bheil mi bruidhinn bha mòran chraobhan ’s na duilleagan buidhe a’ tuiteam gu làr ’s iad uile cho brèagha. Ach ’se rud bu mhìorbhailiche idir, a h-uile h-àite far an deidheadh e — agus sàmhachd mhòr ann, ’s an dràsda ’s a-rithist sionnach a’ ruith troimh ’n choille ’s dearcagan dearga air feadhainn de na craobhan — chitheadh e aodann athar ’s aodann a mhàthar. Nach robh sin àraid? Dìreach mar gum biodh e ann an rìoghachd de sgàthanan. Anns na duilleagan, air an talamh, chitheadh e na h-aodannan ud. Chuir seo ìongnadh mòr air. Is cha robh fhios aige dè dhèanadh e. Aon turas ann an duilleig chunnaic e ìomhaigh a thaighe leis na h-uinneagan a’ deàlradh. Ann an aon de na duilleagan chunnaic e ìomhaigh de a mhàthair a’ fighe geansaidh.

Uill, lean seo airson ùine mhath ach mu dheireadh cha robh e gam faicinn idir. ’S an uair sin thàinig e gu baile beag ’s bha gach duine anns a’ bhaile a’ bualadh chlachan mòra le ùird, gach fear dhiubh. Nuair a dh’fhaighnich e dhiubh càit an robh e cha fhreagradh duin’ e. Ach bha iad a’ leantainn orra a’ bualadh nan clachan le ùird. ’Se seo an aon fhuaim a bha ri chluinntinn anns a’ bhaile. Smaoinich, cha robh iad a’ dèanamh càil ach seo a h-uile mionaid den latha. ’S

[TD 254]

cha robh iad a’ bruidhinn ri duine. ’S cha robh càil a dh’fhios aige carson a bha iad a’ dèanamh seo. Dh’fhaighnich e dhaibh grunn thurais ach cha fhreagradh iad e. Chuir seo ìongnadh air ’s shuidh e fhèin air cloich gan coimhead ach cha robh iad a’ leigeil orra gu robh e idir ann.

Mu dheireadh dh’fhàs e sgìth de shuidhe ’s chaidh e null ’s sheall e ri fear de na daoine. Agus chunnaic e gu robh am fear seo a’ gearradh ainmean dhaoine anns a’ chloich air an robh e ’g obair. Cha do dh’aithnich Murchadh aon de na h-ainmean ’s bha e dol a dh’fhàgail nuair a sheall e gu geur agus ’sann a chunnaic e gu robh an duine a’ gearradh ainm fhèin anns a’ chloich: MURCHADH MACRATH.

Uill chuir seo ìongnadh uabhasach air Murchadh agus chuir e eagal air cuideachd agus mus do sheall e ris fhèin bha e na ruith air falbh ás an àite sin gus an d’ràinig e a’ choille a bha uabhasach sàmhach. Cha robh fiù guth eòin ri chluinntinn, ’s bha e glè dhorch anns a’ choille. Bha cnothan air na craobhan ’s thòisich e gan ithe. Lean e air troimh ’n choille seo airson ùine mhòir gus am faca e air thoiseach air cnoc mòr geal le sneachd air ged is e am foghar a bh’ann. Stad e ’s sheall e ris a’ bheinn seo airson ùine mhaith.

Uill, dìreach nuair a bha e na sheasamh an sin nach ann a chunnaic e nighean bhòidheach ann an aodach uaine na seasamh ri thaobh. Bha falt fada buidhe oirre coltach ris an òir ’s thubhairt i ri Murchadh ann an guth sèimh:

“Ma dhìreas tu a’ bheinn sin,” ars ise. “’s ma bheir thu thugamsa flùran gorm a gheibh thu air a cliathaich bheir mi dhut duais mhòr. Tha mo thaigh-sa ri do thaobh an seo, bothan beag de dhaoimean, ’s nuair a gheibh thu am flùran thoir thugamsa an seo e ’s gnog aig an doras.”

Sheall Murchadh ’s dìreach mar a thubhairt i bha bothan beag de dhaoimean ri thaobh ceart gu leòr.

Uill, dh’fhalbh Murchadh ’s choisich e chun na beinne ’s chunnaic e flùran gorm ’s ruith e air ais leis chun an dorais ’s ghnog e aige ach cha robh duine a’ tighinn chun an dorais. Ghnog e grunn thurais ’s cha tàinig duine ’s cha robh fhios aige dè dhèanadh e. Mu dheireadh smaoinich e gun deidheadh e air ais do’n bheinn ’s gun dìreadh e beagan na b’àirde ’s gun tugadh e flùran gorm eile air ais. ’S le sin dh’fhàg e an taigh daoimein ’s chaidh e air ais don bheinn. ’S dhìrich e beagan na b’àirde ’s fhuair e flùran na bu bhòidhche na chiad

[TD 255]

fhlùran a fhuair e, ach bha e faireachdainn car sgìth an turas seo ’s bha e na bu shlaodaiche a’ dol chun an taighe. Co-dhiù ràinig e an taigh ’s ghnog e aig an doras a-rithist.

Bha an taigh a’ deàlradh ann an solas an t-sneachd a bha lasadh bhon bheinn ’s na h-uinneagan gu h-àraid a’ cur frasan geala bhuapa. Ghnog e is ghnog is cha tàinig duine chun an dorais. ’S thill Murchadh air ais chun na beinne airson an treas uair ’s an turas seo chuir e roimhe gun dìreadh e gu mullach na beinne ’s gum faigheadh e flùran cho bòidheach ’s gum feumadh an nighean an doras fhosgladh dha. ’S rinn e sin. Dhìrich e is dhìrich e is anail a’ fàs na bu ghiorra fad an t-siubhail. Airson trì uairean a thìde bha e dìreadh ’s bha an àile a’ faireachdainn na b’fhuaire fad na tìde, ’s bha Murchadh uairean air chrith leis an fhuachd ’s fhiaclan a’ gliogadaich, ach chuir e roimhe gu ruigeadh e mullach na beinne.

Mu dheireadh sgìth is fuar mar a bha e ràinig e mullach na beinne ’s chunnaic e air a bheulaibh flùran cho brèagha ’s a chunnaic e riamh na bheatha ach cha b’ann gorm a bha am flùran seo idir ach geal. Co-dhiù spìon Murchadh am flùran bòidheach geal ás an talamh agus sheall e ris airson ùine mhòir ’s e na làmhan.

Ach nach ann a thòisich am flùran a’ leaghadh? Mu dheireadh cha robh aig Murchadh na làmhan ach beagan uisge ’s mun cuairt air bha a’ bheinn mhòr gheal.

Gu slaodach chaidh Murchadh sìos a’ bheinn, chrom e gu sgìth ’s air a shocair ach nuair a shir e am bothan daoimein cha robh sgeul air. Cha robh ann ach bothan beag truagh gun uinneagan no doras. Sheall Murchadh ris airson ùine mhòir, ’s thubhairt e ris fhèin, “Chan eil fhios nach fhaic mi an nighean bhòidheach fhathast”, ’s mar sin lean e air. ’S thàinig e gu iomadh rìoghachd ach chan eil mi smaoineachadh gun do choinnich e ris an nighinn a chaoidh tuilleadh ach aon turas: nuair a bha e na laighe air an talamh is seana bhròg ri thaobh tha mi smaoineachadh gum fac e sealladh beag dhi ann an solas na gealaich, ach an ath mhionaid cha robh i ri faicinn idir. Sheall Murchadh sìos ri Cailean ach bha e na chadal.

“A, uill,” ars esan, “chan eil fhios na chòrd an sgeulachd ris.” Seo sanas a chuir Murchadh gu fir-deasachaidh a’ phàipeir-naidheachd:

“Tha feum air fear eadar ceud is dà cheud bliadhna a dh’aois aig a bheil fios air leabhraichean Khant is bàrdachd Uilleim Rois, agus as urrainn <eng>tractor<gai> is carbad a stiùireadh airson obair air na ròidean airson trì seachdainean anns a’ bhliadhna. Gheibh a leithid seo de dhuine — gu h-àraid ma tha e fallain — dà nota anns a’ bhliadhna.

[TD 256]

Ma tha fios aige air beagan Greugais bhiodh seo feumail cuideachd.”


VI

Feumar a nise beagan innse do’n leughadair mu dheidhinn Mhurchaidh. Rugadh e ann am baile beag anns an robh fichead taigh ri taobh na mara.

Nuair a bha e ’g èirigh suas bhiodh e dèanamh dhealbhan de dhrioftairean air pàipear agus ’se an latha a bu mhìorbhailiche na bheatha an latha a leum e abhainn Charas.

Nuair a bhiodh e dol don sgoil bhiodh e smaoineachadh gur ann ann an coilltean mòra Africa a bha e ach thubhairt a’ bhean-teagaisg ris gum feumadh e an aibidil a sgrìobhadh.

Aon latha thug i air pìos rosg a sgrìobhadh leis an tiotal:
“Mo dhachaigh.” Sgrìobh Murchadh leth-cheud duilleag mu àite anns an robh coilltean mòra uaine, daoine le sgiathan, soithichean-adhair air an dèanamh de dhaoimean, agus staidhrichean coltach ris a’ bhogha-fhroise. Thubhairt i ris, “Dè’s ciall don amaideas seo? An ann a’ fanaid orm a tha thu?” ’S thug i sràic dha.

Dh’fhàs Murchadh glè mhath air cunntadh an dèidh sin, ’s chuireadh e ri chèile na cheann ann an diog 1005 x 19. Bha seo a’ còrdadh glè mhath ris a’ bhean-teagaisg ’s nuair a thàinig am fear-rannsachaidh don sgoil, bha i sealltainn Mhurchaidh dha le pròis.

“Nì am balach seo clàrc mìorbhaileach,” ars am fear-rannsachaidh ’s thug e dha siùcar beag geal.

Chaidh Murchadh dhachaigh ’s dh’innis e seo d’a athair ’s d’a mhàthair. Ach cha do dh’innis e dhaibh gu robh aige shuas air an lobhta ìomhaigh den bhean-teagaisg air a dhèanamh de fhodar ’s gum biodh e sàthadh peansail innte gach feasgar.

Agus cuideachd gu robh e air an lobhta a pheantadh le dealbhan dathte de ainmhidhean àraid a bhiodh e faicinn na chadal.

Aon latha nuair a bha e còig bliadhna deug chuir am maighstir-sgoile air a thòir.

“Suidh sìos,” ars esan.

Shuidh Murchadh sìos.

“’S dé nise a tha thu dol a dhèanamh nuair a dh’fhàgas tu an sgoil?” ars am maighstir-sgoile ris.

“27 x 67 = 1675” arsa Murchadh.

Sheall am maighstir-sgoile ris le uabhas ’s cha mhòr nach do thuit a speuclairean bho shròin.

[TD 257]

“A bheil càil idir a dh’fhios agad dè tha thu dol a dhèanamh?” ars esan a rithist.

“259 x 43 = 11137” arsa Murchadh.

An sin thubhairt am maighstir-sgoile ris an rùm fhàgail, gu robh mòran aige ri dhèanamh. Chunnaic Murchadh dithis nighean a’ dol a-steach don rùm aige le sgàl air an robh copan tea is dà bhrioscaid. Dh’fhaighnich na balaich eile dè bha am maighstir-sgoile ag iarraidh ’s thubhairt Murchadh nach robh fhios aige.

Co-dhiù dh’fhàg e an sgoil air latha brèagha samhraidh ’s na h-eòin a’ seinn anns an adhar. Bha lèine gheal air le gàirdeanan goirid ’s i fosgailt aig an amhaich.

Nuair a bha e dol a-mach an geata thionndaidh e ’s thubhairt e ann an guth ard:

“45 x 25 = 1125”

’S an dèidh sin choisich e dhachaigh.

Bha a mhàthair a’ crochadh aodach nuair a ràinig e ’s thug i na cnagan ás a beul ’s thubhairt i ris:

“Tha làithean do sgoile a-nis seachad. Feumaidh tu obair fhaighinn.” Dh’aidich Murchadh gu robh sin ceart ’s chaidh e steach ’s rinn e tea dha fhèin.

Chunnaic e athair shìos air an fhearann mar chromaig, ’s e crùbte tarsainn air spaid. Shuidh Murchadh aig a’ bhòrd ’s rinn e òran beag:

“He he he,” ars an t-each
“Ho ho ho,” ars an gobhar
“Ha ha ha O mo chreach”
ars a’ bhò dhonn anns an t-sobhal.

Chòrd an t-òran seo uabhasach math ris ’s chuir e ann an leabhar beag e. An déidh sin dh’òl e a thea.

Aon turas thubhairt Murchadh ri a mhnaoi, “An dìrich sinn a’ bheinn gheal ud?”

“Cha dìrich,” ars ise le uabhas, “tha i ro-fhuar.”

Sheall Murchadh mun cuairt air. Bha na cathraichean a’ deàlradh anns an t-solas mar dhaoimeanan prìseil. Bha na cùirtearan air chrith le lainnir mar gum biodh iad a’ snàmh ann am bùrn. Bha am bòrd ’na sheasamh air a cheithir casan prìseil cuideachd. Bha a bhean na h-aodach gorm prìseil ’s prìseil cuideachd bha fuaim na praise a’ goil air a’ chucair.

“Tha cuimhn’ a’m,” ars esan ri mhnaoi, “nuair a bha mi òg a bhith ’g èisdeachd latha na Sàbaid ri fuaim na praise air an teine. ’Se sgadan a bhiodh againn troimh’n t-seachdain.”

[TD 258]

“Agus againne cuideachd,” ars a bhean, ach feòil air latha na Sàbaid. Bha i smaoineachadh nach robh Murchadh a’ coimhead gu math ’s bha seo a’ cur eagal oirre.

Ach cha dubhairt i guth ris.

“An sgadan,” arsa Murchadh. “Dè dhèanadh sinn ás aonais an sgadain chumanta. An sgadan saillt, an sgadan ròsd. An sgadan a shnàmhas am muir a-measg nan iasg eile. Cho ciùin. Cho tapaidh.”

“Bhiodh bodach-ruadh againn uaireannan,” arsa Seònaid. “Agus aon latha mharbh m’athair rabaid le gunna.”

“Tha mi cinnteach,” arsa Murchadh.

“’Se ’n fhìrinn a th’agam,” arsa Seònaid.

“Chan eil mi ’g ràdh nach e,” arsa Murchadh, ’s a shùil air lainnir nan cùirtearan.

’S bha am bòrd a’ dèalradh air a bheulaibh ’s a’ ghrian a’ dèalradh air feadh an rùim uile.

“O mo thoileachas,” ars esan ris fhèin. “O mo thoileachas. Cho toilichte ’s a tha an saoghal ás m’ aonais. Tha am bòrd cho toilichte, cho singilte, gun anam, gun fhaireachdainn. Tha na cathraichean ann an comann leotha fhèin.”

“Thugainn a dhanns,” ars esan.

“A dhanns?” ars ise.

“Seadh,” arsa Murchadh.

“An dràsda?” arsa Seònaid.

“Seadh,” arsa Murchadh. “Thugainn a dhanns.”

“Ceart gu leòr,” arsa a bhean.

’S thòisich iad ri danns a-measg nan cathraichean ’s a’ phrais a’ deàlradh dearg anns a’ chòrnair aice fhèin.

Agus smaoinich Murchadh mar a bhiodh iad a’ danns uair air oidhche fhoghair ’s a’ ghealach os an cionn ’s a chridhe cho làn mar gum biodh e deàlradh le uisge.

Mu dheireadh shuidh Seònaid air a’ chathair ’s a cridhe a’ ruith gu luath.

“O O O,” ars ise, ’s a ceann sìos na h-uchd.

Shuidh Murchadh air cathair eile ri a taobh.

“Uill, uill,” ars esan, “feumaidh sinn siud a dhèanamh nas trice.”

“O a’ phrais,” ars a bhean ’s i a’ ruith a-null chun a’ chucair far an robh a’ phrais a’ dol thairis.

“A’ phrais,” arsa Murchadh ris fhèin, “a’ phrais aosd sgàinte. Tha ise danns cuideachd. Air a teine fhèin. Tha gach nì a’ danns,” arsa Murchadh ris fhèin, “nam biodh fios againn air. Tha an saoghal gu

[TD 259]

lèir a’ danns. Tha an leòmhann a’ danns ’s tha an t-uan a’ danns. Tha am Math a’ danns leis an Olc ann an ruidhle gun chrìch ann an solas neo-fhaicsinneach.” Agus smaoinich e orra airson mionaid, an t-Olc s am Math, ’s an gàirdeanan mun cuairt a chèile air feasgar foghair sàmhach ’s an dealt a’ tuiteam air an fheur.


VII

Uaireannan bha Seònaid a’ smaoineachadh gu robh Murchadh ás a chiall. Aon turas ’s iad ann an Glaschu chaidh iad a-steach do chafe far an robh <eng>juke box<gai> ’se cluich <eng>BRIDGE OVER TROUBLED WATERS<gai> ’s shuidh Murchadh aig a’ bhòrd mharbhail uaine sgàinte le còta trom dubh air mar a bhios air èildearan is ad chruaidh dhubh air a cheann.

Nuair a sguir an ceòl chaidh e suas chun a’ bhocsa ’s chuir e airgead ann ’s thòisich an ceòl a-rithist ’s shuidh e aig a’ bhòrd a’ gluasad a chasan ’s a chinn a-null ’s a-nall mar gum biodh e ann am bruadar toileachais. Bha a’ chlann-nighean anns a’ chafe a’ sealltainn ris le uabhas.

Turas eile chaidh e suas gu poileas ’s thubhairt e ris, “A bheil càil a dh’fhios agad càit a bheil <eng>Parnassus St.<gai>? Tha mi smaoineachadh gu bheil i glè fhaisg air <eng>Helicon Avenue<gai>, co-dhiù ’se sin a chaidh innse dhomh.”

Chrom e cheann ag èisdeachd gu faicilleach.

“<eng>Parnassus St.<gai>” ars am poileas, fear mòr reamhar le guth slaodach.

“Dè’n ceàrnaidh den bhaile anns a bheil e, an dubhairt thu?”

“Tha mi smaoineachadh no chaidh innse dhomh co-dhiù, chan eil fhios a’m a bheil e ceart no ceàrr oir ’se strainnsear a th’annam anns a’ bhaile mhòr seo,” arsa Murchadh, “tha mi cinnteach gun dubhairt iad rium gu bheil e glè fhaisg air <eng>Helicon Avenue<gai>.”

“<eng>Helicon Avenue<gai>?” ars am poileas. “<eng>Helicon Avenue<gai>?”

“Chan eil fhios nach e scema ùr a th’ann,” arsa Murchadh, a’ fiachainn ri bhith cuideachail ’s a cheann air an aon taobh mar cheann isein air gèig.

“Ghabhadh sin a bhith,” arsa am poileas. “Tha mi glè dhuilich ach chan urrainn dhomh do chuideachadh.”

[TD 260]

“Tha sin ceart gu leòr,” arsa Murchadh ’s e a’ sealltainn ris a’ ghleoca dheàlrach a bha na stad aig trì uairean. “Tha uiread a dh’àiteachan ann, nach eil?” (“Arabia”, ars esan ris fhèin, “Hindustan, Hong Kong, Kilimanjaro.”)

“Tha,” arsa am poileas, ’s e tionndadh air falbh.

“Tha mi smaoineachadh gur ann ás a’ Ghaidhealtachd a tha am poileas ud,” arsa Murchadh, “tha amhaich dearg air. ’S tha dùirn mhòra air, dùirn mhòra dhearga.”

Ach aig amannan eile shuidheadh Murchadh a-staigh san taigh ’s cha chanadh e smid mar dhamhan-allaidh a’ cur a-mach lìon leis fhèin. ’S cha robh Seònaid cleachdte ri seo. Thàinig i bho theaghlach a bhiodh an còmhnaidh a’ còmhradh air siud no seo, sgeulachdan aca gun sgur air am biodh iad a’ bruidhinn.

’S glè thric bhiodh i faireachdainn aonaranach còmhla ri Murchadh. Bhiodh iad nan suidhe anns a’ chidsin ’s thigeadh e null thuice le pàipear air am biodh facal sgrìobhte. Shealladh i ris ’s chitheadh i am facal

GARBLACH.

“Dè tha thu smaoineachadh a tha sin a’ ciallachadh?” chanadh Murchadh rithe.

“Garblach?” chanadh Seònaid. “Cha chuala mi am facal sin a-riamh.”

“Nach cuala?” arsa Murchadh. Garblach, chanadh e ris fhèin a-rithist ’s a-rithist.

GARBLACH GARBLACH a-measg nan cathraichean, nam ballachan uaine. Aon turas nuair a bha a mhàthair-chèile a-staigh ’s i ag òl tea thubhairt Murchadh rithe anns a’ ghuth thàimh:

“’Se latha garblach a th’ann an diugh.”

“Dè thubhairt thu?” ars a mhàthair-chèile. ’S an copan tea ’na h-uchd ’s criomag bheag cèic air a bilean.

“Latha garblach,” arsa Murchadh, “latha gaoiteach grianach garblach.”

“’S e latha gaoiteach a th’ann ceart gu leòr,” ars ise a’ sealltainn ri Seònaid.

“Facal Eireannach a tha siud,” arsa Murchadh. “Bhiodh na h-Eireannaich ga chleachdadh airson dealbh a thoirt air na seòrsachan de sgòthan marbhail a chì duine anns an adhar an dràsda ’s a-rithist gu h-àraid air latha gaoiteach agus cuideachd nuair a bhios a’ ghaoth bho’n ear.”

“O?” ars a mhàthair-chèile ’s i a’ sealltainn ris.

[TD 261]

An dèidh do Mhurchadh a dhol air ais do a rùm thubhairt i ri Seònaid, “Chan eil mise smaoineachadh gu bheil Murchadh ann gu lèir. A bheil thusa?”

“Uill,” arsa Seònaid, “tha e neònach aig amannan.”

“Tha e nas miosa na neònach,” ars a màthair. “A bheil cuimhn’ agad aig a’ bhanais mar a thug e ás a phòcaid fàinne pàipeir agus mar a bha pìos càil aige na bhroilleach an àite flùran?”

“Tha cuimhn’ a’m glè mhath,” arsa Seònaid. “Ach tha e math air figearan.”

“Tha sin ceart gu leòr,” ars a màthair. “Ach bu chòir do dhuine a bhith na bu stòlda na tha e. Bu chòir gu dearbh.”

An dèidh do a màthair fàgail shuidh Seònaid na cathair ’s thòisich i ri gàireachdainn ’s cha mhòr gu faigheadh i air sgur ach aig a’ cheart ám bha i faireachdainn eagalach mar gum biodh rudeigin mi-nàdurrach anns an aon taigh rithe.


VIII

Airson an t-seachdamh no an t-ochdamh turas thòisich Murchadh air an sgeulachd a bha e sgrìobhadh.

“Bha clàrc ann uair ’s bha e ’g obair ann am banca. . . .”

Nuair a bha Murchadh ag obair bhiodh e dol a-steach don bhanca aig naoi uairean sa’ mhadainn ’s bhiodh e crìochnachadh aig còig uairean feasgar. ’S bhiodh uair a thìde aige airson a dhìnneir. Bha deichnear eile ag obair fad an latha le figearan a’ cunntadh gun sgur air a chùl, anns an leth-sholas.

Ri thaobh bha fear beag maol a bha air a bhith anns a’ bhanca airson deich bliadhna fichead ’s bhiodh am fear seo a’ suathadh a shròin gun sgur mar gum biodh e sgrìobadh rudeigin air falbh. Mu dheireadh thubhairt Murchadh ris, “Carson a tha thu dèanamh sin?”

“Dè?” ars an duine.

“A’ suathadh do shròine gun sgur,” arsa Murchadh.

“Chan e do ghnothach e,” ars an duine ris ’s an dèidh sin cha bhruidhneadh e ri Murchadh. Bhiodh iad nan suidhe ri taobh a chèile fad an latha ’s cha robh smid eatorra. Cha chanadh iad fiù “Madainn mhath,” ri chèile.

Shuidh Murchadh anns an rùm aig an taigh a’ smaoineachadh ach mu dheireadh rug e air na pàipearan a bh’air an dasc mu choinneimh ’s shad e iad do’n bhascaid a bha ri thaobh air an làr.

Smaoinich e air airgead. Nuair a bhiodh e anns a’ bhanca bhiodh

[TD 262]

e coimhead mìltean air mhìltean de notaichean ’s bhiodh e tighinn a-steach air, “Dè nan goidinn iad ’s gum falbhainn do na Bahamas?”

Ach ’sann a bhiodh e cur roimhe a dhol don Ròimh is seasamh a-measg nan clach, ’s a’ ghrian a’ dol fodha ’s cleòca fada dearg air ’s e a’ coimhead sìos air a’ bhaile ainmeil sin.

Ann an ceann ùine (na mac-mheanmna) dheidheadh e steach do chafe ’s dh’itheadh e spaghetti ’s thachradh nighean ris le sgiorta ghoirid ’s chanadh e rithe,

“An tèid thu còmhla rium?” ’s dh’fhalbhadh i còmhla ris ’s chanadh e rithe,

“Tha mi cinnteach gur e Beatrice d’ainm.”

’S sheasadh iad ann an àite far an robh teintean mòra a’ losgadh ’s air an cùlaibh eaglais mhòr le dealbhan oirre a gheàrr Michaelangelo ás a’ chloich.

“An cuala tu riamh mu Leonardo da Vinci,” chanadh esan ’s shealladh i ris le sùilean dalma clachach gun sradag anama annta.

’S anns a’ mhadainn dh’èireadh Murchadh ás a leabaidh ’s chitheadh e an saoghal ùr mu choinneimh, saoghal soilleir glan, madainn toiseach an t-saoghail, ’s chanadh e:

“Càit an tèid sinn an diugh?”

’S bhiodh ise na cadal ’s dh’fhàgadh e ann an siud i mar aingeal choirbte le gàirdeanan oirre mar Venus is beul beag dùinte ’s dheidheadh e mach ’s bhruidhneadh e ri na daoine ’s ri na boireannaich le an sròintean fada ’s an dèidh sin dh’fhàgadh e am baile ’s dheidheadh e do Venice ’s sheòladh e air gondola is a chleòca dearg a’ sruthadh sìos a ghuaillean.

’S bhiodh dathan nach fhac e riamh roimhe anns gach àite ’s bhiodh a shròn a’ dol mar shròin rabaid,

’S sheasadh e aig dealbh ’s bhiodh an dealbh a’ foillseachadh duine a’ dol sìos rathad caol ’s e cunntadh airgid ’s mu choinneimh bhiodh a’ ghrian a’ dol fodha ann an solas uaine mar sholas a’ chuain.

’S choinnicheadh e ri sagart ’s chanadh e ris, “Dè tha ga do chumail beò?” ’S chanadh an sagart ris, “Thugainn còmhla rium is seallaidh mi dhut.”

’S dheidheadh iad a-steach do rùm beag ann an taigh beag salach ’s bhiodh leanabh na laighe anns an leabaidh is aodann dearg is fiabhras. ’S ri taobh na leapa bhiodh boireannach na suidhe le beannag dhubh oirre. ’S bhiodh i na suidhe an siud gun ghluasad ach bhiodh an leanabh a’ gluasad a-null ’s a-nall. ’S chanadh an sagart ri

[TD 263]

Murchadh:

“Tha i air a bhith na dùisg ri taobh na leapa sin airson seachdain gach oidhch’ is latha.”

“A bheil thu smaoineachadh,” arsa Murchadh ris, “an tug Leonardo da Vinci an aon aire, an aon fhaiceall do’n Mhona Lisa ’s a tha ise a’ toirt d’ a leanabh?”

’S shealladh e mun cuairt air, ris an ìomhaigh aig Moire ’s ris a’ choinneil a bha losgadh ann an còrnair den rùm.

“Tha mi tuigsinn d’fhacail,” ars an sagart.

“Tha mi ’n dòchas gum bi an leanabh ceart gu leòr,” arsa Murchadh.

“Dìreach mar sin,” ars an sagart, “tha Dia a’ caithris an t-saoghail gus an èirich a’ ghrian.”

Dh’fhàg Murchadh an sagart ’s am boireannach ’s an leanabh ’s chaidh e sìos sràid far an do choinnich e ri dithis dhaoine a leum air, a bhuail e air a cheann ’s air a bhroilleach ’s a ghoid gach sgillin a bh’aige ach sia mìle nota a bh’aige na dhradhais.

“Uill, uill,” ars esan ris an adhar Eadailteach, “chan eil càil an seo ach tubaisdean.”

Chunnaic e nuairsin grunn dhaoine nan seasamh ri taobh taighe a bha air tuiteam gu làr.

Thubhairt aon de na boireannaich ris, “Tha m’athair ’s mo mhàthair marbh anns an taigh ud. Dè tha an Riaghaltas a’ dol a dhèanamh mu dheidhinn?”

“Tha mise mach bhon Riaghaltas mi fhìn,” arsa Murchadh, “seo dà cheud not dhut.”

“Chan eil dà cheud not gu leòr,” ars am boireannach, “nuair a smaoinicheas mi air a’ ghaol a bh’agam air m’ athair ’s air mo mhàthair. Bu chòir dhomh còig cheud fhaighinn co-dhiù. Ach gabhaidh mi an dà cheud not an dràsda.”

“Glè mhath,” arsa Murchadh ’s e ruith air falbh, ’s a chleòca dearg a’ sruthadh bho ghuaillean coltach ri sgiathan aingeil no diabhail. Bha e cluinntinn guthan milis a’ tighinn bho na gondolas agus bha a chridhe aig fois.

Nuair a dhùisg e bho a bhruadar Eadailteach thubhairt e ris an duine a bhiodh a’ suathadh a shròine,

“Tha mi duilich airson nam facal a thubhairt mi riut cheana.”

Ach cha do fhreagair an duin’ e.

Nuair a dh’fhàg Murchadh am banca chuir e litir chun an duine ag ràdh: “Chan eil càil agam an aghaidh do shròine. Ach tha mi cinn-

[TD 264]

teach ma tha dùil agad adhartas a dhèanamh anns an t-saoghal gum feum thu sgur de’n fhasan a th’agad. Cha bhiodh Napoleon a’ suathadh a shròine. No Uilleam Wallace. Tha mi duilich seo innse dhut ach ’sann airson do mhaith fhéin a tha mi ga dhèanamh.

le mòran spèis.

Murchach Macrath.

(Ra leantainn)

[TD 277]

An Sgeilp Leabhraichean

<eng>Clan Donald.<gai>
Le <eng>Donald J. Macdonald of Castleton. xlv + 467<gai>, le mapaichean, deilbh 7c.
(<eng>Macdonald Publishers<gai>. Dun Eideann. 1978. £12.50)

’Se leabhar mòr tha seo, agus fìor leabhar brèagh. A-rèir prìsean an latha chan eil e daor idir, agus tha fhios gun deach mòran den chosgais a ghiùlan leis an dithis a tha air an ainmeachadh ann, Ellice MacDhòmhnaill ’s a bhean, á Delaware ann an Ameireaga. Mura bitheadh sin shaoilinn gun cosgadh e £25. Gun teagamh chan eil e cho tomadach ris na trì leabhraichean tiugha a chuireadh a-mach an Inbhir Nis eadar 1896 agus 1904, fon ainm <eng>The Clan Donald<gai>, ach tha an saoghal air atharrachadh gu mòr bhon uair sin.

Tha Dòmhnall MacDhòmhnaill ag aideachadh gun do rinn e mòr fheum den obair mhòir sin, mar stèidh don leabhar aige fhèin. Bha sin iomchuidh, oir bha fiosrachadh mòr aig na Dòmhnallaich a chuir ri chèile <eng>The Clan Donald<gai>, agus ged a bha iad uaireannan ro dhàna ann a bhith a’ leughadh fhianaisean, bha iad air rannsachadh domhainn a dhèanamh ann an eachdraidh ’s anns na seann chairtean, no còirichean nan triath, agus bha iad anabarrach fiosrach cuideachd ann an sloinneadh. A thuilleadh air sin bha iad glè fhiosrach ann an litreachas na Gàidhlig ’s anns a’ chànain fhèin. Cha dèan duine an gnothach air eachdraidh den t-seòrsa seo gun gach comas tha sin, agus eòlas air Laideann is cànan nan Lochlannach cuideachd, gun luaidh air seann Ghàidhlig, eòlas mu ghearradh-arm, àrsaidheachd is iomadh rud eile.

Chan eil sinn a’ gabhail oirnn anns an sgrùdadh seo breith iomlan a thoirt air an leabhar seo: ach blas dheth a thoirt do dhaoine, is beachd air a luach. Tha e cho math a ràdh san dol-a-mach gu bheil ciorram no dhà air. Cha b’ fhuilear do leabhar cho tomadach ri seo, ann an 1978, fiosrachadh mionaideach a thoirt seachad air càite faighear na fianaisean a tha air chùl gach beachd is innse, agus chan


[TD 278]

[Sanas]

[TD 279]

eil sin idir ri lorg. Tha an leabhar sean-fhasanta anns an dòigh sin, agus ’se pàirt co-dhiù den adhbhar air, gu bheil an t-ughdar a’ leigeil a thaic ro mhòr air <eng>The Clan Donald<gai>, is bha na beàrnan ceudna annsan. Agus chì sinn bho Shreath nan Leabhraichean a chleachd an t-ùghdar nach deach e idir cho farsaing ’s a dh’fhaodadh e, agus nach tug e an aire do iomadh rud a chaidh a sgrìobhadh anns na ceithir fichead bliadhna bho nochd an eachdraidh eile.

Chan fhaic mi guth air na sgrìobhaidhean aig W. D. H. Sellar, ged a tha trì bliadhna deug a-nis bho nochd an t-alt a sgrìobh e, “<eng>The origins and ancestry of Somerled<gai>”, anns an <eng>Scottish Historical Review<gai> (XLV, 123-42). Is coltach gum biodh an leabhar deiseil mus do nochd <eng>Scottish Society in the Fifteenth Century<gai> (deas. J. M. Brown), le caibideil air Tighearnas nan Eilean le Iain Og Mac Gille na Brataich a bha air a bhith gu math feumail. Agus chì mi nach do rinn na sgrìobh mi mu Chloinn Mhuirich tulg sam bith anns na beachdan a tha anns an leabhar seo aig an Dòmhnallach. Tha iomadh eisimpleir eile den t-seòrsa seo a dh’fhaoite a thogail.

Ach air eagal gun cuirear daoine an aghaidh an leabhair — ’s bu mhòr am beud e — tha e làn de rudan feumail is grinn. Tha e a’ tòiseachadh le eachdraidh nan seann triathan: Somhairle, Raghnall, Domhnall á h-Ile, Aonghas Mòr, Aonghas Og, Iain á h-Ile, Dòmhnall a bha aig Cath Gairbheach, ’s mar sin air adhart gu Iain an Triath mu dheireadh de Chloinn Dòmhnaill nan Eilean agus a mhac Aonghas Og a mhurtadh an 1490. Tha e an uair sin a’ leantainn nan teaghlaichean a thàinig bhuapa, leithid Clann Mhic Alasdair, Dòmhnallaich Ard nam Murchan, Dòmhnallaich Ghlinne Comhann, Ile, Aontruim, Chlann Raghnaill, Ghleanna Garadh, na Ceapaich is Shlèite. ’Sann gu ruig Bliadhna Theàrlaich, anns a’ chumantas, a tha e a’ leantainn na h-eachdraidh sin.

Rud a chòrdas gu mòr ri luchd-leughaidh, is a tha anabarrach feumail ann an leabhar den t-seòrsa seo: tha mòran dhealbh ann, agus sin de iomadach seòra. Tha gearradh-arm nan triath ann (ann an dath), seulaichean a bha iad a’ cleachdadh air còirichean, deilbh de chaistealan ’s de àiteachan iomraiteach anns an eachdraidh, leithid an Eilein Mhòir an Loch Fionn-lagain agus Eilean na Comhairle, Loch nan Uamh, Tobar nan Ceann, Manchainn Orasaigh, is iomadh àite eile, pàirt dhiubh ann an dath eireachdail. Agus tha gu leòr de chraobhan-seanchais ann, cuid dhiubh sin a tha fìor eireachdail nan coltas cuideachd.

Ruaraidh MacThòmais


[TD 280]

[Sanas]

[TD 281]

Fàd
<eng>Poems and Songs in English and Gaelic by Norman Malcolm MacDonald.<gai>
(Buidheann-foillseachaidh nan Eilean an Iar, <eng>Stornoway<gai>. 1978. 95p)

Tha sia earrannan fichead bàrdachd anns an leabhar ùr sa bho Thormod Calum Dòmhnallach á Tunga ann an Leòdhas, a trì deug Bheurla agus — a’ toirt dùbhlan dùbailte dha na geasan — a trì deug Ghàidhlig. Sann mar sgrìobhadair dràma, agus sgeulachdan á eachdraidh ionadail Leòdhais as eòlaiche a tha sinn air an Dòmhnallach, ged a thàinig àireamh dhe na tha seo am follais a cheana an iris-leabhraichean.

Glè thric an diugh nuair a gheibh sinn leabhar bàrdachd anns a bheil Gàidhlig agus Beurla an lùib a chèile, tha a’ Bheurla an sàs mar ionnstramaid eadar-theangachaidh no mìneachaidh air a’ Ghàidhlig, o chionn is gu bheil a’ Bheurla aig na h-uile, agus gu bheil mòran a bharrachd ann a tha a’ tagairt ùidh anns a’ Ghàidhlig na tha deònach air uiread dhen chànain ionnsachadh is a dh’fhàgadh comas leughaidh aca fhèin. Anns an leabhar sa tha na h-earrannan Beurla agus Gàidhlig a’ seasamh air an ceann fhèin, gun cheangal dìreach tionntaidh no mìneachaidh eatarra. Ach chan eil sin ag ràdh nach eil càirdeas idir eatarra; tha iad mar gum biodh ag èirigh ás an aon suidheachadh dà-chànanach, agus mar sin tha iad a’ cur solas air a chèile. Tha na h-aon chuspairean am follais anns gach cànain, mar chall na h-Iolaire. (<eng>Yuletide — Lewis 1919<gai>, d.21; <eng>Public Enquiry 1919 — Loss of HMY Iolaire<gai>, d.22; agus Bonaidean, d.23.), agus cràbhadh (Te na Bùth, d.16; <eng>Girls with the<gai> Cùram, d.28). Is dòcha gu bheil comhcheangal dhen t-seòrsa sa eadar Tha Cù, d.35 agus <eng>Haiku<gai>, p.36, nan ruigeadh Gàidhlig — no Seapanais — duine air!

Mar a tha atharrais air chuspairean a’ deànamh aonaidh anns an leabhar, tha atharrais air stoidhle cuideachd eadar an leth Ghàidhlig agus an leth Bheurla. Saoilidh mi gu bheil sin follaiseach an earrannan mar, abair, Muir is Mòinteach (d.30) agus Bonaidean (d.23). Tha mòran a bharrachd de chomhfhreagairt eadar iad sin agus na dàin Bheurla a tha còmhla riutha anns an leabhar na tha eadar iad agus bàrdachd Ghàidhlig sam bith as aithne dhomhsa. ’Na mo bheachd sa tha a’ bhàrdachd mòran nas ealanta anns a’ Bheurla: chan eil aon de na h-earrannan Gàidhlig an seo a thig air rèir <eng>Yuletide — Lewis 1919<gai> no Mór (d.27) an ealantas no am fìor


[TD 282]

[Sanasan]

[TD 283]

shìmplidheachd. Duine a tha a’ dol a dhèanamh bàrdachd Ghàidhlig bu chòir dha (air a chuid as lugha) an dàrna cuid atharrais chonabhallach a dhèanamh air an rannaigheachd ghnàthasaich no athnuadhas a riochdachadh a tha an comhsheirm ri gnè na cànain. Mus tèid aige air cuid seach cuid a dhèanamh gu buadhar chan fhuiler dha faireachadh agus tuigse imfhiosach a bhith aige dhan chànain. Saoilidh mi gur ann an àite ainneamh an seo a tha a leithid sin de fhiosrachadh a’ tighinn am follais (ann am Bonaidean, is dòcha, a thaobh athnuadhais, agus am Màiri Nighean Eoghainn Bhàin a thaobh gnàthais). Tha gnàthas na Beurla, saoilidh mi, a’ tighinn cus anns an rathad. Se gnàthas fuadain a tha an sin fhathast. Ach, gu sònraichte ma dh’aithnichear an cunnart, is math agus is deatamach a bhith a’ feuchainn air rudan ùra.

Is math a bhith a’ faicinn buidhnean foillseachaidh ùra Gàidhlig cuideachd — gu sònraichte shaoileadh tu té air a h-ainmeachadh air na h-Eileannan an Iar! Gu mì-fhàbharach — gun guth a thoirt air annasan gramadach mar am fear a dh’fhàg bàs boireannta (d.11, 1.4) agus an fheadhainn a rinn nas miosa air uisge (d.36, 1.3 agus 1.5), na air atharrachaidhean riaghailt mar a bhith a’ cleachdadh e.g. an t’saìl an àite an t-sàil — tha a’ Ghàidhlig an seo làn de mhearachdan litreachaidh. Tha feadhainn aca nach eil ro challail, bhon nach cuir iad stad air duine ’na leughadh, mar ’Sa cuimeal an àite ’S a’ cumail agus na’d an àite ’nad (d.11), agus trì giorrachaidh air ‘bithidh’ bi, bith agus bidh. Ach air an làimh eile tha feadhainn a tha gu tur a’ mùchadh cèille. Mar eisimpleir, dè as bun dhan fhacal céill’ (d.14, 1.11)? Agus dè mu dheidhinn

Bith mi subhach, cha ni saoghalt’
Bidh mi subhach, cha ni saoghalt’ (d.38, 11.4 & 5)

A bheil seo a’ cur an cèill Bidh mi subhach, chan e saoghalt’, leis an atharrachadh a chluinnear uaireannan bho ‘chan ann’ gu ‘chan e’, na dè?

Cha do thog mi aon mhearachd anns a’ Bheurla air fad an leabhair. Nach saoileadh tu gum biodh cuideigin an sàs am Buidheann-foillseachaidh nan Eilean an Iar a bhiodh cho litearra anns a’ Ghàidhlig is gun ceartaicheadh e leabhar? Nach saoileadh tu, air a’ chuid bu lugha, gum biodh de dh’eud annta nach leigeadh an tàmailt leotha gun na dhèanadh iad anns a’ Ghàidhlig a bhith cho math ris na dhèanadh iad anns a’ Bheurla? Co-dhiù, feumaidh leasachadh a thighinn, air dòigh air choreigin, air na tha aea an seo.

Dòmhnall MacAmhlaigh
