[TD 313]

SGIATHAN AN DEALAIN-DE
le Eilidh Watt

MU àm na Caingis bha làithean saora aig Peadar Déibhiosan is air feasgar brèagha ghabh e an rathad a-mach á Lunnainn aig cuibheal a chàr. Bha e am beachd a bhi siubhal feadh na h-oidhche is a bhi ann an Dunéideann an uair a bhitheadh am baile ’na dhùisg is a gheibheadh e biadh is aoigheachd. An deidh dha Dunéideann a ruigheachd dh’fhaodadh gun rachadh e na b’fhaide mu thuath. Dh’fhaodadh nach rachadh. Bha an smuaint a’ dùsgadh is a’ cadal ann an cùl inntinn bho chionn beagan tìde air ais.

Cha robh iarraidh aige air companais a h-aon, fear no tè, de bha ’nan seasamh, gu dòchasail, ri taobh na slighe le’n làimh an togail mar chomharradh gum bu mhath leo falbh ’na chàr taobh sam bith am b’àill leis a bhi a’ dol. Bha e glé thlachdmhor a bhi siubhal mar seo leis fhéin, an càr a’ ruith gu h-aotrom, gun dragh, gun chabhaig, is tìde aige a bhi a’ coimhead air gach taobh. Aon uair is gun d’fhuair e cuidheas de sràidean ramasgach Lunnainn bha raointean far nach do dhubh an oidhche fhathast a-mach spréidh reamhar ’nan laighe a’ cnàmh an cìre; no dà each ’nan seasamh is dòcha ceann an dara fir air amhaich an fhir eile, an talamh air a shaltairt is air a threobhadh aca le bhi seasamh fo chraobhan a dhìon brùidean mar seo feadh iomadh linn. Is nuair a thuit an oidhche chitheadh e tighean is soluis laiste unnta, soluis a rachadh ás dòcha fads a bha e gan amharc. Mu dheireadh ged bha soluis gu leòr ri’m faicinn bha fois nan aisling ag iathadh na dùthcha. Dhùisg an smuaint a bha ’na cadal air cùl inntinn is cha do chuir e bhuaithe i. Rachadh e gu dearba gu Gleann a’ Bhuic.

Ged bha Gleann a’ Bhuic fhéin taitneach gu leòr air latha samhraidh is ann a bha an tarraing ach ann a Flòraidh, agus sin ged nach d’rinn e oidhirp air brath a chur thuice bhon dh’fhàg e is bha sin a’ teannadh air dà bhliadhna air ais. Cha robh ise ach seachd bliadhna deug a dh’aois an uair-ad is i air an sgoil


[TD 314]

air ùr fhàgail is ag obair, mar a bha e fhéin ag obair airson dà mhìos, a’ frithealadh aig na bùird ann an tigh òsda Ard a’ Bhuic. Cha b’aithne dhi de’n t-saoghal ach na leugh i ’na leabhraichean sgoile is cha do bhoin fhoill no aingidheachd rithe fhathast. Ach bha i buidheach de’n sgoil is de’n Ghleann is i air bhioraibh gus an cuireadh i eòlas air bailtean móra is air sluagh nam bailtean. 

Air latha bha Flòraidh is Peadar ’nan sìneadh air slios cnuic ann an teas an Iuchair, na seilleanan ri monmhor shiocail anns an fhraoch an uair a thug ise an aire do ghaiste fraoich ris an robh cochull donn burrais an ceangal. Beag air bheag bha an dealan dé ga shlaodadh fhéin ás a chochull.

Gu ro chùramach bhuain Flòraidh an dlògh air an robh e is chuir i air a bois e. Cha robh aire aice ach air a’ mhìorbhuil a bhathas a’ foillseachadh dhi. Bha Peadar làn thoilichte a bhi ’na shìneadh far an robh e, a shùilean air an aodann a bha dealbh iomadh ni. Mu dheireadh bha an dealan dé air a bois, a’ fosgladh sgiathan a bha fhathast ro bhog gus feum dha ach a’ deàrrsadh le dathan gorm is dearga is buidhe.

Thionndaich Flòraidh ri Peadar, a h-aodann a’ boillsgeadh le uabhas beothail, is thuirt i, “Amhairc thus’ a nis air iongantas na cruitheachd.”

Thog Peadar e fhéin air uilinn is thug e sùil ghoirid air na sgiathan a bha a’ plosgairseach gu fann. “Bhuat e,” ars esan gu spraiceil.

“Cha dean e air a shon fhéin fhathast, gun neart ’na sgiathan,” ars ise, a sùilean a rithist air a’ chreutair a bha gach mionaid a’ tarraing neart á gathan na gréine.

Ach bha Peadar an dùil gun do dh’fheith e fada gu leòr is ged nach robh iarraidh aige air cur ás do’n dealan dé sguab e far a bois e is thuit an dealan dé air an fhraoch.

Ged tharraing Flóraidh bhuaidhe le neart na feirge bha esan làidir seach ise—is bha cabhag air a nis. Bha e cinnteach nach bitheadh a grad fhearg marsainneach, is aig an àm bha e coma.

An uair a bha iad air an casan is a’ tionndaich chun Ard a’ Bhuic choimhead Flòraidh sìos is chunnaic i an dealan dé, a sgiathan a’ preasadh is a’ seargadh mun do chuir iad eòlas air an aoibhneachd sin airson an deach an dealbh. Chuir i sàil a bròige air na sgiathan nach d’fhuair riamh cothrom a bhi air an iteig is gun ghuth choisich i ri taobh Pheadair. Ach ged thug e sùil air fhiaradh sìos oirre is e a’ bruidheann rithe cha robh aithreachas sam bi air is cha do chuir a gruaimean dad air Peadar an uair ud oir cha b’ àbhaist gun cumadh i fearg no mìorun fada. Bha fios aige gum bitheadh i air a dòigh toilichte fhéin mun tigeadh an oidhche.


[TD 315]

Cha robh fios aige ged bha sin gum bitheadh brath cabhagach a’ feitheamh air, brath a dh’aobhraicheadh gum falbhadh e gun dàil, gun bheannachd air neach. Ruith tìde mun robh iarraidh no cothrom aige air brath a chur thuice is ged a chuir e Fàiltean Nollaige thuice cha robh cuimhne aige gun dainig brath bhuaipe. Ach riamh bha e am beachd a lorg. Uaireigin.

Bha fios aige gum b’fheàrr dha stad turas no dhà air a shlighe is anail a ghabhail mun ruigeadh e Dunéideann is an uair a bha e fàs sgìth is a chunnaic e àite bidhe le Forte air taobh an rothaid stad e is ghabh e a-steach. Ged bha e mu dhà uair anns a’ mhadainn bha soluis gheala ’nam ficheadan a’ deàrrsadh sìos. Bha daoine gu leór a’ tighinn is a’ falbh ged bha iad na bu shàmhaiche, na bu chuibhrichte, na bhitheadh iad feadh an latha.

Bha an t-acras air is sheas e beagan mhionaidean aig a’ chunntair gus an deasaichte ham as uighean dha. Fads a bha e ’na sheasamh thug e sùil mun cuairt is mhothaich e do cheathrar òga. Bha e an dùil gum b’e dithis fhear is dithis nighean a bh’ unnta. Cha robh e soirbh a bhi cinnteach. Bha briogaisean teanna, is falt fada, sgaoilte orra uile. Bha gach aon dhiubh gun bhròig gun stocainn. Fads a bha e gan amharc chuir tè de na nigheanan a casan fuara air uachdar chasan an fhir a bha ma coinneamh ach cha do thog e a chasan air falbh bho’n fhuachd aca ged bha iad a’ bruidheann is a’ gàireachdaich air seo ’nam measg fhéin.

Mhothaich e gun robh falt donna-dhearg air té dhiubh. Falt mar a bh’air Flòraidh. Rachadh e gu dearbha gu Gleann a’ Bhuic.

Shuidh Peadar pìos bho’n cheathrar ag itheadh air a shocair is a’ gabhail ioghnadh, is cha b’ann airson a chiad turas, dé a chuir feadhainn, dòcha a fhuair an deagh thogail, air an t-slighe ud, slighe a bha a’ còrdadh riutha a réir coltais, slighe a thagh iad d’an toil fhéin.

An uair sin thachair dà nì a bheireadh a rithist air Peadar gum mionnaicheadh e gun deach crith anns an ùrlar is gun deach na ficheadan soluis a mhùchadh airson tiotan. Anns a’ chiad àite mhothaich e gun do chuir nì air choireigin fearg air tè an fhuilt dheirg oir chrom i òrdag mhór a coise is tharraing i i thairis air cois an fhir a rithist is a rithist. Thog esan air falbh a chasan gu sgiobalta is rinn e guidhe crosda dhi gus an robh a casan, le ’m buinn dhubha, lùbte air an corragan fo a séithir fhéin.

B’ann an uairsin a thachair an nì a chreathnaich Peadar. Rinn tè an fhuilt dheirg gàire is thionndaich i a lethcheann is dh’aithnich Peadar Flòraidh.

Ged dh’òl e balgam de’n choifidh cha robh iarraidh aige air


[TD 316]

gréim an còrr. Ach cha tilgeadh esan na dìsnean, tuiteadh iad mar a thuiteadh iad. Thug e mach sugairet is las e e is shuidh e a’ feitheamh, a shùilean air cùl a cinn.

Cha robh cabhag orra-san a bhi falbh is cha robh iad a’ cur dragh air neach. Ann an greiseig dh’éirich Flòraidh a dh’iarraidh an tuilleadh coifidh. An uair a thionndaich i cha robh i fhéin is Peadar ach troighean bho chéile is sheas i mionaid gun ghluasad a’ coimhead air. Ged nach d’thuirt i facal bha e cinnteach gun d’aithnich i e oir thraoigh an fhuil bho h-aodann. Air a thaobh-san dh’fhoillsich e an toileachas a bu mhotha a b’urrainn dha ’na aodann ach gun ghuth a labhairt.

B’eudar dhi feitheamh mionaidean aig a’ chunntair mun d’fhuair i na bha a dhìth oirre is an uair a thill i shuidh i greis còmhla ri càch mun dug i iomradh air Peadar. An uair a thug chunnaic e an sùilean air, ach ma chuir iad slat thomhais ris, chuir iad ris i gun ghaol gun ghamhlas is aon uair gun d’rinn cha robh an còrr suim aca dhe.

Dh’éirich Flòraidh, an cupa anns an dara làimh is a sugairet eadar mheòirean na làimhe eile is mar sin gun làmh dhàsan. Mun robh e ceart air a chasan bha i ’na suidhe mu choinneamh, a cùlaibh ris a’ bhòrd eile.

“Nach fhada bho’n uairsin,” ars ise gun an còrr fàilte.

“Dà bhliadhna,” arsa Peadar. “Bha thu seachd bliadhna deug.”

“Is tha mi nis seachd ceud deug—is air saoghal eile.” Phrann i bun a sugairet ’na sàsar le òrdaig a làimhe leis an aon spuinn leis an do phrann i uaireigin sgiathan seargte an dealain dé.

Nuair nach d’ thuirt i an còrr thuirt esan, “Tha cuimhne agam gun robh thu riamh ag iarraidh eòlas a chur air an t-saoghal.”

“Is an e sin na bheil agad air chuimhne?” ars ise gu tioram.

“Chan e idir,” ars esan is e a’ leagadh uileann is a làmhan air a’ bhòrd. “Tha cuimhne agam cuideach air an latha a chuir mi ás air an dealan dé ort.”

“An e sin na briathran a tha thu a’ cur air?” ars ise is a sùilean air grùnnd a cupa.

“Ciamar eile?” ars esan nach robh idir a’ tuigsinn searbhachd a teanga.

“Theagamh gum bheil an t-ainm sin is an samhla sin cho math ri fear eile,” ars ise mar nach robh mór shuim aice dé theireadh e. Ach an uair sin thuirt i “Is cha do dhìochuimhnich mise an latha sin nas moth’.”

Riamh cha do thog i a sùilean ris. Airson tiotan beag bha i cho balbh sàmhach is ged nach robh neach idir anns an làthair. Thog i a sùilean ris airson a’ chiad turas an uair a thuirt e, “Nach fheàrr dhut a dhol dhachaidh còmhla riumsa?”


[TD 317]

“Dhachaidh? Càite?” ars ise.

“Gu Gleann a’ Bhuic,” ars esan. “Is ann air mo rathad thuige a tha mi.”

“Gu Gleann a’ Bhuic,” arsa Flòraidh air a socair. Ach bha fiamh gàire air a h-aodann an uair a lean i oirre, “Cha d’fhoghluim mi gun d’rinn daoine gàirdeachas mór sam bi ri neach a thill bho na mairbh. Ge be air bi có a thill. Chì thu gum bheil cuimhne agam fhathast air móran de na leugh mi—mun robh mi seachd ceud deug.”

Le sin thug i mach sugairet, is gun chabhaig, dh’ fheith i gus an do las e dhi e. Bha e soirbh fhaicinn gun robh i a’ tomhas nì an aghaidh nì ann am meidh nach leughadh esan. Bha esan ’na thosd.

Mu dheireadh thuirt i le sùil ghoirid air, “Chan fhàg mi Aindrea.”

“Carson a dh’fhàgadh?” arsa Peadar gu ealamh. “Nach faod sibh uile tighinn còmhla rium. Tha àite gu leòr anns an Citroen agam.”

“A h-uile goireas,” ars ise is shuidh i fhathast is a ceann crom. Ach ann am beagan mhionaidean rinn i suas a h-inntinn. “Cuiridh mi riutha an sgeuma,” ars ise. Bha i air a casan gu sgiobalta. “Faodaidh tusa falbh—ach feith rium aig an dorus. Na siolp air falbh, aon uair is gun d’fhuair mi thu.”

“Bithidh mise a’ feitheamh riut taobh a-muigh an doruis,” gheall Peadar is e ag éirigh gu chasan.

Aon uair is gun deach e a-mach sheas e a’ gabhail tlachd ás ùr ann am fionnarachd na h-oidhche. Far an robh e chan fhaiceadh e rionnag no gealach ged bhitheadh iad ris chionns gun robh leithid a sholuis laiste mun cuairt dha. Mun do ghabh e fadachd bha Flòraidh ri chliathaich, a làmh gu blàth fo ghàirdean. “Tha càch a’ tighinn,” ars ise is i a’ gàireachdaich suas ’na aodann mar nach robh i gu dearbha ach seachd bliadhna deug is iad ann an Gleann a’ Bhuic.

“Rachadhmaid an rathad seo, mun tig càch,” ars ise.

Nan robh e air a bhi leis fhéin cha bhitheadh e air an aon cheum a ghabhail air falbh bho na soluis gus a’ chùil dhorcha air an robh ise ga stiùradh. Ach dh’fhalbh e còmhla rithe gus an do sheas iad mionaid ann an cùil dhorcha, a gàirdeannan gu teann uime airson mionaid.

Cha b’e cho cruaidh is a bha a’ bhuille a fhuair e thug far a chasan e ach gun d’fhuair e gun fhiosta i. Bhuail a cheann le glag air cabhsair cruaidh. Ged nach d’rinn casan gun bhrògan milleadh mór air a chom, ghoirtich iad e. Bha e am beachd aodann a dhìon le làmhan an uair a sguab bonn dubh coise e bho


[TD 318]

mhala gu smeigead. Mun do reub cràdh e chual e guth fir ag ràdh, “Dhé, fàg e. Bheir thu an t-sùil ás.” Is chual e guth boirionnaich a’ freagairt gu sunndach, “Bheir. Ach tha sùil eile ann.” An uair sin sgrìob an órdag mhór choise a rithist mun do chaill e fhaireachadh.

Cha do thuig e an toiseach gum b’e bùirean goirid, smachdail a’ charbaid eiridinn a bha ’na chluasan gus am fac e am polasman ’na shuidhe mu choinneimh is iad air an rathad chum ospadal teann air làimh. Bha Peadar air cadal a dheanamh mum fac e am polasman a rithist is an uair sin bha a cheann air a shuaineadh is air a cheangal is gun e faicinn ach ás an aon t-sùil. Ach chunnaic e am polasman a bha a’ feitheamh gus a cheasnachadh is e ri taobh na leabaidh, àird, aimh-leathainn.

Ach eadar an dà àm cha robh na polaismen ’nan tàmh is an uair a thuirt Peadar nach deach an sgillinn ruadh a ghoid air, is nach b’aithne dha gun robh mì-run aig neach dha, is, a réir coltais, nach deach droch milleadh a dheanamh air ach air a shùil a-mhàin, thuirt am polasman, “Tha mi a’ tuigsinn gum facas thu a’ bruidheann ri buidheann de luchd siubhail?”

Dh’aidich Peadar gun robh sin mar sin ach nach b’ aithne dha gun robh reusan aig neach dhiubh meur a chur air.

Bha am polasman air a chasan an uair a choimhead e sìos air Peadar is fios aige nach faigheadh e an còrr bhuaithe, ge b’e dé bha e a’ cleith. Air uairean bha e na b’fhusa dha am fear a ni an dochunn a leughadh na bha e dha am fear neochiontach a ghabhas ri dhochunn mar gum b’e dìoltas a chaidh a dheanamh air.

“Chan aithne dhòmhsa mi fhéin carson a bhitheadh a’ bhuidheann shònraichte ud riut. Is aithne dhuinn iad. Is e am beachd nach tuit an ghealbhonn gun dìoltas a bhi dèanta air a shon. Ged dh’fhalbh iad air do shùilean cha robh amhrus againn orra. Fads is aithne dhuinne, mur eil math unnta chan eil cron unnta.”

“Ach an tuit an dealan dé?” arsa Peadar.

Cha do fhreagair am polasman ceist cho neònach. Ann an cluasan Pheadair bha guth Flòraidh ag ràdh, “Theagamh gum bheil an t-ainm sin is an samhla sin cho math ri fear eile.”

[Sanas]

[TD 324]

NA COIGRICH
le Màrtainn Dòmhnallach

AM bliadhna dh’iarr Ard-sheanadh Eaglais na h-Alba air Rùnaire na Stàite rannsachadh a chur air chois fiach an robh na Gaidheil an cunnart an dubhadh ás fo bhuaidh nan Gall a bha air an dachaidh a dheanamh ’nan dùthaich.

Agus nan robh an cunnart sin ann dh’òrdaicheadh gun tugadh an Rùnaire breith air “dé bu chòir a dheanamh son an cunnart a sheachnadh, agus cothrom a thoirt dha na Gaidheil fuireach ’nan dùthaich fhéin le’n cànain Gàidhlig fhéin.”

’Se rud buileach ùr a tha seo. Chan aithne dhomh gun do mhìnich buidheann-riaghlaidh sam bith eile (chan eil mi a’ cunntas buidheann phoiliticeach leithid na Nàiseantaich) a’ cheist ann am briathran buileach cho soilleir.

Sheachainn Coimisean nan Croitearan riamh a’ chrìoch chunnartach eadar Gall is Gaidheal. Chuir iad ás an t-sealladh i fo fhaclan mìne mar <eng>“the crofting way of life”<gai> a tha a’ cleith barrachd na tha iad a’ soilleireachadh.

Agus a dh’aindeoin an ainm agus an gealladh a bha anns a’ bharrantas a thug beò iad, chaidh aig Bòrd Leasachaidh na Gaidhealtachd air an cùrsa stiùireadh thuige seo gun gann aideachadh gum bheil leithid a rud ri “Gaidheal” neo “Gàidhlig” a’ boinealt ri’n gnothach.

Gun teagamh chualas an glaodh “A’ Ghaidhealtachd dha na Gaidheil” roimhe; bho sgoilearan is fir-ealdhain mar Fraser Darling is a leithid, neo bho bhuidhnean beaga de nàiseantaich. Ach a thaobh buaidh air riaghaltas neo air sluagh ’se guth an fhàsaich a th’aig an sgoilear agus, thuige seo co-dhiù, cha treasa guth nan nàiseantach.

B’e monmhur gearain a-measg mhinistearan Ghaidhealach a thug gu àirde gairm an Ard-sheanaidh. Mar sin faodaidh sinn a chreidsinn gum bheil e a’ friamhachadh á iomaguin air choireigin a tha mar threamhlaidh a-measg an t-sluaigh.


[TD 325]

Agus chan eil teagamh nach eil e nas fasanta air Ghaidhealtachd an diugh na bha e riamh a bhith a’ gearain air a’ choigreach nar measg.

Tha mi a’ smaoineachadh air an té a thuirt rium am Beinn-na-Fadhla gum bu cho math a bhith fo shàil a’ Ghestapo ri bhith fo smachd an Airm; air a’ bhalach òg anns a’ Chaley am Portrigheadh le a chnàmhan nach fhada bhiodh cothrom gluasad aig Sgitheanach air rathad-mór neo ùrlar tigh-seinnse le “tourists na galla”; air a’ chroitear Ratharsarach is e ’na shradagan dearg cuthaich a chionn’s nach deanadh an Siorrachd a chuir tarmac gu dorus nan Gall an dàrna ceann an eilein an aon chobhair air an starran chaol, starrabach a bha eadar a chroit-san is an saoghal mór.

Agus air a’ chaillich shocair an Dearbhaig am Muile a cheartaich gu sìobhalta mi nuair a mhol mi bòidhchead a’ bhaile dhith.

“Tha,” thuirt i, “neo’r thaing bòidheach as t-samhradh ach chan fhaic mise ach dusan solus bho na sia taighean fichead sin air oidhche gheamhraidh. Chan eil an seo ach <eng>‘holiday homes’<gai>.”

Comunn nan Gall as t-samhradh agus geamhradh fada nan smuain a-measg taibhsean a muinntreach.

Ma leughas sibh an “<eng>Inverness Courier<gai>” an ceartuair chì sibh litrichean gach seachdain, trì ’s a ceithir dhiubh còmhla, a’ cur sìos air a’ Ghall is an smachd a th’aige air Ghaidhealtachd. Ach bidh iad uile fo fhar-ainm.

Cha chluinn thu am brunndail gearain ach anns na cùiltean; agus cha chluinn thu idir e mura Gaidheal thu. Mas ann ri clàr a’ Ghoill a tha an còmhradh tha modh neo beul-briagha (neo is dòcha sodal) a’ cur casg air an smuain mus teid i ’na facal.

Agus ma thig an cànran am follais gu soilleir an làthair dhaoine tha an-fhois a’ gluasad a-measg a’ chomh-thionail.

Thuirt Dòmhnall MacThómais aig Mòd Uibhist am bliadhna gun robh an t-Arm a’ mùchadh dualchas an àite, is gum bu chòir sgoiltean air leth a thogail do’n dà shluagh nan robh ceartas gu bhith ann do’n Ghàidhlig. Saoil cia-meud duine a thuirt ri choimhearsnach air an rathad dhachaidh an oidhche ud: “Cha b’e siud àm neo àite an leithid a radha.”

Sgrìobh ban-Bharrach dha’n “Ghazette” a dh’fhoighneachd ciod idir a bhiodh muinntir tìr-móir a’ smaoineachadh mu’n charthanntachd a bha dualach do’n Ghaidheal nuair a leughadh iad a leithid anns na pàipearan.

Ach a dh’aindeoin ’s an leisg a th’oirnn ar n-iomaguin a mhìneachadh gu fìor, saoilidh mi gun do nochd e ann an dòighean fiatach bho chionn bhliadhnaichean an seo.


[TD 326]

An ann dìreach mu chaoban fearann croite a bha an aimhreit eadar na croitearan is an t-Arm an Uibhist-a-Deas bho chionn còrr is cóig bliadhna deug, neo an robh amharus gun ainm mu’n Ghall air a chùl cuideachd?

Tha mi deimhinne nach b’e gaol Sàbaid Dhé an aon rud a phiobraich còmhstri na h-aiseig san Eilean Sgitheanach an 1965. Thachair mi ri cus a bha an aghaidh aiseig Sàbaid a chionn’s nach robh innte ach rud eile a bha an Gall (an <eng>Caledonian Steam Packet Co.<gai>) a’ sparradh oirnn a dheòin neo dh’aindeoin.

(Tha cuimhne agam cuideachd gun robh roinn dhe’n t-sluagh air an nàrachadh leis an aimhreit a bh’ann. “Dé bhios daoine mu dheas idir a’ saoiltinn dhinn,” chanadh iad riut air sràidean Phort-rìgheadh—ann am Beurla.)

Saoilidh mi gum bheil sinn a’ teannadh ri aimsir sam bi ar n-iomaguin mu’n choigreach a’ tighinn am bàrr nas trice agus móran nas follaisiche na chleachd i. Tha na pàipearan-naidheachd mu thràth air <eng>“white settler”<gai> a thogail mar fhacal, agus ’se facal cumhachdach a th’ann; chan aithne dhomh gum bheil e cumanta a-measg an t-sluaigh fhathast, ach cha ghabhainn ioghnadh an òigridh a thogail.

(Chan eil fhiosam có dhealbh am facal, ach is iad na h-oileanaich nàiseantach a bhios a’ tadhail an Eilein Sgitheanaich gach samhradh a chuir m’a sgaoil e. Nach iongantach cuideachd gur e maighstir-sgoile Gallda a thug piseach air a’ Ghàidhlig an Ard-sgoil MhicNeacail, agus gur e uachdaran Gallda a chuir soighnichean Gàidhlig air rathaidean Phort-righeadh. Agus rugadh dithis de dh’oifigich a’ Chomuinn Ghaidhealaich air taobh thall na crìche. Ma tha e rud-eigin éibhinn Gall bhith strì ri Gall air sgàth na Gàidhlig, nach eil e rud-eigin nàrach dhuinne cuideachd?)

Ma tha fhios againn mu thràth air tomhas de bhuaidh a’ choigrich oirnn, dé am feum a dheanadh an rannsachadh a dh’iarr an t-Ard-sheanadh? Nach bu cho math gluasad gun dàil gu’n darna cuid de’n iarrtas (a’ chuid as duilghe comh-lionadh) agus dòighean a lorg air a’ Ghaidhealtachd a ghléidheadh dha na Gaidheil?

Ach a dh’aindeoin ’s ar cnàmhan ’s ar gearan chan eil mi idir cinnteach gum bheil eólas mhionaideach sam bith againn air àireamh nan coigreach nar measg, càite am bheil iad a’ tadhal, agus na dòighean anns am bheil am buaidh oirnn ag obrachadh.

A bharrachd air àireamh luchd-Gàidhlig a chunntas anns gach ceàrnaidh, agus àireamh an fheadhainn sin a rugadh an Sasuinn neo an dùthchannan thairis, chan eil an Census a’ deanamh leth-spreidh sam bith eadar Gall is Gaidheal.


[TD 327]

Ach fiù’s le aireamh nan Sasunnach air Ghaidhealtachd chi sinn nach ann gun adhbhar a tha cùram air an Ard-sheanadh.

Earra-Ghaidheal (1961)
					Sluagh		Coigrich	Coigrich anns a’ cheud
									1961		1971
An t-Oban				6,869		475		7%		––
Ard-na-Murchann			1,493		101		7%		––
Latharna				8,293		872		10½%		––
Muile					2,343		210		9%		––
Tiriodh & Colla			1,143		72		6½%		––
Ile, Diùra & Colbhasaidh		4,286		178		4½%		––

Cataibh (1961)
Asainn					831		42		5%		––
Diùrnis				1,112		41		4%		––

Inbhirnis (1971)
Bàideanach				5,740		825		7%		14%
An Gearasdan				4,215		445		9%		11%
Loch Abar				11,910		1,355		8½%		11½%
An t-Eilean Sgitheanach		7,365		575		3½%		8%
Barraidh				1,090		30		2%		3%
Na Hearadh				2,880		90		2½%		3%
Uibhist-a-Deas			3,870		375		10%		10%
Uibhist-a-Tuath			1,725		45		1½%		2½%

Siorrachd Rois (1971)
Steòrnabhagh				5,150		310		4½%		6%
Leódhus				15,175		330		2%		2%
Geàrrloch				1,785		210		7%		11%
Loch Carrain				1,145		150		5%		13%
Loch Braoin				1,565		260		7%		16%
Ceann t-Sàile & Loch Aillse		2,360		300		6%		12%

N.B.

1 Chan eil cunntais 1971 son Earra-ghàidheil is Chataibh deiseil fhathast is mar sin ’se àireamhan 1961 a tha seo. ’Se àireamhan 1971 a chleachd mi son Inbhirnis is Rois.

2 Tha “coigrich” an seo a’ ciallachadh daoine nach d’rugadh an Alba. Sasunnaich a th’anns a’ mhór-chuid le breacadh a rugadh thairis.

3 Tha Census 1971 a’ gabhail a-stigh luchd-cuairte a-measg nan coigreach, ach chan eil Census 1961. Mar sin bidh àireamh nan coigreach an 1971 caran nas àirde nas còir, ged nach biodh móran luchd-cuairte ann an April.


[TD 328]

Agus ged a tha treallaich air choireigin de luchd-cuairte air an cunntas an 1971, chì sinn gur ann a’ sìor mheudachadh a tha àireamh nan coigreach.

Chì sinn cuideachd na ceàrnan as fheàrr leotha. Loch Abar, a’ gabhail a-stigh Mùideart, agus taobh siar Siorrachd Rois (shaoilinn gum biodh Earra-ghàidheal a’ meudachadh cuideachd) agus breacadh dhiubh a’ tòiseachadh anns an Eilean Sgitheanach. Tha na h-Eileanan mu’n Iar gun móran atharrachaidh ach gum bheil an t-Arm am Baile-mhanaich fhathast a’ nochdadh am figrichean Uibhist-a-Deas.

Cha b’uilear dhuinn cuimhneachadh nach e an aon seòrsa dhaoine a tha dol gu gach ceàrnaidh, agus mar sin nach ionnan’s mar a bhios am buaidh air dualchas an àite ag obrachadh. Bidh e romham sin a mhìneachadh nas doimhne an airteagalan eile.

Ach chan eil na figrichean seo idir a’ soilleireachadh fìor mheudachd a’ chunnairt, oir chan eil iad a’ comharrachadh na ceudan de Ghoill a rugadh an Alba agus a rinn an imrich mu thuath. Mar sin tha na coigrich nar measg fada fichead nas pailte na tha nochdte an seo, ged a tha an àireamh seo eagalach gu leòr.

Dh’fheumte an seòrsa cnuasachd a tha dhìth air an Ard-sheanadh son dealbh chothromach a thoirt dhuinn, ach is i a’ cheist am faigh an iarrtas éisdeachd bho Rùnaire na Stàite.

Bidh an gnothach ga dheasbud a rithist aig Ard-sheanadh na h-ath-bhliadhna, agus ma thug iad beagan misneachd dhuinne, na Gaidheil, bruidheann nas fosgailte mu’n chunnart a tha bagairt oirnn, rinn ministearan an Ard-sheanaidh, Goill a’ chuid mhór dhiubh, móran feum mu thràth.

Nach tàmailteach gum feum sinn a bhith cho fada am freasdal a’ Ghoill son am misneachd sin a lorg.


[TD 332]

TOITEACHAN NAN EILEAN SIAR

(2)

<eng>CLAYMORE (I) & (II)<gai>

le Eóghan MacGillEathain

An <eng>CLAYMORE (I)<gai>

Cha robh dad a b’fheàrr leam ’s le grunn bhalach air feasgar Samhraidh ’n Glaschu na sgrìob a thoirt a dh’ionnsaigh aiseig Finnieston, agus a bhi ag amharc o bhruach na h-aibhne Chluaidh am fad’s a bha sinn a’ streap ’s a’ suidhe air a’ challaid iaruinn air oir làimhrig bheag far am bitheadh am bàta beag aiseig a’ ceangal. Agus bu mhath a b’fhiach dhuinn ar saothair, gun ghuth air corra-rabhadh o’n phoilis a bhi a’ gabhail aire agus a bhi modhail, oir bha fortan féin còir d’ar taobh. ’N sin bha seallaidhean, fad uair no dhà, nach fhaicear tuilleadh, cabhlach de shoitheachan cho briagha ’s a ghluais riamh air uisge — na <eng>“paddlers.”<gai> Bha iad a’ fàgail o’n <eng>Broomielaw<gai> a h-uile madainn agus a’ triall gu gach làimhrig san Linne Chluaidh, agus a’ tilleadh san fheasgar, gus an oidhche a chur seachad aig cidheachan Ghlaschu. Tha na h-ainmean aca iad-fhéin a’ toirt togail-inntinn dhuinn — <eng>Columba, Iona, Chevalier, Lord of the Isles, Kylemore, Queen Empress, Eagle III:<gai> agus <eng>King Edward, Princess Alexandra, King George V,<gai> na <eng>“turbines.”<gai> Ach ged tha, bu bheag leam iad sin uile seach a bhi a’ faicinn toiteachan nan eilean siar a’ tilleadh gu caladh Lancefield an deidh turuis deich là a chur seachad a-measg nan eilean, mo dhachaidh eile. ’S iad a bha àluinn, grinn, ’nam shùilean, an <eng>Dunara Castle<gai>, an <eng>Hebrides<gai>, an <eng>Claymore<gai>, an <eng>Clydesdale<gai>, agus dòrlach eile a bha a’ seòladh eadar Ghlaschu agus na bailtean beaga sin o’n dàinig ar cuideachd sa’ chiad àite.

Is ann air an <eng>CLAYMORE<gai> a dh’iarrainn a nis sgrìobhadh. Bhitheadh i-fhéin agus an <eng>Hebrides<gai> ’nan laighe aig deireadh gach darna sheachdain aig cidhe <eng>Lancefield<gai>, agus gun sgoil a bhi ann, bha ùine gu leòr againn bhi a’ tadhal orra. Bha seòrsa de chomh-eud eadar caraid dhomh, balach Iain MacNeacail ’s mi fhéin


[TD 333]

mu’n <eng>Hebrides<gai> agus an <eng>Claymore<gai>. Bhuineadh a chuideachd do’n Eilean Sgitheanach, agus mo chuideachd fhéin do dh’Uibhist. Bha an <eng>Claymore<gai> a’ dol gu Portrìgh daonnan gun a bhi a’ dol a-mach do dh’ Uibhist, ’s a’ gabhail a cùrs an déidh sin gu Steòrnabhagh. Air an làimh eile, bha an <eng>Hebrides<gai> a’ toirt port Uibhist a-stigh d’a turas, gun a bhi a’ dol faisg air Portrìgh. Bha Iain mar sin a’ moladh bhàta Portrìgh nuair a bhithinn fhéin a’ cliùthachadh na <eng>Hebrides<gai>. A dh’aindeoin sin bha deagh fhios agam ’nam chridhe gun robh ’n <eng>Claymore<gai> ’na soitheach air leth, eireachdail da rìreadh. Tha i airidh a-measg chàch air a h-uile cliù a chuireas sinn oirre.

Tha dà àite-mèinne air leth anns am faigh sinn tuilleadh eòlais air na soithichean seo — Clàran-cuimhne Lloyds, agus leabhar

[Dealbh]

Duckworth agus Langmuir, <eng>“West Highland Steamers.”<gai> Seo a nis beagan de na tha iad ag innseadh dhuinn mu’n <eng>Claymore (I)<gai>. Anns na sgrìobhaidhean seo, ged a tha sinn a’ labhairt mu <eng>Claymore (I)<gai> agus <eng>Claymore (II)<gai> chan eil seo ach airson goireachais, agus eadar-dhealachadh a dheanamh soilleir. Cha dugadh orra le chéile ach <eng>Claymore<gai>.

* * *


[TD 334]

An ciad bhàta a thogadh airson companas ùr Mhic Bhriuthainn sa’ bhliadhna 1881 b’i an <eng>Claymore<gai>, agus chuireadh i a’ seòladh air pasaid Ghlaschu-Steòrnabhagh. Rinn na daoine a dhealbh agus a thog i soitheach ainmeil. Bha i cho eireachdail ri bìrlinn a sheòl riamh sna h-uisgeachan sin o shean, le fiaradh grinn air a claigeann; agus bu thlachdmhor an crann-uisge a bha ’na toiseach ’s a dà chrann àrda, tana, ag aomadh ’s a co-shìneadh an co-chòrdadh leis an stac-smùide caol, cruinn, an dearg ’s an dubh, comharradh cabhlaich Mhic Bhriuthainn o’n là sin gus an là diugh. Bu luath i, ach, ged a thathar ag ràdh gun robh i comasach air cóig-<eng>knots<gai>-deug a ruigheachd, is cinnteach nach bitheadh i a’ gluasad daonnan aig an luas sin. Bha inneal-seòlaidh <eng>compound 2 cylinder<gai> innte a tharraing toit á dà ghoileadair <eng>Scotch<gai>, ’s bha an slait-spàrraidh iongantach ann a bhi a’ dol a-mach seachad air an rotha-spàrraidh gu ruige ceanglaichean na stiùireadh. Chuireadh solus an dealain innte sa’ bhliadhna 1904. ’S fhiach aire a ghabhail air seo, mhair inneal-ghluasaid agus goileadairean an toitich gasda fad a beatha—gun atharrachadh no ùrachadh. B’e a’ chùis a thug air a companas an <eng>Claymore<gai> a chur sìos mu dheireadh, gu robh a goileadairean air fàilneachadh agus am feum ùrachaidh, ’s mar sin chaidh a ceangal ri acarsaid a bha suidhichte am fìor mheadhon Cluaidh beagan astair o chidhe Lancefield far an do cheangal i rè iomadh bliadhna.

Dà uair ’na h-eachdraidh dh’atharraicheadh dath a cliathaich. Rè ’n cheud chogadh mhór chuir iad <eng>camouflage<gai> oirre, agus ’n 1929, còmhla ri soitheach eile anns a’ chabhlach, rinneadh glas i. Cha do mhair sin ro fhada, oir ri ceò cha mhór gu robh iad ri fhaicinn, a’ deanamh cunnairt do na h-uile agus a’ cur tuilleadh chudthroim air maighistir agus sgioba.

Ged a chuir an <eng>Claymore<gai> seachad iomadh stuadh eadar 1881 agus 1931, a’ bhliadhna anns an do bhriseadh sìos i san Linne Foirthe le companas Mhic Thómais & Mhic Griogair, cha d’fhuair i droch bhuille ach aon uair a chaidh i air tìr air sgeir ’n ceann a tuath Phabaidh, faisg air an Ath-Leathann Sgitheanach. Ràinig an <eng>Sheila<gai> i an àm a cruaidh-chàis, agus shlaod i dheth an <eng>Claymore<gai> gu ruige an t-Ath-Leathann agus an sin chuireadh air an tràigh i. An déidh beagan cairichidh thug iad a dh’ionnsaigh Ghrianaig i, far an d’fhuair i a h-uile ath-nuadhachadh air an robh feum aice, agus nuair a chaidh sin a dheanamh gu dòigheil, thill i da h-obair. Bha sin sa’ bhliadhna 1910.

Dh’obraich i pasaid a’ ruith eadar Glaschu, an t-Oban, Portrìgh agus Steòrnabhagh, an dlùth dhàimh ris a’ <eng>Chlansman (II)<gai>—soitheach a thogadh an 1870, agus a ruith gun stad gus a’ bhliadhna 1910. Nuair a bha iad ag obair còmhla ri chéile, bha an <eng>Clansman<gai>


[TD 335]

a’ fàgail Ghlaschu gach madainn Di-luain agus a’ tilleadh air a h-ais Di-Sathuirne. Bha an <eng>Claymore<gai> a seòladh o Ghlaschu air Di-ardaoin agus a’ tighinn dhachaidh a h-uile Di-Ceudaoin. Bha iad cho coltach ri chéile. Chan fhaca mi riamh an <eng>Clansman<gai>, ach ’s tric a chuala mi m’athair a’ bruidhinn ma déidhinn. Anns an dealbh aice tha mi a’ faicinn gun robh a drochaid air cùlaibh a stac-smùide, agus ’sann air an rathad eile a bha stac-smùide agus drochaid na <eng>Claymore<gai> suidhichte. ’Se sealladh àluinn a bhitheadh ann gu dearbh, <eng>Clansman<gai> agus <eng>Claymore<gai> a’ dol seachad air a chéile ’n Caolas Mhuile. Cha till iad tuilleadh, is mór a tha sinn a’ call air.

<eng>CLAYMORE (II)<gai>

Chòrd an <eng>CLAYMORE<gai> ùr rium da rìreadh, a’ chiad uair a chunnaic mi i a’ ceangal suas aig cidhe an rathaid-iaruinn san Oban aig crìoch a turais o Bhagh a’ Chaisteil. Tha i air a deagh-mholadh anns a’ bheachd sin, oir chan eil e furasda do neach sam bith a bha eòlach air an t-sean <eng>Claymore<gai>, soitheach eile a chur ’na h-àite agus luach a chur air a punncan seòlaidh agus seallaidh. Tha i, ri taobh na 776 tunnachan aig an <eng>Claymore I<gai>, de 1,024 thunnachan, agus ghabh i gu fairge an toiseach sa’ bhliadhna 1955 air an deicheamh là de’n Mhàirt. Tha luaths 12½ <eng>knots<gai> ’na comas a réir a tuairisgeil, ’s mar sin dh’fhàgadh an t-sean <eng>Claymore<gai> i fad air ais le a 15½ <eng>knots<gai> féin, mar a tha a tuairisgeul-se ag ràdh. Ach, co-dhiù, bha i na bu sgiobalt na an <eng>Lochearn<gai> a bha a’ seòladh air a’ phasaid sin eadar an t-Oban, Tobair Mhoire, Colla, Tiriodh, Barraidh ’s Loch Baghasdail ’n Uibhist-a-deas, mun tug an <eng>Claymore<gai> oirre an t-seirbheis sin.

[Dealbh]


[TD 336]

’Na là bha an <eng>Claymore<gai> a Dhà ’na dara soitheach a bu mhò ’n càbhlach Mhic Bhriuthainn.

Chì sibh san dealbh anns na duilleagan seo, coltas an toitich grinn a ghabh ainm bàta cho àluinn sa sheòil riamh air cuan, <eng>CLAYMORE<gai>. Ged a tha an <eng>Claymore<gai> ùr a’ suidhe gu math àrd air an uisge a réir cleachdaidh ar là ann an samhlachas luinge. tha i a’ gleidheadh deagh chuid de choslas mial-choin a bh’aig soitheach-siùil no toite o làithean nan luath-long. Seall air a croinn, mar a tha iad a’ claonadh, agus amharc air claonadh a broillich. Tha a stac-smùide farsaing, ìosal gu dearbh, ach tha mullach an staca a’ sealltainn cruinneid seòlta aomach a tha a’ toirt air falbh coltas bunach sam bith a bhi air. Chì sinn gu bheil fasgadh gu leòr air deic airson luchd-turais ’n droch shìde, agus gu h-àrd air deic nan curaidh, leud farsaing gus imeachd agus suidhe ri aimsir chàirdeil. Nuair a chaidh an <eng>Claymore II<gai> air seòladh an toiseach bha nàdur de neònachas ri fhaicinn ’na croinn. An àite a bhi àrd, caol, lom mar chroinn an <eng>Claymore I<gai>, fear san toiseach agus fear san deireadh, tha <eng>post-Samson<gai> air a toiseach a’ giùlan innil-buill. Tha crann trì-chasach suidhichte air mullach na drochaide, de stàilinn aotrom, le crann caol chun a deireadh.

Tha cearn an <eng>Claymore II<gai> air bialabh a drochaide agus faodaidh i mu cheud tunna de luchd a thasgadh innte. Togaidh an inneal-buill seachd tunna gu leth, ’s gabhaidh i air a deic thoisich, aon-càr deug, agus tha rùm innte airson sia beathach fichead. Giùlainidh an soitheach taitneach seo cha mhór cóig ceud fear, le àite-cadail deasaichte airson lethcheud fear ’s a cóig. Tha gach uile uidheam thlachdmhor innte airson seòlaidh agus comhfhurtachd luchd-turais. Tha <eng>Radar, Echo-sounder, Wireless-telegraphy<gai> agus <eng>Decca Navigation Position Plotter<gai> aice gus seòladh cinnteach, sàbhailt a chuairteachadh. A-measg a bòidheachd agus a grinnis tha clàran ioma-ghnèitheach eun-dealbhach anns na tallachan-suidhe a tha a’ dealbhadh cuideachd seallaidhean anns a’ Ghaidhealtachd. Air a claigionn chithear ìomhaigh fìor-Ghaidheal le a sgiath agus a chlaidheamh-mór. Is ann o’n chlaidheamh-mór a tha ’m bàta seo agus a roi’-ruithear a’ faighinn an ainm <eng>Claymore<gai>. B’i <eng>Claymore II<gai> a’ chiad soitheach o’n bhliadhna 1928 (nuair a chaidh companas MhicBhriuthainn òrduchadh ás ùr) nach do chuireadh oirre ainm locha (mar air <eng>Lochearn, Lochmor, Lochness, Loch Seaforth &c<gai>).

* * *

Ach, ged a tha an <eng>Claymore II<gai> cho gasda ’nam shealladh, tha e soilleir nach bi i cho feumail no cho goireasach tuilleadh, oir tha nàdur agus iarrtas luchd-turais air atharrachadh gu mór eadhon o 1955 nuair a nochd i an toiseach. Tha gach dàrna fear


[TD 337]

a nis a’ siubhal le càr, agus ’se soitheach a ghabhas dà fhichead no lethcheud càr co-dhiù air a bheil feum a nis. Tha e coltach gach fhad gus am feum an <eng>Claymore<gai> a h-àite mar shoitheach-aiseig eadar an t-Oban ’s Uibhist-a-deas a thoirt seachad do bhàt-aiseig tha tairgseadh na seirbheis seo do chuairteirean agus muinntir nan eilean agus tìr-mór na Gaidhealtachd siar.

[Dealbh]

(Tha sinn a’ toirt taing airson nan dealbh do chompanaidh Mhic a’ Bhriuthainn, agus do <eng>T. Stephenson and Sons, Prescot<gai>).

[Sanas]


[TD 338]

A’ GHAIDHEALTACHD

(2) An Diugh

Litir le Fionnlagh MacLeòid

Taigh a’ Ghlinne
Siabost
Lùnasdal ’73.

A Dhòmhnaill Iain,

Cha tug thu ùine idir dhomh an trip-sa, ach dallaidh mi orm ’s ma thig càil ás cuiridh mi thugad e. Chan e litir is còir a chur gu fear a tha beò dha linn MhicLuhan (cf. Ardhàsaig) ach tha Gairm cho <eng>linear<gai> co-dhiù, nach eil? Leugh mi na sgrìobh Murchadh MacPhàrlain ’s thug e steach orm turas a bha Raymond Williams ann an Obardheadhain (’n robh thu ann?) agus e a-mach air a liuthad sgrìobhaiche ainmeil a bha ri séileachadh ’na bhàrdachd is eile gu robh linn an eòlais ’s an aoibhneis dìreach air a dhol a-mach á fàire ’s nach robh acasan ach an t-atach aice ’s nach robh sin fhéin aig an coimhearsnaich. Tha Williams féin air a leabhar air a’ chuspair seo a thoirt a-mach agus tha mi smaoineachadh gum bu chòir dhuinn a leughadh.

Bha mi cuairt leis a’ chàr bho chionn ghoirid shìos <eng>motorway<gai> ùr Ardhàsaig. Thuirteadh rium anns a’ bhùth gu robh d’ athair a’ fiachainn ri <eng>bye-pass<gai> fhaighinn mu’n taigh, ach cha tug mise éisdeachd dhan a’ chòmhradh. D’athair-sa, a bha còmhla ri m’ athair fhéin aig a’ <eng>Hydro<gai>. ’S seach nach robh càil dhaibh aig an taigh bha iad riaraichte a dhol ann––a chosnadh ’son mise is tusa a chur troimh sgoil

[Dealbh]
Fionnlagh ann an 1940 — gus am bi cinnt agad gur ann ri Gàidheal a tha do ghnothaich. Taigh Dìdhlear ann an Adabroc air a chùlaibh, agus peile a sheanar


[TD 339]

gus am biodh sinn a’ sgrìobhadh mu’n deidhinn-san a bhi aig a’ <eng>Hydro<gai>. Tha mi cinnteach g’eil giullain an diugh a’ faighinn corra not á Invergordon ann am broinn aodach salach, a bhios fhathast a’ deanamh sgrùdadh—gus bith gu dé cho ao-domhain—gus bith gu dé an cànan—air athair agus Invergordon. A bhobain, dé bha sibhse deanamh anns a’ chogadh? Daddie, dé rinn thusa anns a’ <eng>phollution crisis<gai>?

’Se is motha a bhuaileas tu an diugh mar a tha a’ Ghaidhealtachd a’ seacadh (cf. mar a tha na <eng>Highlands<gai> a’ dol le daoine is airgead). Theirig a-steach a chaisteal an H.I.D.B., le bhallaichean geala ’s ùrlaran uaine, is nan canadh tu leth a’ lididh ’na do chànan fhéin cha mhór nach tuiteadh na leòsain ás na h-uinneagan aca. A liuthad seòrsa tonn a thàinig air a’ Ghaidhealtachd ri linn ’s nach robh de chur-leis air fhàgail annainn mar shluagh a stéidhicheadh call a bhiodh seasmhach an aghaidh nan tiodhlagan ’s nan tiodhlacaidhean—bhon a’ chlaidheamh chun a’ chruinn, ’s gach seòrsa le a liut fhéin gu gearradh fhriamhaichean.

Seall a’ mothachadh a th’ againn air cho duilich ’s a tha e d’anail a tharraing ann an saoghal gròbte na Gàidhlig. Ro fhiosrach, ann an dòigh staoin, mu chàch a chéile; eu-comasach ar call fhéin troimh Ghàidhlig ann an ionadan ùra ’s a-measg eanchainnean ùra. ’S a’ fàs cho buileach sgìth de na h-aon bheachdan anns na h-aon bhriathran bho na h-aon bhilean. ’S a’ deanamh ùmhlachd do chomas bhriathran gus bith dé cho lapach ’s a tha an comas smaoineachaidh. A’ gearain air gach càil a tha dol, ’s g’eil cus cumhachd aig an fhear ud, ’s nach bu mhór a rinn a’ fear ud eile an deigh a gheallaidh. ’S an <eng>oxygen<gai> a’ fàs nas gainne ’s a’ saoghal a’ fàs nas cuingealaichte agus nas ciorramaiche.

Chan ioghnadh a réisd ged a bhiodh gach duine againn a’ falbh a’ cruinneachadh chriomagan de gach seòrsa, mar chailleach bhochd a’ cur ri chéile achlasan bhioranan am beul a’ chladaich.’S có againn aig nach eil <eng>notebooks<gai> bheaga bhrònach ann am preasan, taosgach den sgoid-cladaich sin gus am bi teine againn fhìn co-dhiù, ma bhriseas an tìde man a tha i a’ gealltainn. <eng>Notebooks,<gai> agus a-nise <eng>cassettes<gai>, le facail is seanfhacail is sgeulachdan beaga pùtaigeach, is ainm gach botan is brugan, timcheall sgìre ar n-eòlais—a’ deanamh gréim bàis orra, oir tha cruinneachadh is dùnadh a-steach ’na chomharra air an-fhallaineachd is bochdainn.

’S tha sinn air a thighinn chun na h-ìre g’eil cuid a’ faireachdainn g’eil iad nas fhaisge air a’ Ghaidhealtachd cheart ma tha iad ann an Dunéideann na ged a bhiodh iad anns na h-eileanan, leis na th’air a thasgadh ann an <eng>archives<gai> is leabharlannan is


[TD 340]

<eng>Register House<gai> is eile (agus le cion foghluim Gaidhealach nach do sgaoil an àite bhi tasgadh––oir ’se àite foghluim a bhi ri sgaoileadh. chan e bhi cur don islig ann an <eng>notebooks<gai> is <eng>archives<gai>) fairidh iad nas fhaisg don dualachas anns a’ bhaile mhór. Tha chùis air gròbadh cho mór ’s gum biodh e na b’fhasa mìr a thoirt á spuirean na h-iolaire na bhiodh e amhran na sgeula a thoirt a-mach ás an t-sìochraidh ud. Cho buileach gròbte ’s gur e <eng>joke<gai> a th’ann mar a shuidheas aon duine air ficheadan shean amhran ’s nach fhaodar fiù an cluinntinn ach le chead-san agus an uair a bhios esan a làthair. An cultur cho faisg air a bhi air a chàradh ’s gun cùm leanabachdas aon duine cuid a chòmhradh deireannach an easlaintich bhuainn. ’Sann a tha mi dhut a thaobh ’s mar tha chùis air dùnadh a-steach.

Agus ’se rud, a Dhòmhnaill Iain, a bheil gu leòr air fhàgail ’son cùisean a thoirt gu chéile, ach a-mhàin gun toir sinn gu chéile iad ’son beagan neart dhuinn fhìn, ’nar <eng>notebooks<gai> agus <eng>cassettes.<gai> [Chan eil mi dol a-steach an dràsda do’n cheist nach urrainn dhomh tilleadh dhachaigh, is gu dé a dheanainn ged a thillinn, ’s ged a thillinn cha b’e tilleadh a bhiodh ann, ’s cha b’eilean mo thillidh eilean m’ fhàgail—agus a seòrsa <eng>crap<gai> sin, a chluinneas tu anns an Abbotsford agus a chì thu ann an <eng>reviews<gai> Gairm neo <eng>reviews<gai> air <eng>reviews<gai>: reviewig thusa mise ’n diugh ’s reviewigidh mise thusa màireach. Tha thu a’ bruidhinn air gròbadh.]

Oir ’se car a’ bhramain nach eil tighinn-còmhladh air a bhi anns a’ chùis gus bi am bì. Tha sinn nas fheàrr air a bhi ’g obair ann an uaigneas, oir tha sinn uabhasach math air ar mealladh fhìn g’eil a’ rud a tha sinne ris fèir <eng>unique<gai>. Nach eil duine a tha ri leughadh Ulysses agus Prufrock ach sinn fhìn. Tha tlachd ann a bhi fighe bhriathran Gàidhlig ’s a’ cleachdadh smuaineachadh is modh deanamh a thog thu bho Pound no Graves, anns an uaigneas. Ach saoilidh mi gur e seòrsa eile de bhàs a tha seo dhan a’ chultur, ’s tu cladhach do tholl fhéin—a dh’aindeoin cho loinneil ’s gu snaigh thu e.

Oir tha an comas againn cuideachd a bhi air ar beò-ghlacadh le aon rud (gus a fas sinn sgìth dheth, oir ’se cuideachd ar gnè a bhi ri cur cruinne-char nuair is lugha bhios dùil ris): seach nach eil móran dhathan ’nar bogha-froise théid sinn tric anabarrach fada air adhart le rud sam bith air an cur sinn ar n-aghaidh. Le dìth nan dathan tha sinn cuideachd dualtach greimeachadh brais ris a’ Leabhar no ris a’ Bhotal a théid a thairgse dhuinn, oir tha cobhair obann anns gach té. <eng>Instant<gai>-càirdeas (<eng>cf. Nescafe<gai>): ann am priobadh na sùla thathas gad iadhadh le crathadh spòig is clapadh droma (có thuirt “dùirn”).

Cha chreid mi nach robh sinn a’ bruidhinn mu thràth air an


[TD 341]

dìth taisealachd agus cion cinnt asainn fhìn a tha an dòigh-togail a’ fàgail oirnn mar dhìleab: cho buileach lapach ’s a tha an <eng>self-concept<gai> againn, dhòigh ’s nach coisich sinn fiù tarsaing rùm gun ar glùinean a bhi lùbadh (cuid nas miosa na cuid eile), dhòigh ’s nach eil sinn <eng>programmed<gai> gu deanamh càirdeas seasmhach ri daoine eile, neo gu seasamh an aghaidh dì-molaidh bho thaobh eile. Oir ’se na h-aon mhodhan a bheir dhuinn comas gu fàs ann an cleanmhas ri daoine eile, agus seasamh an aghaidh cruadail is ana-cothrom. Far nach eil na modhan sin air an toirt gu ìre, lìonar a’ bheàrn le <eng>‘instants’<gai> man leabhar is botal is <eng>anti-depressants.<gai>

Agus sin gar toirt a-rithist gu oideachadh is òige. A réir <eng>gnome<gai>-inntinn Geneva ’se na dòighean a thogas iad gu processadh an t-saoghail ’nan òige a leanas ris an òige (cf. an dealbh). ’Se sin a tha ga fhàgail cho buileach deatamach gun toir sinn cothrom dhaibh rudan tlachdmhor is inntinneach a bhi aca ’nan cànan fhéin eadhoin roimh aois na sgoile; oir mur a toir, faodaidh sinn ar <eng>‘compulsion’<gai> a chur leis a’ chreig. Mur eil ùidh againn is càil ga fhaighinn troimh chànan chan fhiach i buadraigeadh rithe

[Sanas]


[TD 342]

’s cha tug <eng>compulsion<gai> a-riamh ach sgàig is fuath ’na lùib. Theab <eng>compulsion<gai> is droch theagaisg sgàig fhàgail again fhìn do’n Ghàidhlig nach fhaighinn seachad air. Ach ’se tha sin ach litir eile.

Tha <eng>luxuries<gai> againne mar inbhich aig an aon àm ’s a tha sinn a’ fàgail fàsach aig a’ chloinn. Sinne le leabhar ùr Gàidhlig gach dàrnach a mìos, ’s iadsan a’ call cothrom fiù leughadh coimhlionta a thogail le nach eil sinne ’s ar seòrsa a’ deanamh oidhirp ach ma-làimh air cruthachadh saoghal dathach tarraingeach dhaibh ’nan cànan fhéin. ’S feumaidh rudan a bhi tarraingeach ma tha iad gu bràth ri dol a shealltainn riutha leis an aon inntinn ’s a tha aca do rudan tarraingeach, dealbhach eile. Tha a’ chlann ann a seo a’ coimhead oirre an dràsda mar chainnt a th’ aig na cailleachan airson a bhi mach air an t-siataig, agus a’ chainnt anns a bheil Seumas Beag sgrìobhte. Dé mar a chòrdadh sin riut fhéin, ’na do shuidhe le do Thoinneamh Diomhair agus leabhar Iain Mhoirich. Dathan gu leòr agadsa a-nis, ach cuimhnich nuair a bha thus coiseachd troimh an fheur fhada suas gu sgoil an Tairbeart agus gu dé a bh’agad ’son a leughadh (cf. Sradag/Sruth) ’s chan eil Hearach beag a’ là an diugh dad sam bith nas fheàrr dheth, ach gu bheil Jackanory agus Star Trek aige ’son a mhacmeanmna a chur ’na sradagan tarsaing na luich.

“Tha Loch Ardhàsaig ’na chadal suain . . .” ’N ann air son siud a fhuair thu ’n crùn? Eil e agad fhathast? Bu chòir dhut fheuchainn air Derick. Fear a b’fheàrr leam fhìn a rinn thu ’sann an Gaudie a bha e nuair a bha sinn ’nar n-oileanaich:

“Tha do shùilean a ghaoil mar na neons
A tha air bùth Isaac Benzies.
Bha.
Chionn ’s g’eil iad gorm
mar mo gheansaidh.”

Tha ’m feasgar a’ ciaradh orm a seo matha. ’S a’ mhòinteach ri fàs dorch. ’N robh Mac an t-Srònaich Hearach ann? Dh’fheumadh sibh bòbh-òbh a choireigin, ach ’s dòcha gur e na Leódhasaich a bhathas a’ mùighinn oirbh. Mac an t-Srònaich bochd ged a bhiodh e ri falbh na mòintich dà cheud bliadhna cha bhiodh e air deanamh na chuireadh ás a leth. Cha robh seanmhair nach fhaca air àirigh e, ’s cha robh mac bantraich (cf. triuir nighean a’ rìgh) eadar seo is Mangarstadh air nach do leum e le sgithinn ’son pigean uisge-bheatha na bolla mine. Ach ’s dìomhain dhomhsa sin a ràdh ri m’athair. Na chuala esan aig a’ <eng>Hydro<gai> aig bodaich Tholastaidh is Bhradhagair mu euchdan Mhic an t-Srònaich. ’S màite gur e <eng>myth<gai> dorchadais a bh’ann, ann an àm teanntachd is ainneirt, ’s gur e <eng>myth<gai> soilleireachd a


[TD 343]

th’anns a’ <eng>Mhegantic Outlaw<gai>—ged a thathas ag ràdh gu faca Fred MacAmhlaidh sealladh air anns a’ choille ghruamaich. Nach ann ás na Hearadh a bha MacAsgaill Mór? Am buineadh e do dh’fhear na bùthadh aig ceann a’ rothaid agaibh?

Mar sin leat an dràsda, a Dhòmhnaill Iain.

Fionnlagh MacLeòid


BALAISD

Sgialachd a sgrìobh Tormod MacLeòid (de shliochd Iain Uallaich) bho aithris Aonghais MhicPhàil ann an Arnoil Leódhais

BHA Iain Gearan agus a bhràthair Dòmhnall Gharaidh mic Iain Podge mac Dhòmhnaill ’ic Nèill air sguir de dh’iasgach an sgadain ann an Gallaibh agus bha iad airson aiseag fhaighinn dhachaidh do dh’Eilean Leódhais. Chaidh iad ann an eisimeil bàta a mhuinntir na Loch airson faighinn dhachaidh.

Dh’fhaighnich iad dh’an an sgiobair. Thuirt an sgiobair nach robh fios aige; chuir e a chomhairle ris an sgioba agus thubhairt iad: “Carson nach tobhair: ni iad balaisd.”

Fhuair sinn turas fàbharach tro Chaol Arcaibh, ach nuair a thainig sinn a-mach ás a’ Chaol shéid a’ ghaoth agus dhòirt an t-uisge.

Thòisich na daoine d’am buineadh am bàta ag iarraidh a-steach do dh’Ionar Thòrsaidh, agus thuirt Iain (am balaisd) riutha nach robh aobhar air bith aca a dhol a dh’Ionar Thòrsaidh. “Thoir dhomh fhìn greis dh’an a stiùir,” agus thug an duine dha an ailm le taing.


[TD 344]

Cho luath agus a fhuair Iain an ailm (1) thug e òrdugh tuilleadh aodaich a thoirt dha’n bhàta oir bha an aodach tuilleadh agus aotrom airson gun obraicheadh am bàta mar bu chòir dhi.

Shaoil an sgioba gu robh Iain ás a chiall agus thòisich iad ag iarraidh a-steach do Stromness. (2)

Dh’fhoighnich Iain dhan a’ sgiobair an robh e eòlach ann a Stromness. Cha b’urrainn dha dheanamh cinnteach gu robh. Chumar am bàta air a siubhal gu robh iad seach am Parbh, agus goirid an déidh sin rinn i turadh agus dh’ atharraich a’ ghaoth gu ’n iar agus fhuair sinn gréim air fearann Nis, agus chùm sinn gu deas ri fasgadh fearann Leódhais ’s an Rubha, ach cha robh sinn deònach dhol chun na Lochan agus chaidh sinn a-steach a Steòrnabhagh.

Nuair a fhuair sinn am bàta ceangailte ris a’ chidhe ann a Steòrnabhagh, dh’iarr mi air a sgiobair mo phoc a thogail thugam chun a’ chidhe, agus nuair a thug e dhomh am poc thug e taing dhomh agus thubhairt e, “Mura bitheadh tu bhiodh sinn ann an Ionar Thòrsaidh fhathast.” Fhreagair Iain, “Innsidh sin dhut gu robh na b’fheàrr na balaisd agaibh.”


NOTAICHEAN

1 Nuair a fhuair Iain an ailm ’na làimh dh’iarr e air Dòmhnall a bhràthair a phoc a thoirt a-nuas agus thug e aodach mara ás a’ phoc agus chuir e air e.

2 Nuair a fhuair Iain am bàta a’ siubhal mar a chòrd i ris dh’iarr e air Dòmhnall teatha a dheanamh. Bha pucas-nara aca le aran, ìm, càis, siùcar agus teatha. Nuair a ghabh Dòmhnall a theatha thug e cuairt air a stiùir fhads a ghabh Iain a theatha fhéin.

Nuair a dh’innis Iain an eachdraidh dhomh thug e dhomh mìr arain—min eòrna agus iuchar langa; bha an t-aran math dha-rìribh. ’Se bonnach iucharach a chanadh iad ris: aran eòrna agus iuchar langa no truisg.

[Sanas]

[TD 377]

An Sgeilp Leabhraichean

An Toinneamh Dìomhair. Le Murchadh MacPhàrlain.
(Gasaet Steòrnabhaigh. 1973. 85sg)

Tha cuid de na h-òrain aig Murchadh MacPhàrlain a tha iomraiteach o chionn grunnan bhliadhnachan, air sàilleabh seinn agus clàradh nan Oganach, ach tha feadhainn eile ann air an robh mise eòlach o chionn faisg air da fhichead bliadhna, leithid ’S fhada leam an oidhche gheamhraidh agus Socair ort, a Dhòmhnaill, seall!, òran air a robh an t-séisd againne ‘Oir chan eil dùil ’am bhi beò,’ ged a chì mi nach eil sgeul air an t-sreath sin san leabhar. Rinn an sluagh dhaibh péin an t-òran ’S fhada leam an oidhche gheamhraidh cuideachd, le cruth no rann no dhà nach eil idir anns an leabhar, as bith có rinn iad. Tha cuid de na h-òrain sin a tha a’ tighinn beò anns an t-seinn, mar nach urrainn dhaibh air an duilleig fhuair, agus ’se sin an gnè dha bheil iad—gnè a tha iomraiteach is onaireach.

Tha móran de’n bhàrdachd aig Murchadh MacPhàrlain blàth-chridheach, tais, agus cuimhneachail air an àm a bh’ann, agus tha pàirt dhi a tha fìor mhath mar chuimhneachan — leithid Latha na Dròbh — ged a dh’fhaodadh i a bhi rudeigin bog mar bhàrdachd. Tha òrain eile ann a tha tais-mhaoth, leithid Bean an Iasgair agus An Seann Chù Bochd. Is dòcha gun deach pàirt dhiubh seo a chur ri chéile air sgàth daoine bhi sùileachadh tuilleadh bàrdachd bhuaithe: chan eil e air uairean furasda do bhàrd fantainn balbh aon uair ’s gun do choisinn e ainm. Agus saoilidh mi gu bheil òran leithid Duanag Bleoghain a’ tighinn am bith anns an dòigh sin cuideachd, òran air a dhèanamh a dh’aon ghnothaich, mar atharrais air seòrsa òrain a bh’ann, agus a bha nàdurrach ’na àm fhéin.

Tha dòigh eile aig a’ bhàrd, agus ’se sin dòigh an t-searmonaiche. Chì sinn an deigh seo anns na h-òrain Am Botul ’s am Misgear, agus Nuair a dh’fhàsas tu mór, agus Gnè a’ chogaidh. Tha e nàdurrach gum biodh an dòigh seo aig a’ bhàrd ann an comunn a tha an urra ris airson earail cho math ri oideachadh agus fealla-dhà.


[TD 378]

Chan eil e furasda do bhàrd an là-an-diugh fhios a bhi aige có tha ’n urra ris. Agus a rèir a bhreithneachaidh air a’ cheist sin (cuide ri rudan eile) nì e bàrdachd de sheòrsa seach seòrsa. Chì sinn cho math ’s a chaidh le Bàrd Mhealboist ann an trì seòrsachan bàrdachd: a’ bhàrdachd a dh’fheumas a bhi air a seinn; bàrdachd éibhinn (leithid Oran do Bhobaigeadh agus Aithris (Chicago, 1924); agus bàrdachd dhriùiteach a latha fhéin. Tha aon eisimpleir anns an leabhar seo de’n t-seòrsa mu dheireadh: Mar a chailleadh an Iolaire. Gun teagamh sam bith ’se seo an t-òran as cumhachdaiche agus as drùitiche anns an leabhar. Tha e fada air thoiseach air càch, a’ nochdadh deagh ghibht sgeulaiche, comas cainnt, agus mac-meanmain. Tha 320 sreath ann, ach cha sgìthich duine ga leughadh. Tha mi deanamh dheth gur h-e seo an t-òran a chumas ainm Mhurchaidh MhicPhàrlain air chuimhne.

Tha an leabhar air a dheasachadh gu cùramach le Alasdair MacAsgaill.

R. McT.

[Sanas]


[TD 379]

Taghadh bho Sgriobtiurean Creidimh nam Bahà-i
(Gasaet Steòrnabhaigh. [1973]. Gun phrìs)

Tha na Bahà-i air a bhi a’ cur chriomagan Gàidhlig do’n phàipear an dràsda ’s a rithist, agus chuala mi uair ann a Steòrnabhagh nach robh iad fada anns a’ bhaile mus do chuir iad eòlas air obair A’ Chomuinn Ghaidhealaich. Bha iad coltach ri misionaraidhean eile: a’ fiachainn ri iad fhéin a dheanamh suas ri sluagh an àite. Tha iad a nis air ceum beag eile a ghabhail air an t-slighe sin, le taghadh dhe na sgrìobhaidhean aig na fàidhean aca a chur an Gàidhlig agus an clò. ’Se Baha’u’llah agus ’Abdu’l-Baha na h-ainmean a th’orra, agus ma tha a’ Ghàidhlig trom air na cromagan, tha cànan nam Persianach nas truime buileach. Tha e coltach gun do chaochail am bodach ann an 1892, agus tha an leabhar ag ràdh gun do “chomharraich E A Mhac ’Abdu’l-Baha, mar an aon fhear comasach air A’ Sgriobtuirean a mhìneachadh.” Bha dùil agam leis a’ chiad shealladh gur h-e mo sheann charaid, E á Garrabost, a bha seo — cion na tuigse. Ach is dòcha gur h-e rud ciallach a th’ann bacadh mar seo a chur air mìneachadh na fìrinn. Tha am fàidh ag ràdh ann an àite eile (d. 25) “Is e brigh creidimh teircead bhriathran agus lionmhoireachd ghniomharan, esan aig am bheil barrachd bhriathran na gniomharan biodh fios agaibh, gu fìrinneach, tha a bhàs nas fhearr na a bheatha.”

’Se Gàidhlig a’ Bhìobuill a tha seo, ged nach eil an gràmair buileach cho math aig na fàidhean ùra, agus ged nach eil iad cho math air dearbhaidhean a’ chlò a leughadh. Tha sinn an dòchas nach eil an sin ach peacadh beag, ged as e peacadh a th’ann gun teagamh, as bith dé ’n creideamh do’m buin duine.

Chan eil guth air Crìosd anns an leabhran — cha bhiodh sùil ris a sin.

PEACACH.

[Sanasan]


[TD 380]

[Sanas]


[TD 381]

<eng>Ned Thomas: The Welsh Extremist
(Y Lolfa. Talybont.<gai> 1973. 40sg)

’Sann anns na trì no ceithir a bhliadhnachan a chaidh seachad a chuala a’ mhór-shluagh, taobh a-muigh na Cuimrigh, móran sam bith mu na Cuimrich agus an cànan, agus gu h-àraid mu’n t-strì a tha daoine a’ deanamh gus an cànan fhéin a chumail slàn fallain agus a’ fàs an àite bhi a’ crìonadh. ’Se a b’aobhar do’n eòlas seo sgaoileadh cho farsaing gun do rinn <eng>Cymdeithas yr Iaith<gai> (Comunn na Cànain) gearain follaiseach aig an àm a bha am Prionnsa Teàrlach (Carlo) ga shuidheachadh ann an Caernarvon ann an 1969. Agus mu’n àm sin agus ’na dhéidh rinn na Cuimrich othail mu shoighnichean rathaid, gam peantadh ás ’s ga leagail sìos. Rinn buidheann eile othail ann an cùirt lagha an Lunnainn (àite naomh). Agus chaidh feadhainn do’n phrìosan air sgàth an cànain. Chuir sin Vietnam agus Biafra òirleach no dhà sìos air an duilleig son là no dhà. Ach mar as trice, eadar seòladh is siùrsachd, stailc agus teine, prìsean is tuarasdal, cha bhi cànan nan Cuimreach, no cànan nan Gàidheal, air duilleagan nam pàipearan. ’Se sin a chuir an inntinn Ned Thomas leabhar beag a sgrìobhadh anns a’ Bheurla, a ruigeadh, is dòcha, air cùl nan dorsan is nan inntinnean dùinte.

Tha an aon seòrsa dùnadh air dorsan is inntinnean ann an Albainn a thaobh na Gàidhlige, agus aig an aon àm seòrsa de bhàigh gun tuigsinn. Is dòcha gur h-fhiach na dorsan sin a bhi bualadh orra. Mas fhiach, ’se fear-tagraidh comasach, ealanta a th’ann an Ned Thomas: Sòisealach a tha eòlach an Lunnainn, san Roinn-Eòrpa (san Ruis a-measg àiteachan eile), fear a bhuineadh do’n Chuimrigh ’s a thill thuice, agus a nis fear-deasachaidh <eng>Planet<gai>.

Tha e a’ fiachainn ri dealbh a thoirt dhuinn air dé tha tachairt sa’ Chuimrigh aig an àm seo, agus air na daoine a tha no a bha a’ dìon an cànain agus an dùthaich bho chlaoidheadh. Tha mi smaoineachadh gu bheil e a’ cur solus air iomadh ceist. Bidh daoine tric a’ faighneachd mu’n diofar a th’eadar Alba is a’ Chuimrigh mar nàiseanan, agus tha e a’ cur a chorraig air mar seo:

<eng>“For centuries the Welsh identity has not been political or institutional but linguistic and literary, and in the last two centuries religious.”<gai>

Agus tha e a’ cur nar sùilean nach e glé thric na stéidhichidhean móra leithid an Eisteddfod a tha a’ cunntadh ann am beatha sluaigh, ach na h-òrain, na sgrìobhaidhean, an co-chomunn agus an gràdh (dha chéile, do’n dùthaich, do’n dualchas) a tha a-measg dhaoine.

[TD 382]

Tha a dhàimh do phrionnsapalan Sòisealach a’ nochdadh glé thric anns an leabhar, ged a tha e uair is uair a’ toirt tarraing air cho nàimhdeil ’s a tha cuid de na buill-Pàrlamaid Laborach do strì luchd na cànain. Tha caibideil air leth aige mu ghrunnan beag de sgrìobhaichean Cuimreach, leithid Gwenallt, Saunders Lewis, Kate Roberts agus D. J. Williams. Tha e a’ toirt inbhe mhór do Saunders Lewis, mar a tha nàdurrach, ach saoilidh mi gu bheil e nas fhaisge, ann an co-fhaireachdainn do Gwenallt:

<eng>“How suddenly illuminating it is for a Welshman to find that here, in what is outwardly a rotting province of post-imperial England, the tragedy of European socialism has been experienced and formulated in our own idiom. Here Gwenallt seems to join hands with the Silone who left the Abruzzi to follow international Communism, and eventually came back from the theories to his original humanitarian impulse and to write about the society he knew.”<gai>

Ann a bhi a’ sgrìobhadh air obair <eng>Cymdeithas yr Iaith<gai>, tha e ag ràdh:

<eng>“The real division is not between people who speak or do not speak the language, but between those who have the will to make bilingualism succeed, and those who make what concessions they have to but lack the imagination to envisage anything basically different from the present situation.”<gai>

Beachdaich air a’ phìos mu dheireadh an sin, agus smaoinich air an luchd-teagaisg, na comhairlichean siorrachd, Bòrd Leasachaidh na Gaidhealtachd, luchd nam pàipearan ’s an réidio ’s an telebhisean: sin agad an galar a tha gan léireadh, ach fear ás a’ cheud.

Tha caibideil aig Thomas air Craobh-sgaoileadh cuideachd, agus shaoileadh tu gur h-ann mu’n Ghàidhlig a tha e a’ sgrìobhadh:

<eng>“Television brings straight into the home the anglicizing forces of the official world and brainwashes children out of their native tradition under the eyes of their parents.”<gai>

Sin anns a’ Chuimrigh, far a robh eadar trì uairean deug agus ceithir uairean deug de telebhisean Cuimreach aca, chan ann sa’ bhliadhna, no anns na deich bliadhna, ach anns an t-seachdain.

Duine sam bith tha gabhail gnothaich ris a’ Ghàidhlig anns an t-saoghal a th’ann, b’fheàirrde e gu mór an leabhar beag seo a leughadh.

R. MACTHOMAIS.
