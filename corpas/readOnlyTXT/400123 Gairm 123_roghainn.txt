[TD 215]

AN SREATHART
le Sìne NicFhearghais (Ard-sgoil Ile)

Stad mi mo chàr-dealain. Chaidh mi a-steach don oifig. Os cionn an dorais, bha CEARN 1958567. An raoir, chaidh mi don leabhar-lann. Bha mi a’ leughadh anns an <eng>teletext<gai> gum b’e cearn 1958567 sgìreachd Chill Mheanaidh anns an t-seann saoghal. Is toigh leam a bhith ag ionnsachadh mun an t-seann saoghal. Anns an oifig, thug mi mo mhasc ’s mo dheise phlastic dhìom. Bha iad airson dìon.

Thog mi an telefon-dealbh agus bhrùth mi na putain.

“Hello, ’seo CRERAN, An t-Ard Innleadair. Cearn 1958567”

“Hello . . . e . . . tha mi a’ dol a chur iongnadh ort. A bheil thu deiseil?”

[TD 216]

“Tha . . . ” Bha an Comanndair ’na shuidhe anns a’ chathair mhòir.

“Uill, an-diugh an uair a bha mi ann am B29 chunnaic mi a’ chiad feur! Mu dheireadh thall am feur ùr a’ cinntinn troimhn ghrunnd! Cho toilichte ’s a bha mi a’ faicinn a’ chiad feur!”

“Glè mhath! Tha e tràth. Smaoinich sinn gum bitheadh e deich — mòran bhliadhna fhathast . . . ”

“Tha a h-uile rud uaine a-nis. Bha an grùnnd ag atharrachadh bho dhubh-marbh gu uaine, soilleir beò. Agus thòisich gucag nan duilleagan tighinn beò air na meanganan . . . ”

“Is dòcha gum bheil e tràth oir tha cearn 1958567, B29 anns an iar ri taobh na mara.”

“Is dòcha . . . O Chomanndair! Am faod mi dol a-mach?”

“Chan fhaod!” Sheall mi anns an sgàthan. Bha greann air aodann.

“Bithidh e cunnartach. Na rach a-mach idir!”

“Ceart . . . ” Rinn mi osnadh agus chuir mi an telefon-dealbh sìos.

Thog mi mo shùilean agus sheall mi a-mach air an uinneig mhòir phlastaic. Chithinn am feur ùr a-measg taighean-falamh an t-seann bhaile. Bha na taighean-falamh dubh leis a’ cheò. Smaoinich mi mu na daoine a b’ àbhaist a bhith a’ fuireach anns a’ bhaile o chionn fhada. Chaidh am marbhadh anns a’ chogadh . . . .

Sheall mi mun cuairt an rùm, le a chòmhnaird-àirneis gloinne, na sgàthanan air ballaichean. Co ris a bha e coltach anns an t-seann saoghal? Bha fhios agam mun fheur, mu na dìtheanan ’s na craobhan. Leugh mi mu na daoine a’ faireachdainn na gaoithe a’ sèideadh air an gruaidh anns an <eng>Oracle<gai>. Cha robh mi a’ tuigsinn sin . . . Air uairibh, bhithinn a’ dol don uinneig phlastaic ’s a’ sealltainn a-mach. An robh an saoghal na b’fheàrr na bha e roimhe? Bha beatha furasda a-nis. B’e saoghal gun tinneas na bàs a bha ann. Ach chan urrainn dhuinn dol mach às an t-saoghal phlastaic.

Ach bha mi ’g iarraidh dol a-mach. Bha mi ag iarraidh faireachdainn na gaoithe a’ sèideadh air mo ghruaidh. Chuala mi an Comanndair “Na rach!” Ach a dh’aindeoin sin, dh’fhàg mi an oifig agus chaidh mi ’nam chàr dealain ri taobh nan craobhan a bha a’ fàs a-rithist. Chaidh mi a-mach gun Mhasc. Bha mi a’ faireachdainn nan uspagan air m’aodann. Agus abair faireachdainn! Cha robh e cunnartach. Cha do mharbh e mi. Choisich mi mun cuairt. Bha a’ ghrian a’ deàrrsadh air mo cheann gu blàth. Ach sin, rinn mi srèathart . . . . . . . .

[TD 226]

AINMEANNAN AITEAN ANN AN SCALPAIGH
le Dòmhnall R. Moireasdan

Ann an Iris-leabhar Eilean Scalpaigh 1982 thug mi iomradh goirid air ainmean àite ann an Scalpaigh. A-nise feuchaidh mi air streath ainmeannan a thoirt am follais an seo mar a tha iad sgrìobhte, clò-bhuailte air an iùil-chairt, iùil-chairt Scalpaigh 2905 (<eng>East Loch Tarbert surveyed by Lt. F. W. L. Thomas, R.N., assisted by W. T. Clifton, 2nd Master, 1857<gai>).

Faodaidh sinn tòiseachadh aig (1) Aird-an-aiseig, an t-ainm air a tharraing o aiseig a bha aig an àite seo; (2) ’s mar an ceudna a-rithist, Geo’-an-Aiseig anns an Aird seo, aiseig eadar am pìos seo de chaolas Scalpaigh agus an Caolas (Kyles Scalpay) air tìr-mòr na Hearadh; (3) Slocan Dubha ri cladach a’ chaoil, agus (3[a] ) ‘<eng>Bull Cove<gai>’ anns a’ Bheurla mar a tha e air an iùil-chairt (Geodha Tairbh mar a their sinn ann an Scalpaigh fhathast; bhiodhte ’g aiseig tarbh aig neo faisg air a’ gheodha-sa); (4) Port-na-Geilltinn: tha aiseig an eilean mar a tha i ’n diugh (1982) a’ falbh o lamraig aig an àite seo: aiseig fo chòir Mhic a’ Bhriuthainn; (4[a] ) <eng>Round Heap<gai>, Ta Reamhar mar a theirear an-diugh cuideachd (1982); nach saoileadh sibh gum b’e Tòin Reamhar bu fhreagarraiche an car eadar-theangachadh na Beurla?; (5) <eng>Berry Cove<gai> (Geodha-na-Cnuimhseag); (6) <eng>Gravel Beach<gai> (Mol-na-Geodha-Ruaidhe mar a theirear leinne); (7) Acarsaid Fhalaich; (8) Ard Riabhach; (9) Bogha Ard Riabhach (10) <eng>Bell Rock<gai> (Bogha Bell); (11) Scoravick; (12) Sgeir More; (13) Greinem; (14) <eng>Pigeon Cove<gai> (Geodha-nan-Calman); (15) Ramerigeo; (16) Geo-an-Ear; (17) Glas Eilean; (18) <eng>Glebe Rock<gai> (Bogha-na-Glìoba?); (19) Rubh’-an-Eòrna; (20) Sgeir a’ Ghobha; (21) Trilleachain Rk; (22) Lodain Rk; (23) Meall Challibost; (24) Ceann-a-Bhaigh; (25) Moll-a-Ghoill; (26) Stilamair; (27) Sgeir Griadach; (28) Hamarsey; (29) Or Eilean; (30) Airdseadanish; (31) Bagh Aird Sheadhanis; (32) <eng>South Harbour<gai>; (33) <eng>Boundary Rock<gai>; (34) Scalpay Ho; (35) Raarem; (36) <eng>Chapel Pt(?)<gai>; (37) Mol Ban; (38) Sgon Rossay; (39) Rossay; (40) Sgeir Braigh More; (41) Stiughay na Leum; (42) <eng>Dairy Maid’s Beach<gai>; (43) Stiughay; (44) Maclean Rk; (45) <eng>Plump Head<gai>; (46) Sgeir Reamhar; (47) Glas Ids; (48) <eng>Sheep Pen<gai>; (49) Fuaim-an-Tolla; (50) <eng>White Cliff<gai>; (51) Creag-na-hallaire; (52) Bagh-na-muice; (53) Eilean-na-Praise; (54) Macqueens Rk; (55) <eng>North Harbour<gai>;

[TD 227]

(56) Coddem; (57) Ceann-a-Bhaigh; (58) Loch an Duin; (59) Cnoc-na-Croich; (60) Ben Scoravick 334; (61) Ben Scoravick <eng>South<gai>; (62) <eng>Sound of Scalpay<gai>; (63) Braigh More.

Seo a-nis mar a chaidh agamsa air na h-ainmeannan a thogail mar a tha iad air an iùil-chairt.

Tuigear gur ann an Gàidhlig tha chuid as motha dhiubh air an aithris leinn an-diugh mar a thuirt mi roimhe seo. Tha feadhainn dhiubh aig a bheil freumhagan anns a’ chainnt Lochlainnich, agus tuigidh sinn o na sgoilearan a tha comasach air mìneachadh a dhèanamh air cruth no freumhag ann a facal nach eil sin cho furasda ’s a shaoilear do bhrìgh atharraichean a thàinig ann am facail a-nuas na bliadhnachan.

Seallamaid air na facail a th’againn an seo. Mar a shaoileas mise feumaidh nach robh tomhais mhòr eòlais aig na fir a bha dèanamh suas a’ chairt-iùil air Gàidhlig. Mar an robh Gàidhlig aca nach dòcha gu feumadh iad a bhith ceasnachadh sluagh ionadail an àite mu na h-ainmeannan, dè a’ chiall a bh’aig an ainm ud ’s an ainm ud eile, ciamar a bha e air fhuaimneachadh.

Tha facail ann math-dhaoite agus bha iad air am breith ann an aosmhorachd, is tha iad oirnne ann an ceothaidh. Ach tha mòran dhe na facail cumanta gu leòr ’s chan eil e glè dhuilich an ciall a thuigsinn.

Gu bhith a’ cuideachadh an leughadair chuir mi faclan no ainmean eadar chamagan gu foillseachadh mar a tha na h-ainmeannan air an cleachdadh. Is neònach leamsa gu h-e <eng>Bull Cove<gai>, ann am Beurla, a thugadh air a’ gheodha-sa an toiseach. Chan eil mi smaoineachadh gum b’e <eng>Pigeon Cove<gai> an t-ainm a bha air an àite an toiseach a bharrachd. Bha agus tha fhathast tha mi ’n dùil calamain gu leòr a’ tadhal anns a’ gheodha seo. Bheir eadhon nì mar prais ainm air eilean, mar ann an Eilean na Praise: bhiodh eathraichean iasgaich a’ tadhal ann agus a’ cairteadh, co-dhiù a’ sgaoileadh, lìon uaireigin air an eilean-sa, bhiodhte cleachdadh prais gu bhith leaghadh na cartach.

A thaobh Raarem agus Coddem, a-rèir mar a tha mi a’ tuigsinn aig a’ cheart àm seo gheibhear ainmean dhen t-seòrsa seo air frith-eileanan ann am beul acarsaid. ’Se ainmean Lochlainneach a tha seo a-rithist, agus feumaidh sinn am fàgail aig na sgoilearan aig a bheil sgil anns na gnothaichean sin.

[Sanas]

[TD 232]

ROGHAINN
le Eilidh Watt

Ged nach bu mhath a cion foighidinn a shealltainn, mar nach bu mhath faireachadh sam bith a shealltainn, cha duirt sin nach tàinig luathachadh air cridhe Màiri, a bha a’ feitheamh ri Iain, nuair chual’ i fuaim aig gliogan an dorais. Bha uair, air saoghal eile, dòcha dà cheud bliadhna air ais, gun rachadh tè bha’n suidheachadh Màiri, a’ feitheamh ri leannan, far an robh sgàthan gus faicinn gun robh a falt is a còmhdach gu grinn. Ach air cho fad is gun robh i a’ feitheamh cha do chuir Màiri meur ri dual fuilt is cha do shlìob i lurc às a gùn. Bha fios aice gun robh am falt tiugh, bàn, air a rèiteach le fear deasachaidh fuilt air leithid a dhòigh is gum fanadh gach dual lìomhta mar dh’fhàg e e gus an cuireadh e air dòigh e a-rithist. Bha fios aice nach tigeadh lurc no roc ’na trusgan snasail; bha fios aice cuideachd gun robh a h-uile tè de h-inbhe mar bha ise.

Bha a’ chosag anns an robh i feitheamh ri Iain air a h-uidheamachadh gus ìre bhig mar a bha gach cosag eile anns an togalach mhòir anns an robh i an ceartuair a’ cur seachad a h-uairean saora le toil fhèin: bha an fheadhainn a bha ri sgrùdadh gnath-eòlas an t-sluaigh air tighinn gun cho-dhùnadh, an aghaidh an càlach, gun robh daoine na b’fheàrr ann an iomadh seadh, nam faigheadh iad a bhith ’nan aonar airson cuid den latha. Cha robh a h-uile duine a’ faotainn cothrom no cead a bhith leis fhèin ach bha’n fheadhainn a bha san t-sreath aig Màiri is aig Iain a’ faotainn cead ged dh’fhaodadh an cead sin a bhith air a thoirt bhuapa ma bha luchd an ùghdarrais den bheachd gum bitheadh sin gu barrachd buannachd don Chomann.

Is e air an fhosglan, b’e cead tighinn a-staigh ris an robh Iain a’ feitheamh is cha b’ann bho Mhàiri a thigeadh an cead. Os cionn gach doras bha inneal a thogadh dealbh de gach neach a thigeadh neo dh’fhalbhadh. Chaidh seo a dhèanamh an toiseach chionns gun robh a leithid de mhurt is de leòn air a dhèanamh air Talamh is gun robh na Cinn-buidhne airson cùnntas a bhith aca air a h-uile duine is càite an robh e aig gach àm. Ged nach robh murt a dol a-nis, chionns gun robh fearg is eud is saobh-nòsan fo cheannsal mar bha gach faireachadh eile bu mhath leis na Cinn-comainn fios a bhith aca air gach gluasad. Ged

[TD 233]

bha Màiri air bheag-foighidinn bha fios aice gum b’ann airson a math fhèin a bha gnothaichean air an riaghladh mar a bha iad is cha do ghluais i an coinneamh Iain.

Thàinig Iain a-staigh is thuirt Màiri, is i a’ cur meur air putan sa’ bhalla, “Tha deich mionaidean fichead againn mun tog an t-inneal ar guthan a-rithist is na cuireamaid gin dhiubh gu mì-fheum. Tha naidheachd mhath agamsa. Ciamar a chaidh dhutsa?”

Chaith Iain leth na mionaide a’ coimhead mun cuairt, a’ beachdachadh air cho freagarrach, deiseil, is a bha a h-uile nì mun do choimhead e air Màiri, boireannach a bha, ar leis, a’ nochdadh ’na pearsa chumachdail gach beus a bu mhiann le fear: bha blàths fala a’ cur a dhreach taitneach fhèin air aodann cho mìn, ciùin, ri aodann ìomhaigh mhàrbhail. Bha mòran tìde ri dhol seachad is b’ann air saoghal eile a bhitheadh e mun do thuig e gun robh an t-aodann seo mar aodann an ùir mhairbh anns an robh an t-anam air ùr thriall.

Air a son-se chunnaic i ann an Iain duine eireachdail a bha làn fhreagarrach air clann a ghin. Mar sin chuir e iongnadh oirre, nuair a fhreagair e a ceist, ged nach robh dìteadh don luchd-eòlais ri bhith air aithneacheadh ’na ghuth, gum be thuirt e, “Ged nach do dhiùilt iad gu tur cha d’fhuair mise cead. Tha agam ri dhol air beulaibh an triùir as àirde sreath den fheadhainn a tha ri mìneachadh-inntinne. ’Sann aca a tha ’m facal mu dheireadh.”

Choimhid Màiri air le fiamh an iongnaidh ach lean e air, “Tha mi tuigsinn gun d’fhuair thusa cead?”

“Fhuair,” thuirt Màiri, “ach dè dha sin mur d’fhuair thusa cead? Am bheil amharas agad carson?”

“Tha bodhaig agam a tha gam chur anns a’ chiad sreath is tha buaidheannan inntinne agam a tha comasach. Chan eil mi a’ dèanamh uaill asda oir chan eil agam ach mar chaidh a dhealbh dhomh a-rèir feum a’ Chomainn. Ach . . . ” is thàinig stad ann.

“Dè mar sin an easbhaidh a th’annad?” thuirt Màiri.

“Dòcha nach do mhìnich mi m’obair riamh dhut oir tha obair nan ceallan dùinte bho chèile is gun fhios ach aig an Ard-Luchd-Stiùiridh air dè tha dol air am feadh uile. Ged is ann ri clann a tha ar n-obair le chèile chan ionnan ar n-obair. Tha thusa ag àrach is ag ionnsachadh clann a rugadh don t-sreath as àirde ann an gnàth-mhodhan a’ Chomainn. Ach tha mise a’ sgrùdadh clann a rugadh anns an t-sreath as ìsle is clann a rugadh gun chead a’ Chomainn. Tha mi gan dearbhadh, a chur deuchainnean orra, is fìos agam gum feumar cur às do mhòran dhiubh mur eil iad comhlionta — is a sin coimhlionta a-rèir a’ Chomainn. Mar tha fios agad chan eil e ceadaicte dhuinn gum fuiling iad cràdh neo idir gum bitheadh iad air an lèireadh le pian air sgàth am barrachd eòlais ach chan eil feum orra. Chan eil iad ach ’nan ceapan-tuislidh.”

“Ach, arsa Màiri, “bha amharas againn uile gum b’ann mar sin a bha,

[TD 234]

ach airson math a’ Chomainn. Dè dh’atharraich d’inntinn dut?”

Thug Iain sùil fhada oirre mun do fhreagair e i. “Chaidh m’àrach ann am beusan is ann am beachdan a’ Chomainn is cha do chuir mi teagamh annta, ach, bhon thàinig an dòchas thugam gun gininn fhìn is tu fhèin clann, dh’atharraich mo bheachdan. Chan eil an t-aon chinnt agam is a bh’agam. Chan urrainn duinn ar beachdan, air cho falaichte, dìomhair, is gam bì iad, chan urrainn duinn an cleith bho na h-innealan tomhais. An lùib sin . . . , ach cha dug iad binn fhathast.”

Bu ghann a stad a bhruidheann gus an dàing gliog air an inneal a bha togail nan guthan a’ toirt rabhadh gun robh i ri h-obair a-rithist. Cha robh ach còmhradh goirid eatorra ach gun duirt Màiri, “Cuimhnich Iain, nach eil mis’ a’ cur nì às do leth. Ma tha easbhaidh ann is e an criadhadair is chan e a’ chriadh anns am bheil coire.”

Bha e ga tuigsinn is gheall e tighinn aig an ath chothrom.

Cha do ruith mòran ùine gus an robh Iain a-rithist air fosglan an dorais ach feadh na h-ùine sin bha e a’ coimhid thuige is bhuaidhe, a’ dèanamh na b’aithne dha de dhealachadh air a shuidheachadh fhèin is suidheachadh a shinnsir. Chionns gun d’rugadh aon chòig linn bho dh’ fhàgadh Talamh is a stèidhich daoine iad fhèin air Talur cha robh nis neach ann a dhearbh dha fhèin dè seòrsa beatha a bh’aca air Talamh. Air chùl sin cha robh na Seanairean am beachd gun robh dad tuilleadh ri ionnsachadh le bhith a’ cumail cuimhne air an dòigh beatha sin. An cois a bheachd sin cha robh beul aithris ’nam measg, ach lean cuid de na beachdan is na cleachdannan riutha oir bha mòran air Talamh a bha taitneach. Bha dàimh aca fhathast ri Talamh is bha dòighean aig cuid aca a bhith faicinn dè bha dol air Talamh. Bha eachdraidh sgrìobhte air clàran is cead aig còig anns gach linn èisdeach riutha nam b’àill leotha. B’e luchd stiùiridh a bh’annta a bhitheadh a’ cur sgeuman ùra air bonn.

Bha rud eile ann ach bha e ceilte bhon mhòr-chuid.

Nan robh e ’m beachd gun robh dòigh aige air adhartas a thoirt air beusan is dòigh beatha air Talamh roghnaicheadh neach an dràsda is a-rithist a dhol gu Talamh; air cho cruaidh, àmhgharach, is gum bitheadh slighe air Talamh, gus am fuasgladh am bàs iad, cha robh dol às aca aon uair is gun d’rinneadh roghainn. Ged bu tearc an neach a roghnaicheadh dol gu Talamh bha iad ann oir thigeadh ‘<eng>throwbacks<gai>’ am bàrr an dràsda is a-rithist oir cha robh dòigh ach a bhith cuidhte den dualchas. Bha cuid de na ‘<eng>throwbacks<gai>’ sin air an robh meas mòr oir ged bha sìol air a thaghadh, aig àm, thigeadh leanabh aig an robh gibhtean a bha ga chur ann an sreath dha fhèin. An uairsin bha na riaghaladairean a sceumachadh dè ’n toradh a b’fheàrr a gheibhte bhuaidhe. Ach nan robh easbhaidh anns an leanabh b’e bha sin ach rud eile. Agus cha b’ann le’n deòin a dh’fhoghluim muinntir Talur gun robh sliochd air a thogail le ’m pàrantan nàdurach na bu chothromaiche na ’n sliochd a rachadh àrach leis an Stàit air cho eagnaidh is gum bitheadh na mnathan altrumais.

[TD 235]

Ach cha do chuir nì dhe seo dragh air Màiri chionns nach do chuir i a riamh teagamh ann am foirfeachd a dòigh beatha. Chaidh i a chadal aig an àm àbhaisteach chionns gun robh an riaghaltas air dearbhadh gun robh feum air na h-aislingean a thigeadh an lùib cadal. Chionns nach robh Talur a’ tionndadh air crann-aisil bha solas na grèine a’ toirt fàs gun stad air measan is mar sin bha ’n treasa cuid den t-sluagh ’nan cadal is dà thrian ri obair is ri cleasan dhiabh pèin. Lean Màiri a cùrs is bha i a’ feitheamh ri Iain mar a gheall i.

Chaidh a’ bhinn an aghaidh Iain.

“Chan e gum bheil easbhaidh mhòr annad an ceartuair.” ars an t-Ard Sheanaidh ri Iain, “ach tha fiùran teòm-chridheach annad a dh’fhaodas fàs cho làidir is gun aom thu bhon t-slighe a thagh sinne dhut. Fo bhuaidh do bheachdan tlusail — ach mearachdach — faodaidh gun caomhainn thu a bheatha do leanabh anns am bi easbhaidh a mhilleas an stoc. Faodaidh sin. Aon rud cinnteach cha bhi cead agad sliochd a ghin. Ach is e duine ciallach a tha annad is gheibh thu obair a-rèir na cèille sin.”

“Dhèilig sibh gu dligheach rium,” ars Iain is e cuimhneachail nach robh caomhalachd ri moladh air Talur, “ach saoil am faigh mi cead dol gu Talamh?”

“Ma bha dearbhadh a dhìth, dhearbh d’fhacalan fhèin ceartas ar binne,” ars an t-Seanaidh, is ga dh’aindeoin bha faileas an iongnaidh air aodann nuair a chuir e a’ cheist, “Is am bheil aithne agad air cùisean air Talamh?”

“Chan eil,” fhreagair Iain.

“An lùib t-iarradas gheibh thu cothrom air Talamh fhaicinn leis na h-innealan a th’againn. Bheir sinn an cuideachadh sin dut.”

“Agus Màiri?” dh’fhaighnich Iain.

“Gheibh ise an t-aon chothrom. Ach chan fhaod facal a bhi eadorraibh nach cluinnear.”

“Cha toir mis’ a thaobh i. Bithidh a cead fhèin aice,” gheall Iain.

An cois a chothrom a chaidh a ghealladh dhaibh fhuair Iain is Màiri fàth air a bhith ag amharc air Talamh. Ach ged chluinneadh iad guthan is cuid dhiubh coibhneil, toilichte, neo-ghearanach cha deach am foghlam gus na facalan a thuigsinn. Dh’fheumadh iad am breith fhèin a thoirt air na seallaidhean a chitheadh iad.

Bha Talamh fhèin ro bhrèagha le dathan is cruthan nach do dhealbh an inntinn riamh dhaibh ach ar leotha nach robh rian air na daoine a bha fuireach air. Chitheadh iad fir is mnathan a’ togail làmh is ag èigheach, “Saorsa, Saorsa,” is nuair gheibheadh iad fhèin an cothrom iad a’ pùnndadh chàich. Chitheadh iad feachdan ri cath fuilteach, cruaidh, is mun toireadh iad buaidh, buidhnean a’ ruith gun ghuth air an cunnart, is a’ togail na nàimhdean a bha air an leòn, gan ungadh, a’ toirt a h-uile cofhurtachd dhaibh fads a bha ’n càirdean fhathast ag oidhirpeach an

[TD 236]

tuilleadh milleadh a dhèanamh. Aig amannan eile chitheadh iad daoine a’ falbh bho ’n treud air an cead fhèin, gun bhacadh.

Air Talur, chionns gun robh na dh’fhòghnadh dha aig neach bho àm a bhreith gus an t-àm a thigeadh clò chadal na h-aoise air is ’na lùib an t-àm dha bhith siubhal, cha robh eud na còimhstri ann. Air Talamh chitheadh Iain leithid de dh’àmhghair is gun robh a chridhe air a shnìomh le truas. Bha fios aige gun robh eòlas aige a bheireadh faochadh dhaibh. Rachadh e ’nam measg. Thug e sùil air Màiri is a h-aodann mar aodann ciùin ìomhaigh gun fhaireachadh.

Dh’atharraich an sealladh. Bha pàisde, a bha aig aois a bhith ag ionnsachadh sgilean a bhitheadh gu feum, a’ ruith air talamh nach robh air a chur gu feum gus daoine a bhiadhadh, ach a bha air a bhreacadh le neòineanan. Bha i a’ buain na flùraichean a bha mu casan gus an do dhearc i air ròs dearg air bàrr gèige. Gun stad gus beachdachadh ruith i thuige. Le sùil air an ròs rug i air gèig stobach, is le sgriach chianail leum i air a h-ais a’ sracadh stiall às a h-aodach. Thàinig boireannach ’na cabhaig.

Chionns nach robh Màiri is Iain air an cleachdadh ach ri aodainnean nach nochdadh gluasad inntinne cha leughadh iad smaoint neach le bhith ag amharc aodainn. Mar sin nuair a thàinig am boireannach is a thog i leatha am pàisde a bha air a dà làmh a thogail is ag aslaich, thuirt Màiri gu sùnndach, “Tha i dol a chur às do’n phaisde is i air na riaghailtean a bhriseadh.”

Cha robh dìteadh no truas ann an guth Màiri agus ghin dà smuaint air sàillibh a chèile an inntinn Iain: nach rachadh Màiri gu Talamh; gun robh a facalan a’freagairt na ceiste: carson nach robh leanabh rag, eas-umhal, ri fhaicinn air Talur ged bha iad air Talamh.

Cha do lean e a smuaint gu crìch oir thill am boireannach is chuir i am pàisd’ air a buinn gu faiceallach is bhuain i ròs àlainn. Chuir an tè bheag ri sròin am flùr a fhuair i bhon bhoireannach a rinn gurraban gus an do chuir am pàisde am flùr ’na falt. An uairsin rug iad air làmhan a chèile is dhanns iad gu h-iullagach, gun ghuth air aodach sracte, air tìde dol seachad ann an dìomhanas.

Le sin thàinig fireannach mu cheann an taighe is sheas e gan amharc gus am fac am pàisde e is an do ruith i thuige. Gu h-aighearach thog e ’n leanabh air a mhuin is bha a dà làmh eabarach gu teann mu amhaich nuair ràinig am boireannach iad. Chuir e a ghàirdean mu ghualainn na mnà a dh’aom a ceann ris. Gun chùram, gun chabhaig choisich iad dhachaigh.

Thug Iain sùil air Màiri is bha nì air tachairt nach fhac e a riamh gu seo. Bha’n mhala mhìn air preasadh is air rocadh le smuaint ùr, annasach, is thuirt i, “Ar leam gum bu mhath a dhol leat gu Talamh.”

[TD 237]

ATH-SGRUDADH (5)
CAILEIN T. MACCOINNICH
le Dòmhnall E. Meek

“Dh’amhairc mi thar crìochan tìme, sheall mi fad’s a chìtheadh sùil;
Fhuair mi sealladh air an domhain; air na mìorbhuilean bha ’n dùil.”
“Aird nan speur ’na sheòlaid malairt; cabhlaich sheunta fon cuid sheòl;
Sgiobairean aig ciaradh feasgair, giùlan bathair troimh na neòil.” (NNS, 42)

Sin agaibh rannan a dh’eadar-theangaich an t-Urr. Cailein T. MacCoinnich bhon dàn aig Tennyson, “<eng>Locksley Hall<gai>”. Nuair a sheallas duine anns an fharsaingeachd air obair MhicCoinnich mar sgrìobhadair rosg agus mar bhàrd, tuigidh e gu furasda carson a thionndaidh e na rannan sin gu Gàidhlig. ’Sann “ag amharc thar crìochan tìme” ’s air na “mìorbhailean” a tha Maighistir Cailein fhèin glè thric. Anns an amharc sin tha e a’ toirt dhuinn sealladh luachmhor o àm gu àm air nàdur mac an duine, air a chreideamh, a dhòigh-bheatha, agus na dh’fhaodas a bhith an dàn dha air thalamh agus eadhon anns na planaidean. Ach gus sgeulachdan is bàrdachd MhicCoinnich a thuigsinn ’nan làn bhrìogh, ’s fhiach dhuinn fuireach air an taobh seo de thìm airson mionaid no dhà co-dhiù.

Thòisich Maighstir Cailein a rèis chorporra air eilean Tharasaigh air taobh an iar na Hearadh, eilean a tha an-diugh falamh, fàs. Ach nuair a bha Maighistir Cailein òg, bha daoine fhathast ann, agus bha dualchas na Gàidhlig anabarrach làidir. Ged a fhuair Cailein oileanachadh math an dèidh làimhe ann an Oilthigh Chill Rìmhinn, fhuair e oileanachadh a b’fheàrr buileach ann an oilthigh Tharasaigh far an robh ollamhan ealanta ceithir thimcheall air. Chan eil duine a chluinneas Maighistir Cailein a’ leughadh nan naidheachdan Gàidhlig air an radio nach bi mothachail air a’ Ghàidhlig mhòr dhealbhach a th’air a theangaidh, ’s cho sgileil ’s a chuireas e facail ri chèile, eadhon nuair a tha e a’ buntainn ri cuspair a tha gu math fad air falbh bho chrìochan àbhaisteach na Gàidhlig. Tha

[TD 238]

comas-labhairt aige a tha ainneamh nar latha, agus tha a thaing sin aig muinntir Tharasaigh. Ach a bharrachd air a chuid Gàidhlig, saoilidh mi gun do dh’ionnsaich Maighistir Cailein mòran ann an Tarasaigh mu nàdur an duine agus mu dhìomhaireachdan na cruinne anns a bheil e. Bhiodh feallsanachd an àite air a tasgadh ann an sgeulachdan a chluinneadh tu aig na cagailtean, sgeulachdan air na gaisgich a bh’ann o shean ’s air na h-euchdan mòra a rinn iad, agus sgeulachdan cuideachd a bha a’ buntainn ri saoghal eile a bha ri fhaighinn “thar crìochan tìme” — saoghal an dà sheallaidh, nan taibhsean, nam manaidhean ’s mar sin. Bhiodh an dà shaoghal sin a’ coinneachadh ann an inntinnean muinntir Tharasaigh, mar a bha iad a’ coinneachadh ann an inntinnean nan Gàidheal sìos troimh na linntean. ’Sann ris an dà shaoghal sin a bha daoine a’ sealltainn airson fuasgladh is faochadh bho na cuingean a bha gan claoidh ’nan obair làitheil. Theirinn gur h-iad an dà shaoghal sin bunait nan sgeulachdan aig Cailein MacCoinnich.

Ma bha saoghal an spioraid ri fhaicinn anns na sgeulachdan a bha a’ dèanamh iomradh air taibhsean, bha saoghal spioradail eile ann cuideachd — saoghal na h-eaglais agus a’ chreideimh shoisgeulaich. A-rèir choltais bha saobh-chreideamh agus an creideamh Crìosdail taobh ri taobh ann an Tarasaigh, agus daoine ann a bha ainmeil chan ann a-mhàin airson an diadhaidheachd, ach a chionns gum biodh iad a’ faicinn “sheallaidhean”. Tha Maighistir Cailein a’ bruidhinn ann an aon d’a sgeulachdan air a shìn-sheanmhair, Raghnaid Ni’n Tarmaid, a bha anabarrach eudmhor san t-soisgeul, ach mar a tha e fhèin ag ràdh, “chan eil teagamh nach robh an dà shealladh aice” (NNS, 25). Mar sin, cha robh anns a’ chreideamh Chrìosdail ach seòrsa de leudachadh no do dh’àrdachadh air a’ chreideamh a bha cheana aig an t-sluagh, no aig a’ char as lugha cha do chuir e an ruaig air saobh-chreideamh. Saoilidh mi gur h-e puing glè chudthromach a tha seo a thaobh MhicCoinnich fhèin, oir ’se ministear anns an Eaglais Stèidhichte a th’ann ’na dhreuchd. Gu math bitheanta tha cuspairean saobh-chreideimh a’ nochdadh ’na obair, ’s aig an aon àm tha sgeulachdan aige air an dòigh anns a bheil droch dhaoine, no daoine a rinn milleadh air am beatha, air an iompachadh troimh choibhneas no gràdh Crìosdail (m.e. “Sneachda na Nollaig”, ann an G, CXIII, 46). Air uairean eile, chìthear Maighistir Cailein mar nàdur de dh’eadar-mheadhonair, a’ mìneachadh na dàimh a tha eadar seann saobh-chreideamhan agus an creideamh Crìosdail (m. e. “Og-mhadainn an t-Saoghail” agus “Cumhachd Dorchadais”, OT, 9, 33). Tha am mìneachadh a tha seo a’ toirt ’nam chuimhne searmon, agus tha làrach na h-eaglais ri fhaicinn ann an dòighean eile ’na obair — air aon rud, tha cainnt uasal a’ Bhìobaill Ghàidhlig a’ nochdadh uair is uair a-measg Gàidhlig mhòr Tharasaigh.

’Se rud inntinneach a th’ann gu bheil Maighistir Cailein a’ gabhail air fhèin an càirdeas eadar an creideamh Crìosdail agus saobh-chreideamh a mhìneachadh. ’Se ceum gu math dàn a tha seo ann an litreachas na

[TD 239]

Gàidhlig, ged a tha e cumanta gu leòr ann an raon na Beurla, agus gu h-àraid anns an raon far a bheil sgoilearan a’ coimeas chreideamhan ri chèile, cleachdadh a thòisich anns an naoidheamh linn deug. Tha seo a’ sealltainn gu bheil buaidhean nach buin idir do Tharasaigh a’ tighinn am follais ann an saothair MhicCoinnich. Chan eil teagamh nach ann bho chrìochan na Beurla a tha na buaidhean seo a’ tighinn. Tha litreachas na Gàidhlig, an dà chuid rosg agus bàrdachd, air iasadan cruth is cuspair a ghabhail bhon Bheurla sìos troimh na linntean, agus gu h-àraid san fhicheadamh linn. Tha Maighistir Cailein air deagh chuid dìoghlaim a dhèanamh ann an achaidhean na Beurla, agus thog e mulan no dhà leis na thruis e! A thaobh bàrdachd, tha e follaiseach gu bheil ùidh aige ann am Burns, Tennyson, Shelley, Wordsworth agus na bàird romantach anns an fharsaingeachd; agus a thaobh rosg, saoilidh mi gu bheil e an comain sgrìobhadairean mar Dickens, Poe, Connan Doyle, agus Wyndham, gun tighinn idir air na sgrìobhadairean a tha ag obair troimh mheadhon radio is telebhisean. ’Se a bhuil a th’ann gu bheil MacCoinnich air cuspairean na sgeulachd Ghàidhlig a leudachadh gu mòr seach mar a bha iad, abair, mu mheadhon na linn seo. Chan eil mi fhìn den bheachd gun do rinn e leudachadh mòr sam bith air stoighle na sgeulachd Ghàidhlig, oir tha stoighle bheartach, bhriathrach, fhaclan aige a tha a’ leantainn an ìre mhath gu cunbhalach troimh na sgeulachdan gu lèir — buaidh nan seann sgeulachdan gun teagamh.

Saoilidh mi gur h-ann a-measg na h-obrach as tràithe aig MacCoinnich a gheibhear na sgeulachdan as inntinniche a sgrìobh e, agus ’sann annta sin as motha a lorgas tu buaidh saoghal na Beurla. Tha cuimhne agam gu math air a’ chiad latha a leugh mi Oirthir Tìm, cruinneachadh de sgeulachdan a nochd ann an 1969. Bha cuid mhath dhiubh sin air am foillseachadh ann an Gairm bho 1956, nuair a choisinn an t-ùghdar duais airson sgeulachd ghoirid dom b’ainm “An Sgàthan”. Bha fir-dheasachaidh Ghairm ag iarraidh “leudachadh fàire” don sgeulachd ghoirid Ghàidhlig — agus b’e an leudachadh fàire seo a ghlac m’inntinn nuair a ghabh mi an sàs ann an Oirthir Tìm. An àite sgeulachdan mu ghaisgich air a’ Ghàidhealtachd agus leth-chiallaich air chall anns na bailtean, nach robh sgeulachdan an seo air speur-shiubhal (<eng>science fiction<gai>)! Bha aon naidheachd, “Crìochan Farsaing” (OT, 92), ag innse mu thriùir fhear a chaidh air turas ann am bàta-adhair gu grioglachan Andromeda, agus a thàinig fo smachd chreutairean a bha fad’ air thoiseach orra ann an cumhachd inntinn agus spioraid. Seo mar a dh’innis iad do na speuradairean mun deidhinn fhèin:

“Chan eil adhbhar dhuibh a bhith gar lorg le bhur sùilean, a chàirdean. Chan eil sinne faicsinneach do shùilean nàdurra. Tha mìltean bliadhna on bhris sinne air falbh bho chuibhrichean a’ chuirp thalmhaidh as aithne dhuibhse . . . An aithghearrachd, lorg sinn dòigh air inntinn is macmeanmna a sgaradh on chorp o chionn fhada — tha sinn a-nis nar spioradan.”

[TD 240]

Roghnaich na speuradairean an aon ghnè bheatha ris na creutairean seo nuair a fhuair iad an cothrom, agus seo mar a tha an sgeulachd a’ crìochnachadh:

“Eadar crios Andromeda is boillsgeadh fann nan cearcall a tha mun cuairt na planaid Saturn, bha trì guthan gun chuirp fhaicsinneach ’nan làthair a’ dian chòmhradh mu na dòighean air an gabhadh an saoghal ath-nuadhachadh.”

’Se sgeulachd a tha seo a tha a’ togail ceist mu nàdur an duine, ’s mun adhartas as urrainn dha a dhèanamh cho fad’s a tha e air a chuingealachadh le a chorp fhèin. Agus mas e ’s gun tèid a gu ìre eile — ìre an spioraid — dè am feum a nì sin don t-saoghal?

Tha cumhachdan bhon taobh a-muigh a’ nochdadh cuideachd ann an sgeulachdan mar “An Gàlair” agus “An Toradh Oillteill” (OT, 55, 99), agus ann an “Searmon a’ Bhodaich” (OT, 111). San tè mu dheireadh, tha seann duine glic a’ mìneachadh an t-seallaidh a chunnaic am fàidh Esèciel, ’s ag agairt gur h-e carbad air choreigin o shaoghal eile a thàining air. A-rithist tha mìneachadh mar seo air an Sgriobtar gu math ùr a thaobh na Gàidhlig, ach gheibhear an dearbh bheachd sin aig Erich von Däniken a sgrìobh an leabhar annasach <eng>Chariots of the Gods?<gai> Tha Maighistir Cailein fhèin glè mhothachail air cho <eng>avant-garde<gai> ’s a tha sgeulachdan mar seo anns a’ Ghàidhlig, agus an dràsda ’s a-rithist chìthear e a’ dèanamh seòrsa do dh’aoir air an t-seann dualchas agus air a bheachdan. Anns “An Long-adhair”, tha e a’ cur seann saoghal na Gaidhealtachd (air a riochdachadh le bodaich) ri taobh saoghal ùr nan speur (air a riochdachadh le long-adhair, a tha a’ laighe mu choinneamh nam bodach) (OT, 74). Tha aon de na bodaich a’ dol far a bheil an long-adhair, ’s a’ toirt a bheachd orra, ’s tha an t-ùghdar ag ràdh mu dheidhinn: “Bha Seumas a’ bruidheann cho fiosrachail, bragail ’s ged a bhiodh e cho eòlach air luingeas-adhair ’s a bha e air cliabh-mònach.” Tha an sgeulachd seo cuideachd a’ togail ceist mu nàdar creideimh. Tha sgioba na luinge (pasgan de chorran-gritheach) a’ smaointeachadh gu bheil iad air an Naomh Phlanaid a ruigheachd, ’s gur h-e spioradan an athraichean a tha iad a’ faicinn anns na bodaich! Tha sgrìobhadh mar seo da-rìribh ùr anns a’ Ghàidhlig, agus cha bu mhisde sinn tuilleadh dheth.

’Se sgeulachdan co-cheangailte ri oillt is droch fhaireachdainnean uabhasach as motha a th’ann an Oirthir Tìm. Air uairean tha ceangal aca ri creideamh. Tha a’ chiad dà sgeulachd a’ buntainn ris a’ chreideamh phàganach, agus ann an “Cumhachd Dorchadais”, tha an Sàtan fhèin a’ nochdadh ann an riochd goibhre! Ann an naideachdan eile tha an oillt ag èirigh à buill-àirneis no gnothaichean den t-seòrsa sin — sgàthan, spuir no bocsa annasach a lorgadh air a’ chladach. Anns a leithid sin de sgeulachd, tha an t-ùghdar gu mòr an urra ris an dòigh anns an cleachd e cainnt gus an fhaireachdainn cheart a chur an cèill. Tha MacCoinnich air

[TD 241]

leth comasach mar sgeulaiche aig an ìre seo, le pailteas fhacal air a theangaidh gus crith a chur nad fheòil. Ach seo cuideachd far a bheil e buailteach dol thar an eich mhòir, le cus fhacal is mìneachaidh. Air uairean tha an sgeulachd buailteach tòiseachadh a-rithist, ’s fasaidh an leughadair sgìth dhi. Saoilidh mi gur e deagh eiseimpleir den t-seòrsa sgrìobhaidh seo a th’anns “An Sgàthan” (OT, 126), an sgeulachd leis na choisinn Maighstir Cailein duais bho Ghairm ann an 1956. Tha “gnìomhadh” (’se sin “<eng>plot<gai>”) math aig an sgeulachd seo, agus mar as trice ’se seo a tha a’ cùnntas ann an obair MhicCoinnich, ’s chan e gnè nan daoine a tha a’ gabhail pàirt. Anns “An Sgàthan” tha taisdealach sgìth a’ faotainn cuid-oidhche ann an taigh-òsda mì-thalmhaidh nach eil idir ro chàirdeil. Nuair a tha e anns an t-seòmar-chadail tha a shùil a’ laighe air sgàthan:

“Bha dath na gloine mar throm ghorm na mara agus ’se bha toirt an tuillidh nàdurrachd d’a dreach gu robh long fo làn sheòl air a tarraing gu h-ealanta snasail air a’ ghloine.”

Nuair a tha e a’ dùsgadh às a shuain an ceann tacain, tha an sgàthan air tighinn beò agus chan ann idir ann an leabaidh ach air bòrd luinge a tha e, ’s dearg stoirm ann. Tha am fear-labhairt an sin a-mach air an t-slait còmhla ris na seòladairean eile, ’s tha e a’ faicinn seòladair ga mhort le fear eile air ceann na slaite. Tha am mortair an sin a’ tionndadh air fhèin:

“Mar an cat thionndaidh e air an t-slait agus rinn e orm, an sgian ’na làimh agus am bàs ’na shùil ’s ged bha ìomhaigh air a snìomh le feirg ’s le fuath dh’aithnich mi e san uair sin. ’Se fear an taigh-òsda a bha teannadh orm, ’s cha robh an teagamh bu lugha nach e cur às dhomh a bha ’na rùn. Cha do ràinig a bhuille mise riamh: stad e letheach slighe, thuit an sgian às a làimh agus chòmhdaich e shùilean le làmhan. Ged a b’àrd toirm na gaoithe ’s nan tonn shaoil leam gun cuala mi an osnadh a rinn e.”

Agus gus am barrachd oillt a chur oirnn, tha am fear-labhairt a’ cluinntinn an dèidh làimhe gun deachaidh an dearbh thaigh-òsda a chur ’na smàl leth-cheud bliadhna mus do chaidil esan ann!

Chan eil teagamh nach eil “Mì-thalmhaidheachd” a’ ciallachadh mòran do Chailein MacCoinnich mar sgeulaiche, ’s gur h-ann anns an raon sin a gheibhear na sgeulachdan as fheàrr aige. Tha an leabhran Nach Neònach Sin, a chuir e a-mach ann an 1973, làn de sgeulachdan beaga mu ghnothaichean mì-thalmhaidh, os-nàdarra, ’s a’ mhòr-chuid dhiubh a’ tachairt anns na h-eileanan, ’s gu h-àraidh ann an Tarasaigh. Air uairean chan eil anns na cuspairean aca ach rudan nach toireadh duine mòran aire dhaibh — ’s cuid dhiubh a chualas uair is uair mar tha (sgeulachdan mun t-sluagh ’s mun each-uisge, mar eiseimpleir). Ach fhathast, fo làimh an deagh sgeulaiche, tha iad a’ tighinn beò, agus cha mhisda iad a bhith cho goirid ’s a tha iad! An cois “mì-thalmhaidheachd” tha dìomhaireachd

[TD 242]

no duatharrachd, a chionns nach gabh mìneachadh a dhèanamh mar as trice. Saoilidh mi gur h-e seo as adhbhar gu bheil Maighistir Cailein a’ cur ùidh ann an sgeulachdan-rannsachaidh (’se sin sgeulachdan <eng>detective<gai>). Tha naidheachdan den t-seòrsa seo a’ nochdadh anns an dàrna leabhar a dh’fhoillsich MacCoinnich, Mar Sgeul a Dh’innseas Neach, ann an 1971, agus tha iad air a bhith a’ tighinn am follais ann an Gairm bhon àm sin (m.e. “Tòimhseachan Tarsainn”, G, CXVI, agus “Lorgan san t-Sneachda”, G, CXVII). Tha na sgeulachdan sin mar an trice nas giorra na’n fheadhainn air cuspairean mì-thalmhaidh, agus tha an gnìomhadh nas gloine, ’s nas geàrrte.

Bidh e glè fhollaiseach a-nise gu bheil Cailein MacCoinnich a’ toirt leis sgrìob gu math farsaing mar sgeulaiche, agus gu bheil e air mòran a chur ri càrn litreachas na Gàidhlig. Chìthear e a’ làimhseachadh chuspairean a tha ùr is annasach ann an saoghal na Gàidhlig, ’s feadhainn nach eil cho ùr idir. Ann an ruith nam bliadhnachan, saoilidh mi gu bheil na cuspairean a’ tighinn nas fhaisge air an taigh a h-uile car, agus gur h-e an seann dualchas a tha a’ faotainn làmh-an-uachdair aig a’ cheann thall. Gu math bitheanta chìthear na h-aon samhlaidhean a’ togail ceann, ged math dh’fhaodte nach eil an t-ùghdar idir gan ciallachadh mar shamhlaidhean. Buinidh a’ mhòr-chuid dhiubh do shaoghal a tha air thuar dol à sealladh: bodaich ghlice, làn seanchais is bruidhinn; ceàird, a tha glè bhitheanta neo-earbsach agus buailteach an car a thoirt asad (seall an dealbh a gheibh thu orra anns “Na Ceàrdanan agus Aiseal Bhalaam” ann an G, CXIV); an caisteal agus na h-urracha mòra; agus gaisgich a nì euchdan smaointeachail (mar Alasdair Dubh MacArtair anns “A’ Phrìosan Sàile” ann an MSDN, 7).

Gheibhear na samhlaidhean sin uile a’ tighinn am follais anns A’ Leth Eile, nobhail no sgeulachd-ghoirid fhada a nochd ann an 1971. Anns an sgeulachd seo tha gille òg anabarrach ionnsaichte is ceart ’na dhòigh, Daibhidh MacLiuthair, a’ togail a-mach a dh’fhaicinn ciamar a tha “an leth eile” den t-saoghal beò. Tha e a’ siubhal ’na thaisdealach air an rathad mhòr, agus tha e a’ coinneachadh ri deifear sheòrsachan dhaoine: ceàrd (fear foghlaimte an uair seo, “ceard a tha a’ leughadh na sgrìobhaidhean aig Carlyle”); duine suarach, amh, a tha a’ dìon cuid-iasgaich a’ mhaighistir, ’s leis a bheil Daibhidh a’ sabaid; bodach còir don ainm Rob a tha a’ toirt seòmar dha ’na bhothan; agus an Diùc a tha cho iriosal ’s gu bheil e fhèin agus Rob mòr aig a chèile. Tha Daibhidh a’ cur eòlas air cuideachd, agus tha gaol eadar e fhèin is Barabal nighean an Diùc, ged a tha Daibhidh a’ togail air air an t-slighe mus tig cùisean gu ìre. ’Se duine air leth tàlantach, comasach a th’ann an Daibhidh; chan eil nì air thalamh nach dèan e, agus tha e eadhon a’ sàbhaladh sgioba bàta ann an stoirm uabhasach. Shaoileadh tu nach bu mhisde fear mar sin coinneachadh ri culaidhean-truais nam bailtean mòra; ach ’se “an leth eile” an Diùc agus a theaghlach! Chunnaic Daibhidh an Diùc agus Rob a’ bruidhinn ri chèile agus seo mar a cho-dhùin e:

[TD 243]

“’Si smuain a bha ruith ’na inntinn ’s e ’coimhead air an dithis sheann-daoine, nach robh uimhir a dheifir idir eadar an dà ‘leth’ san t-saoghal, am pearsa na an nàdur. Dithis bhodach ’na suidhe ann a sunnagan, aig doras bothan-tughaidh air feasgar samhraidh, a’ connsachadh aig peileir am beatha, ’s dubhadh nan speur le ceò tombaca.”

Bu mhath leam fhìn a chreidsinn gun robh an dàimh eadar dà leth an t-saoghail cho sìmplidh sin, ’s cho neochiontach cuideachd. ’Se sgeulachd a tha seo a tha a’ toirt ’nam chuimhne <eng>romance<gai> bho na Meadhon Aoisean, ’na cruth, ’na pearsachan, agus ’na teachdaireachd. ’S fhad’ air falbh i gu dearbh bho na cuspairean a tha a’ nochdadh ann an Oirthir Tìm.

* * *

Ged as ann mar sgeulaiche as eòlaiche sinn air Cailein MacCoinnich, tha e air an deagh chuid bàrdachd a chur an clò troimh na bliadhnachan, agus ’se a choisinn crùn a’ bhàird aig a’ Mhòd ann am Baile Bhòid ann an 1952. ’Se dà dhàn leis, “Tìr nan Og” agus “Mealladh”, am pìos a bu tràithe d’a obair a nochd ann an Gairm.

Air mo shon fhìn, chan urrainn mi a ràdh gu bheil mi a’ faicinn ceangal mòr sam bith eadar sgeulachdan is bàrdachd MhicCoinnich. Ach is dòcha gum faodar a ràdh gu bheil coimeas ann, anns an t-seagh gu bheil mòran do neart na bàrdachd an urra ri eagnaidheachd no pailteas cainnt, agus gu bheil na pìosan glè thric air an ceangal gu math dlùth ri seann saoghal na Gàidhealtachd. Tha uairean ann cuideachd nuair a tha a’ bhàrdachd aige a’ coimhead “ùr”, ach chan eil sin ach air a h-uachdar. Chì sibh seo anns an dàn “Tìr nan Og”:

“Cian thar an t-slèibh ’s ri cois na h-aibhne àlainn
Thar nam beann àrdghorm, sìos ri taobh a’ chaoil,
’S ri balbh-chrith ghaoth ’s ri grèin ’na laigh an sàmhchar —
Eilean fo sheun a’ chuain ’s fo chulaidh fhraoich.”

“Is fad an ròd nuair bhios an tràth a’ ciaradh
Tha reultan solais toirt dhomh cuiridh ’s fàilt’;
An t-anmoch binn le guth nan eun ’s an lìonaidh
Is sruthan ruith gu uchd a’ chuain le gàir.”

“Mac-talla freagairt fuaim an guth ’s gach seòmar,
Is ceum an cas a’ teachd o mhuir ’s o bheinn —
A’ chuideachd ghasd’ tha cruinn an sin ri ceòlraidh,
Le sgeula gaisgeachd, fìon, is dàin gan seinn.”

“A’ lorg air beucadh tuinn ’s air monadh ùdlaidh

[TD 244]

An ceum nach siubhail ach na suinn as feàrr;
’S troimh thoirm nan dùl thig mis’ thoirt fàilt is ùmhlachd
Do an cheann-fheadhn’, is suidhidh mi ’nam àit.” (G, II)

Tha “eilean fo sheun a’ chuain ’s fo chulaidh fhraoich” an àit-eigin aig a’ mhòr-chuid de na bàird Ghàidhlìg, ’s nach robh Yeats e fhèin deònach dol air chuairt gu’n “<eng>Lake Isle Of Innisfree<gai>” far an cluinneadh e “<eng>lake water lapping with low sounds by the shore?<gai>” ’Se tha a’ toirt neart don dàn aig MacCoinnich gu bheil e saor bho na <eng>cliches<gai> a gheibhear ann am “bàrdachd nan eileanan” den t-seann nòs. Mothaich gur h-e saoghal romantach buileach a th’air a dhealbh an seo — saoghal nan seann sgeulachdan.

’Se dòigh-bheatha an eilein as cuspair do’n dàn “A’ Chuibheal Snìomh”, ged nach eil am bàrd a’ taghadh ach son samhladh air an dòigh-bheatha seo. Tha a’ chuibheal a’ riochdachadh teòmachd, ealain, gnìomhachas agus neart an t-seann dualchais. Ann am fuaim nam facal fairichidh tu a’ chuibheal a’ gluasad; ’se dàn làidir snasail a th’ann:

Com goirid tiugh snasail gun ghaiseadh gun bheàrnadh
’S e gleusda air a chasadh gun bhraise ’na theàrnadh;
Slios còmhnard gun phreasadh a sheasadh ri spàirn-ruith,
Gun strìochdadh ’na threise ’s a leasraidh do-shàraicht’:
An iuchair chruinn chlaiseach tha glasadh na h-àirneis
San eàrr aice naisgte, ’s i caiste le sàr-bheachd.

Trì chasan cruinn fàineach an càradh fo creubhaig
Tha greimeil ’nan àit ’s air an làr chumas rèidh i;
Den darach chruaidh dhàicheil bu stàiteil air rèidhlean,
Crann duilleagach, sgàileach bha àrd-cheannach geugach:
Fìodh fallain dubh gràineanach, làidir gun bheud ann
Fo luasgadh a gàir-chrith fo bràighe nach gèilleadh.

Roth lìomhta dubh sleamhainn bho ealan an tuairneir,
’S e ruitheanach, farumach ealamh gu gluasad:
Clais chothromach chearcalach snaidhte mun cuairt dha
San laigh am bann breac ’se toirt astar do luathas;
A bucaid chruinn bhacant’ an glacaibh a guaillean
Le speicean caol slatach gu taiceal mìn cuanta. (G, XII)

Tha an dàn sin cho brìoghmhor ’s gun toir e clisgeadh air duine nuair a leughas e na rannan seo bho “Chlàrsach Innis-Gall”:

Tha ’n oidhche fuar ’s an cuan fo cheò
Tha guileag bhròin sa’ ghaoith

[TD 245]

Tha ceann na Màthar crom fo leòn
’S i caoidh na seòid nach till.

Tha guth na faoilinn ’s fàth a sgeòil
’N co-shèisd ri bròn nan stuagh
Far a bheil Innis-Ghall ’s na neòil
’Na h-ònar caoidh a sluaigh.

Far am bu shùnndach uair an ceum
Ri uchd an t-slèibh ’s mun tràigh,
Gach làrach lom do aon a chèil
Ag aithris sgeul na bhà.

Chan fhaicear òigfhear triall troimh ’n ghleann
Na bean is clan mun chrò;
Na ’n Gaidheal gasda sealg nam beann —
Aig sliochd nan Gall tha chòir. (G, CXVI)

Chan eil dad ga ràdh san dàn seo nach deachaidh a ràdh mìle uair roimhe. Gu dearbh, ’sann don naoidheamh linn deug a bhuineas e le bhròn ’s le iargain, ’s shaoileadh tu gur h-e Niall MacLeòid no aon d’a leithid a rinn e.

A bharrachd air dàin mu dhòigh-bheatha na seann Ghàidhealtachd, tha Maighistir Cailein gu math bitheanta a’ togail phuingean mar fhèin-fhiosrachadh, mealladh is briseadh-dùil, cuspairean a tha nas pearsanta ’s tha a’ tighinn nas fhaisge air a dhreuchd mar mhinistear. Gheibhear puingean mar seo ’gam foillseachadh fhèin ann an obair Sasunnach anns an ochdamh ’s an naoidheamh linn deug, gu h-àraid aig a’ bhuidheann romantach. Tha MacCoinnich air pìosan de bhàrdachd Wordsworth eadar-theangachadh gu Gàidhlig, agus thig Wordsworth ’nam inntinn nuair a leughas mi am pìos bàrdachd seo, “An Caisteal”, far a bheil e a’ caoidh mar a chaill e neochiontachd na h-òige:

‘An dian-aigne na h-òige thog mi mo chaisteal
Lìomhta snasmhor le ’bhaidealaibh àrda;
Aitreamh mhòr dhaingean dhreachmhor,
Gach tùraid snaidhte le ealan fir-ceàirde.
Mu ’bhallaichean dhealbh mi sàr-challaid,
Uchd calma nan glas chlach gràinidh;
Bha mo dhìdeansa diongmhalta gun mhearachd
O mhullach gu ’gheataichean stàilinn.

Chuir toil grinneas air gràbhadh gach seòmair,
Riomhadh oirdheirc air a thalla mhòr chùirteil;
Innleachd mac-meanmna gun òradh
’S ionmhas a stòrais gun chùnntas.

[TD 246]

Aig cridhe mo chaisteil dà altair,
A dhealbh mi tlachdmhor le spiorad mùirneach —
’Na h-àite Fìrinn mo phrìomh leug lasrach,
Agus Sìth, cèile mhaiseach mo dhùrachd.

* * *

Ach shocraich mi stèidheadh mo chaisteil
Air faoin-aisling na bunait neo-chòmhnaird;
Gun fèin-fhiosrachadh dhi na cùl-taice,
A clach-oisinn dhìth glasadh an eòlais.
Mheas mi ’saoghal uile mun cuairt dhomh
Le slat-thomhais na smuaintean breòite;
’S dhearbh mo chùrsa ’na cuairt-thriall gur tuairmeas
A chìnnt ’bha snuadhmhor do shùil na h-òige. (Ossian, 1973)

Anns na dàin as pearsanta aig MacCoinnich tha sinn air uairean a’ faotainn beachd bhuaithe fhèin air a chuid saothrach thar nam bliadhnachan. Fàgaidh sinn e an dràsda ’s e a’ toirt sgrìob eile thar “oirthir tìm”. Tha e a’ leigeil ris gur h-ann an tòir air an t-seann saoghal a tha e, ’s nach eil mòran aige mar dhuais air an obair. Chan eil beatha ann. Seo mar a tha e fhèin ga chur anns an dàn “A’ Seòmar Fàs”:

Thill mi tarsainn air oirthir nam blianna
Lean mi ’n ceum air nach do chuir dìochuimhn falach;
Lorg mi ’seòmar ’s an doras, ceann-uidhe mo rùin,
Cala chaoin dòchais cridhe, talla nan ioma dùil;
Sgaoil mi bhrat-roinn chuir sùil fo chìs ’na h-amharc.

Sheas mi tamall air stairsneach mhòr tìme
’Nam aonar, far an robh sealladh a’ sìneadh farsaing;
Chunna mi ’n dìthreabh ’s e falamh fuar,
Duslach na chnàmh ’na laigh air, ’s a thuar
Mar dhreach na luibhre air gruaidh chlaiseach.

* * *

Sheall mi troimh gach uinneig san aitreamh,
’S cuid dhiubh doilleir le brat-dhusd na linntean
Feitheamh sealladh air fàire, luasgadh ceum,
Guth còmhraidh san t-slighe, eadhoin aon teud
A’ sgaoileadh balbhachd bhreun na dìobhail.

[TD 247]

Ach bha ’n t-sàmhchair iomlan, gach aisridh falamh
Gun anail beatha air a chlàr; fonn gun ghrinneas
Fo neòil na duibhre chuir air còmhdach ’s an aois chian
Mun do bheothaich na dùilean, mun do dhùisg lagh rian
A’ cumadh reachd nàduir, lagh a’ chruinne.

Thill mi tarsainn air oirthir tìm, crìoch nan aimsir;
Trom-chridheach, làmh-fhalamh, dearbht’ le cinnt dhomh
Gu bheil an tional gun stà, càth is moll.
Dhùin mi leabhar nan duilleagan bàn, lom
A dh’eachdraidh; cha leugh ach an dall na sgrìobhadh. (G, CXIV)

GIORRACHAIDHEAN
G: Gairm
NNS: Nach Neònach Sin
MSDN: Mar Sgeul a Dh’innseas Neach
OT: Oirthir Tìm

[Sanas]

[TD 249]

GU CUL NA GEALAICH
le Eilidh NicDhòmhnaill

Gu socair thàinig iad a-mach bhon togalach. Choisich iad tarsainn air an tarmac. Choimhead iad air an t-sluagh mhòr cho math ’s a b’urrainn dhaibh; bha e gu math doirbh am faicinn troimh ghlainne dorcha nan clogad aca nuair a bha lasraichean-solais camara a’ deàlrachadh fad an t-siubhail. Ach bha aon rud furasda gu leòr fhaicinn co-dhiù. Bha i ’na seasamh a’ sealltainn ris an speur — àrd, geal, pròiseil. Bha i a’ coimhead caol agus grinn, ach bha i làidir gu leòr airson trì daoine agus ceudan inneal a thoirt suas don speur.

An dràsda bha an saoghal a’ coimhead air na trì daoine sin, nuair a bha iad a’ coiseachd a-mach gu mall gu’n rocaid. Bha iadsan a-rèir choltais glè reamhar agus glè chliobach, oir bha deiseachan mòra, geala orra. Bha cuideigin cudthromach a’ dèanamh òraid air an son, ach cha robh iad ga chluinntinn. Thionndaidh iad, smèid iad, dh’fhalbh iad a-staigh.

Dh’fhàs an fhuaim na b’fharamaiche gus an robh i doirbh a fulang. Bha a h-uile duine a’ feitheamh. Thòisich guth air cunntadh, agus mu dheireadh le beuc uabhasach dh’èirich i bhon talamh. Bha i gu math slaodach an toiseach, ach ghreasaich i gu grad, agus ann am mionaid no dhà, cha robh i ach ’na smal bheag anns an speur. Bha an sluagh air an talamh a’ sgaoileadh mar tha ’s iad a’ dol dhachaigh. Bha iadsan a’ dìochuimhneachadh mu dheidhinn na rocaid, ach os cionn nan sgòthan, bha a h-uile dad dìreach a’ tòiseachadh.

Anns an rocaid bha mòran obrach ri dhèanamh. Bha iad a’ feuchainn an robh na h-innealan ceart mun tòisicheadh iad air fiosrachadh a chruinneachadh. Bha an triùir ag obair gu cruaidh, ach bha aonan dhiubh a’ toirt sùil a-mach air na h-uinneagan gu tric. Cha b’urrainn dha stad. Bha am fànas cho aibhseach, cho do-thuigsinneach, cho òirdheirc. Bha e a’ faireachdainn na fois, ’s bha an t-sìth mhòr mhòr ga chuartachadh gu h-iomlan. Bha an sealladh ga thàladh cho mòr ’s gun do dh’èirich e agus chaidh e gu tè de na h-uinneagan. Bha e a’ faireachdainn nach b’urrainn dha reultan gu leòr na fànas gu leòr fhaicinn gu bràth. Airson treis cha chuala e an ceannard ag èibheach dha gum feumadh e suidhe. Ach mu dheireadh chuala e agus thuig e. Chrath e a cheann, a-rèir choltais airson

[TD 250]

na smuaintean neònach a chur mu sgaoil. An uairsin thill e air ais don chathair aige agus thòisich e air obair a-rithist.

An ath latha bha an rocaid ’na reul-chuairt, agus cha robh cudthrom sam bith anns na trì speuradairean. Bha iad a’ fleòdradh timcheall an t-seòmair innealaich. Bha seo a’ còrdadh riutha uile, ach bha fear dhiubh gu sònraichte air a dhòigh — an speuradair a bha air a bhith a’ coimhead a-mach air an uinneig an latha roimhe sin. Bha e cho toilichte gun robh e air a thaghadh airson an turais seo. Thòisich e air bruadar mu dheidhinn o chionn bhliadhnaichean, ach a-nis bha an aisling aige beò, agus bha i na b’fheàrr na bha e air smaointeachadh.

An t-seachdain às dèidh sin, laigh an rocaid air a’ ghealaich. Bha na speuradairean uile ag iarraidh a bhith a’ coiseachd air a’ ghealaich, ach bha am bruadaraiche ga iarraidh na bu mhotha na càch. Bha e ’na sheasamh aig tè de na h-uinneagan agus b’fheudar don cheannard bruidhinn ris tric mun dèanadh e dad. Mu dheireadh fhuair iad cead bhon t-saoghal airson laighe. Dh’fhosgail iad an doras, agus aonan às dèidh a chèile leum iad a-mach.

Bha esan air a dhòigh. Cha robh e air dad coltach ris a seo fhaireachdainn riamh roimhe. Bha a h-uile dad a’ faireachdainn cho ceart. Bha gaol aige air an tìr lom seo, air na creagan beàrnach, agus air na gròbaidhean domhainn. Bha e air àite fhèin san domhan fhaighinn. Bha e a’ coiseachd timcheall, ’s e a’ coimhead air a h-uile dad le iongantas. Thàinig òrduighean troimhn eadar-cheangal aige, ach leig e seachad iad. An uairsin chunnaic e na co-oibrichean aige a’ briseadh creagan, agus a’ toirt leotha eisimplearan den ùir. Bha e cho fiadhaich, agus bha iongnadh mòr air gun robh mothachadh mar seo aige. Thòisich e air smaointeachadh a-rithist.

Nuair a thill na speuradairean don rocaid leis na bha iad air a chruinneachadh, cha robh mòran aige ri ràdh a chionns gun robh e a’ gabhail iongnaidh de na bha a’ tachairt dha. Carson a bha e a’ faireachdainn cho neònach? Dh’fhairtlich freagairtean air.

Mu dheireadh thuit e ’na chadal, ach bha trom-laighe cianail air a chionns gun robh e fo bhuaireas. Nuair a dhùisg e, chan ann air ùrachadh a bha e idir — bha e mar gum biodh a cheann gu spreaghadh. Ach nuair a bha e air a’ ghealaich a-rithist bha fois aige. Bha an domhan cho aibhseach agus bha esan a’ faireachdainn cho faisg air. ’Se pàirt den domhan a bh’ann fhèin, agus ’se pàirt dheth-san a bh’anns an domhan. Bha na h-òrduighean a bha e a’ faighinn cho suarach, dìreach mar a bha na h-argamaidean beaga eadar na speuradairean eile. Bha an saoghal cho fada air falbh, agus a bharrachd air a sin bha a h-uile dad mu dheidhinn eadhon na b’fhaide air falbh. Choisich e a-mach leis fhèin gus nach b’urrainn dha dad fhaicinn ach a’ ghealach agus na reultan eile. Bha iad a’ coimhead cho brèagha.

Shuidh e sìos agus cha do ghluais e airson cairteal na h-uarach. Cha

[TD 251]

robh e a’ dèanamh dad ach a’ dùr-amharc air an fhànas. Bha esan cho sàmhach, cho flathail. Bha e dìreach a’ dol air an rathad aige fhèin; cha robh argamaidean suarach a’ chinne-daonna a’ dèanamh an drùidheadh a bu lugha air. Bha a’ ghealach na bu lugha na an saoghal ach bha i mòr gu leòr air a shon-san. Air a shon-san? Gu h-obann thuig e dè bha e a’ smaointeachadh. Nam b’urrainn dha fuireach . . . anns an t-sìth seo. Agus gu h-obann bha an t-eagal air. Sheas e suas agus liùg e air ais gu càch. Bha iadsan dìreach a’ tòiseachadh air siubhal air a shon. Choimhead an ceannard air gu h-iomagaineach, ach cha dubhairt e dad.

An oidhche sin cha b’urrainn dha cadal. Bhiodh e dìreach a’ tuiteam ’na chadal nuair a dh’èireadh dealbhan neònach buaireanta anns an inntinn aige . . . esan air a’ ghealaich leis fhèìn . . . a’ faireachdainn gun robh am fànas aige gu h-iomlan, gu bràth . . . beatha a bhiodh sònraichte . . . mìltean air falbh bhon t-saoghal a bha a’ toirt thairis le daoine beaga, tuasaidean tiamhaidh, cogaidhean faoin. Cha robh meas sam bith aige air an t-saoghal a-nis — làn bochdainn, làn breug-chràbhaidh, làn eagail, làn neo-thruacantachd, làn fuath. Ach dh’fheumadh e dol air ais; cha b’urrainn dha fuireach ann an seo. Cha robh taghadh aige — ach bàs.

Thàinig an smuain sin a-nìos bho dhoimhneachd na h-inntinn aige. Dhùisg e le clisgeadh ’s e làn fallais. Dh’fheuch e ri cadal a-rithist, ach bha eagal mòr air — cha b’urrainn dha fiù ’s clò-chadail a dhèanamh. Mu dheireadh ’se àm èirigh a bh’ann.

B’e seo an latha mu dheireadh. Bhiodh iad a’ fàgail na gealaich agus bhiodh iad a’ ceangal a’ chapsail bhig a bh’aca ris an rocaid fhèin. An uairsin bhiodh iad ’nan reul-chuairt airson treis, agus an dèidh sin thilleadh iad chun an t-saoghail. Bha fhios aige a-nis nach robh e ag iarraidh dol air ais gu na ceistean; gu dearbh, cha b’urrainn dha às dèidh na sìth choimhlionta seo. ’Se fèìn-mhort a bhiodh ann, ach bha e a’ smaointeachadh gum b’fhiach an t-sìth sin. Bha fhios aige nach biodh e beò ach beagan mhionaidean as dèidh dha an capsal fhàgail, ach bha e a’ creidsinn gum b’fhiach an fhaireachdainn dheireannach an còrr d’a bheatha dhuilich ann an saoghal a bha cho truaillidh.

Mar sin, nuair a thòisich iad air obair, thuirt e ris a’ cheannard gun robh an computair aige a’ sealltainn gun robh rudeigin ceàrr air taobh a-muigh na rocaid. Chuir e air deise-fhànais agus gu socair, nuair nach robh duine a’ coimhead, chuir e sgian ’na phòcaid. Dh’fhalbh e a-mach ceangailte ri taod-teasairginn. Airson mionaid no dhà bha e a’ fleòdradh mar sin le inntinn fhalamh. Mu dheireadh dhùisg e e fhèin nuair a chuala e gun robh fear eile a’ tighinn a-mach. ’S dòcha gun stadadh am fear seo e? Ann am breislich shlaod e an sgian a-mach. Choimhead e oirre airson tiotain; bha i cho brèagha a’ deàrrsadh anns an t-solas. An uairsin gheàrr e sìos, agus gu h-obann bha e saor. Chuala e guth ag èibheach troimhn eadar-cheangal aige, ach às dèidh sin, cha robh dad ann ri chluinntinn — bha a h-uile dad sàmhach ach an cridhe aige . . .

[TD 252]

Bha dùil aige ris an t-sìth mhòr fhaireachdainn, ach an àite sin bha eagal cianail air. Bha e air a bhith ceàrr. Cha b’ urrainn dha dol air ais, ach cha robh e ag iarraidh a dhol air adhart. Dhìochuimhnich e na cogaidhean agus an fhuath air an t-saoghal, agus chuimhnich e air na gàirean, air a’ choibhneas, air an t-sonas, air a’ ghràdh. Leig e sgread às, ach cha robh freagairt ann air a shon. Bha an domhan neo-ghluaiste.Cha robh e air tuigsinn. Chan e sìth a bh’ann idir ach falamhachd agus cion-bàidh. Cha robh annsan ach smal bheag gheal a’ fleòdradh air falbh bhon t-saoghal neo-fhoirfe ghràdhaichte . . . an saoghal aigesan . . .

Stad na sgreadan aige. Thoinn an smal bheag a-mach don bhiothbhuantachd, agus lean na reultan dìreach mar a b’àbhaist.

[Sanas]

[TD 253]

PROISECT MUINNTlR NAN EILEAN ANNS NA HEARADH
le Mòrag NicLeòid

Thainig rud neo dhà ùr annasach an lùib na dòghach ùir air riaghladh sgìreachdan a thachair ann an 1973 agus tha fhios gu robh na h-Eileanan an Iar fortanach seach mòran àitichean gun d’fhuair iad seòrsa de dh’fhèin-riaghladh aig an àm sin. ’Se aon de na h-annasan anns an deach cuid de luchd-dreuchd Comhairle nan Eilean an sàs iarrtas a chur gu Urras Van Leer anns an Olaind gus pròisect foghlaim a chur air chois anns na h-eileanan. Chuir Van Leer Daibhidh MacAoidh a Leòdhas a rannsachadh a robh a leithid de dh’obair so-dhèanta anns na h-Eileanan, agus chuir iad Anna NicDhòmhnaill an sàs anns an rannsachadh ’na sgìre fhèin, Nis. Dh’fhasdadh Sìle, bean MhicLeòid, a bha uaireigin ag obair aig Gasaet Steòrnabhaigh, ’na ban-chlèireach. Bha Daibhidh MacAoidh air a bhith ag obair aig Van Leer ann an grùnn àitichean; duine ciatach, tàileantach, èasgaidh a chuireadh e fhèin a-staigh air duine sam bith. Bha Sìle i fhèin comasach air cus a bharrachd na tha an dreuchd “ban-chlèireach” a’ cur an gèill, agus bha iad le chèile ’nan tacsa mhìorbhaileach dhuinn uile, fhad ’s a mhair a’ chiad ìre den Phròisect. ’Se buil a bha ann gun deach gabhail ri iarrtas na Comhairle an ceann na bliadhna sin, agus thòisich mi fhèin agus Cailean MacillEathainn ag obair air Pròisect Muinntir nan Eilean, còmhla ri Anna, anns na Hearadh, anns an Iochdar agus ann an Nis, ann an 1978. Bha seo gu bhith airson trì bliadhna.

Tha pròisectan aig Urras Van Leer air feadh an t-saoghail, far a bheilear a’ faicinn feum aig daoine air leasachadh ’nan caitheamh-beatha. Chaidh am Pròisect a chur air chois anns na h-Eileanan an Iar “airson gu robhas a’ faireachdainn gu robh feum air seòrsa foghlaim:

a) nach robh glaiste an taobh a-staigh ballaichean na sgoile, ach a bha a’ frithealadh na coimhearsnachd air fad:

b) a bheireadh do mhuinntir nan Eilean barrachd tuigse air an suidheachadh fhèin agus barrachd misneachd gus an suidheachadh sin a leasachadh.” [Leabhran mun Phròisect 1981]

Abair obair! Abair adhbhar dùlain! Bha fear-stiùiridh a’ cumail rian air a’ Phròisect ann an oifis an Steòrnabhagh. Dh’fhaodamaid ar comhairle chur ris-san, agus troimhe-san ri Roinn an Fhoghlaim, agus bha comataidh

[TD 254]

de luchd-dreuchd ann am Foghlam agus ann an Comhairle nan Eilean dha ar coinneachadh mu uair san ràithe airson sgrùdadh a dhèanamh air an obair a bha sinn a’ dèanamh. Ach aig toiseach gnothaich co-dhiù, bha an dòigh anns an dèiligeamaid ris an obair gu mòr an urra ruinn fhèin.

Tha timcheall air dà mhìle gu leth duine a’ fuireach air tir-mòr na Hearadh agus faisg air còig cheud ann an Sgalpaigh. ’Sann air an Tairbeart a fhuair mise oifis agus àite-fuirich. Bha sin fhèin ’na ghnothach cugallach. Le bhith fuireach anns an aon bhaile ris an dotair, ri fear nam fiaclan, ris a’ bhancair, ’s ris a’ mhaighstir-sgoile, a chuile h-aon dhiù ’na choigreach agus mar bu trice gun Ghàidhlig, a robh mi a’ dèanamh dìmeas air na bailtean beaga iomallach anns a robh barrachd de mhuinntir na dùthcha? Co-dhiù neo co-dheth, ann an iomadach dòigh cha ghabhadh e leasachadh, o nach robh rùm obrach neo taigh rim faotainn am bad sam bith eile.

Thòisich mi le dhol chon a chuile coinneamh a bha dol, chaidh mo chur air corra chomataidh, agus fhuair mi beagan eòlais mar sin air cò na daoine “a b’fhiach” anns an àite. (’Sann à Sgalpaigh a tha mise, agus bidhear a’ magadh oirnn nuair a bhios sinn dha ar cur fhèin air leth o mhuinntir na Hearadh, ach chaidh mise don sgoil an InbhiNis aig aois dusan bliadhna; bha bàta Mhic a’ Bhruthainn a’ tadhal an Sgalpaigh ’s a’ dol às sin dhan Chaol. Cha robh bùithtean an Tairbeart cho mìorbhaileach seach feadhainn Sgalpaigh agus Williams agus Oxendale ’s gum biodh daoine a’ dol ann tric. Saoilidh mi nach robh muinntir nan eilean cho eòlach air a chèile anns an leth-cheud bliadhna chaidh seachad ’s a bha iad ron sin, agus a bhitheas iad às dèidh seo, airson caochladh adhbharan.) Bha mi ann an oifis còmhla ri tè a bha air a bhith fuireach anns an eilean fad a beatha, agus b’i an tè-clàraidh airson an eilein. Cò a b’fheàrr gus mo chur ’nam fhaicill a thaobh cò a bha càirdeach don fhear ud neo

[Dealbh]
Fhuair mi oifis air cùl oifis nan Obraichean Sòisealta, air an Tairbeart.

[TD 255]

[Dealbh]
Taigh-sheinnse Ròghadail, an ceann a deas na Hearadh.

don tè ud, agus cò bha ’nan dearg nàimhdean da chèile, ’s cò bha laghach, còir, glic comasach!

Bheireadh e ro fhada bruidhinn mun chuile nì ris a robh a bheag neo mhòr de ghnothach agam, agus cumaidh mi ri beagan dhiù. Ghabh mi pàtran pròisect Nis an siud ’s an seo, ach bha tòrr air an do dh’obraich Anna a’dol mar-tha anns na Hearadh, leithid Leabhar Fòn, <eng>Day Centre<gai> dha na seann daoine, Co-chomann. Cha b’ionnan àite, cuideachd. Tha an aon àireamh dhaoine anns an dà àite, ach tha muinntir Nis an taobh a-staigh de chòig mìle a dh’astar; tha mu leth-cheud mìle eadar crìoch Leòdhais agus Ròghadal anns na Hearadh, gun tighinn air na bailtean beaga a tha a sear ’s a siar air an rathad sin. Mar sin, dh’fheuch mi ri buidheann sheann daoine fhaighinn còmhla anns an Tòb, coltach ris a’ bhuidhinn a bha air an Tairbeart mar-tha. On is ann dhaibh-san dhan duilghe dhol ann as fheumaile a leithid seo, bha e fortanach gu robh còmhdhail ri fhaighinn dhaibh mar bu trice. Bha cròileagan air an Tairbeart cuideachd, agus bha mi treis a’ smaoineachadh gum bu rud e air nach robh feum aca an Sgalpaigh ’s na taighean cho faisg air a chèile.

[TD 256]

[Dealbh]
Bha rùm againn ri taobh bùth “Bean Angaidh” anns a robh na seann dealbhannan ri ’m faicinn.

Ach chruinnich na màthraichean ’s dh’aontaich iad gu feuchadh iad air cròileagan a chur air bhonn. Chan eil teagamh nach do rinn e feum don chloinn a bha fad às, diùid, a’ dèanamh na slighe nas rèidhe dhaibh man deidheadh iad dhan sgoil. Tha mi ’n dùil gun do rinn e beagan do na màthraichean cuideachd, ach tha e uabhasach duilich do mhàthair òg laghach gabhail oirre fhèin càch a stiùireadh, ged a bhiodh an comas aice.

Bha daoine air a bhith bruidhinn air pàipear-naidheachd anns na Hearadh airson treis mus deachaidh mise ann, agus cha robh mi fada ann gus an d’fhuair sinn “Dè tha dol” gu dol. Fhuair sinn airgead on <eng>Mhanpower Services Commission<gai> airson a chlo-sgrìobhaidh airson bliadhna, agus às dèidh sin bha tè a bha faisg air làimh dha dhèanamh. Bha dràibhearan busaichean na sgoile a’ toirt a’ phàipeir chon nam bùithtean. Cha robh e furasda naidheachdan fhaighinn uaireannan ach bha sinn a’ dèanamh an gnothaich mar bu trice, agus bhiodhte dha mholadh ’s dha chàineadh, mar a bhiodhte an Gasaet fhèin glè thric!

An rud a b’fheàrr a thachair rium anns na trì bliadhna a bha mi aig Pròisect Muinntir nan Eilean, ’se an clas-oidhche a bha a’ dol dà gheamhradh ann am Mànais, baile beag air taobh nam bàgh den eilean.

[TD 257]

’Se nigheanan òga bu mhotha bha ann, agus bha bodaich à taigh nan seann daoine air an Tairbeart ag ionnsachadh dhaibh ciamar a dhèanadh iad treidheachan is stùil ’s a leithid sin, le cuilc. Bhiodh fireannaich a’ tadhal dìreach airson còmhradh ri na bodaich. Bha cothrom againn air rud mar sin a dhèanamh gun a bhith fo chuibhrichean Chomhairlean Foghlaim.

An ceann ùine fhuair sinn airgead on <eng>Mhanpower Services Commission<gai> do chòignear òga agus do fhear-stiùiridh airson eachdraidh an àite a chruinneachadh. Chaidh tòrr dhealbhannan a thrusadh agus chuidich pròisect Nis agus fear an Iochdair agus Sgoil-Eòlais na h-Alba sinn len copaigeadh ’s am meudachadh. Bha iad rim faicinn ann an rùm am meadhan a’ bhaile air an Tairbeart, agus thog iad ùidh dhaoine thall ’s a-bhos. Bha an luchd-obrach cuideachd ag iarraidh eachdraidh air muinntir an àite, ’s dha fhaighinn air teip. Cha robh an gnothach ach gann air tòiseachadh nuair a bha a’ bhliadhna seachad, ach tha mi ’n dùil gu bheil e a’ dol a chumail air adhart le tuilleadh airgid a-nis. Bha an sgeime seo glè fheumail airson naidheachdan a’ Chogaidh Mhòir a chruinneachadh, agus nochd an leabhar a thainig às — le naidheachdan às an Iochdair is à Nis — an uiridh agus ghabhadh ris gu math.

Thòisich Mòd na Hearadh fhad ’s a bha mi ann. Cha robh luchd-stiùiridh a’ Phròisect air a shon idir ’s iad dha fhaicinn mar dhroch rud gum biodh daoine a’ co-fharpais ri chèile. Bha co-dhiù aon bhan-sgoilear den aon bheachd. Ach anns na Hearadh cha mhòr nach e seo an aon dòigh anns an ionnsaich a’ chlann òran Gàidhlig ’s a’ chuid mhòr de na tidsearan gun bhiùc seinn. Bha iad aig an àm ud às aonais tidsear ciùil. Cha chreid mi gun do dh’adhbhraich am mòd a bheag sam bith de dh’aimhreit, ach dh’fhaodadh e fhathast a dhol ’na fhèisd, tha fhios, le britheamhnan a sheachnadh, ach tha an t-eagal an còmhnaidh nach nochd duine mur a bi co-fharpais ann. Tha mi-fhèin an dòchas, ma theid gu math dhaibh an Uibhist, gu faigh iad misneachd anns na Hearadh airson fèisd a dhèanamh den mhòd cuideachd.

’Sann air sàilleamh m’obrach ann an Sgoil-Eòlais na h-Alba a chuir mi a-mach dà chassette, le leabhar an urra, de dh’òrain ’s de laoidhean a sheinn Cairistìona Seadha, i fhèin ’s a piuthar Peigi, agus bannal-luaidh. ’Sann on Sgoil a thogadh na h-òrain ’s na laoidhean ach chuireadh a-mach iad, tro Acair, fo ainm Pròisect Muinntir na Hearadh, agus tha iad rin cluinntinn air feadh an t-saoghail. Bha dà bhuidheann luaidh a’ coinneachadh an dràsda ’s a-rithist ’s ag ionnsachadh òran. Dh’obraich iad gu math trang aig àm Mòd nan Eilean, agus cluinnear tè de na buidhnean air <eng>cassette<gai> Iomall a’ Mhòid.

Dh’fhàg mise am Pròisect aig deireadh an Iuchair 1981, ’s cha deachaidh duine chur ’nam àite. Chan e mo chuid a chantainn an do rinn mi feum anns na Hearadh neo nach do rinn. Ga be dè na tha ri fhaighinn de dh’airgead airson a leithid seo, ’se cò tha an urra ris agus cò na daoine

[TD 258]

[Dealbh]
Ath-linne. Na Hearadh air an dàrna taobh de Loch Siofort, ’s Leòdhas air an taobh eile.

tha ann airson a chuideachadh a tha cudromach. Agus an dèidh sin cha chùm rud a’ dol ma bhitheas e ro mhòr an crochadh ri aon duine. ’Se sin aon de na rabhaidhean a fhuair sinn nuair a thòisich sinn air a’ Phròisect: gum bu chòir gun cumadh rud sam bith air an do thòisich sinn a’ dol às ar n-aonais. Mur a cumadh cha robh na daoine dha iarraidh. Tha barrachd air sin an ceangal ris, duilgheadasan faighinn o àite gu àite, mar eiseimpleir. Fiù is le bus “coimhearsnachd” cha robh e furasda daoine fhaighinn cruinn còmhla ro thric. Tha “Dè tha dol” ann fhathast, agus Mòd na Hearadh, agus tha buidheann às ùr a’ dol a chruinneachadh eachdraidh.

Airson caochladh adhbharan tha am Pròisect air atharrachadh anns gach àite. ’Se obair am-measg chloinne a tha fo aois sgoile, agus cuideachadh do chomainn eachdraidh, na goireasan air a bheil Van Leer a-nis a’ leigeil cudrom. Mar sin bidh na Hearadh, tha mi creidsinn, a’ faighinn cuideachadh cleas a’ chorra, ged nach eil obraiche an làthair ann gu cunbhallach. Bha an obair a rinneadh an Nis fo sgèith a’ chomainn eachdraidh ’na ùrachadh mòr don sgìreachd, agus, ri tìde, dh’fhaodadh gum bi e mar sin do na Hearadh cuideachd.

(Bha na dealbhannan gu lèir air an togail le Cailean MacIllEathainn).

[TD 262]

EARBALL MUICE
le Dòmhnall Iain MacIomhair

“Cuimhnich gu bheil an t-uisge ann,” arsa Màiri ri Niall. “Chan fhaigh thu mòran ma thèid thu a-mach ri uisge den t-seòrsa seo. Cuimhnich cuideachd nach eil an corp cho làidir ’s a bha e uaireigin.”

An t-uisge! An òinseach! Nach robh an t-uisge a’ bualadh nan uinneagan mar gum bitheadh bith aige dhaibh ’s e a’ feuchainn rim briseadh. Cò dh’fheumadh cuimhne a chumail air an uisge? Nach e Màiri a bha a’ fàs gòrach. Bha fhios aigesan deamhnaidh math nach deidheadh an t-uisge troimhe. Agus airson neart a chuirp. ’Se bha sin rud eile. Dè am fios a bh’ aicese mu neart cuirp? Dè am fios a bh’ aicese mu chàil idir? An t-uisge gu dearbha. An robh i a’ smaoineachadh gu robh e amaideach no rudeigin? Shealladh esan dhi am faigheadh e mòran, ’se a shealladh. ’S chuireadh sin duan ùr air a bilean. Cha robh math sam bith dhà a freagairt, oir bha fhios aige gu freagradh i air ais e.

Bha Niall a’ dol a-mach a shealg nam mucan. Cha deach e a-mach gan sealg a-riamh roimhe, ach bhitheadh e gam faicinn a’ ruith am-measg nan tulach ’s nan creag, mar gum bitheadh an cuthach dearg ag iomain nan eanchainn aca. Bha iad gus an t-àite a chur fòdhpa fhèin. Ach bha iad uabhasach blasda rin ithe, ’s cha robh Niall a’ tuigsinn carson nach robh daoine eile a-muigh gan sealg. ’S bha an latha ’n-diugh dìreach ceart. Uisge nan seachd sian deug a’ breabail anns a’ choimhearsnachd agus a’ choimhearsnachd a’ breabail anns an uisge. Nach e càch a bha às an ciall nach robh iad a’ dol a-mach chun na seilge.

Thog e an fheadag, ’s chuir e ’na phòcaid i. Shèideadh e an fheadag airson na mucan a thàladh. Agus nuairsin — biob, biob, biob — ’s bhitheadh a’ mhuc marbh air a bheulaibh. Bhitheadh an fheadag a’ dèanamh seòrsa de cheòl nuair dheidheadh a sèideadh, coltach ri marbhrann a bhitheadh e a’ cluinntinn aig na dannsan. ’S ma bha e freagarrach aig na dannsan, bhitheadh e freagarrach airson nam mucan.

“An dùil,” ars esan ri Màiri, “càite am bi na mucan a’ breith nan uighean?”

“Dè am fios a th’ agamsa?” ars ise. “’S tu fhèin a th’ air a bhith ag ionnsachadh mun deidhinn ’s a’ dèanamh rannsachaidh orra.”

“Bu chaomh leam na h-uighean aca a lorg.” ars esan. “’S nam faighinn

[TD 263]

grèim air muic bheò, chuirinn air na h-uighean i gus an tigeadh uirceanan a-mach. Dh’fhaodadh aon dhiubh a bhith agam ’na pheata. Dh’fhaodainn fear ionnsachadh gu bhith dol an dèidh nan caorach. ’S nuair bhithinn-sa anns a’ bheinn a’ sireadh nan caorach, dh’fhaodadh tusa am peata a thoirt sìos chun nam bùthan is iall mu amhaich — Porcaidh, Porcaidh, Porcaidh. Hò, hò. Ach ciamar fon ghealaich a gheibh mise grèim air na h-uighean aca?”

Cha robh Màiri ag ràdh facal, ach bha i ag èisdeachd ri Niall gu mionaideach agus a’ feuchainn ri smaoineachadh aig a’ cheart àm.

“Co-dhiù,” ars esan, “tha mi a’ falbh.”

“An tug thu leat an gunna?” ars ise.

“Dè an gunna?” arsa Niall.

“An gunna leis a bheil thu a’ dol a mharbhadh nam mucan.” ars ise.

“Gunna?” ars esan. “O, a bhoireannaich gun tùr, a bheil thu fhèin a’ smaoineachadh gu bheil mise a’ dol a mhilleadh muice le gunna a losgadh oirre? An ann a’ smaoineachadh gu bheil mi às mo chiall a tha thu? Gunna. Chan ann no le gunna. ’Sann a tha mi a’ dol a shàthadh sleagh tron earball aca. ’S cuiridh an t-sleagh teachdaireachd bhon earball suas, chun na h-eanchainne, agus tuigidh a’ mhuc an uairsin gu bheil an t-àm aice gèilleadh ’s fìor fhear-ceàirde air a sàilean . . . Tha sàilean air muic, nach eil? ’Se beathach neònach a tha anns a’ mhuic. A bheil fhios agad gun gheàrr cuideigin bàrr na sròine den chiad the a thàinig a-mach às an ugh, ’s a-riamh bhon uair sin nach do nochd muc le gob air a sròin? ’S an t-earball. Tha e coltach ri comharr-ceiste air a chliathaich, mar gun tugadh cuideigin breab dhà ’s nach b’ urrainn dhà èirigh. ’Se ceist mhòr a tha sin — ceist air a cliathaich. ’S ma tha freagairt ann do cheist air a cliathaich, ’s ann air a chliathaich a bhitheas am freagairt. ’S airson am freagairt a leughadh no a thuigsinn feumaidh mise agus tusa a dhol air ar cliathaich. ’S ma nì sinn sin, thèid an saoghal uile air a chliathaich ach am faigh an saoghal a-mach carson a tha sinne air ar cliathaich. ’S thèid an saoghal troimh chèile an uairsin, oir bidh òrdugh gach nì nàdarrach air atharrachadh. Tuitidh e às a chèile, agus cha bhi e idir ann. Smaoinich — an saoghal ga sgrios air sgàth earball muice. Smaoinich thusa air sin. Dh’fhaodadh tèarainteachd an t-saoghail a bhith an crochadh air earball muice. Chan e gun gabh mòran a chrochadh air earball muice — ach gabhaidh tèarainteachd an t-saoghail crochadh air. A bheil sin a-nis a’ ciallachadh gur e gnothach beag, rud neo-bhrìghmhor, a th’ ann an tèarainteachd an t-saoghail? Chan eil idir. Ach gabhaidh e crochadh air earball muice. Feumaidh sinn feuchainn ri mucan a thogail le earbaill a bhitheas ’nan seasamh, ’s chan ann le earbaill air an cliathaich. Faodaidh iad a bhith a’ bruidhinn air innealan niùclarach, ach, a Mhàiri, tha mise ag innse dhutsa gu bheil mise air smaoineachadh mun chùis, agus, a Mhàiri . . . ud, ud, tha ’n t-àm agam falbh.”

Agus dh’fhalbh Niall a-mach a shealg nam mucan, agus èigheachd

[TD 264]

Màiri ’na chluasan gun drùdhadh an t-uisge air eadhon tron chraiceann fhèin. Ach bu bheag èisdeachd a fhuair i bhuaidhe, agus bu lugha na sin a dhiù. Chaidh e tro fheannagan, tro phollagan, tro bhoglaichean. Agus mu dheireadh, ràinig e an t-àite far an robh na mucan a’ tuineachadh, an t-àite far am faca e iad le a shùilean fhèin ’s cha b’ ann le sùilean dhuine eile. Laigh e sìos air a stamaig a-measg nan lusan, a dh’fheitheamh nam mucan nuair thigeadh iad ’nan sgaothan sìos an leathad. ’S nuair thigeadh, thogadh e a cheann os cionn bàrr na creige bige a bha ri bhus, agus le cinnt na fìor amaise shàthadh e an t-sleagh. Nam faigheadh e aon, aon a-mhàin, dhèanadh sin an gnothach an-diugh. Ach nach bitheadh e eadhon na b’ fheàrr nam faigheadh e beò i, ’s gun gleidheadh e aig an taigh i gus am beireadh i uighean.

Thug Niall an fheadag às a phòcaid. Bha i fliuch leis an uisge. Chuir e ri a bheul i, ach aon bhiùg cha tigeadh aisde. Mhionnaich e don fheadaig, ach cha do thiormaich sin i. ’S cha bu mhò a chuir na mionnan fonn air a bilean. Nam bitheadh an fheadag le comas ciùil aice, cha b’ fhada gus an nochdadh na mucan, le an sròinean iongantach ’s le na h-earbaill a bha eadhon na b’ iongantaiche. ’S dòcha, às aonais na feadaige, gun tigeadh corra thè a bhitheadh air seachran bhon treud, ach bhitheadh a leithid sin na bu duilghe a bualadh. Agus smaoinich Niall gum bitheadh tè air seachran mar seo eadhon na b’ fheàrr.

“Seall orm fhìn,” bha e ag ràdh ris fhèin. “Chan eil mise mar chàch. Dh’fhalbh mi às a’ bhuaile bho chionn fhada. ’S dh’fhuirich càch anns a’ bhuaile, agus seall orra — taman, toman, tuman, ’s buail do chorrag far am buail i. The iad uile cho coltach ri chèile. Cha tig iad eadhon a-mach a shealg nam mucan. Ach fuirich thusa, agus fuireadh iadsan, a Nèill a bhalaich gus an tig thusa dhachaigh le muic air do ghualainn no le muic air sreing. Cha bhi sin fada gan cur a gheurachadh crainn an fharmaid, a bhalaich. O gu dearbha, cha bhi . . . Ach uill, a bheil fhios agad a Nèill, tha thìde agad d’ inntinn a chur air ghleus agus an fheadag seo a thiormachadh. Ma thèid thu dhachaigh a-nochd às aonais muice, chan e muc an rud as miosa a theid èigheachd ort. ‘S chan e an t-uisge seo an rud as miosa leis am baistear thu.”

Thòisich Niall a’ sèideadh na h-analach air an fheadaig, ’s e a’ dèanamh oidhirp a chum a tiormachadh. Bha seòrsa de cheò ag èirigh dhith mar gum bitheadh i a’ dol ’na teine. Sin mar bhitheadh an saoghal, smaoinich e, le ceò ag èirigh dheth nuair bhitheadh e a’ dol ’na theine, ’se sin mur lorgaist muc le earball nach robh mar chomharr-ceiste air a chliathaich. Chuir a’ cheò a bha ag èirigh bhon fheadaig eagal air, agus stob e an fheadag eadar a gheansaidh ’s a lèine. Spàrr e air an fheadaig gu feumadh i tiormachadh a-staigh an sin anns a’ bhlàths agus anns an fhasgadh no gu faigheadh esan, agus an saoghal, bàs le seachran muice.

Bha e a’ coimhead ’s a’ coimhead. Bha e ag èisdeachd ’s ag èisdeachd. Ach cha robh muc ri faicinn. Agus cha robh muc ri cluinntinn. ’S dòcha

[TD 265]

gun chuir an t-uisge a-steach iad. A-steach? A, ’s dòcha gu robh dachaigh, uaimh no rudeigin, aca anns a’ bheinn. Ach dh’fheumadh Niall fuireach far an robh e, air cùl na creige bige, mar shaighdear a’ toirt a char à namhaid, ’s e deiseil, ullaichte, airson gnìomhachais. Ach, siud chunnaic e rudeigin. Muc! Muc ’na deann-ruith astar bhuaidhe! Muc a’ ruith, is teine ma casan! Bha i ro fhada bhuaidhe airson sleagh a shàthadh. Bha rudeigin deatamach air a h-aire ’s i a’ ruith cho luath ri siud. Thainig gàire air anns an uisge. ’S ged bha a’ mhuc fada bhuaidhe, shaoil e gu faca e gàire air earball na muice.

Thug e an fheadag a-mach a-rithist. Bha i tioram ged bha an t-uisge a’ dòrtadh oirre. Chuir e ’na bheul i, agus leig e thuice na ghleidheadh a sgamhanan. Shiubhail ceòl, no fuaim, na feadaige gus an deach e à fianais thar crìochan lèirsinne. Thòisich an talamh a’ dol air chrith. Thòisich a’ bheinn a’ dol air chrith. ’S bha fuaim mar chrith-thalmhainn anns a’ chrith.

Sheall Niall suas gu bàrr na beinne. Agus an sin bha mu mhìle muc, uile ’nan seasamh air mullach na beinne. ’Nan seasamh agus ag èisdeachd. Ag èisdeachd ri aon mhuic a bha na bu mhotha na càch, ’s i ag òraid air bàrr na beinne. Ged nach dèanadh Niall a-mach aon mhuc-thonn anns a’ mhuc-chuan seo, bha e soilleir gu leòr dè bha a’ mhuc mhòr ag ràdh riutha. Agus bhioraich Niall a h-uile cluas a bha aige.

“A chlann na muice,” ars a’ mhuc, “chuala sibh ceòl na feadaige, chuala sibh marbhrann na feadaige. Tha fhios agaibh gu bheilear a’ fanaid air ar sròinean — ach rud nas miosa ’s nas cudthromaiche na sin, thatar a’ fanaid air ar n-earbaill. ’S tha creutairean, daoine tha mi a’ smaoineachadh a theirear riutha, a-nis a’ tighinn a-mach ’s a’ tòiseachadh gar sealg. Tha iad a’ sireadh ar n-uighean. Feumaidh sinne mar mhucan seasamh an aghaidh seo. Tha iad a’ dol a dh’fheuchainn ri mucan ùra a thogail, mucan le earbaill a bhitheas nas dìriche, le earbaill a bhitheas coltach ri comharr-ceiste ’na seasamh ’s chan ann air a cliathaich. ’S tha aon dhuine gu sònraichte gu tur glan às a chiall, a’ smaoineachadh gu sàth e sleagh ann an earball aon den chuideachd seo, a’ smaoineachadh gu bheil eanchainn muice anns an earball. Tha. Tha e glan às a chiall. Ach tha fear eile ann a tha nas glaine buileach às a chiall. Fear a tha a’ cur nam beachdan mìchiallach ann an inntinn an fhir eile. Nach fhaic sibh an siud e, ’s peann aige os cionn pàipeir, a’ sàthadh a’ phinn don phàipear mar gum bitheadh e a’ sàthadh sleagha ann an earball muice. Dà shùil anns an dà làimh aige, ’s iad ag innse nam breugan dhà. Sin agaibh an dealbh. Sin agaibh saoghal bun os cionn.

Bithidh iad a’ bruidhinn air ceistean air an cliathaich. Cuireadh Niall, air nach iorrar mòran seach gur beag a fhuair e, sgàthan fon pheann a tha ga dheilbh agus sealladh e gu bheil dìth cèille ann an gòraich. Bithidh iad a’ bruidhinn air ceistean air an cliathaich. Ach tha ceist eile ann a tha mòr, uabhasach mòr, agus seo i. Dè tha sinn a’ dol a dhèanamh mun ghnothaich

[TD 266]

seo? Chan fhaod sinn èigheachd mus cluinn iad sinn. Chan fhaod sinn gluasad mus fhaic iad sinn. Thug iad orra fhèin e. Thug iad orra fhèin e. Fuiribh a chlann na muice, gus an cluinn sibh an fheadag a-rithist. Faodaidh sibh a bhith cinnteach gu sèid i, oir cha robh duine ann a-riamh nach do chuir às dhà fhèin.”

Chrom na mucan an cinn, agus chunnaic Niall a-nise cuan de earbaill a’ breabail. Agus chreid e na mucan. Chreid e gu robh eachdraiche Nèill às a chiall. Thug e an fheadag a-mach a-rithist. Shèid e i gus an deach e dubh anns an aodann.

Thàinig sgaoth mhucan a-nuas bho chùl na beinne. Chaidh iad seachad air mar dhealanaich ann an cabhaig. Rinn iad fuaim mar chrith-thalmhainn.

Thug e sùil orra anns an dol-seachad. Smaoinich e mu thèarainteachd saoghail. Dìreach mus deach e don fhalamhachd, smaoinich e nach robh earball air gin dhiubh.

[Sanasan]

[TD 275]

SEANN CHANAIN AGUS DUTHCHAS
le Seumas MacDhonnchaidh

An do smaoinich thu riamh dè chànain as sine a tha ri faighinn ann am Breatann na air an Roinn Eòrpa? Mas ann air Breatann a tha thu a’ toirt beachd, tha fios againn gu bheil a’ Ghàidhlig agus a’ Chuimris nas aosda na Bheurla. Thàinig na Sasannaich an toiseach air tìr ann am Breatann beagan mun do dh’fhalbh na Ròmanaich. Ach chaidh mu mhìle bliadhna seachad mun tàinig a’ Bheurla gu ìre, nuair a thug uaislean na Frainge buaidh air dùthaich Shasainn agus, ’na lorg sin, cumadh ùr air cainnt nan Sasannach. Faodaidh sinn a ràdh mar sin nach eil a’ Bheurla as aithne dhuinne cho sean ri Chaucer, no fada nas sine na Shakespeare.

Dè mu dheidhinn na Gàidhlig agus na Cuimris? A-rèir cuid, bhiodh seòrsa de Ghàidhlig aig na Piocaich ann an Alba ri àm Ròmanach, gun ghuth air Eubh, bean Adhaimh, aig toiseach an t-saoghail. Ach mas math mo bharail-sa, ’si a’ Ghàidhlig seann chànain Eirinn agus a’ Chuimris seann chànain Bhreatainn. ’Sann le Calum Cille agus na h-Eireannaich o shean a thàinig a’ Ghàidhlig a dh’Alba. Agus ’se seòrsa de Chuimris a bhiodh aig na daoine ann an ceann a deas Alba aig an àm sin, ach aig na daoine mu thuath, co aige tha fios? Bha cànain àraid aig na Piocaich, ceart gu leòr. Ach cha b’e Gàidhlig a bha innte, na Cuimris nas motha, ged as dòcha gum biodh iad a’ gabhail ris na cànainean sin bhon taobh a-muigh.

Cò as sine, mata, a’ Ghàidhlig na Chuimris? ’Se cànainean Ceilteach a tha annta le chèile. ’Sann bho thaobh a deas na Gearmailt a thàinig na Ceiltich an toiseach, mu chòig cheud bliadhna roimh Chrìosd. An do thòisich cainnt nan Gaidheal ri dealachadh ri cainnt nam Breatannach air tir-mòr na h-Eòrpa, mun tàinig iad a-nall idir? Air neo, an robh blas àraid aig daoine ann an Eirinn air seann chainnt nan Ceilteach seach mar a bha aig daoine ann am Breatann, agus an e sin a bu choireach ris an dealachadh a dh’èirich eadar a’ Ghàidhlig agus a’ Chuimris?

Co-dhiù, chan eil Gàidhlig na Cuimris nas sine na Laideann na seann Ghearmailtis. Tha iad uile càirdeach dha chèile, agus ’sann bho sheann fhreumh nan Inns-Eòrpaich (<eng>Indo-Europeans<gai>) a thàinig iad. ’Se fear Gearmailteach a fhuair sin a-mach o chionn ceud bliadhna, agus ’se Zeuss a b’ainm dhan duine inntinneach sin.

[TD 276]

Feumaidh sinn aideachadh gu bheil aon chànain air an Roinn-Eòrpa a tha nas sine na ’n fheadhainn a dh’ainmich mi, ge ta, ’se sin cànain nam Bascach (na Basques) air taobh tuath na Spàinn. Fhuair mi leabhar air a’ chànain aca, Euskera mar a chanas iad, o chionn ceithir bliadhna deug, feuch an togainn facal na dhà. Cha b’fhada mun do chuir mi dhìom e, leis cho goirt ’s a dh’fhàs mo cheann ga leughadh. Ach thachair gun do dh’fhosgail mi an dearbh leabhar a-rithis o chionn ghoirid, agus ’s math a chòrd e rium an turas seo.

’Se cànain uabhasach àraid a tha anns an Euskera. Bheir mi corra fhacal dhut mar shamhladh. “<eng>Etxe<gai>”, taigh. “<eng>Etxean” (etxe-an)<gai>, aig an taigh, “<eng>Etxean nago” (n-ago)<gai>, tha mi aig an taigh, “<eng>Etxean dago” (d-ago)<gai>, tha e aig an taigh.

A-rithis, “<eng>ate<gai>”, doras. “<eng>Etxeko ate<gai>”, doras an taighe. “<eng>Gorri<gai>”, dearg. “<eng>da<gai>”, tha. “<eng>Etxeko atea gorria da<gai>”, tha doras an taighe dearg. Chan eil anns an -a ach ‘<eng>article<gai>’, mar a tha ‘an’ ann an Gàidhlig na ‘<eng>the<gai>’ ann am Beurla.

Agus a-rithis “<eng>erri<gai>”, baile. “<eng>Erriko etxe<gai>”, taigh a’ bhaile, ’se sin talla a’ bhaile (<eng>town-hall<gai>). “<eng>Etorri<gai>”, tighinn, agus “<eng>-tik<gai>”, bho. “<eng>Erriko etxetik etorri da<gai>”, tha e tighinn bho thaigh a’ bhaile.

Tha an Euskera ga bruidhinn sa latha-an-diugh air na crìochan eadar an Spàinn agus an Fhraing. Bha iomradh aig na Ròmanaich oirre, agus ’s dòcha gu robh i sgapte air feadh taobh tuath na Spàinn agus taobh deas na Frainge uaireigin mun tàinig na Ròmanaich agus na Ceiltich dhan cheàrn sin idir. Faodaidh gu robh Euskera ga bruidhinn air an Roinn Eòrpa nuair a bha Abraham ann an Canaan agus nuair a bha Tursachan Chalanais agus Stonehenge gan togail ann am Breatann. Tha seann sgeulachdan ag innse dhuinn gur h-e fear ‘Mìle na Spàinn’ agus a chuid ghaisgeach a thug an ‘Lia Fàil’ a dh’Eirinn an toiseach, ’se sin a’ chlach air an do leig Iàcob a cheann airson cadal aig Betel, agus air a bheil rìghrean Albainn is Shasainn air an crùnadh gus an latha-an-diugh. An e cànain coltach ris an Euskera a bha aig ‘Mìle na Spàinn’ na aig na daoine a thog Tursachan Chalanais?

Tha e furasda bhith leigeil ruith leis an inntinn nuair a smaoinicheas mi air an Euskera an dràsda! Ach innsidh mi dhut aon rud eile. An tug thu sùil air “Shogun” air an telebhisean? A bheil cuimhne agad air a’ ghrèim a bha aig na Jesuits air Siapanaich an latha ud? Tha an Euskera agus cànain nan Siapanach uabhasach coltach anns an dòigh air am bi iad a’ cur nam facal an alt ri chèile. ’Se cànainean “<eng>agglutinant<gai>” a tha annta, mar a chanas iad. ’Se duine uasal Bascach dham b’ainm Ignatius de Loyola a chuir na Jesuits air bhonn an toiseach. Agus ’se duine eile de shliochd nam Bascach, ’se sin an Naomh Francis Xavier, as motha fhuair urram agus cliù air sgàth na Crìosdaidheachd aig an àm ud anns an t-Siapan agus air feadh na h-Airde an Ear. “Thèid dùthchas an aghaidh nan creag”.

[TD 279]

AN SGEILP LEABHRAICHEAN

<eng>Victor Edward Durkacz, The Decline of the Celtic Languages (John Donald Publishing.<gai> Dun Eideann. 1983. xiii 258. £18.00. ISBN 0 85976 090 1)

Tha Durkacz air rannsachadh gu math farsaing agus domhainn a dhèanamh ann an staid na Gàidhlig anns na linntean bho àm an Ath-leasachaidh, ach gu h-àraidh anns an ochdamh linn deug (is deireadh na seachdamh linn deug) agus an naoidheamh linn deug. Tha e air altan goirid fhoillseachadh air a’ chuspair seo mar tha, ach an seo tha mòran de na rannsachaidhean sin, agus obair dhaoine eile, cuideachd, air an tàthadh ri chèile ann an eachdraidh leanailtich.

Anns na h-Aoisean Meadhain bha inbhe àrd aig a’ Ghàidhlig, oir bha i ceangailte ri ùghdarras agus ri riaghladh. Bha i air a cleachdadh le luchd-lagha is lighichean, le muinntir eaglaise, le luchd eachdraidh is seanchais, le sgrìobhadairean is luchd-ciùil, le rùnairean is luchd-gnothaich. Eadhon nuair a thòisich Laideann is Beurla Ghallda a’ bruthadh a-steach, bha a’ Ghàidhlig fhathast ri a faicinn taobh ri taobh riutha airson ùine. Ach beag air bheag chaill luchd na Gàidhlig an t-àrd-ùghdarras a bh’aca ann an cùisean na stàite, agus leis a sin thòisich luchd-sgrìobhaidh na Gàidhlig a’ fàs tearc. Aig àm an Ath-leasachaidh ’sann bho dheas a bha am putadh a’ tighinn, agus bha daoine a’ faicinn na Gaidhealtachd mar àite glèidhteach (no <eng>conservative<gai>), agus bha na Pròstanaich gu tric a’ dèanamh ceangal eadar Gàidhlig agus Pàpanachd, ’s ag iarraidh ruaig a chur air na dhà.

A’ leantainn na h-eachdraidh seo, tha Durkacz a’ sealltainn gu mion air mar a bha daoine leithid Kirkwood (agus Kirk) a’ strì gu Bìoball

[TD 280]

Gàidhlig a chur an làmhan nan Gaidheal, agus mar a bha mòran de na Goill (gu h-àraid an Dùn Eideann) ceart coma a thaobh seo. Tha e a’ mìneachadh beachdan an <eng>SSPCK (Society for the Propagation of Christian Knowledge)<gai> bho thùs a eachdraidh (1709) agus a’ sealltainn cho fada ’s a bha iad an aghaidh na Gàidhlig anns na sgoiltean aca, ged a b’fheudar dhaibh feum a dhèanamh dhith ga b’oil leotha. Tha e a’ sealltainn cho eadar-dhealaichte ’s a bha staid nan Cuimreach, oir cha robh ainm aig na Cuimrich a bhith an aghaidh an Rìgh ’s an Riaghaltais, agus mar sin chaidh acasan air an cànan fhèin a chur gu feum anns na sgoiltean (agus na Sgoiltean Sàbaid) agus ’nan adhradh.

B’ann ri linn nan Sgoiltean Gàidhlig (Sgoiltean Chrìosd), a thòisich bho bhuidheann ann an Dùn Eideann, a fhuair a’ Ghàidhlig mu dheireadh thall cothrom ceann a’ mhaide a chumail ris a’ Bheurla. Ach tha e den bheachd gur dòcha gu robh a’ chùis ro fhadalach eadhon an uair sin (1811 ’s ’na dhèidh), oir cho luath ’s a fhuair daoine foghlam Gàidhlig thòisich iad ag iarraidh foghlam Beurla cuideachd, agus cha robh bacadh ann is deatamachd na h-obrach gan tarraing taobh na Beurla. Ach ri linn Sgoiltean Chrìosd thàinig borrach air sgrìobhadh na Gàidhlig (’s gu h-àraidh air foillseachadh leabhraichean).

Ged nach eil an eachdraidh seo a’ dol domhainn anns an fhicheadamh linn, chì sinn buaidh na thachair anns na linntean roimhe seo gu soilleir air eachdraidh na linne seo: air an t-soirbheachadh ’s air an easbhaidh. Chì sinn an Eaglais agus an S.E.D. fhathast leisg gu cor na Gàidhlig a sheasamh gu tur, agus na daoine leis a leis i diùid is eagallach is nàireach. Gus an atharraich sin cha tig feabhas.

Ruaraidh MacThòmais

[Sanas]

[TD 281]

Eilean Fraoich, <eng>Lewis Gaelic Songs and Melodies<gai> (Acair agus An Comann Gaidhealach. Steòrnabhagh. 1982/83. 238 dd. £8.00 (cruaidh), £4.95 (bog).)

Tha Eilean Leòdhais saidhbhir ann an òrain a dh’aindeoin gach bacadh a tha ga chur orra, agus is mòr an adhbhar toileachais e gu bheil an cruinneachadh luachmhor seo ri fhaighinn a-rithist. B’ann ann a 1938 a thàinig Eilean Fraoich a-mach an toiseach. Bha e air a dheasachadh an uair sin le Donnchadh MacDhòmhnaill agus le Seumas MacThòmais, agus b’iad Nandag NicLeòid agus Myra NicIomhair a bha a’ coimhead ris a’ cheòl an uair sin. Chan eil beò an-diugh den cheathrar sin ach Myra. Rinn iad sin deagh thrusadh air òrain sean agus ùr, agus chaidh an leabhar gorm sin air feadh an t-saoghail ’s cha robh e ri fhaotainn ann an ùine gu math goirid. Thàinig an uair sin an cogadh, agus às dèidh a’ chogaidh bha bruidhinn ann ma dheighinn a chur a-mach a-rithist, le tuilleadh òran ann, agus lean Nandag gu h-àraidh oirre a’ cruinneachadh. Ach mar a thachair ’sann dà fhichead bliadhna ’s a còig an dèidh làimh a tha e air nochdadh às ùr, ’s e air fhoillseachadh a-rèir coltais le Comann Gaidhealach Leòdhais agus le Acair.

Tha an leabhar ùr air a dheasachadh le Donnchadh MacGhilleMhoire (<eng>Major<gai>), Seasaidh NicCoinnich, Seònaid NicLeòid agus Màiri NicLeòid. An turas seo tha an dà chuid <eng>staff<gai> agus <eng>sol-fa<gai> ann, agus tha 75 de dh’òrain ùra air an cur ris a’ chruinneachadh, pàirt dhiubh a chaidh a dhèanamh às dèidh 1938, agus pàirt a tha nas sine na sin. Feumaidh sinn a ràdh a-nis gu bheil dà bhìoball aig muinntir Leòdhais: fear dubh is fear dearg.

Tha rud beag a bharrachd de dh’fhiosrachadh anns an leabhar ùr, mu na h-ùghdairean ’s cuin a chaidh feadhainn de na h-òrain a dhèanamh. Ach tha mòran a ghabhadh cur ris fhathast, gu h-àraidh a thaobh sheòrsachan eadar-dhealaichte de chuid de na h-òrain. Mar eisimpleir, tha cuimhne agam deagh chlàradh fhaighinn ann am Bradhagair, timcheall air 1949, den òran Ho na Filibhig (bho phiuthar Dhòmhnaill Iain Bhàird): tha cleamhnas aige ris an òran Bha mi latha falbh na mòintich (d. 78) ach chan ionnan iad a thaobh fuinn is a thaobh fhacal. Bithidh iomadach fear ann fhathast a chuireas facail eadar-dhealaichte ri cuid de na h-òrain, mar a rinn duine an siud ’s an seo air Cuibhle an Fhortain (d. 207), agus is dòcha gum bu chòir na seòrsachan sin a chruinneachadh ri chèile fhathast. Agus tha grunn de sheann òrain an seo cuideachd, is na h-uiread de dh’fhacail ùra air an cur riutha, mar Thig am Bàta (d. 221). Chan eil buntanas idir aig cuid de na h-òrain ri Leòdhas, mar a tha nàdurrach: mar eisimpleir, Càit’ na dh’fhàg thu ’n fhichead gini? (d. 227) (’Se ‘Seoc an Aodainn Bhàin’ a th’ann an seòrsa eile dheth, ga chur air an Eilean Sgitheanach is dòcha).


[TD 282]

[Sanasan]

[TD 283]

A-measg nan òran ùra anns an leabhar tha feadhainn le Murchadh MacPhàrlain is le Red, le Iain MacArtair ’s le Calum MacAoidh, agus iomadach òran air a bheil daoine glè eòlach, mar a tha ’Se Siabost as bòidhche, Tè Bhàn, On dh’fhàg thu mi ’s mulad orm, Gruagach dhonn Bhrunail, An Ciaòra, Isein bhòidheich, Càrlabhagh is Tom an t-Searraich. Abair biadh is ceòl.

Ruaraidh MacThòmais


Suileabhan, le Calum MacFhearghais, a rinn mòran dhealbh dhan leabhar (Gairm, Glaschu 1983. 144dd. £4.50)

’Se leabhar taitneach a tha seo. Bha an t-ùghdar eòlach air Suileabhan, fear à Port Mholair, agus tha e ag innse dhuinn sgeulachdan mu dheidhinn ann an guth an duine fhèin. A-rèir an leabhair seo ’se fear fìor ladarna a bh’ann de Shuileabhan, gun eagal aige roimh dhuine neo roimh ainmhidh, bhon àm a thug e ionnsaigh air a’ mhaighstir-sgoile gus an àm a bha e ruith anns an dorchadas roimh mhadaidhean allaidh. Bha e car trom air an deoch mar a bha a chomh-aoisean anns na làithean ud, agus saoghal na h-òige air thoiseach air gun dragh aige dè thachradh dha. Tha e toirt ’na mo chuimhne bràthair mo mhàthar a bha cuideachd ann an Canada agus a chanadh gun dèanadh e dreuchd sam bith ged a bha e tur aineolach glè thric air na bhathas a’ sùileachadh air.

Tha an leabhar cuideachd air an sgrìobhadh ann an deagh Ghàidhlig, glan, ruithteach, Gàidhlig Leòdhais, ach an dràsda ’s a-rithist gu bheil blas Ameireaganach oirre.

’Se saoghal dòrainneach anns an robh Suileabhan ’s a leithid beò, ged a bha esan aotrom ’na nàdur, agus tha mi ’n dòchas nach till a leithid tuilleadh — sgoiltean borba, obair chruaidh air muir is air tìr, ach an dràsda ’s a-rithist gath dòchais mar a thachair nuair e theab e pòsadh, ach, a’ cuimhneachadh air a dhachaigh, a ruith e à taigh a leannain air an oidhche.

Bha mòran de sheòrsa ann ceart gu leòr, ach tha mi creidsinn gun deach a chuid bu mhotha dhiubh fodha far an tug dithis neo thriùir coltach ri Suileabhan buaidh, a’ ruighinn aig a’ cheann thall an t-eilean anns an d’fhuair iad an àrach.

’Se sgeulachdan air leth inntinneach a tha seo, ’s cuiridh iad seachad an tìde dhuibh ach bheir iad smaoineachadh oirbh cuideachd. Ged a tha toileachas is mire annta tha iad tùrsach cuideachd, ’s iad a’ foillseachadh dhuinn cho làidir ’s a tha misneach an duine ged a tha na tuiltean a’ bualadh air gun sgur.

Iain Mac a’ Ghobhainn.

[TD 284]

Pàdraig Post air Latha Ceòthach agus Pàdraig Post air Latha Doirbh, le John Cunliffe agus Celia Berridge (eadar-th. le Iain MacDhòmhnaill) (Club Leabhar. Port-Rìgh. 1982. £1.95 am fear)

Càite bheil Spot? agus Spot air Chuairt, le Eric Hill (Gàidhlig le Iain Moireach) (Acair agus <eng>Ventura Publishing<gai> Earr. 1982. £4.95)

Tha coltas snog air na ceithir leabhraichean cloinne seo a tha air an tarraing bho leabhraichean Beurla, a’ cleachdadh nan dealbh a bha anns na leabhraichean sin. Tha leabhraichean Phàdraig Post ceangailte cuideachd ri prògraman Beurla air an TV. Tha sgeulachdan tlachdmhor anntasan, na chumas beagan leughadh ri cloinn, ach chan eil ann a leabhraichean Spot ach beagan fhacal, ’s tha an t-annas gu lèir ceangailte ris na mìrean gluasadach de na duilleagan (dorsan a’ fosgladh ’s cuibhrig leapa a ghabhas togail ’s a leithid). ’Se seo a’ chiad turas a thainig leabhar Gàidhlig am follais le mìrean gluasadach, tha na clò-bhualadairean ag ràdh. Chan eil mi ro chinnteach gur h-fhiach an t-annas a’ phrìs. Air £1.95 gheibh leughadairean òga a’ cheart uiread de fhealla-dhà à leabhraichean Phàdraig, agus togaidh iad barrachd Gàidhlig bhuapa cuideachd.

R. McT.

[Sanasan]
