[TD 1]

SMEUR AN DOCHAIS <eng>BRAMBLE OF HOPE


[TD 2]

POEMS BY
DERICK THOMSON

Bramble of Hope

CANONGATE
1991


[TD 3]

<gai>DAIN LE
RUARAIDH MACTHOMAIS

Smeur an Dòchais

Canongate
1991


[TD 4]

<eng> CONTENTS <gai>
[Beurla]


[TD 5]

CLAR

11 Air Stràidean Ghlaschu

27 Madainn Diardaoin, ann an Oifis Puist an Glaschu

29 Freud

31 Am bucas

33 Na h-iongnan

35 Siansadh an Dealachaidh

37 Romàinia

39 Chernobyl

41 Là bruthainneach anns a’ Ghearmailt

43 A smùdan fhèin

45 Anns an Cheval Blanc

47 Macon

49 Nollaig 1988

51 Mac a’ Mhinisteir

53 Lasair an teine

55 Sam àm ri teachd

57 Cuimhne

59 A’ Ghàidhealtachd

61 Còmhradh fheannag

62 Strì fhada


[TD 6]

[Beurla]


[TD 7]

65 A’ chaora ’s an smeur

69 Trì a fhuair a-mach às an Airc

73 ‘A’ dol dhachaigh’

75 Anna Urchardan

77 An cuimhne Dháithi Ó hUaithne

79 ‘Cuimhnich air do Chruthaighear...’

81 Pioghaid

83 Deireadh an t-saoghail

85 A’ Bhan-phrionnsa Diàna

87 An t-sealg

89 An ataireachd bhuan

91 Aig Cuirm-chiùil Leòdhais is na Hearadh, 1987

93 Snodhach an aoibhneis

95 An uinneag a’ dùnadh

97 Ceòl

99 Hòl, air atharrachadh

101 Teagamh

103 Air a’ bhalla

105 Nuair a dh’fhairich mi ’n toiseach

107 Gam choimhead

109 Tilleadh bhon a’ bhàs


[TD 8]

[Beurla]


[TD 9]

111 Gluasad

113 Trì saoghail

115 Stad tìm far a robh e

117 A’ dèanamh film bho linn Victoria

119 Bho ghèig gu lèig

121 Drochaid a’ Cham

123 Ceilearadh

125 Togail ri Earrach

127 Gormshùil

140 Aonta


[TD 10]

[Beurla]


[TD 11]

AIR STRAIDEAN GHLASCHU

1 Glaschu
rocach
’s am peant a’ sgàineadh
’na seasamh
cugallach
air cnapan àrda.

2 Sùilean dubha,
teannaichte,
an craiceann dlùth air cnàmh na gruaidhe,
tana, sìolte,
sùilean beaga piante
Ghlaschu
a’ coimhead neonitheachd na sìorraidheachd.

3 Coltas na slàinte ort,
a bhodaich an dà fhichead bliadhna,
’na do shuidh air starsaich
oifis air Stràid an Naoimh Vincent
gun bhrògan ort,
ag ithe uinean.

4 Talla a’ Bhaile

Uaine is dearg is buidhe,
purpaidh is geal is gorm,
rionnagan Nollaig an Ceàrnag Dheòrsa,
uinneagan de gach seòrsa,
dorais a’ phailteis a’ fosgladh,
iuchair ga tairgse
uachdar ann am muidhe
is aran-milis air bòrd.


[TD 12]

[Beurla]


[TD 13]

Gu h-àrd, àrd air an talla
tha solas uaine,
’s tha Sìthichean Ghlaschu
dripeil le peann is pàipear
a’ tomhais luach nam vòtaichean
a chuireas air ais dhan a’ bhruighean iad.

5 <eng>‘Orange Parade’<gai> an Glaschu

Gathan a’ chiùil a’ dol trompa
fon a’ ghrèin fhann,
geur is milis,
dusd air an teanga,
trompaid ag at,
cathan a bh’ann,
cuimhne na mhilleadh,
òr air mheangan,
druma ann an clobhs,
a’ cur iuchair
ann an glas air meirgeadh,
spìc ann an crann gun mheasan.


[TD 14]

[Beurla]


[TD 15]

6 Nuair a chluinneas mi
ban-fhrithealaich à Glaschu
a’ dèanamh mion-chòmhradh
mu Pherry Como
no Starsky is Hutch,
no a’ gabhail fear de na h-òrain
aig Iain Lennon,
cuimhnichidh mi
gu bheil Ualas
air cùl na còmhla,
is Alasdair mac Colla
aig Muileann Ghocam-gò,
’s an dùthaich agam, le dìth tuigse,
air a dhol a thaigh na bidse.

7 Smuaintean ann an cafe an Glaschu

A iomallan Burma a bha iad,
òg, brèagh, is gàir’ air am bilean dealbhach,
pògan tais na grèin’ orra fhathast
an dèidh buige a’ mhonsoon,
ceòl mìn nach togadh mo chluasan ceart,
’s bha beagan aoibhneis ’na mo chridhe riutha –
thuig mi cho duilich ’s a tha e dhan SED
iarrtasan nan Gaidheal a thuigsinn.


[TD 16]

[Beurla]


[TD 17]

8 Adhradh

A’ dràibheadh a-null Stràid Sauchiehall
faisg air a <eng>Third Eye<gai>
chunnaic mi fear air a ghlùin am meadhon an rathaid –
cairteal gu ochd feasgar –
dh’ èirich e ’s leig e seachad mi,
duine modhail
nach do leig adhradh eadar e
’s an saoghal anns an robh e tadhal.

Chan eil fhios agam
an e Cyclops no Moloch
no Shoni
don robh e lùbadh a ghlùin.
’S fheàrr leam gun faighneachd.

9 Bodach dearg le liost air

Air Stràid an Naoimh Seòras,
rudeigin anmoch,
chunnaic mi ’m bodach dearg
a tha bacadh imeachd nan coisichean
le liost air;
’n dùil an ann air a’ bhodach a bha an liost?
Stad ort:
An robh an deoch air ceannabhair nam bodach dearga?
Aig an Naomh Seòras tha fios.


[TD 18]

[Beurla]


[TD 19]

10 ’Na sheasamh aig oir na stràide,
air <eng>Great Western Road,<gai>
faisg air Crois an Naoimh Sheòrais,
còta meadhonach fad air is bonaid,
is bun-feusaig,
ag èigheachd ris a’ choimhthional ghluasadach
anns na càraichean:
cha chuala mi na briathran ach thuig mi iad:
‘A chlann an Diabhail,
nach dean sibh air ur socair,
’s an deoch oirbh’.

11 Bha ’n ulaidh an leth-fhalach
mar gach nì luachmhor,
theann thu suas rith’,
rud beag diùid, nàir
aig oisinn na stràid,
a’ cuimhneachadh ort fhèin
là, bliadhna a bh’ann,
saoghal a chaill thu;
sheall mi ’n taobh eile;
cha mhòr nach do ghabh thu seachad,
ach bha d’ fheum làidir,
’s le sùil bheag an taobh a bhà mi
chuir thu do làmh ann
’s thug thu bloigh arain às an sprùilleach
is chagainn thu d’ uaill fo na mùgan.


[TD 20]

[Beurla]


[TD 21]

12 Sagart ann an Glaschu

An sagart ann an Glaschu
a theich roimh Bhodach na Nollaig,
le mhàileid ’s le sporan
a’ cur dhaoine glan às an ciall,
rinn e a thriall
gu iomall eile an t-saoghail;
tha cuid ag ràdh gu robh seo car baoghal,
’s gu bheil feum an ath-dhoras
air sagart an còmhnaidh,
nas lugha na gur h-e Sèadair
as nàbaidh dha: ’s fheudar
an uairsin a dhol nas fhaide,
ach nach mòr am baile Glaschu?

13 Stràid Tradestown
(a’ cuimhneachadh Uilleam MacDhunlèibhe)

Far am biodh tu suidhe san t-sàmhchair
a’ sgrìobhadh eachdraidh nan draoidhean,
is sgeulachd na h-Albann,
a’ smaoineachadh air Brus is Ualas,
is na Lochlannaich an Ile,
’s do dhùil ri là ùr,
tha an-diugh againn driop là eile,
Innseanaich len taighean-badhair,
turban an àite a’ bhonaid Ghaidhealaich,
eachdraidh air a cur an dìmeas
’s an là ùr fad air falbh.


[TD 22]

[Beurla]


[TD 23]

14 Feasgar Disathairne
air Stràid Earra-Ghaidheal
dh’ iarrainn ort do làmh a chur ’na mo làimh-sa
nam biodh fhios agam
càit a robh sinn a’ dol.

15 Cainnt bhlàth Eadailteach gam shuaineadh
faisg air cridhe a’ bhaile mhòir seo,
foghairean Barolo,
co-fhoghairean Valpolicella:
tè dhe na h-Eadailtean Nuadha
is opera beò innt’ fhathast;
chan eil mi ’g ràdh
nach eil Caruso ac’ ann an Taverna air choireigin;
’s ma tha Dante fhathast ann
chan eil fad aige ri dhol
gus a lorg e Inferno;
ach tha mo Pharadiso-sa caillte
am badeigin an Glaschu.

16 Fìon-geur ’na mo chuinnlean
a’ dol fon Drochaid
air Stràid Earra-Ghaidheal
seachdain roimhn Nollaig,
geur an cràdh
is goirt an earrag,
lom an crann
is geur an gearradh.


[TD 24]

[Beurla]


[TD 25]

17 ’Nam shuidh anns a’ chafe,
is dithis chaileag air taobh eile a’ bhùird,
dh’ fhairich mi teas nan deur
air chùl mo rasgan;
cha b’ e na failbheagan beaga
a bha ’nan cluasan,
no ’n fhàinne shaor a bh’ air an dara tè,
’s cha b’ e buileach an t-aodach
ged a bha e mar a bhà e:
’s ann a bha eagal orm roimhn an àm ri teachd
is cràdh,
ann am meadhon Ghlaschu,
nach cumadh gràdh no gaisgeachd
na cridheachan sin gun seargadh.
Bha sin ann ’s tha mi creidsinn
rudan eile.

18 Ged a bha do shaoghal seachad
a’ bhòn-uraidh
feumaidh tu bhith coiseachd nan stràidean
dùmhail uaignidh,
ad bheag uaine ort
’s a’ ghaoth fhuar air do leithcheann,
do shùil gun fhiaradh
air an nì a chaill thu.

Chan eil e furasd
a lorg a-rithist
a-measg nan clachan.

Tha e duilich
làmh a chur ann
anns a’ cheò seo.


[TD 26]

[Beurla]


[TD 27]

MADAINN DIARDAOIN,
ANN AN OIFIS PUIST AN GLASCHU

Bho shràidean
agus bho chaol-shràidean a’ bhaile
chruinnich iad
gu Oifis a’ Phuist,
na bacaich agus na ciorramaich:
fear a’ slaodadh nan casan càm aige,
duin’ òg le sgreaban dubh’ air aodann,
fear eile le na sùilean ag at ’na cheann,
boireannach letheach-òg
creachte leis an òl,
seann bhodach ’na shliopairean,
bun-feusaig is falt fada,
is briogais thana,
gach duine ’s a shùil air toiseach a’ chiudha
’s a bhileag ’na làimh,
a’ dol gu fuaran an fhàsaich
far a robh a’ chuirm,
dall is mar a bhà iad
a’ leantainn an t-solais,
bodhar is cluais ri ceòl.
Sheall mi gun fhios nach robh Crìosda
air cùl a’ chunntair,
ach bha na bacaich ann a sin cuideachd.
Mise ’nam sheasamh anns a’ chiudha
a’ smaoineachadh gu robh mi slàn.


[TD 28]

[Beurla]


[TD 29]

FREUD

An aillse a’ criomadh
a’ charbaird iarainn ud,
a’ tolladh anns a’ chnàimh,
’s an eanchainn a’ strì
ris an dealbh a dhèanamh coimhlionta
a thòisich a’ fàs
beag air bheag anns a’ bhrù chian sin
mus do bhlais e cìoch a mhàthar,
mus tàinig sgàile athar air àrainn;
na ceallan bàsail a’ sgaoileadh,
a’ bruthadh an smuain
a bha a’ ruith anns an fhuil dhearg sin
fad ficheadan bliadhna,
’s a chaidh bhon uair sin
ann an eanchainn an t-saoghail,
a’ sgaoileadh ’s a’ milleadh ’s a’ slànadh.


[TD 30]

[Beurla]


[TD 31]

AM BUCAS

Anns a’ bhliadhna
aon air fhichead aon air fhichead
a’ cladhach ann a seann làraich,
thàinig iad gu bucas
làn treallaichean wèidhir is gloinne,
le sgàthan air a bheulaibh
far a robh faileasan na ficheadaibh linn
a’ danns uaireigin
ri daoine a chaidh ’nam faileasan cuideachd.

Agus thuirt iad, beag riutha fhèin,
‘Nach neònach gur h-e sin a’ cheàrd a bh’ aca
an àite bhith leughadh Plato’.


[TD 32]

[Beurla]


[TD 33]

NA H-IONGNAN

Nollaig?
Pàpanach?
’S e th’ againne ar creideamh fhìn,
am Bìoball naomh –
na pìosan a tha sinn a’ tuigse,
ag iarradh a thuigse.
Na cuir dheth an TV:
chan fhaca mi ’m pìos sin de Dallas
an turas ma dheireadh.
Tha iad ag ràdh gu lean na h-ìongnan a’ fàs
greiseag an dèidh bàis.


[TD 34]

[Beurla]


[TD 35]

SIANSADH AN DEALACHAIDH

Solas bho sholas a’ dol às
is ceòl nan teud a’ falbh ’s a’ tighinn,
bogha ga phasgadh
is còrn ga thogail
’s an ceòl fann a’ tighinn ’s a’ falbh,
taibhsean aig cùl na stèids;
binn, binn ceòl an eadar-sholais,
an t-eadar-sholas a’ toirt a-mach a’ bhinn,
’s an stèids a’ cur cùl ri beatha;
an teud a’ fàs fann,
an dorchadas a’ fàs,
an corn ga fhosgladh ’s ga phasgadh,
an t-saighead ga toirt às a’ bhogha;
an ceòl a’ dol anns a’ bhrugh;
oidhche smàladh nan coinneal a’ dol seachad.


[TD 36]

[Beurla]


[TD 37]

ROMANIA

Brag a’ ghunna
is brìg nan corp:
tha sinn fad’ ag ionnsachadh
soisgeul na sìthe,
fad’ a’ dìoch’nachadh
spùilleadh is càrnadh a’ mhaoin,
fad’ a’ feitheamh
ris an spiorad naomh
a thig gun sporran is gun chlaidheamh,
is gun chur-a-mach dòrainneach luchd-poilitics;
bidh fhios againn gun tàinig e
nuair nach cluinn sinn guth,
no gliog,
no brag.


[TD 38]

[Beurla]


[TD 39]

CHERNOBYL

Thàinig e a-nuas às an adhar gun fhiosda,
gun fhaicinn, gun fhaireachdainn,
is shiab e steach dha na pòirean,
dha na ceallan, a’ cruth-atharrachadh
an stèidh, a’ dèanamh aimhreit
far a robh còrdadh,
ag at ’s a’ seacadh ’s a’ bòcadh,
a’ cur leas gu aimhleas
’s ag atharrais
air ceòl an dòchais,
’s thuirt feadhainn
a bha ri farchluais air rudan faisg orr’
gur h-e bh’ ann an t-ainteas
a bhrùchd à toll-dubh Chernòbyl.

Ach bha cuid ann,
as bith ciamar a thuig iad,
a chunnaic dubhar
air an adhar
mus deach an toll-dubh ’na smàl
’s aig a robh dùil
ri dubhachas
mar a bhà.


[TD 40]

[Beurla]


[TD 41]

LA BRUTHAINNEACH ANNS
A’ GHEARMAILT

’S e na tha seo de chuileagan
’s de dhamhain-allaidh bheaga
air nach eil mi eòlach
’s air nach cuir mi ainm,
gun luaidh air na daoine
’s na facail ioma-chruthach,
’s na cruthan luaisgeanach
a tha smuaintean a’ gabhail
air an slighe chabhagach
eadar roinnean na h-inntinne;
ach an dèidh sin
ged a tha a chruth fhèin
air an speach sin
a tha a’ snòtaireachd
mun ghloinn’ agam
aithnichidh mi a chinneadh,
agus is dòcha
gu bheil an càirdeas
nas treasa na ’n t-eadar-dhealachadh
ge be taobh a sheallas tu.


Oldenburg, 21 VII 1988


[TD 42]

[Beurla]


[TD 43]

A SMUDAN FHEIN

‘Tha a smùdan fhèin à ceann gach fòid’
ann an earra-dheas na Frainge cuideachd:
dràma bheag ann an taigh-bidhe
’s mi leantainn bloighean dhith,
chan ann tren Fhraingis-Ghearmailtich
ach tren chainnt a tha soilleir anns na sùilean
mùchte, teicheach,
le corra lasadh –
mòine fhliuch ac’ ann an Alsace an dràsda.


Colmar, 30 V 1985


[TD 44]

[Beurla]


[TD 45]

ANNS AN <french>CHEVAL BLANC, YVOY-LE-MARRON<gai>

Am baile beag cho sìtheil
aig àird an fheasgair,
an t-aran òr-bhuidh air a reic
à bùth a’ bhèiceir,
bodach ann am feasgar a shaoghail
a’ dabhdail a-null an rathad grianach,
cailleach ’na suidhe ri uinneig
ann an àros nan aosda,
agus cat ruadh ga shearradh fhèin
air beulaibh an taigh-òsda,
siubhal an latha seachad
ach nighean bheag a’ ruith a dh’iarraidh mìlsein,
’s gun dùil ris
thòisich a’ ghleadhraich:
càraichean ’nan deann, le conchagan,
is èigheachd ghillean is nìonagan,
riobanan ’s brataichean
a’ cur cuairt air a’ bhaile
’s a’ dol à sealladh,
is a’ ghleadhraich a’ tighinn a-rithist,
‘Tha sinn ann, seo sinn,
seo là a’ phòsaidh,
seo oidhche an t-sonais,
dèanaibh gàirdeachas,
bidh i pòsda stòlda a-màireach,
dùisgidh ’s cuiribh fàilte air nighean às a’ bhail’ agaibh.’


[TD 46]

[Beurla]


[TD 47]

MACON

A’ ghrian
ag abachadh nam fìon-dhearc
’s mi a’ feitheamh
ri feasgar
ann am Macon,
sgàilean os mo chionn.
Abaich? <french>Oui.<gai>
Deiseil? <french>Non.<gai>
A’ feitheamh
ri làn,
ri turchairt,
<french>melon,<gai>
tuilleadh meala,
<french>mélange,
misericordia,<gai>
misneachd,
maise,
fìon-dearg ann an deireadh latha
ann am Macon.


Macon, 17 VII 1980


[TD 48]

[Beurla]


[TD 49]

NOLLAIG 1988

Tha coileid nan stràidean air sìoladh,
na bocsaichean ’s na bagaichean aig dachaigh,
na giutàraichean ’s na fìdhlean aig fois,
innealan-gaoithe an <eng>‘Salvation’<gai> sàmhach,
ceòl ‘pìobaidh’ nam bùithtean balbh,
Wenceslas còir ’na chadal,
bucais-an-airgid air sgur a chabaireachd,
is cluinnidh sinn a-nis guth leanaibh ann a Lockerbie –
Natalicia.


[TD 50]

[Beurla]


[TD 51]

MAC A’ MHINISTEIR

Nuair a thàinig Mac a’ Mhinisteir
a Ghlaschu
le na sùilean lasrach,
thug e leis Eilean Fhìonain
’na bhruadar,
ach chuir e a’ chruaidh ris
fo lasair Alasdair Mhic Colla,
agus uaill
bho bhriathran deireannach Mhontròis,
ceòl binn chlag is ghucag
is pròis na seann eachdraidh
air am measgadh
le caithream eun is fheadan,
leadan an t-samhraidh
a dh’ fhuirich beò gu Mòrar,
is blas caoin an fhìona,
ged a bha pàirt dhe ’shlighe
air ruigheannan sneachda,
’s a fhuair e cothrom
suathadh ris an droigheann.


[TD 52]

[Beurla]


[TD 53]

LASAIR AN TEINE

Chan ionnan
an Teàrlach a bh’ ann rè Bliadhna Theàrlaich
agus am misgear a bh’ ann
troimh na bliadhnachan fada san Fhraing ’s an Ròimh;
chan ionnan beatha nan Gaidheal
an-diugh ’s an uair-sin;
chan ionnan am Bùidsear ’s a’ Bhan-Tughadair;
ach is ionnan
lasair an teine nuair a ghreimicheas i
air tughadh no fraoch,
is fraoch nuair a lasas e
ann an inntinn duine
gar bith am buin e
don fhicheadaibh linn
no do linn Alasdair Mhic Mhaighstir Alasdair.


[TD 54]

[Beurla]


[TD 55]

SAN AM RI TEACHD

Fuar anns an adhar dhorch sin,
muilleanan bliadhna air falbh
air taobh thall a’ chruthachaidh
far nach lèir dhan t-sùil,
leug
a thig am follais
nuair nach bi sgeul oirnn.

Seann ainm oirre: Alba.


[TD 56]

[Beurla]


[TD 57]

CUIMHNE

1 Air latha math
bhiodh cuimhne agad oirnn:
an rabaid a thug Iain dhachaigh a’ bhliadhna ud,
an dreasa bhuidhe a bh’ aig Màiri
a’ chiad là anns an sgoil,
agus prìs an sgadain ann an 1930,
agus dh’ aithnicheadh tu mi an dàrna h-uair
ged a dh’ fhaighnicheadh tu dhìom uair eile
‘Carson nach bi Calum a’ tighinn a shealltainn orm?’
Ach cha do bhruidhinn thu aon uair mu Alasdair
a chaidh sìos leis a Rawalpindi
faisg air toiseach a’ Chogaidh.

2 Nach iongantach
’s sinn a’ fàs sean,
nach eil cuimhn’ againn
air na fìor sheann rudan?
Coma den là-an-dè,
cò bh’ air an TV a-raoir,
no cò bhuannaich aig Hampden,
no dè an duan a ràinig mullach nam pop.
Bu chòir, ’s sinn cho troimhe-chèile,
gun cuimhnicheadh sinn air Allt nam Bannag,
air cùirt an Rìgh le Gàidhlig innt’,
air ar dùthaich fhìn mus tàinig na coigrich.


[TD 58]

[Beurla]


[TD 59]

A’ GHAIDHEALTACHD

Biast-dhubh ann an garadh
sgèan ’na smàl-shùil
a’ coimhead troimhn uinneig ghloinne.

Làn-damh a’ leigeil air
nach eil e gad fhaicinn
a’ togail dhealbh.

Iolaire a’ tilgeil nan itean.

Bradan ann an cèids
a’ fàs reamhar
air biadh coimheach.

Cat-fiadhaich
a’ losgadh mar thìm-bhom
ann an oisean dhe ’chrìon rìoghachd.


A’ cuimhneachadh Pàirce nam Beathaichean Fiadhaich ann am Bàideanach


[TD 60]

[Beurla]


[TD 61]

COMHRADH FHEANNAG

Tha na feannagan a’ faighneachd
ann an dùthaich mo ghràidh
‘Càit’ an deach am bàrr?’

’S ann an dùthaich mo ghaoil-sa
tha na feannagan a’ gàgail
‘Carson a sguir sibh dhan taomadh?’

Ann an dùthaich an aoibhneis
bha feannag ag ràdh ri faoileig
‘Saoil co air a laigheas an t-soillse?’

Ach ann an dùthaich an dubhair
far an duirt an fheannag ‘Fàg, Fàg’
thog an fhaoileag an sìol bhàrr a’ bhruthaich.


[TD 62]

[Beurla]


[TD 63]

STRI FHADA

<eng>‘For Ireland may be free again
and you still breaking stones’
W. B. Yeats<gai>

Gun teagamh
bha a’ chreag cruaidh às na shnaigh sinn
an ìomhaigh a bha sinn a’ togail ceud bliadhna:
iolaire air mullach Nibheis –
<french>diffugere nives<gai> –
ach bha an t-òrd aotrom
ann an làmhan an ùmaidh:
thug e na sgiathan dhith.


[TD 64]

[Beurla]


[TD 65]

A’ CHAORA ’S AN SMEUR

I A’ ruith gu ceann na teadhair,
’s a’ stad,
a’ feuchainn an taobh eile
’s a’ clisgeadh,
a’ fantainn sàmhach,
a’ toirt ruathair,
a’ faireachdainn teannadh
an taod,
slaodadh a’ chraicinn,
a’ fannadh,
a’ buiceil,
a’ beachdachadh,
a’ trotan gu iomall a buaile,
a’ tilleadh,
a’ ruith gu ceann na teadhair

II Air feisd,
a’ crathadh nan dealg,
a’ ruith a’ chearcaill,
’s a’ tilleadh.


[TD 66]

[Beurla]


[TD 67]

Foghar air feisd,
an reothadh le toiseach crìonaidh,
buaile bheag chùbt’ aig a’ chridhe.

Frith-rathad nan casan beaga,
gun ladhar,
’s an dia-gun-ainm aig a’ bhacan.

III Boile ’s cabhag ort,
ach nan leughadh tu ’n Fhìrinn
thuigeadh tu gur h-e staid an reithe bu mhiosa
is seann Abrahàm
a’ seachnadh Isaac leis a’ sgithinn.


[TD 68]

[Beurla]


[TD 69]

TRI A FHUAIR A-MACH AS AN AIRC

I Marta

Dh’ aithnicheadh iad Marta glè mhath,
nighean Thormoid Iain Duinn as an Aird Mhòir
a bha air mhuinntireas an Glaschu;
bha i dol a phòsadh fear a bh’ air a’ phoileas
nuair a chaochail a h-athair
’s a b’ fheudar dhi thighinn dhachaigh;
bha giorrad analach air a màthair;
là an tiodhlagaidh
bha a bràthair Murchadh gun bhliam aige
a’ tighinn dhachaigh air an oidhch’.

2 Siarach a’ beachdachadh

Bha iad ag ràdh
gun coisicheadh Tu air an uisge,
as bith an e Caolas Bheàrnaraigh a bh’ ann
air am biodh an crodh a’ snàmh,
no Caolas Scalpaigh
air an deach iad a-null gu òrduighean;
is iongantach gun dèanadh Tu steama dhan a Loch a Tuath,
’s co-dhiù, cò ’na rian
a choisicheadh a-null dhan a Rubha?


[TD 70]

[Beurla]


[TD 71]

3 Bha do ghleann làn solais

Bha do ghleann làn solais,
deàrrsadh às a’ chreig,
soillseadh às gach uinneig,
lasraichean a’ leum thugad,
coinnle-Brianain air gach bealach,
teine-sionnachain air gach teallach,
an àird-an-ear ’s an àird-an-iar
a’ coinneachadh anns a’ chamhanaich,
nuair a leig thu dhìot t’ eallach
agus a thàinig e ’na ghlòir.


a’ cuimneachadh an laoidh anns a bheil na facail:
Bidh an gleann làn solais
Nuair thig Iosa ’na ghlòir.


[TD 72]

[Beurla]


[TD 73]

‘A’ DOL DHACHAIGH’

Air an togail le sèis a’ chiùil sin
air a’ ghiùlain shìorraidh,
gun eagal roimh rubha no bhogha,
na tuinn ag at ’s a’ seacadh
air a slighe gu caladh,
is fras de chobhar ’s de chop
a’ falach an luchd morghain
tha ri tharraing ’s ri thilgeil,
am mol a’ toirghlich
’s a’ dol ’na laighe,
’s an ceòl sin ag èirigh ’s a’ tuiteam,
ag iollach, a’ mànran,
a’ slìobadh ’s a’ suaineadh,
is binn, banail a’ sgaoileadh
air a’ ghainmhich ghil,
’s an t-sèis ag èirigh a-rithist
’s iad a-nis air a slighe.


[TD 74]

[Beurla]


[TD 75]

ANNA URCHARDAN

a chaochail 11.3.87

Feasgar ann
’s a’ ghrian air cromadh,
blàthan na h-iadhshlait a’ dùnadh
air aghaidh na creige,
’s Loch Eireasort fo dhubhar
a’ plapail air na leacan,
tha an geata
air iomall a’ bhaile dùinte,
tha na caoraich
a’ laighe sìos a chnàmh an cìre,
an Leathad Mòr fo raineach,
sàmhchair anns a’ bhothaig,
gach creutair a’ dol mu thàmh
’na Cheòs fhèin –
bha là fad’ agad
is làdach beatha
is thoill thu do dheagh chadal.


[TD 76]

[Beurla]


[TD 77]

AN CUIMHNE DHÁITHI Ó HUAITHNE

Cha robh mi am Bail’ Àtha Cliath
bho thàine tu nuas gu talamh
’s bho dh’ fhàg thu do dheise uaine
às do dhèidh, a’ dol don dubhar
nach bu dùthchas dhut,
agus feumaidh sinn, O ’s èiginn duinn
do dhealbh a chrochadh air a’ bhalla
bho nach fhaicear d’ ìomhaigh
an taigh-seinnse, air stràid
no ann an leabharlann fionnar,
’s nach mair do chàirdeas
ach ann an cridheachan diombuain.

An dèidh na Fèinne
’s beag iongnadh sinn a bhith dubhach:
tha ’n dubhfhacal dorch dhuinn,
tha a’ chainnt gun eadar-sgaradh;
do lachan a’ dèanamh mac-talla
ann an uamh gun fhosgladh,
do dhòrd fo ghlais,
gun cheannsachadh do Gholiat.


[TD 78]

[Beurla]


[TD 79]

‘CUIMHNICH AIR DO CHRUTHAIGHEAR…’

‘Cuimhnich air do Chruthaighear ann an làithean d’ òige,
mun tig na droch làithean…’.
Wel, thàinig iad,
is dè nis?
Tha E ’na charraig dhut ann an teinn nam fiachan,
ann an gainntir an DHSS,
ann an tart na daoraich,
ann an aonranachd an sgaraidh,
balla daingeann
eadar thu is na radain,
ìocshlaint a shuathas tu air d’ inntinn
nuair a dh’ fhairicheas tu i a’ sgàineadh,
truas ma nì sin feum dhut
gach là dhen an t-seachdain.
’S i a’ chuimhne a bheir bàs is slàinte dhuinn.


[TD 80]

[Beurla]


[TD 81]

PIOGHAID

Tha pioghaid ann
a bhios a’ tighinn a ghabhail cuairt,
’na deise Sàbaid, ’na mo leas,
is bidh i cur iongnadh orm
leis cho speiseanta ’s a tha i,
an t-aodach dubh gleansach air a bhruisigeadh,
’s na bannan geala cho grinn,
ceum Sàbaid aice cuideachd
mar gum biodh i faireachdainn
sùil a’ mhinisteir oirre.
Bidh mi feitheamh ach a faic mi
a bheil tasdan aice ga chur san truinnsear,
is tha mi cinnteach
gu bheil Bìoball beag eireachdail
aice fo a sgiathan.
Ach feasgar a-raoir
bha gàgail an donais aice fhèin ’s aig a h-àl
gu h-àrd anns a’ chraoibh sin.
Gabh do roghainn.


[TD 82]

[Beurla]


[TD 83]

DEIREADH AN T-SAOGHAIL

Chan ionnan
Deireadh an t-saoghail
ann an Glaschu ’s an Ceann Loch Raithneach:
tuitidh an t-adhar ’na chnap
air Stràid Earra-Ghaidheal,
a’ cur Boots is Lewis’s ’nam màl,
le ìsbeanan is clòimh-cotain
an amhaichean a chèile,
is peant dearg air an talc,
’s bidh na diathan-brèige ’bromadaich
anns a’ BhBC ’s aig STV
’s gun facal a’ tighinn às am beul.

Ach ann a Raithneach
bidh iad a’ togail bàta ùr air a Loch
’s a’ dol dha na saunas
’s a’ dèanamh bùth mhòr den an eaglais
’s ag adhradh an Naoimh Terry Wogan.


[TD 84]

[Beurla]


[TD 85]

A’ BHAN-PHRIONNSA DIANA

’Nam sheasamh ann an streath
am Buffet an Central an Glaschu,
chunnaic mi a’ Bhan-phrionnsa Diàna
’na seasamh air mo bheulaibh anns an loidhne,
seacaid bhèin oirr’, ’s a falt
cho grinn ann an òrdugh,
boillsgeadh airgid ann,
’s an t-sròin cho dìreach,
àrd, le casan fada;
còmhradh Ghlaschu a bh’ aice,
’s thuirt mi rium fhìn
‘Nach math
gu bheil a leithid ann dhith
’s gu bheil i cho snog ’s a thà i,
’s nach ro-mhath
gur h-e còmhradh Ghlaschu a th’ aice fhathast’.


[TD 86]

[Beurla]


[TD 87]

AN T-SEALG

Tha ’m bàs a’ sealg air mo chrìochan a-nis,
a’ leagail companaich m’òige,
a’ tighinn le a ghaiseadh
air falt liath don tug mi urram,
a’ lìonadh a mhàileid
leis a’ ghòraich ’s leis a’ ghliocas.
Bha uair a bha e sealg air a’ chreachann:
tha e nis a’ creachadh air a’ chòmhnard.


[TD 88]

[Beurla]


[TD 89]

AN ATAIREACHD BHUAN

An ataireachd bhuan
’s am Ma’-sgoile Ruadh
a’ cuipeadh casan a’ bhalaich mu dheireadh
aig doras-mòr sgoil Phabail;
an fheanntagach ruadh
fàs suas mun chagailt
’s na fuarain air an tachdadh;
tonnan an TV
a’ pronnadh eilean a’ chuain ud,
is là mòr fad’ aig an trìlleachan.

Nuair a thill caraid Dhòmhnaill MhicIomhair
à Canada
bha an saoghal aige air a dhol fodha,
eisir air aigeal cuan Uige,
is clach an fhiosaiche ga dhìth.

A thrìlleachain,
nuair a lorgas tu pèarla
na toir seachad e.


[TD 90]

[Beurla]


[TD 91]

AIG CUIRM-CHIUIL LEODHAIS ’S NA HEARADH, 1987

Thàine tu mach às an dorchadas a-rithist,
do shliasaidean mìne ga mo shùghadh a-steach –
an Rubh’ air a stiùireabord –
bòcadh fo thuinn is luaisgean an t-suaile,
is cràdh faoileig shìorraidh,
an roid eadar thìr is fhairge
’s an iadhshlat fo bhearradh na creige,
’s bha mo thuras uair eile fo sheòl,
mo Bhuenos Aires gun ruighinn,
’s mo Thìr Tàirngire ga mo mhealladh,
mar nach deacha mi riamh cuairt
gu bonn a’ bhogha-fhrois.

Agus bha d’ fhalt ’na mo shùilean –
carson nach d’ rugadh dall mi?
Am fraoch gu oir na creige
’s a’ chaora chalma le ’casan beaga dubha
ga mo choimhead a’ dìreadh
’s gam fhaicinn a’ tuiteam
dhan an fhairge,
’s a’ ghealach ag èirigh aon uair eile.

Aon uair,
aon uair fhèin ’s cuir cùl ris,
cùl
ris an t-sealladh
’s ris an dòchas,
cuir fàileadh na h-iadhshlait às do chuinnlean,
is blas na caora-mhitheig bhàrr do theanga,
oir chan eil ann, dhutsa, ach an seann òran,
is faileas.


[TD 92]

[Beurla]


[TD 93]

SNODHACH AN AOIBHNEIS

An toiseach
nuair a ruith snodhach an aoibhneis
air mo chuisle
dh’fhàs mi dall agus bodhar,
’na mo chraoibh
glaiste le gaothan ’s ùir,
teann, air bhoile
le cuthach na grèine,
ach a’ gleidheil
mo bheatha ’na mo bhroinn.
Dh’fhalbh an teinnead
Nuair a chuir mi mach an duilleach
’s nuair dh’fhàs na measan,
’s ma thig an reothadh
bidh mi fhathast balbh.


[TD 94]

[Beurla]


[TD 95]

AN UINNEAG A’ DUNADH

Nuair a bhios mi ’g ionndrain
nam facal bòidheach
a thàinig gun fhiosda
a-steach air uinneag mo sheòmair,
feumaidh mi aideachadh
nach eil an uinneag cho fosgailte
no an gàrradh cho cùbhraidh,
’s gu bheil foghar,
a’ teannadh gu geamhradh,
a’ cur a dhreach fhèin oirnn,
ormsa ’s air na facail;
siùbhlaidh
an ceòl aig astar fhèin,
ach leanaidh mi.


[TD 96]

[Beurla]


[TD 97]

CEOL

Chuala mi ceòl ’na mo latha
nach cluinnear a chaoidh tuilleadh,
cha tog inneal-clàraidh e,
cha lean e ri smùr an dealain-thàirnidh,
theid e bàs an taigh-tasgaidh,
cha cheannaich am BBC e
’s chan fhaigh iad e ’n asgaidh,
chan eil e ann am faclair,
tha gach buaidh
a bh’ air a’ sìothladh dhan an uaigh.

Tha faileas a’ chiùil sin
a’ danns air a’ bhalla
far na thilg mac-meanmain e,
’s nach math, is dòcha,
faileas fhèin a bhith ann
far na dh’ adhlaiceadh an còrr dheth;
tha mi ’n dòchas
mus teid sinn a chadal
gun tilg an ceòl sin faileas fada.


[TD 98]

[Beurla]


[TD 99]

HOL, AIR ATHARRACHADH

Is gann gu faca mi Hòl am bliadhna,
bha e air fàs cho beag;
feumaidh gu robh ’n Cruthaighear trang
leis an tarbh-chrann,
a’ sgrìobadh a’ mhullaich dheth
a bha cho àrd ’s cho fionnar
’s ga chàradh aig a’ bhonn,
a’ toirt air falbh a chaisead,
agus is dòcha a mhaise,
ga lìomhadh gus a robh a chruth
air a chall.

Air a neo
’s ann ormsa bha E ’g obair.

’S mas ann
dè eile rinn E orm?


[TD 100]

[Beurla]


[TD 101]

TEAGAMH

Dùil ’am gu robh mi saor ach cha robh:
an geata gu bhith dùint’ air fàire,
an leathad na bu chaise na bha dùil,
’s nuair a dh’fheuch mi na sìnteagan
thuig mi gu robh ’n spearrach sìoda a sin fhathast,
agus is dòcha feist mu m’ amhaich,
a’ phrosbaig cho doilleir ri mo shùil
nuair a ràinig mi ’n rubha;
ach dè ’m feum a th’ ann am prosbaig?
fear-saoraidh, ge ta, dhèanadh esan feum,
is cinnteach,
nam be ’s gu bheil saorsa ann ach chan eil.


[TD 102]

[Beurla]


[TD 103]

AIR A’ BHALLA

’Na do shuidhe gu h-iomagaineach air a’ ghàrradh
far na dh’fhàg an camara
do dhealbh, tha tìm ’na stad
is sgèan ’na sùil,
’s an gaol
’na phlaoisg nach gabh briseadh
ged a thuiteadh e bho bhàrr
a’ ghàrraidh chugallaich,
eun beag ri ceòl
anns an t-sìorraidheachd sin
a bh’ ann
’s nach do ràinig ceann
a turais.


[TD 104]

[Beurla]


[TD 105]

NUAIR A DH’FHAIRICH MI ’N TOISEACH

Nuair a dh’fhairich mi ’n toiseach
ceòl air mo bhilean
bha an saoghal binn
’s mi ri farchluais;
’s an ceann greise
thàinig faobhar air a’ ghrinneas
’s chaidh a phrìs an àird;
chan eil math a-nis
a bhith ’g iarraidh faobhar gun ghearradh
is ceòl gun bhinn,
’s bho sguir mi dh’ fharchluais
tha cho math a dhèanamh
mar a thà e,
geur no milis.


[TD 106]

[Beurla]


[TD 107]

GAM CHOIMHEAD

Ann an coileid siubhail
uaireannan, is ann an sàmhchair feasgair,
chì mi d’ aodann
mar a bha e nad sheann aois,
geal, rud beag seacte,
am falt air tanachadh,
ach na sùilean fhathast òg,
sùilean mòra mar a bh’ agad sa’ cholaisd
aig toiseach na linne,
is saoilidh mi ’n uair sin,
ged a tha e ’n aghaidh mo reusain,
gu bheil thu gam choimhead fhathast,
liath ’s mar a tha mi,
bhon an aon àird’,
leis an aon dùrachd.


[TD 108]

[Beurla]


[TD 109]

TILLEADH BHON A’ BHAS

Nuair a thàinig mi air ais bhon a’ bhàs
bha a’ mhadainn ann,
bha an doras-cùil fosgailte,
is bha putan dhe na bha ’na mo lèine air chall.

B’ fheudar dhomh am feur a chùnntadh a-rithist,
is na leacan,
is dh’fhairich mi blas an ìm ùir air a’ bhuntàt’.

Bha ’n càr ag iarraidh peatroil,
’s an gaol ’na shuidhe gu stòlda air seuthar,
is tachais anns an iosgaid agam.

’S ma tha thu creidse mar tha mise
gun tuig fear-leughaidh leth-fhacal,
chì thu nach tug mi iomradh
ach air rud no dhà a dh’ fhairich mi.


[TD 110]

[Beurla]


[TD 111]

GLUASAD

Diomb ort
ag ionndrain na cèilidh;
na seachdainean a’ coimhead fada
anns a’ chèis,
sraon agamsa air raon na h-òige.

Ach am fuachd a’ falbh ann an tiota.
Cha do thuig mi aig an àm
cho glaiste
’s a tha cuid ann an crò beatha,
an crò a’ dol ’na chròig.

Far a bheil an inntinn ga bleith
ri clach shlaodach a’ chleachdaidh,
far a bheil an t-sradag fhann
a’ dol ’na luaith,
far a bheil an sgian a’ dol an sàs anns a’ chridhe.


[TD 112]

[Beurla]


[TD 113]

TRI SAOGHAIL

Choisich mi stràidean Obar Dheadhain uair,
dà shaoghal air ais,
a’ lorg sonas nach robh mi tuigsinn,
’s mar sin bha ’m bròn na b’ fhasa chur air chùl.

Air stràidean Dhun Eidinn
dh’ fhairich mi aonaranachas
ach thàinig craiceann mìn cruaidh air an lot.

Air stràidean Ghlaschu
dh’ fhiosraich mi bròn is iollach,
is chunnaic mi lasair anns an adhar,
’s an dèidh na lasrach
tha mi coiseachd anns an dorch.

Chunnaic mi trì saoghail a’ strìleadh sìos an rathad.


[TD 114]

[Beurla]


[TD 115]

STAD TIM FAR A ROBH I

… agus stad tìm far a robh i,
an cùrtair gun chrochadh,
a’ chèis le seòladh, gun litir,
an dealbh air a bheul fodha,
am facal is sgàineadh ’na mheadhon,
an anail air a leth-tarraing,
’s bha roinn eadar eachdraidh is teachdraidh,
an calman a’ tilleadh às a’ bheinn
’s an crann a’ feitheamh …


[TD 116]

[Beurla]


[TD 117]

A’ DEANAMH <eng> FILM <gai> BHO LINN <eng> VICTORIA <gai>

Chunna mi boireannach òg
ann an còta-drògaid ’s poilcea
air stràid Dhùn Chailleann
madainn foghair ’s mo smuain air rud eile:
mar gun tugadh m’ inntinn
sùil thar a gualainn
shaoil mi
‘Tha greis on uair sin’.
Leòdhas o chionn lethcheud bliadhna,
lethcheud bliadhna air chùl an t-seanchais.


[TD 118]

[Beurla]


[TD 119]

BHO GHEIG GU LEIG

A’ leum bho ghèig gu gèig
ann a luimead geamhraidh;
tha an crann seo fhathast brìoghmhor,
glòr sìtheil bho na teudan
ged tha sgàineadh reothaidh
air an fhiodh. Am biathadh gann
ach na freumhaichean domhainn,
is dùil ri lì is lìomh is loinn,
bòrcadh barraich is beatha bhuan
anns a’ bhliadhna’ tha tighinn,
ceòl fo chabair is uaine duillich
’s an cridhe mear
a’ leum bho lèig gu lèig.


[TD 120]

[Beurla]


[TD 121]

DROCHAID A’ CHAM
Litir gu Carol

Leth saoghail air adhart
a’ coiseachd nan stràidean cumhang sin
’nam aonar,
’s na clobhsaichean fada
tha fiaradh eadar seann thogalaichean,
cabhsairean coileanta eachdraidh,
tha na h-ainmeannan air leac mo chuimhne,
Pety Cury is <eng>All Saints’ Passage,<gai>
is chì mi sanas anns a’ bhùth-leabhraichean –
<eng>‘Theology Downstairs’<gai> –
gun teagamh, dhòmhsa co-dhiù;
an abhainn dorch air oidhche foghair
’s na puntaichean ris a’ chidhe.
Ma tha thu ’n dùil gun tug mo chridhe
leum às
eadar Emmanuel is <eng>Parker’s Piece<gai>
feumaidh mi innse dhut
gu bheil na feòragan ’nan cadal,
ach an dèidh sin ’s ’na dhèidh
thadhail mi anns a’ <eng>Bhlue Boar:<gai>
bidh cuimhne agad air an àite!


<eng>Jesus College,<gai> 2I XI 8I.


[TD 122]

[Beurla]


[TD 123]

CEILEARADH

Ard, àrd anns an speur
air latha gorm,
ann an òige saoghail,
ceòl a thogas cluais fhurachail
nach eil fhathast air lìonadh
le cèir cùraim,
ceilearadh ris an danns
casan rùisgte,
is an t-sùil a’ dearcadh,
air iomall lèirsinn,
frìd a chaill, cha mhòr, a ghrèim
air talamh tròcair:
uiseag.

Tha thu cho domhainn a-nis
ann an inneach mo bheatha
’s a bha ’n uiseag àrd,
ach fhathast, is fèath ann,
cluinnidh mi ’n guth sin
a tha a’ dùsgadh fionnaireachd,
is guirme, ’s an òig’
a tha glaiste ann an cioras na cuimhne.


[TD 124]

[Beurla]


[TD 125]

TOGAIL RI EARRACH

Na h-eòin bheaga sin
a’ tilleadh chon na h-aon chraoibh
a thogail an àil,
an druid a’ stararaich mun starsaich ac’
’s an cat seòlta
a’ feitheamh nan uighean,
a’ bhaoiteag ’s a’ chorra-chòsag
beò air an iomair fhèin,
na sìtheanan a’ pògadh a chèile,
is blàth an abhaill a’ feitheamh an t-seillein,
is sinne ann a seo
a’ togail ri earrach eile
anns a’ chuairt againne
a shaoil sinn, là dha robh sinn,
a bha gu bhith gu math fada.


[TD 126]

[Beurla]


[TD 127]

GORMSHUIL

1 Gormshuil
a thug iad orm
gad a bha mo shùilean
dubh-dhonn,
linne
anns an deidheadh cridhe fodha.

Meileabhaid
a bh’ annta cuideachd,
mìn, bog,
anns am biodh mòrchuis
air a mùchadh,
miann ag at,
mànran is magadh.

Mealladh a bh’ann
aig a’ cheann thall,
cò ach òinnseach
a shaoileadh
gum maireadh
an caithream
nuair a thigeadh an traoghadh?


[TD 128]

[Beurla]


[TD 129]

2 ‘Cha robh tè a Sasainn a dhannsadh rithe’
arsa tusa ’na do sheann chòta drògaid,
le do bhrògan fosgailte
ri taobh na cagailte,
na sùilean ri mirean.

‘Cha robh tè a Sasainn a sheinneadh rithe’,
arsa tusa, ach tha do cheòl fhèin
air falbh às mo chuimhne,
cha chluinn mi
an ann àrd no ìosal a bha e ’n oidhch’ ud,
ged a chì mi do bhilean a’ gluasad.

Ann an tìr na fadachd às
canaidh mi nochd ris a’ phàipear seo,
bha ’m beò annad, bha anail
an t-saoghail a’ sèideadh tromhad,
cha robh guth agad air a’ bhàs,
bha teine a’ lasadh ’na do shùilean.

3 Aon uinneag air an t-saoghal
’s i fàs riasach.

Dha no trì chearcan
air ais ’s air adhart,
cinn a’ coiseachd,
cìreanan a’ dorchnachadh.

Am buntàt’ air a thogail –
na bh’ ann dheth.


[TD 130]

[Beurla]


[TD 131]

4 Sgal aig a’ ghaoith ris an uinneig,
na làmhan a’ slìobadh an aodaich,
’s am muir a’ tighinn gu tràigh.

An leabaidh a’ fàs cumhang
le bruthadh na h-ùrach,
slacadaich morghain air a’ chlàr.

Am feur a’ fàs
dùmhail air an talamh,
a’ glasadh ann an glasadh an là.

Saoghal air seacadh gu aon seòmar,
gu meud leaptha, gu anail
a’ plathadaich fo na plaideachan.

5 Ballachan na feòla a’ sìor iadhadh
mun a’ ghrìosaich,
an èibhleag a’ fàs beag,
a’ crìonadh gu deirge,
gu lasair sùla,
gu boinne,
gu boinneag
an àite buinne,
dìth cheap air an doras-iadht’,
dìth grèine air sruth na fala.

6 An làmh
sgìth air a’ bhòrd,
seacte le socair,
bàn le fois
nam bliadhnachan
an craiceann an crochadh ris a’ bhois,
na h-ìnean grinn.


[TD 132]

[Beurla]


[TD 133]

A’ ducail,
a’ stobadh meur ann an imleag tìm’,
eadar fuireach ’s falbh,
glaist’ ann am prìosan feòla.

7 A’ dol an coinneimh a’ bhàis
gun dòchas, gun eagal,
mar gun tilgeadh tu fàd
air na h-èibhleagan beò,
a’ feitheamh gus an teid e ’na luaithre.

8 Le làmhan paisgte
a’ tighinn bhon a’ chomanachadh:
pasgadh na h-àbhaist,
is àbhaist na Càisge,
’s an comann, an co-chomann,
an dlùthadh, an sgaradh,
a’ chuimhne, an dìochuimhn’,
an deuchainn, an t-socair,
an locair, a’ chnuimh,
a’ chuing, an laoidh,
an Gàrradh, an salm,
an t-òran, an iodhlainn,
an iollach, an t-slabhraidh,
an teine, an gràdh,
an gràs, an teine-dè,
an t-ubhal, Adhamh,
an leabaidh-phòsda,
an eileatrom.


[TD 134]

[Beurla]


[TD 135]

9 ’Nam laigh air an fhraoch
chraobhach, na meuran aige
a’ ruith air mo chom,
grian ann, is àile,
is fàileadh an t-snodhaich,
blas geur air mo mheòir
is cuibhrig phurpaidh air m’ aodann,
mo shùilean dùinte –
nuair a dh’ fhalbhas an òige falbhaidh i.

10 Cha b’ann dubh a bha…
cha b’ ann;
thig briathran gun shireadh
nuair nach bi an cridhe fo ghlais;
cuir Do làmh orm
’na Do thaigh naomh,
smachdaich mi ann ad adhbhar,
na leig leam pilleadh
dhan a’ chlais;
buidhe-bàn
a bha Do cheann air a’ chrois,
O cuir do làmh orm,
cuir do làmh.


[TD 136]

[Beurla]


[TD 137]

11 ‘Ach bha mi uair ’na mo bhàn-righ’ –
chan eil mi cinnteach
dè choisinn sin dhomh,
sòlas no doilgheas:
daoimeanan a’ deàlradh fhathast
’nam aodach phiullach,
an smachd a dh’ fhalbh
às na sùilean prabach,
an aighear air na bhuail
an tùchadh,
am brat
a laigh air an t-sùgradh.
Is coma –
bha an là sin ann,
is cò a’ bhàn-righ
a ghleidheas a chaoidh
daoimeanan ’na sùilean,
no ’n cneas
a bhios fhathast mìn
is suathadh ùir ris?

12 Oidhch’
anns an t-sabhal
nuair a chuir a’ ghaoth
car dhan an t-saoghal
bha mi òg
is dh’ fhàs mi aosd
ri taobh an tallain.
O beannaich
dhuinn ar n-aran làitheil,
is na traisg.
Na leig leis an t-sìol
sìolaidheadh.


[TD 138]

[Beurla]


[TD 139]

13 Seasg
air Là a’ Bhreitheanais!
Gun bhoinne a’ sileadh
à cìch:
cuime ghlèidh mi m’ ulaidh
fo phlèad ’s fo chòta
gus an dàinig an dorcha,
mo leug
air a suaineadh ann an anart,
mo mhil air a mealladh?

14 Coma leam
dha do chuid searmoinean,
’s tu air mo phronnadh
le gliocas is cràbhadh,
is còmhradh nàbannan:
tha mise fhathast
mar a bhà mi,
lasair m’ èibhleig air chrith
anns a’ chagailt chiand,
mo thein’-aigheir gun smàladh.


[TD 140]

<eng>ACKNOWLEDGEMENTS

Some of these poems have previously appeared in the following anthologies and periodicals, and we wish to make due acknowledgement to the editors and publishers of these:

A Second Scottish Poetry Book; Aberdeen University Review; Chapman; College Courant; Comhar; Gairm; Lines Review; Modern Scottish Poetry 1925-1985; New Writing Scotland; Orbis; Poetry Ireland Review; The Best of Scottish Poetry; The Poetry Society Anthology 1991; Two Plus Two; Voices of our Kind; Writers in Brief pamphlet.


[TD 141]

First published in Great Britain in 1991
by Canongate Press 14 Frederick Street Edinburgh
Copyright © Derick Thomson, 1991

The publishers acknowledge the subsidy of the Scottish Arts Council towards the publication of this volume.

British Library Cataloguing-in-Publication Data
MacThòmais, Ruaraidh, 192–
Smeur an Dòchais = The Bramble of Hope
1. Title
891.6313
ISBN 0 86241 351 6

Typeset in 11/15pt Adobe Garamond
Designed by Dalrymple
Printed and bound in Great Britain
by Mackays of Chatham PLC
