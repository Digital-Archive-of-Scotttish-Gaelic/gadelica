[TD 9]

Air an Spiris

Bha grunnan de ar luchd-leughaidh an dùil, nuair a nochd an àireamh mu dheireadh de Ghairm, gu robh sin a’ strì ri buidheann shònraichte, no duine sònraichte, a chur do ’n Phàrlamaid, agus bha wèireichean an telefon gu math teth, uair no dhà, an déidh dhuinn tighinn o ’n chlò. Thog iad ceàrr sinn.

A nis, tha an Taghadh Nàiseanta seachad, agus tha Riaghaltas ùr againn. Tha sinn an dòchas gun téid gu math dhaibh, agus gun cuir iad spionnadh ás ùr anns an dùthaich air fad. Agus gu seachd àraidh anns a’ Ghaidhealtachd: gun tòisich obair an dealain a rithist, gun cuirear tuilleadh bhàtaichean-iasgaich an sàs, gum faigh na Gaidheil cothrom air fearann na Gaidhealtachd obrachadh dhaibh fhéin, ás bith an ann mar chroitean no mar innis no mar choille, gun bhacadh o bhàllidh no o thighearna. Tha sinn an dòchas gun tig rathaidean ùra, chan ann dìreach gu feum an luchd-turais, ach gu feum nan Gaidheal.

’Se glé bheag de chobhair a thug a’ Phàrlamaid a riamh do ’n Ghàidhlig no do fhoghlum agus do litreachas na Gàidhlig. Cuin a chualas ball-Pàrlarnaid a’ togail a ghuth a dh’ iarraidh leasachaidh do staid Gàidhlig ann an Albainn? Am bi cothrom a nis aig cuideigin a ghuth a thogail, anns an t-suidheachadh iongantach a th’ againn anns a’ Phàrlamaid ùr? Chan eil sinn ag iarraidh air an duine so, ma tha e ann, a’ Ghàidhlig a chur air thoiseach air lòn is obair is caitheamh-beatha an t-sluaigh. Chan eil sinn ag iarraidh ach beagan ceartais.

Dé na rudan a dh’ fhaodadh sinn iarraidh? Tuilleadh de luchd-teagaisg ’s de luchd-ceasnachaidh Gàidhlig. Airgead gu leabhraichean uallachadh is a chlo-bhualadh. Barrachd tìde air an réidio agus air telebhisean. Dithis dhaoine a chur an sàs anns na làmh-sgrìobhainnean Gàidhlig san Leabharlann Nàiseanta, agus dithis eile san <eng>Ordnance Survey<gai>. Barrachd rannsachaidh air caitheamh-beatha nan Gaidheal, an cànan, an eachdraidh, an ceòl, is mar sin air adhart.

Chan eil an sin ach rud no dhà a dh’ fhaodamaid iarraidh. Tha Comunn nan Croitearan air nì de ’n t-seòrsa so iarraidh mar tha, air a’ Bh.B.C. Thug sin togail inntinn dhuinn. Có a nis a chuireas fead chruaidh ann an cluais Luchd an Ionmhais ann a Westminster?

[TD 11]

AN RUAIG
Air eadar-theangachadh o ’n Eadailtis aig Guareschi, le TORMOD REID

Tha duil againn sreath de na sgeulachdan so a chlo-bhualadh ann an Gairm, bho am gu am. Tha Don Camillo ’na shagart anns an Eaglais Romanach, anns an Eadailt—ma’s fhìor—agus ’se Peppone probhaist a’ bhaile bhig, ach ’sa Co-mhaoinear no <eng>Communist<gai> a th’ ann dheth-san, agus mar sin tha e furasda a thuigsinn nach bi iad tric reidh ri cheile. Ged nach eil an da sheorsa so a’ tighinn aghaidh ri aghaidh tric air a’ Ghaidhealtachd, tha rudan eile againn a bhios a’ togail buairidh, agus co aig tha fhios nach ionnsaich sinn beag no mor air choreigin bho ’n ughdar Eadailteach so. Nuair a tha an t-ughdar ag radh gu bheil Don Camillo a’ bruidhinn ris a’ Chriosd air an altair, ’se tha e ciallachadh gu bheil e a’ bruidhinn ri a chogais no a chuinnseas fhein.)

Bha Don Camillo air a bhith a’ trod, agus chuir na nithean a bha e ag ràdh mu chùisean a’ bhaile fearg air an “fheadhainn ud.” Mar sin air math fheasgar, nuair a rug e air ròp a’ chluig (oir bha an duine a b’àbhaist a bhith a’ tarraing a’ chluig air falbh an àiteigin) nach do bhris uile ifrinn a-mach mu a chluasan. Bha anam mallaichte air <eng>crackers<gai> a cheangal ri teanga a’ chluig. Cha b’ e gun d’ rinn e cron sam bith, ach spraidhean uabhasach a chuireadh stad air cridhe duine. Cha dubhairt Don Camillo nì. Chuartaich e seirbheis an fheasgair gu ciùi, snasanta. Bha an eaglais làn. Bha “iadsan” uile an sin, agus Peppone anns a’ chiad sreath, le aodann aithreachail a chuireadh naomh ’na bhoile. Ach cha do leig Don Camillo dad air, agus dh’ fhalbh an coimhthional, gun dad fhaighinn a-mach bho Don Camillo. Dhùin e an dorus mór, chuir e ’fhalluing air, agus mus d’fhalbh e mach, chaidh e a chromadh a chinn air beulaibh na h-altair.

“Don Camillo,” arsa an Crìosda air a’ chrann-cheusaidh, “cuir sìos e.”

“Chan eil mi a’ tuigsinn,” fhreagair Don Camillo.

“Cuir sìos e.”

“Tharraing Don Camillo maide a-mach fo ’fhalluing agus chuir e air beulaibh na h-altair e.

“Droch rud, Don Camillo.”

“Och, Iosa, chan e darach th’ ann, ach critheann. Stuth aotrom sùbailte, arsa Don Camillo.

[TD 12]

“Theirig a laighe agus na smaoinich tuilleadh air Peppone.”

Shìn Don Camillo a ghàirdeanan agus thug e a leabaidh air fo fhiabhras.

An ath fheasgar, có a nochd anns an eaglais ach bean Peppone. Leum Don Camillo an àirde mar gu spreadhadh <eng>cracker<gai> fodha.

“Don Camillo,” thòisich bean Peppone a’ bruidhinn ann an guth briste.

“Mach á so, a mhuinntir mhì-naomha!”

“Don Camillo, sguir de do chuid faoineachd. Ann an Castellino tha truaghan bochd a dh’ fheuch ri Peppone a mharbhadh. Leig iad ás a’ phrìosan e!

Las Don Camillo siogár.

“A bheil thu ag innse sin dhomh! Cha bu mhise thug seachad am mathanas coitcheann. Dé dhut-sa sin?”

Thòisich a’ bhean ri caoineadh.

“Tha e ’na dhragh dhòmhsa oir thug iad an naidheachd do Pheppone, agus tha e air falbh do Chastellino mar dhuine air chuthach. ’S thuge e leis a ghunna!

“A-hà, tha airm air falach agaibh!”

“Don Camillo sguir de do chuid polataics. Nach eil thu a’ tuigsinn? Marbhaidh an duine ud Peppone! Mur a cuidich thu mi.”

Tha an ceòl a nis air feadh na fìdhle. 

Rinn Don Camillo gàire cuilbheartach.

“’S math an airidh. Bheir sin air a bhith a’ ceangal <eng>crackers<gai> ri teanga a’ chluig. ’Se mo mhiann a bhith ga fhaicinn a’ bàsachadh anns a’ phrìosan. Mach á so thu!”

Trì mionaidean an déidh sin bha Don Camillo a’ dol mar am Braman sìos an rathad mór do Chastellino air baighseagail le mac a’ mhaoir-eaglais. Bha gealach shoilleir ann, agus ceithir mìle a-mach á Castellino, chunnaic Don Camillo fear ’na shuidhe air balla na drochaid aig Forsone. Ghabh Don Camillo na bu shocraiche, oir is còir do neach sam bith a bhith cùramach nuair a tha e air chuairt air an oidhche. Stad e deich slat roimh ’n drochaid, is rud beag a fhuair e ’na phòcaid ’na làimh air a bheulaibh.

“Ille,” ars esan, “am faca tu duine mór air baighseagail a’ dol do Chastellino?”

“Chan fhaca, Don Camillo,” fhreagair an duine gu ciùin.

Thainig Don Camillo na b’ fhaisge.

“An robh thu ann an Castellino?” dh’ fhoighnich e.

[TD 13]

“Cha robh. Smaointich mi air, ’s chan fhiach e. An e an òinnseach ud, mo bhean, a thug ort so a dheanamh?”

“Cha b’ e idir! Bha mi dìreach air chuairt bheag le mo bhaighseagail.”

“B’ e an sealladh! Sagart air baighseagail!” arsa Peppene, le gàire dìmeasach.

Rinn Don Camillo suidhe ri taobh Peppone.

“Mo mhac, bu chòir dhut thu fhéin a dheasachadh airson a h-uile seòrsa duine fhaicinn anns an t-saoghal so!”

An ceann uair a thìde, bha Don Camillo air ais aig an eaglais, agus chaidh e a dheanamh còmhraidh ris a’ Chrìosd.

“An rud a chuir thu ’nam inntinn, bha e glé mhath.”

“Glé mhath, Don Camillo. Ach innis dhomh, an do chuir mise nad inntinn, gréim a ghabhail air a chasan agus a thilgeil anns an allt?”

Shìn Don Camillo a-mach a ghàirdeanan.

“Gu dearbh, chan eil cuimhne agam. Cha robh e fìor thoilichte sagart fhaicinn air baighseagail, agus rinn mi sin gus nach fhaiceadh e mi tuilleadh.”

“Tha mi a’ tuigsinn. An do thill e fhathast?”

“Cha bhi e fada. Nuair a chunnaic mi e tuiteam dh’ an allt, smaoinich mi gum biodh e rudeigin fliuch, agus gum bitheadh am baighseagail ’na bhacadh air, agus air an aobhar sin ’sann a thill mi leis an dà bhaighseagail.”

“’S e smuain glé choibhneil a bha sin,” fhreagair an Crìosd air a shochair.

Mu ’n chamhanaich, nochd Peppone aig dorus tigh an t-sagairt. Bha e glé fhliuch, agus dh’ fhoighnich Don Camillo dheth a robh e ag uisge.

“Ceò,” fhreagair Peppene, le fiaclan glamrasach. “Am faod mi mo bhaighseagail a thoirt leam?”

“O gu cinnteach. Sin e!”

Sheall Peppone air a’ bhaighseagail.

“An tug thu an aire gu robh gunna air a cheangal ri gobhal a’ bhaighseagail?”

“Shìn Don Camillo a-mach a ghàirdeanan agus rinn e snodha gàire.

“Gunna! Dé tha sin?”

“Stad Peppone aig an dorus.

“Rinn mi aon mhearachd ’na mo bheatha. Cheangail mi <eng>crackers<gai> ri teanga a’ chluig. Bha còir agam tunna dinamite a cheangal ris!”

<eng>“Errare humanum est!”<gai> arsa Don Camillo.

[TD 17]

<eng>IN MEMORIAM<gai>
Le TORMOD BURNS

THACHAIR rud-eiginn air a’ chóigeamh là deug de ’n Dàmhair sa’ bhliadhna 1956, a bhrosnaich aire an t-saoghail gu léir, agus a bhrosnaich truas an t-saoghail shaoir beagan an déidh sin, nuair a ghabh na Ruiseanaich gnothach mór ris. B’ e so oidhirp a’ chinnich Ungaraich a bhriseadh na slabhraidhean a bha air ceangal an t-sluaigh bhig so ri smachd nan Soibheat bho chionn deich bliadhnachan. Tha ochd bliadhnachan air dol thairis bho na làithean fo thrioblaid sin. A bheil cuimhne againn an diugh air aobharan na ceannairc, air a cùrsa no air a buil?

Chùm cuid as mò de na h-ùghdairean taic ris an “Ordugh Nuadh” an déidh a’ chogaidh, oir bha na sgrìobhairean a bha an aghaidh nan Comùnach cheana ’nam fògarraich an tìrean céin, no bha iad anns a’ phrìosan; agus bha iadsan a mhair ann an Ungaraidh ’nan Comùnaich a chionn ’s gu robh iad a’ creidsinn gun tugadh riaghladh Comùnach soirbheas agus ceartas do ’n chinneach, a bha air fulang eucorach móire—a réir am barail—bho chionn móran bhliadhnachan. Ach thòisich éirigh an t-sluaigh mu dheireadh mar cheannairc nan daoine fòghluimte so (no an “<eng>Intelligentsia<gai>,” mar a their na Ruiseanaich rithe), an aghaidh aintighearnas na Stàite.

Cha robh riaghladh Comùnach air toirt soirbheis do ’n chinneach, ach do roghainn na pàirtidh, agus chan ann do ’n t-sluagh no do’n phàirtidh a bha e air toirt ceartais. Bha na sgrìobhairean agus luchd ealdhain eile fo smachd “<eng>Socialist Realism<gai>,” agus bha sin a’ ciallachadh nach b’ urrainn iad an inntinn a nochdadh gu saor, ach gum bu chòir dhaibh beatha a nochdadh a réir tionnsgnadh na moraltachd Comùnaich—chan eil so a’ ciallachadh gum bu chòir dhaibh sgrìobhadh na bha fìor, ach na bha “ceart” ann an sealladh nan Comùnach. Ma dh’ fhaoidte bhiodh iad air gabhail ris a sin uile (oir bha iad ’nan Comùnaich mhatha!), nam bitheadh na riaghailtean air tighinn bho Bhudapest, ach cha b’ e ach mearaganan a bha anns an riaghaltas Ungarach, thainig na h-òrduighean gu dìreach bho ’n riaghaltas ann am Mosco.


[TD 18]

[Sanas]

[TD 19]

Ré nan seachdainean roimh ’n cheannairc bha cath fhacal eadar Comunn nan Sgrìobhairean Comùnach agus an riaghaltas Ungarach, a chionn ’s gu robh na sgrìobhairean mu dheireadh air aramach a dhèanamh an aghaidh an daorsa. Bha iad ag iarraidh saorsa an fhìrinn innse, ach cha robh iad an aghaidh riaghlaidh Chomùnaich; bha iad a’ sireadh saorsa an taobh stigh an t-saoghail Chomùnaich; bha iad a’ sireadh na “<eng>De-stalinisation<gai>” a bha cheana tachairt ann an Ruisia, ach robh ach ’na aisling ann an Ungaraidh aig an àm sin.

Air a’ chóigeamh là deug de ’n Dàmhair 1956 chaidh na sgrìobhairean a dh’ ìomhaidh (<eng>statue<gai>) Sheanarail Bem, ceannard pólandach a bha aig ceann an armailt Ungaraich an aghaidh nan Ruiseanach ’sa bhliadhna 1848. Chaidh iad a thoirt ùmhlachd do na Pólandaich a bha air éirigh an aghaidh an riaghaltais ’nan dùthaich fhéin ùine bheag roimhe. Ach thàinig oileanaich bho ’n Oilthigh do ’n choinneamh sin, agus thàinig sanasan san t-sealladh a bha ’g iarraidh taghaidh shaoir, neo-phàirteachd nàiseanta, ais-imeachd an armailt Ruiseanaich, agus fuadachadh na bratach nàiseanta nuadh leis an reul deirg.

Chaidh suaicheantas Comùnach a sracadh mach ás na brataichean. Aig an aon àm thachair luchd-oibre, a bha dol dhachaidh, air na demonstreiteirean, agus bha an demonstréisean gu luath air mùthadh gu aramach. Ré seachdain, chreid na h-Ungaraich gum biodh an aramach soirbheasach, oir bha Imre Nagy, am prìomhair nuadh, air dèanamh Comhairle Mhinistear nuadh anns an robh Comùnaich agus buill de phàirtidhean eile, agus so uile ged a bha Nagy ’na Chomùnach fìor. Agus bha Mgr. Mikoyan air gealltainn gum falbhadh an t-armailt Ruiseanach air ais—creididh mi gu robh Mgr. Mikoyan onorach—ach nuair a ràinig e Mosco, bha an riaghaltas Soibheatach air caochladh ’inntinn cheana. Cha b’urrainn an riaghaltas ann am Mosco ceadachadh saorsa (neo-phàirteachd nàiseanta, agus gobharmaid le móran phàirtidhean) do na h-Ungaraich, oir bhiodh sin ’na eiseimpleir do na stàitean Comùnach eile, agus rachadh an t-Impire Soibheatach a spìonadh ás a chéile.

Mar sin rinn iad tairbhe de ’n chruaidh-chàs ann an Suez, a bha tarraing aire an t-saoghail, agus bhris iad an t-aramach ann an Ungaraidh gu fuilteach, oir rinn na h-Ungaraich cath airson an saorsa nuadh. Cha do ghabh na Ruiseanaich orra tuille gu robh gobharmaidean Eòrpa-an-Ear saor, agus bha an cinneach Ungarach air a chur air ais fo smachd nan Soibheat leis an armailt Ruiseanach.

[TD 20]

Bu chòir aramach Ungaraidh bhith ’na eiseimpleir dhuinn uile nach eil saorsa ri faighinn fo riaghaltas nan Comùnach. B’ e na sgrìobhairean Ungarach, a bha air cumail taic ris an riaghaltas Chomùnach, a nochd mu dheireadh gu robh iad ceàrr, agus a rinn cath an aghaidh aintighearnas nan Comùnach. Bha fios aig na h-Ungaraich gum b’ àrd a’ phrìs a bhiodh iad a’ pàidheadh gu so a nochdadh do ’n t-saoghal. B’ e na facail dheireannach a chuala sinn air an réidio shaor roimh ’n chrìch: “<eng>Mi halunk Európáért<gai>!—Gheibh sin bàs airson na h-Eòrpa!”

[TD 21]

NA CEARDAIDHEAN
le MURCHADH MACLEOID (Crabhlasda)

THA na daoine-sa ris an can sinn na Ceàrdaidhean ’nar measg a riamh bho ’s cuimhne leinn, agus bho bu chuimhne le ar n-aithrichean agus le ar seanairean. Cuimhne cho tràth ’s a tha agam fhìn orra, ’se dithis dhiubh a’ sabaid aig dorus tighe anns a’ bhaile againn fhìn. Thug iad racaidean air a chéile, agus tha cuimhne agam fhathast an t-straighlich a rinn iad agus a’ ghliogadaich a rinn na soithichean a bh’ anns na bascaidean aca.

B’ e sud mo chiad eòlas orra, ach cha b’ e am fear mu dheireadh. Cha deacha bliadhna a riamh bho ’n uair ud seachad, fhads a bha mi anns an àite, nach dàinig iad timcheall nam bailtean grunn uairean anns a’ bhliadhna—uaireannan le soithichean agus a’ cruinneachadh ragaichean, agus uaireannan eile, gu h-àraid as t-samhradh, le peilichean agus a’ cruinneachadh ragaichean. Bha cruinneachadh nan adhaircean air sgur mus eil cuimhne agamsa. Cha leig sinn a leas luaidh a thoirt air gum biodh iad a’ campachadh air bràighe nam bailtean an àiteachan freagarrach ri taobh an rathaid mhóir, nas motha na leigeas sinn a leas luaidh a thoirt air iomadh nì eile as aithne dhuinn mu’n timcheall.

Ro ar linn-ne is ann anns na h-àthannan anns na bailtean a bhiodh iad a’ deanamh còmhnaidh. Their cuid gur h-e ceàrdaidhean nan àthannan a b’ fheàrr mar dhaoine ’s mar luchd-ceirde na an fheadhainn a thàinig ás an déidh, muinntir nan teantaichean. Biodh sin ceàrr no ceart, b’e sud na ceàrdaidhean, agus tha iad againn maille ruinn gus an là an diugh.

Agus cia ás a thàinig iad, agus dé mar a dh’ éirich iad a bhith ann ar measg? Feumaidh sinn a dhol fada agus farsaing airson freagairt riarachail fhaighinn air na ceistean sin agus an eachdraidh aca fhaighinn nas fheàrr agus nas coimhlionta na gheibh sinn bho bheul nan ceèrdaidhean fhéin i.

Chan eil an eachdraidh fhéin ceart aig na ceàrdaidhean idir. Canaidh cuid gur h-e daoine móra, iarlaichean agus prionnsaichean, a bh’ unnda bho shean. Canaidh feadhainn eile aca gur h-e a bh’

[TD 22]

unnda daoine air an deacha mallachd a chur. Bha na Ceàrdaidhean Dubha (na Gipsies) a’ cantainn a leithid so roimhe thall air tìr-mór na h-Eòrpa—gun deacha mallachd a chur orra airson gu h-iad a rinn na spìcean a chaidh ann an làmhan ’s an casan Chrìosda nuair a cheusadh e, agus h-e sin a dh’ fhàg iad a bhith ’nam falbhanaich mar a bhà iad. Chì sinn leis a so nach eil an eachdraidh a th’aca orra fhéin glé chinnteach.


Seann Eachdraidh nan Ceardhaidhean

Ceàrd, am facal ceàrd. Tha am facal bho ’n t-seann chànain Cheilteach. <eng>Kerda<gai> an seann fhacal, agus tha sin a’ ciallachadh fear-ceirde—duine a nì obair shònraichte agus obair ionnsaichte—obair nach dèan na daoine cumanta agus obair a tha an duine rithe a dh’ aon ghnothaich agus a’ toirt a bhith-beò aisde. Canaidh sinn ceàrd ris an obair mar an ceudna.

A’ chiad cheàrd—fear-ceirde—air am bheil cunntas ann an eachdraidh, ’se Tubal Cain, a gheibhear mu a dheidhinn anns a’ cheathramh caibdeil de Ghenesis. A rèir an Ard-Easbuig Usher, co-dhiù a rèir an aoin a chuir air chois na cinn-bhliadhnachan a gheibhear ann an cuid de Bhìobaill, bha am fear-sa, Tubal Cain, ann 3,875 bliadhna roimh theachd Chrìosda. Ach faodaidh sinn a dhol nas fhaide air ais na Tubal Cain airson fear-ceirde. Aig àm Thubal Chain bha daoine air a thighinn gu ìre gu robh uidheaman-ciùil aca, agus iad a’ deanamh ciùil.

Ach an duine tùsail roimh an sin, is ann a bha a aire air dé mar a chumadh e e fhéin beò—dé mar a gheibheadh e rud a dh’ itheadh e, agus ann an earrannan de cheàrnaidhean tuatha an t-saoghail, dé mar a ghleidheadh e e fhéin bho ’n fhuachd eagalach a bha ga mheireachadh. Nuair a lorg e mach an dòigh air teine a dheanamh, dh’ fhosgail sin a shùilean gu nithean a ghabhadh dèanamh le teine, mar a bha feòil a ròsdadh agus feòil a bhruiche. Airson bruiche, ’se craicinn ann an toll anns an talamh a bhiodh aige agus e cur chlachan tetha unnda. Ach thòisich e an sin a’ deanamh shoithichean, agus gan cur air cagailte ’s an teine timcheall orra, air a neo air sòrnaichean agus an teine fòdhpa—soithichean crèadha an toiseach, agus ás déidh sin, nuair a lorgadh an t-umha, soithichean umha. Ri linn nan soithichean-sa, gu h-àraidh an t-umha, agus iad a bhith tolladh agus a’ caitheamh, thòisich daoine gan càradh agus gan dèanamh mar a bhiodh feum air. Agus dheanadh feadhainn sin na b’ fheàrr na

[TD 23]

feadhainn eile, na b’ fheàrr na an cumantas. Sin agad tòiseachadh ceàrda agus fear-ceirde.

Thig sinn a nis gu cunntas air ar sinnsireachd fhìn—na Ceiltich a’ tighinn a-nall ás as Aisia do an Roinn Eòrpa. B’ ann de na h-Aryanaich a bha iad so, a thàinig do na h-Innseachan an toiseach agus a thòisich an sin a’ cur an aghaidh a-nall gu ’n iar taobh na h-Eòrpa. An cois nan treubhan-sa bha treubh bheag a bha a dh’ aon obair ri ceàrd—ceàrdaidhean umha, ceàrdaidhean airgid, agus ceàrdaidhean òir. Tha e air a ràdh gu robh iad so ag obair san Roinn Eòrpa cho tràth 2,000 bliadhna roimh theachd Chrìosda. Is iad so a thug gu fìor ìre ceàrdachd umha anns an Roinn Eòrpa. Dheanadh iad i na b’ fheàrr na daoine sam bith eile a bh’ ann rompa. Fhuaireadh cinnt air an obair a dhèanadh iad, nuair a fhuaireadh tasgadh de dh’ obair an làimhe ann an uamh ann an Suisin sa’ Bheilg. Chunnacas leis an so gu robh iad ’nam fir-cheirde a bha air leth.

Bhiodh na fir-cheirde-sa a’ falbh bho àite gu àite mar a bhiodh feum orrra, ach nuair a thòisich obair an iaruinn ’na theas, dh’ fhan a’ chuid bu mhotha dhiubh an cois nan oibrichean aig na bailtean. Ach cha dh’ fhan iad uile mar so—chùm cuid dhiubh air adhart ’nan luchd-ceirde mar a bha iad iad roimhe, agus ’nam falbhanaich. Sin agad, ma tha, tòiseachsadh nan ceàrdaidhean mar a tha iad againn an diugh.

Thàinig ar sinnsirean, na treubhan Ceilteach, do Bhreatainn bho thìr-mór na h-Eòrpa, sia ceud bliadhna roimh theachd Chrìosda—cuid ag ràdh nas tràithe na sin—na treubhan Gàidhlig an toiseach agus na treubhan Breatannach mu thrì cheud bliadhna ás an déidh. Thàinig na ceàird, an luchd-ceirde, a-nall còmhla riutha. Agus thàinig na ceàird fhalbhanach, na ceàrdaidhean, ri tìde a-nall cuideachd. Agus sin na ceàrdaidhean againn am Breatainn, agus bho ’n uair sin a-nuas gus an là an diugh.

Tha cunntas orra an Sasuinn ri linn an Rìgh Iain—Iain a’ Mhagna Carta (1167-1216). Aig an aon àm tha cunntas an Alba air fear Seumas Tynkler fearann a bhith aige ann am baile Pheairt. Bha so ri linn Uilleam de Lion (1165-1214). Ann an Sasuinn, ann an Walingford bha té Editha de Tinklere ann an 1265. Ann an Siorrachd Huntingdon, ann an 1273, bha fear Uilleam de Tynker. Chan eil sinn cinnteach bho na h-ainmeannan-sa Tinkler agus Tynker, dé an seòrsa a bh’ unnda, luchd-ceirde no ceàrdaidhean, bho tha air a ràdh, aig na h-amannan-sa gu robh am facal <eng>tinkler<gai> air a chleachdadh ri fear-ceirde agus gu robh o mar sin gu’n deach a chleachdadh ri Gipsies agus


[TD 24]

[Sanas]

[TD 25]

ceàrdaidhean aig Yetholm, ann an Siorrachd Rosbrog timcheall air a’ bhliadhna 1770. 

As déidh am Uilleim de Tynker, tha cunntas a rithist orra ri linn a’ chiad Bhan-rìgh Ealasaid (1533-1603). 1736, tha cunntas orra ann an Alba, an siorrachd Forfair. 1792, tha cunntas air ceàrdaidhean ann an Siorrachd Rinnfriu, agus ann an 1818, tha cunntas orra an Siorrachd Leanndraic. Mar sin a-nuas gu ruig na h-amannan as aithne dhuinn fhìn.


Na Ceardaidhean Dubha

Chì sinn gun dàinig an Ceàrd-dubh, an Gipsy, a-steach ’nam measg. Tha gu leòr a’ smaoineachadh gur h-ann de na daoine-sa, na Gipsies, a tha na ceàrdaidhean. Ach tha iad glé cheàrr. Cha bhiodh tu ceàrr ged a chanadh tu gu robh na ceàrdaidhean ann mìle bliadhna robh guth a riamh air Gipsy. Is ann á meadhon nan Innseachan a thàinig na Gipsies an toiseach—treubh de chaste ìosal ris an canaist Domba—treubh a bha ’nan luchd deanamh ròpan agus ’nan luchd cluiche innealan-ciùil. Dh’ fhàg iad na h-Innseachan agus ràinig iad Persia anns a’ cheathramh linn. Bha iad ann an sin gu ’n a thòisich na Mongolaich a’ briseadh a-steach air an tìr. Chaidh iad a rithist air imrich do Armenia, agus ás an sin tarsainn am Bosphorus do ’n Ghréig, a ràinig iad ann an 1300. Tha manach Eireannach, fear Simon Simeon, a’ toirt cunntais gu robh iad an an Crete ann an 1322 agus ann an Corfu ceithir bliadhna ás déidh sin, 1326. Thàinig iad tarsainn air an Danube agus sgaoil iad air feadh na h-Eòrpa: Hungary, Bohemia, Austria, agus an Eilbhis. Ràinig iad Hesse na Gearmailte mu 1414, agus Hamburg, Wismar agus Lüebeck trì bliadhna ás déidh sin, 1417. Aig an aon àm, 1417, ràinig iad an Fhraing. As déidh sin ràinig iad an Spàinnt.

Nuair a thàinig iad a-nall meadhon na h-Eòrpa an toiseach, bha iad ag ràdh gur h-e Crìosdaidhean a bh’ unnda, a bha air am fuadach a-mach is an Eiphit leis na Saraceanaich airson an creidimh. Rìghrean agus iarlaichean a bha iad ag ràdh a bh’ unnda. Is ann bho ’n ainm Eiphiteach—Egypt—a fhuair iad an t-ainm Gipsy. Is ann san rìoghachd-sa fhéin a thugadh an t-ainm sin dhaibh. Anns na rìoghachdan eile ’se a chanar riutha Zigani, Zeugener, Tatare, Heidene, Bohemianaich, agus a leithid sin.

Chaidh gabhail riutha math gu leòr an toiseach, ach nuair a sheall iad iad fhéin mar mhealltairean, ’s mar thruthairean, agus mar mhèirl-

[TD 26]

ich, thòisicheadh a’ deanamh geur-leanmhainn orra. Ach Sisgismund, Impire Bhohemia, thug e dìdeann agus fasgadh dhaibh, agus chuir e cuid diubh gu feum anns an arm aige.

Nuair a thàinig iad do thaobh an iar na h-Eòrpa, bha iad ag ràdh gu robh iad a’ deanamh peanas a b’ air a chur orra leis a’ Phàpa, Màrtainn V, airson nam peacaidhean a bha iad air a dheanamh air an t-slighe ás an Eiphit, agus gu robh iad gu bhith falbh air feadh na talmhainn airson seachd bliadhna gun fois a ghabhail ann an leabaidh. Mar aig an ear, thachair aig an iar—sheall iad an seòrsa dhaoine a bh’ unnda an ùine nach robh fada, agus thòisicheadh a’ tachairt riutha gu cruaidh. Frannsaidh I, Rìgh na Frainge, dh’ òrdaich e iad an tìr fhàgail air a neo gum biodh iad air an cur aig an iomramh anns na birlinnean, gun uimhir agus iad a bhith air am feuchainn aig cùirt. Ard-Easbuig Pharis, dh’ fhuadaich e bharr nan crìoch iad agus duine a bha air a bhith a’ déiligeadh riutha airson pailmeastaireachd, chuir e mach bho shochairean na h-eaglaise. Ann an Spàinnt, thug Ferdinand òrdugh cur ás dhaibh le teine agus le claidheamh.

Is e sia fichead de an fheadhainn a dh’ fhuadaicheadh bho Pharis a tha air a a ràdh a’ chiad fheadhainn dhiubh a ràinig Sasuinn. Agus leis an sin, bha an ceàrd dubh againn anns na h-Eileanan Breatannach an ceann nan ceàrdaidhean a bh’ ann rompa.

Ann an Sasuinn thug iad seachad an aon sgeula ’s a thug iad air tìr-mór na h-Eòrpa—gum b’ e daoine urramach a bh’ unnda, agus chaidh gabhail riutha. Tha a’ chiad chunntas orra am Breatainn mu 1500. 1505, thug Seumas IV, Rìgh Alba, moladh do dh’fhear dhiubh, Antonius Gaginus, do Rìgh Dhanmairc. 1519, thug Iarla Shurrey an Sasuinn, aoidheachd do ghrunn dhiubh aig a dhachaidh fhéin. 1530, dhanns cuid dhiubh air beulaibh an Rìgh aig <eng>Holyrood House<gai> an Dun-Eideann. 1540, Seumas IV, thug e cead do dh’ fhear ainmeil dhiubh, Seonaidh Fas, a bhith ’na rìgh ’s ’na cheann orra agus a’ riaghladh mar a chitheadh e iomchuidh.

Ach mhill iad iad fhéin am Breatainn mar a rinn iad san Eòrpa. Ann an Durham, an Sasuinn, arm an 1592, chaidh cóignear dhiubh a chrochadh airson gur h-e Gipsies a bh’ unnda. Anns an t-sia fichead bliadhna bha eadar 1577 agus 1701, chaidh cur ás do cheithir fichead dhiubh, fir agus mnathan, ann an Alba agus ann an Sasuinn.

Agus thall air tìr-mór na h-Eòrpa cha b’ ann a b’ fheàrr a bha a’ chùis. Frederic Mór na Gearmailte (1712-1786) thug e òrdugh duine dhiubh a gheibhte air talamh na Gearmailte, a chrochadh air a’ chraoibh

[TD 27]

b’ fhaisge. Ach chuir e cuid dhiubh an sàs san arm aige, ’nan spithearan agus ’nan luchd-brathaidh. Maria Theresa, Ard Bhan-diùc Austria agus Ban-rìgh Bhohemia, thug i mach lagh gum feumadh iad còmhnaidh a dhèanamh ann an tighean mar dhaoine eile, agus nach fhaodadh iad éideadh a chur orra ach éideadh mar a bh’ air sluagh eile na dùthcha. Ann an 1792, ann a Hungary, chaidh an ceann a chur bharr dhà fhichead agus a cóig dhiubh. Bha iad so air an coireachadh airson a bhith ag ithe nan daoine. Ach b’ e coireachadh nach robh ceart a bh’ ann. Faodar a chantainn gun deacha air tìr-mór na h-Eòrpa feuchainn ri cur ás dhaibh gu tur. Ach cha deacha aig na rìghrean air an sin a dhèanamh—tha an ceàrd-dubh duilich déiligeadh ris.

Anns an rìoghachd-sa fhéin, mar anns na h-àiteachan eile, bha na ceàrdaidhean cearta agus na ceàrdaidhean-dubha ’nam falbhanaich air feadh na tìre. Agus air uairean bha iad a’ dol an lùib a chéile le pòsadh. Air uairean bha daoine cumanta a’ dol ’nan lùib agus a’ pòsadh mar an ceudna. Iain Buinian ainmeil, is ann bho Gipsy agus bho <eng>hawker<gai> a tha air a ràdh a bha e. Seumas Mac a’ Phearsain mu thimcheall a rinn Burns an t-amhran <eng>MacPherson’s Lament<gai>, is ann bho uachdaran Gaidhealach agus bho bhana-cheard ann am Banbh a thàinig esan. Iarla Bhirkenhead (1872-1930), an seorpanach, bha an dàrna taobh dheth de na Ceàrdaidhean-dubha. Tha cuimhne agam fhìn, ann an Leódhus, boireannach pòsadh a-steach do na ceàrdaidhean. Agus roimh an té-sa chaidh bràthair do cheàrd a bhatar glé eòlach air a-steach còmhla ri boireannach de ’n t-sluagh chumanta agus bha iad mar fhear agus bean bho sin a-mach. Agus mar an fheadhainn a bha so bha feadhainn eile mar an ceudna.

A’ dol an lùib an dà sheòrsa cheàrdaidhean, cuideachd, bha daoine bha air an cur air chàrn agus a-mach bho dhìdeann an lagha. Agus daoine briste agus fuasgailte eile a-measg nan daoine cumanta. Ann an Alba againn fhìn, anns a’ Ghaidhealtachd, chaidh daoine aig nach robh dachaidh no fearann ’nam measg.

Agus saighdearan. Ann an 1677, thàinig dà sgaoth cheàrdaidhean a-nall ás Eirinn, do dh’ Alba, agus chaidh iad an lùib nan ceàrdaidhean a bh’ ann rompa. Ri linn Theàrlaich agus Bliadhna Theàrlaich, agus ás déidh Chuil-lodair, chaidh móran ’nan lùib cuideachd, de dhaoine cumanta agus de shaighdearan. A rithist ann an 1846, ri linn an gaiseadh a thighinn anns a’ bhuntàta, thàinig imrich mhór de cheàrdaidhean Eireannach do dh’ Alba agus dh’ fhan iad ann. Leis

[TD 28]

an fhiosrachadh tha so, chì sinn gu bheil measgachadh de iomadh seòrsa againn anns na ceàrdaidhean: ar daoine fhìn cho math ri daoine eile.


Ceardaidhean nan Eileanan

Agus a’ tighinn gu na ceàrdaidhean a th’ againn anns na h-Eileanan a Siar, agus do an phàirt do ’m buin mi fhìn, Leódhus agus na Hearadh, dé an eachdraidh a th’ againn orra-san? Ged nach eil na sgrìobhaichean againn a’ toirt móran luaidh orra—ma tha luaidh idir—tha e duilich a chreidsinn gu robh na ceàrdaidhean idir air tìr-mór a’ coimhead nan eilean a-mach bhuapa air uchd an t-sàil, gun iad feuchainn a-mach thuca gu math tràth ’nan eachdraidh, eadhon ged nach biodh iad glé dhéidheil air a bhith a’ dol gu muir. Bha falbhanaich eile a’ dol a-mach bho thìr-mór a dh’ ionnsaigh nan eilean an dràsda ’s a rithist, mar a bha buannaichean agus an leithid sin. Bidh e coltach gu leòr gum biodh ceàrd an dràsda ’s a rithist a’ toirt sgrìob thuca mar an ceudna, ach dé a bheireadh am fortan dha. Ach cuin a thàinig iad gu bhith deanamh an dachaidh san Eilean Fhada, chan eil fhios agamsa, ma tha aig duine eile. Chan eil fhios agam nas motha mu an chùis sin san eilean againn fhìn. Ach tha fhios agam gu robh iad ann ri linn mo sheanar, agus ri linn seanair feadhainn as seana na mise.

An ceàrd as fhaide air ais gu ’n téid mo shloinntearachd-sa san eilean, ’se an Dòmhnallach, athair Leezie a b’ aithne do Leódhus agus na Hearadh cho math. Dòmhnall Dòmhnallach, thàinig e fhéin agus Iain, bràthair dha, á Gleann Comhann, agus bràthair eile air an robh Calum, chaidh e do ’n Eilean Sgitheanach. Is ann bho Chalum-sa a thàinig an ceàrd, Dòmhnall Ruadh, a-mach. Bha ainm a bhith ’na dhuine diadhaidh aig an Dòmhnallach.

Bha naoidhnear, air a neo ochdnar, de theaghlach aige: Dòmhnall Mór, Siomag, Seònaid, Leezie, Sùsan, Ailic, Seonaidh, agus nighean eile nach eil lorg agamsa air a h-ainm. B’ e Siomag bean Dhruimem, b’ e Seònaid bean Iain Dhuibh, agus an nighean nach eil lorg agam air a h-ainm, b’ e sin màthair Dhòmhnaill Leezie, a’ bhean-phòsda Stevenson. Cùbair a bha pòsda aicese. Bha ceathrar de theaghlach ann agus thug Leezie leatha Dòmhnall agus thog i e. Cha robh Leezie fhéin pòsda idir.

Mac an Dòmhnallaich, Dòmhnall Mór, bha e air a ghabhail ’na cheann aig a’ chuid mhór de na ceàrdaidhean an Leódhus. Bha

[TD 29]

teaghlach mór aige fhéin, cuideachd-deichnear dhiubh—ach ’se aon fhear dhiubh sin, Seumas, a tha beò an diugh, agus tha e dall.

A nise na Stiùbhartaich: athair agus màthair Sheonaidh Hannah. B’ ann ás an Apuinn a thàinig iadsan. Bha iad le chéile ’nan Stiúbhartaich. Thàinig bhuapa: Seonaidh (Seonaidh Hannah), Alasdair (Alasdair a’ Cheàird) agus Uilleam. Bha triùir mac aig Seanaidh: Pàdraig, agus Alasdair agus gille eile a chailleadh anns an Arm ann an 1914.

A nise na Druimeanaich: Druimean, athair an teaghlaich a b’ aithne agus as aithne do na Leódhusaich cho math, ’se pòsadh a-steach do na Ceàrdaidhean a rinn e. Is ann bho iomall Pheairt a bha e, agus phòs e Siomag, nighean an Dòmhnallaich, mar a thubhairt mi. Thàinig bhuapa: Seumas, Alasdair, Sìne, Eóghann, Dòmhnall (chailleadh esan sa’ Chogadh Mhór), Benjie, agus Grace-ag. Aig an teaghlach tha so bha teaghlaichean math, mór, aig a’ chuid mhór dhiubh, agus tha iad an Leódhus agus an àiteachan eile an diugh.

Dòmhnall Ruadh, a dh’ ainmich mi roimhe, bha ochdnar de theaghlach aige-san, seachdnar mac agus aon nighean. Chunnacas dealbhan an t-seachdnar mac-sa, bho chionn grunn bhliadhnachan anns a’ Bhulletin, nuair a bha aon de oghaichean an t-seana bhodaich a’ pòsadh, ann an Steòrnabhagh.

Ceàrd eile nach d’ ainmich mi, ’se sin am fear ris an canaist <eng>“An Coal Tar”.<gai> B’ e so athair Iain Duibh a bha pòsda aig Seònaid, nighean an Dòmhnallaich. Aon eile nach d’ ainmich mi, Cliomag, as aithne do Leódhusaich cho math. Phòs ise a-steach do na Dòmhnallaich. Phòs i Iacob mac Dhòmhnaill Mhóir.

A thuilleadh air na ceàrdaidhean bha Hawkeran agus feadhainn eile de ’n t-seòrsa a’ falbh ’s a’ tighinn anns an eilean, cuideachd, a dh’ fhaodas mi ainmeachadh. Am Muillearach, Bob Newland, Bodach Call (Bodach a’ Choin) agus Wilson. Newland agus Wilson ’se Hawkeran Arcach a bh’unnda.

A’ luaidh air falbhanaich, tha dhà no trì fhalbhanach eile an eachraidh Leódhuis a dh’ fhaodas mi ainmeachadh, ged nach b’ e ceàrdaidhean a bh’ unnda: An Clàrsair Eireannach, a bh’ ann bho chionn linntean air ais, Mac an t-Srònaich, Timothy Nàtan, agus Bàrnaidh O’Hare, triùir a bh’ ann anns an 19mh linn. Mac an t-Srònaich, ’se mac fear an tighe-òsda ann an Gairbh a bh’ ann. Dh’ fhàg e Leódhus agus chaidh a chrochadh airson nam mortan a bha e air a dhèanamh san eilean agus an àiteachan eile. Timothy Nàtan, am Bodach Welshach (Bodach an Dealgain a chanadh cuid


[TD 30]

[Sanas]

[TD 31]

ris) cha d’ fhuaireadh a riamh a-mach ceart có bh’ ann. Dh’ fhàg esan an t-eilean cuideachd, agus is ann ann an Obar-Dheadhain a chunnacas am boillsgeadh mu dheireadh dheth. Cha robh móran sam bith de mhìothlachd ann an Timothy, mur a deanadh e racaid de bhuaireadh nuair a chuirist dragh air. Bàrnaidh O’Hare, ’se Eireannach á Dùn-nan-Gall a bh’ ann. Cha b’ e ceàrd idir a bh’ ann, agus ged a bhiodh e falbh air feadh an eilein, bha àite suidhichte aige, tigh is fearann, ann an Càirisiadair ann an Uig.

Mar a dh’ ainmich mise na ceàrdaidhean Leódhusach air an ainm, dh’ fhaodadh na h-eileanaich eile na ceàrdaidhean aca fhéin, an fheadhainn as aithne agus a b’ aithne dhaibh, ainmeachadh. Dh’ fhaodadh na Sgitheanaich Alasdair Deasach, agus Beileag Mhór agus Eoghagan, ainmeachadh. Dh’ fhaodadh na h-Uibhistich Iseabail Siosal ainmeachadh. Agus barrachd orra so anns na h-àiteachan ’s na h-eileanan fa leth. Mu Uibhist, faodaidh mi luaidh gum biodh na ceàrdaidhean Leódhusach cha mhór cho tric a’ dol troimh Uibhist ’s a bhiodh iad a’ dol troimh Leódhus fhéin. Leezie agus Seònaid, Seumas Dhòmhnaill Ruaidh, Iacob agus Cliomag. Cha b’ fhiosrach mi a riamh na Druimeanaich a bhith deanamh móran tadhail ann an Uibhist.

Sin a nise cunntas goirid air na ceàrdaidhean a-nuas gu ruig an t-àm a th’ againn an diugh. Tha na daoine-sa againn ’nar measg, mar a bha a riamh bho ’s cuimhne dhuinn agus roimhe an sin. Dé th’ againn ri a ràdh mu ’n chùis, agus dé tha sinn a’ dol a dheanamh riutha?

Tha mise co-dhiù airson cothrom na Féinne a thoirt dhaibh. Agus an cuideachadh ’s an toirt a-steach a mheasg an t-sluaigh chumanta, gu ’n tig iad gu bhith ’nam buill fheumail anns an nàbachd, agus ’nam bùirdeasaich mheasail agus urramach ’nan tìr fhéin. Thugamaid tighean dhaibh mar do an t-sluagh eile, agus a-measg an t-sluaigh eile, agus sguireamaid a bhith sealltainn sìos orra agus gam meas neòghlan. Is e a’ Chrìosdalachd an cuideachadh ’s an cur air an casan, agus an fheadhainn dhiubh a tha feumach air an toirt gu slighe na còrach, a thoirt ann.

Is e cunntas goirid a th’ anns an eachdraidh-sa air na ceàrdaidhean—dh’ fhaodamaid leantainn a-mach air cùisean nan daoine-sa fad oidhche agus oidhcheannan. Agus dh’ fhaodamaid cunntas a thoirt air ceàrdaidhean air leth ainmeil an Alba mar a bha Billy Marshall, Mata Baillie, Sìne Gordon, Seumas Mac-a-Phearsain, agus an leithid sin.

[TD 32]

Agus dh’ fhaodamaid leantainn ri ceàrd a’ cheàird, agus a bhith-beò an dé ’s an diugh. Ri creideamh a’ cheàrd, ri saobh-chreideamh a’ cheàrd, ri foghlum a’ cheàird, <eng>politics<gai> a’ cheàird, cainnt a’ cheàird. Ri ceòl a’ cheàird, mallachd a’ cheàird, agus nithean eile as aithne dhuinn umpa agus mu ’n caithe-beatha.

Ach anns a’ chrìochnachadh, ’s fheàrr dhomh tarraing a thoirt air an àireamh cheann a thug an Cunntas-Stàite a thugadh orra ann an 1917 am follais. So pàirt de na cunntasan:

An t-iomlan uile de cheàrdaidhean ann an Alba 2,728
Dhiubh so bha ann an tighean dhiubh 1,413
Ann am bothanan bha 266
Ann an carabhanaichean 230
Ann an teantaichean 304
Ann an uaimheannan 15
Am am fasgaidhean eile 20

(De ’n fhichead-sa, bha 14 ann an Gallaibh agus aon ann an Obar-Dheadhain).

De cheithir siorrachdan fichead ann an robh ceàrdaidhean ri am faighinn, bha an t-àireamh bu mhotha ann an Siorrachd Rois. B’ e sin 385. Ann an Siorrachd Bhainbh bha an t-àireamh bu luagha. B’ e sin 66.

De na bailtean-móra, bha barrachd ann an Dun-dèagh na ann an gin de chàch. B’ e sin 144.

Aig an àm sin a làthair (an Dàmhair 1917) bha 77 de chèardaidhean a’ deanamh an dachaidh ann an Leódhus. Anns an Hearadh, 2. Anns an Eilean Sgitheanach, 31. Ann an Muile, 8. Ann an Ile, 4. An t-iomlan anns na h-eileanan dhiubh, 122.

Bha anns an Arm dhiubh: A Gallaibh, 15. A Dùthaich Mhic Aoidh, 12. A Inbhir-Nis, 13. A Ros, 52. A Earra-Ghàidheal, 27. A Arcaibh, 19. A Eilginn, 7. A Banbh, 13. A Obar-Dheadhain, 25. A Siorrachd Pheairt, 21. A Glaschu, 3. A Dùn-Eideann, 5.

[Sanas]

[TD 35]

GAIDHEIL ANN AN CANADA

(3)

Le IAIN A’ CHAOIL

RE an t-samhraidh, 1911, bha buidheann a’ togail rathad iaruinn mu thuath bho Nanaimo gu ruige Abhainn Caimbeul, is a dh’ aindeoin an teas bha na h-uile ag obair gu saothrachail a’ leagail sìos feadh na coille móir a bha sud na craobhan móra giuthais a bha a’ bacadh ar siubhal air n-adhart. Bha feadhainn diubh còrr agus dà chiad troigh a dh’ àirde. Bha a’ chuid bu mhotha de ’n luchd-obrach ’nam Pólaich, a bha glé mhath leis an t-sàbh mhór, is ’nan Sìnich, oir dh’ oibricheadh iadsan na bu shaoire. B’ e an sgiobair Dàidh Ogilbhi á Fìobha, is bha dithis á Eirinn is triùir á Albainn: MacNìll á Loch Baghasdal, MacAoidh á Leódhus, is Iain Aonghas á Caol a bha anns an oifig. Bha Evans ’na Chuimreach, ag obair air a’ Bhulldoser gus na dh’ fhàs e tinn. Chuir am <eng>boss<gai> an uair sin Sìneach ann obair, agus ’se a’ chiad ghnothach a rinn a duine so, nuair a bha iad a’ luchdachadh sgonn craoibh a-stigh ann an càrn bhris an caoban mu dheireadh de ’n chabal a bh’ aca, agus ’sann an sin a bha an othail. Chaidh Ogilbhi air bhoil, a’ beucail mar tharbh, “Am muc earball mallaichte.” Cha chualas a leithid a mhionnan riamh. An uair a thàinig e stigh dh’ an oifig thoirt e rium, “Feumar a dhol do Bhan-cùbhuair air tòir tuilleadh càbail. Chan eil òirleach aca an Nanaimo, is bithidh mi air falbh airson dha no trì latha. Cùm sùil air a h-uile rud, Iain, gus an dig mi air ais.” “Ni mi sin le gàirdeachas”, arsa mise. Thug sinn dhà each is dh’ fhalbh e air ball.

An ath latha dh’ éirich a’ ghrian gu tràth, agus bha sinn air ar sàrachadh leatha gu fada an déidh meadhon latha. An sin thàinig múthadh mór air an adhar, agus dh’ fhàs e glé dhorcha le dealanaich is tàirneanaich a chuir crith air na h-eich. Cha robh innleachdan againn an uair ud mar a th’ againn an diugh. Leis a sin dh’ éirich a’ ghaoth gu h-obann is thàinig an tuil-bheum. Leis a’ chiad sanas ruith a’ chuid bu mhotha de ’n luchd-obrach do ’n charbad-ithidh a b’ fhaisge, ach bha an dà Ghaidheal a’ gearradh giuthais àird an uair a bhris an stoirm orra le uile neart, agus ’sann air éiginn a fhuair iad ás, fliuch chun a’

[TD 36]

chraicinn, am feadh a bha craobh mhór a’ tuiteam thar an rathaid mhóir, a’ toirt sìos leatha uile theudan a’ chagair-chéin agus loidhne an dealain.

Cha tàinig Ogilbhi air ais an latha sin no an ath latha, gu madainn an earar, oir bha am bus air a bhacadh leis na craobhan garbha thar an rathaid, agus cha robh móran càil aig na fir a bhith ag obair ás eugmhais a’ chumhachd.

Mu mhìos roimhe so chuala sinn fathann gu robh Iarla no “urchair” mór a’ tighinn a-mach bho Lunnainn a dh’ fharraid ciamar a bha sinn a’ faighinn air adhart, agus air latha an earar an uair a chunnaic sinn fear le ad àrd a’ tighinn a-nuas bha sinn deimhinnte gur esan a bh’ ann.

Thàinig e gu MacNìll an toiseach.

“Càite bheil Mgr. Ogilbhi?” ars an duine-uasal.

“Chan eil fhiosam,” arsa MacNìll, a bha ’na dhuine éibhinn. Theagamh gu bheil e rathad-eigin, an àiteigin, an Nanaimo no am Bhan-cùbhair.”

“Uabhasach!” ars am bodach.

“Cha chreid mi gu bheil e air an daorach idir,” arsa MacNìll.

“Uabhasach,” ars am bodach.

“Bha e an Nanaimo, ach is dòcha gu bheil e ann am Bhancùbhair a nist.”

“Uabhasach,” ars am morair. “càite bheil an cagar-céin?”

“Tha e briste.”

“Uabhasach,” ars am morair. “Càite bheil am fear-coimhead?”

Smèid e air Iain is thàinig e a-nuas is rug iad air làmhan a chéile.

“Bha fìor dhroch stoirm agaibh an latha roimhe.”

“Bha gu dearbh,” arsa Iain, “is rinn e móran sgrios.”

“An e a’ ghaoth a leag a’ chraobh mhór sin thar an rathaid?”

“’Sì,” arsa Iain.

Bha duine eile, letheach òg, còmhla ris a’ mhorair, air a robh Mr. A. Fox, is bha e a’ sgrùdadh mu thimcheall nam bun. Thàinig esan ’na chabhaig a dh’ ionnsaigh a’ mhorair is thuirt e ris,

“Seallaibh so, tha comharra an t-sàibh-mhóir air bun na craoibh sin, agus cha chreidinn esan gur h-e a’ ghaoth a rinn an dochann.”

Cha robh sinne airson deasbaireachd, chionn’ s gu robh sinn uile sgìth de’ n obair co-dhiù. Bha àitean eile furasda fhaighinn anns an latha sin. Bhiodh cothrom aca Sìnich a thoirt a-stigh air bheag prìs. Air do Ogilbhi tilleadh leig iad ás e, is fhuair an Sìneach an gnothach dha fhéin. Chaidh Ogilbhi air an daorach is air mhisg ceart gu leòr!

[TD 41]

FAIRE UR A’ NOCHDADH

(Earrann air a bheil dreach na h-oige—fo iuil Cairistìona Dick)

An raithe so:—
(1) Co aig tha Fios, le L.M.D.
(2) Fasan Ura, le C.C.D.
(3) Maise Gnùis, le EalasdiaNinc a’ Rothaich
(4) A’ Bhirlinn a’ Teicheadh o’n Doinionn, le D.S. Mac an Rothaich
(5) Stac ’Ille Mhàrtainn, le Iain Aonghas MacSuain
(6) Dà Shealladh, le Raonaid L. NicRat
(7) Clann an Latha ’n Diugh, le Cairistìona Dick


Co Aig Tha Fios
Le L.M.D.

“An tainig am pàipear fhathast?”

“Tha e air a’ bhòrd,”arsa Màiri.

Shocraich mi mi fhéin gu taingeil ri taobh an teine. Bha latha trioblaideach air a bhith agam anns an stéisean—mur robh iad a’ goid chàraichean bha na ceàrdanan aig amhaichean a chéile no rud air choreigin.

[TD 42]

Lìon is las mi mo phìob is dh’ fhosgail mi mo phàipear aig “Na Bàis ”—fìor chomharra na h-aoise:

MacDonald: Cha b’ aithne dhomh idir e.

MacNaughton: Piuthar Iain Alasdair. ’S iomadh oidhchc mhath a bha agam fhéin is Iain sna Terries nar n-òige.

MacPhaidir: <eng>Archie, dearly beloved son of James MacPhaidir, accidentally drowned Friday, 13th September, 1963. Sadly missed. Rhunahaoine, Inver, Ross-shire<gai>.

Uill! Uill! Uill! <eng>Dearly beloved—sadly missed.<gai> Nach math a nì an dealachadh an duine.

Am foghar so chaidh? ’Sann dìreach. Bha mi air mo chòta chur orm is mi dol a dhèanamh dhachaidh an déidh bhith anmoch a’ cur crìoch air rud dhà a bha dhith airson na cùirte an ath latha. Bha an sàirgeant ga shocrachadh fhéin air cùl an desc airson na h-oidhche is am pàipear-naidheachd aige am falach fo ’n leabhar-latha. Leig am fón brag. Thog an sàirgeant air a shocair e.

“<eng>Inspector<gai>—Mac Ghilleathain. Rhunahaoine. Tha fear ás a’ bhaile a dhìth is thatar de ’n bharail gun deach a bhàthadh. Tha rud no dhà a’ cur dragh air Mac GhillEathain.” Thug an sàirgeant sùil orm. Gonadh air Mac GhillEathain is a dhraghannan.

“Can ris gum bi sinn shuas cho luath ’s a theid againn air.”

Thubhairt an sàirgeant facal no dhà dha ’n fón is leig e ás a làimh e.

“Bitheadh càr deis ann an deich mionaidean is fiach am faigh thu cupa <eng>tea<gai> is gréim air choreigin dhomh.”

Bha mi ag amharas gur ann a bha fiamh a’ ghàire air aodann. Seadh bithidh fios aig do dhà chluais air an ath-turas a chì mi pàipear am falach agad.

Ann an ceann na h-uarach bha sinn anns an Rubha, baile beag mu mhìle duine. Bha duine an sud ’s an so sna dorsan a dh’ aindeoin cho anmoch ’s a bha i. Thachair sinn air Mac GhillEathain aig meadhoin a’ bhaile.

“Uill ’ille, dé tha cur riut?”

Thòisich Mac GhillEathain ’na dheann is bha e furasd aithneachadh air gun robh e toilichte a bhith caoideas a’ chùis.

“Thainig fios aig deich mionaidean gu deich ag ràdh gun robhar an dùil gun deach Earchaidh Ruadh a mhilleadh a-muigh aig an Sgeir Dhuibh. Rinn mi air a’ chladach ’a bha Ruairidh Bàn an sin gun sgòd air—e fhéin is fear no dhà eile còmhla ris. Thubhairt e rium gun robh e fhéin is Earchaidh san tigh-sheinnse fad na h-oidhche is nuair a

[TD 43]

dhùin e gun do ghabh iad cuairt a chur crìoch air leth-bhotal a bh’ aig Earchaidh ’na phòca. Bha a’ ghealach a’ deàrrsadh air an t-seann sgreagach a chaidh air an sgeir an uiridh. Chuir Earchaidh geall ris nach deanadh e dheth snàmh chun na sgeir. Is e bha air a a’ chùis gun do chuir iad le chéile dhiubh gach sgòd a bh’ orra is mach a ghabh iad. Chan fhaca Ruairidh sealladh tuilleadh air Earchaidh mas fìos a sgeul.”

“Seadh. Uill carson nach do chuir thu fios a-staigh san dòigh àbhaisteach—’s cha bhitheadh an còrr air a’ chùis, an àite a dhol gam tharraing-sa dha ’n àite so aig an àm so a dh’ oidhche?”

Arsa MacGhillEathain gu socair—

“Bha lorgan dithis a’ dol chun na mara is lorgan dithis a’ tighinn an àirde ach gun robh aon aca pìos an taobh shìos de ’n àite far an do dh’ fhàg iad an aodach.”

“O,” arsa mi fhéin, is gun a’ chùis a’ tighinn da ’m réir idir, idir, “thoireamaid sùil air na lorgan annasach so.”

“Cha ghabh sin dèanamh,”ars esan, “tha pìos math lìonaidh oirre a nis. Tha na lorgan air an cur fodha.”

“Uh, is dòcha gur e cuid de na bha bhos nuair ràinig thu fhéin a rinn na lorgan sin.”

“Tha iad a’ cleachdadh rudeigin mu ’n casan anns an àite so,” ars esan air a shocair.

“Ma dh’ fhaoidte gur e fear-siubhail ga bhlianadh fhéin feasgar a bh’ ann.”

“Thomhais mi na lorgan. Bha na fheadhainn a b’fhaide shìos air an aon mheudachd ri cuid de ’n fheadhainn dlùth air an aodach.”

“O! Càit eil Ruairidh Bàn an dràsda?”

“Charc mi e.”

“Dé tha thu cur ás a leth?”

“Misg, a-sìth, taisbeanadh neo-laghail. Nì sin an gnothach an dràsda.”

“Uill,” arsa mis’, “chan eil móran a ghabhas dèanamh a-nochd tuilleadh. Na can an còrr mu na lorgan an dràsda. Cruinnich an t-aodach sin is thoir leat e. Ma dh’ fhaoidte gur ann a bhios Earchaidh còir air an tigh am màireach.”

Sa’ mhadainn ghabh mi fhéin is Mac GhillEathain cuairt chun an tigh-òsd’ is ás a sin chun na tràghad. Nuair ràinig sinn shìos An Rubha chuir mi ceist no dhà air.

“Dé seòrsa duine a bh’ ann?” Chan eil fhiosam dé thug orm a’ cheist a chur mar sud.


[TD 44]

[Sanas]

[TD 45]

“Trusdar,” fhreagair e. “Bha e fo ghlais uair no dhà—misg, milleadh is rudan mar sin. Cha robh meas air sa’ bhaile no aig an tigh. Cha bhi móran ga chaoidh mur bi Ruairidh Bàn. Fear eile de’n aon t-seòrsa.

“Gabhamaid sràid chun an tighe.”

Cha robh sinn fada a’ ruigheachd an tighe, ghnog sinn is ghabh sinn a-stigh.

Bha bodach ’na shuidhe ag ceann a’ bhùird. Bha balach òg is boireannach ’nan suidhe ris an teine is bha duine leth aosda ’na sheasamh am meadhon an ùrlair.

“Tha mi faicinn gu bheil luchd céilidh agaibh,” ars esan. “ Sud agaibh cnogan feòla no dhà a fhuair mi an diugh fhéin. Tha mi ’n dòchas gum faigh sibh fios air Earchaidh roimh dheireadh an latha. Madainn mhath leibh.”

Thug am bodach an droch shùil ud oirnn.

“Uill, Mhic GhillEathain,” ars am bodach, “tha mi creidsinn gur e fear eile de d’ chuideachd a tha agad ri d’ chùl an sin. Tha fios agad nach eil iarraidh ort an so. Dé tha dhìth ort? Mhàiri, fosgail aon de cnogain sin dhomh.”

“Stad gus am blàthaich mi e,” an am boireannach.

“Ach, feuch dhomh e mar a thà e,” ars am bodach.

Dh’fhosgladh an cnogan is chaidh a làn a dhòrtadh air truinnsear. Thòisich am bodach air an fheòil a dhinneadh dha ’n bheul shligneach ud gun facal aige. An ceann greiseig stad e is an fhorc ’na stob.

“An diabhal orra nach fhaodadh iad an t-seiche co-dhiù a thoirt far a’ bheothaich!”

Sheall mi air an fhorc is bha pìos feòla gaoiseideach aige an sin. Lean sud an còrr sìos an slugan.

“An do thill Earchaidh?” dh’ fhoighneachd Mac GhillEathain.

“Cha do thill,” fhreagair Màiri, 

“Bheil fhios agaibh càit a bheil e?”

“An Tigh na Galladh,” ars am bodach le snodha gàire, “is b’fheàrr leam gu robh sibhse còmhla ris. Thoiribh an t-sitig oirbh is leigibh luchd a’ bhròin!” Is leig e lasgan mór gàire.

Cho luath ’s a bha sinn air an t-sràid dh’ fhoighneachd MacGhillEathain dhiom,

“An tug sibh an aire do na cnogain a bh’ aca an sud?”

“’S mì thug.”

“Air an goid ás an fhactoraidh. Tha leth a’ bhaile a’ tighinn beò

[TD 46]

air na tha iad a’ goid ás an àit’ ud. Chan eil fhiosam ciamar a tha iad a’ seasamh ris.”

“An tug thu ’n aire do ’n fheòil a bha ’m bodach ag ithe?”

“Seadh. Bha a’ ghaoiseid a’ coimhead caran ruadh. Tha sin neònach.”

“Ciamar sin,” dh’ fhoighneachd mi-fhéin.

“Crodh Eireannach a tha iad ag uisneachadh an dràsda,”

“O—An robh atharrachadh sgeula aig Ruairidh Bàn an diugh”,

“Cha robh. Tha e air tighinn thuige fhéin a nis ach tha e air an aon fhonn fhathast.”

“Cha chreid mi nach gabh mi sràid feuch dé chì mi. Bithidh mi air ais mu àm dìnnearach.”

Rinn mi air meadhoin a’ bhaile is gu dearbh cha b’ e àite ro shnog a bh’ ann. Bha mi ’nam sheasamh aig oir na sràide a’ toirt sùil mun cuairt nuair chunna mi fear òg peallagach a’ liùgadh mu na cùiltean is a’ smèideadh rium. Ghabh mi air mo shocair a-null far an robh e. Cho luath is a fhuair mi sealladh ceart dheth thuig mi gur e bh’ agam ach leth-chiallach.

“’S tu—’s tu am maor-sìth—a tha coimhead airson Earchaidh—trusdar—trusdar. Chunnaic mi e. Chunnaic mi e. Trobhad, trobhad, trobhad. Seallaidh mi dhuit.”

Ghabh e dubh-ghréim air mo mhuilichinn is stiùir e mi chun na tràghad.

“Seall. Bha mi ’nam sheasamh air cùl na cloiche an sud. Chunnaic mi e. Chunnaic mi e tilleadh. Thainig e air tìr an sud. Cha_do chuir e sgòd air. Rainig e an fhactoraidh is chaidh e stigh air an dorus-chùile—far am bi iad a’ dol a-stigh a ghoid na feòla—bidh an luchd-obrach ga fhàgail fosgailte. B’ àbhaist dha bhith ag obair aig an inneal phronnaidh is chaidh e far an robh an inneal is thuit e dha ’n tuba. Rinn a cheann brag air ùrlar an tuba—brag mór briagha air ùrlar an tuba. Ha ha, cha do dh’éirich e idir.”

“An Ainm an Aigh! Dé rinn thu?” dh’éibh mi ris.

“Theich mi, eh-eh—, theich mi cho luath ’s a bh’ agam. Eh-eh, brag mór briagha. An trusdar!”

Bha mi a’ faicinn a’ bhodaich a’ coimhead air a’ chnap feòla ceann na forca.

Rainig mi an fhactoraidh a dh’ fhaicinn an fhir a bha ag obrachadh an inneil phronnaidh. An e sa an obair a bhitheadh e ris an còmhnaidh. Cha b’ è. Chuirear ris an so e a thaobh is nach robh Earchaidh Ruadh

[TD 47]

aig obair sa’ mhadainn. An do choimhead e am broinn an tuba nuair thòisich e? Cha do choimhead. Bha an inneal ag obrachadh leis fhéin oir bha obair an latha air tòiseachadh mun do chun iad esan ris an obair sin.

Chaidh mi far an robh MacGhillEathain.

“Chaidh Earchaidh Ruadh a mhilleadh.”

“Dé mu na lorgan?” dh’ fhoighneachd Mac GhillEathain.

“Chaidh a bhàthadh tha mi ’g ràdh riut. Chaidh a bhathadh!”

Thog mi am pàipear a bha a nis air tuiteam chun an làir.

MacPhaidir—<eng>Archie, dearly beloved son of James MacPhaidir, accidentally drowned.<gai>

Is mór a thachras roimh cheann na bliadhna. Choimhead mi fo ’n t-sùil air Màiri a bha ’na suidhe air taobh eile an teine. Bha dà chnogan. Saoil an do dh’ ith iad an cuid? Saoil?

[Sanas]

[TD 48]

[Dealbh]

Fasanan Ura
Le C.C.D.

BHA mi toirt sùil mun cuairt anns na bùthan airson dreas beag a bhiodh feumail aig dannsaichean is cruinnichidhean aighearach a’ Gheamhraidh agus tha mi faicinn gur e aodach mìn boireann a tha anns an fhasan am bliadhna.

Tha móran dhe na dreasaichean air an deanamh de <eng>lace<gai> chotan air a lìnigeadh le sìoda—dhe ’n aon dath mar as trice. Tha beagan farsaingeachd anns na sgiortaichean is tha muilicheannan air móran dhiubh cuideachd le cruinneachadh de ’n <eng>lace<gai> mu ’n bheul aca. Glé thric tha riobain de shìoda sleamhainn mu’n mheadhain, a’ ceangal le ròs dhe ’n aon t-seòrsa. Chan eil prìs nan dreasaichean ás a rathad idir.

Tha <eng>chiffon<gai> cuideachd ga chleachdadh gu mór, gu h-àraid còmhla ri sìoda na <eng>crepe<gai>. Chì sibh anns an dealbh cho mìn ’s a tha am fasan so. Tha an dreas fhéin air a dheanamh de chrepe agus na muilicheannan de <eng>chiffon<gai>. Tha an coileir e fhéin de <eng>chiffon<gai> agus riobainean de ’n aon aodach a’ ceangal aig a’ chùl. Tha am bràist a’ tighinn leis an dreas. Gheibh sibh am fear so ann an Donn, <eng>Fuchsia<gai>, agus Dubh.

Cruachainn 36 in. - 42 in. £7 17s 6d.


[TD 49]

[Dealbh]

[TD 50]

Obair-ghréis rud eile bha cumanta air na dreasaichean air an robh mi coimhead agus so anns an dealbh am fear a b’ fheàrr a chòrd rium. Tha so air a dheanamh de chrepe cuideachd le obair-ghréis mu ’n mheadhain agus tha e air a lìnigeadh. Gheibh sibh e ann an Dubh no Geal.

Cruachainn 36 in. - 42 in. £7 17s 6d.

Tha an dà dhreas tha so air an deanamh anns na tomhaisean àbhaisteach agus anns na tomhaisean goirid cuideachd (’se sin fo 5 troighean agus dà òirleach). Gheibh sibh iad aig:

<eng>MacLachlan & Brown,
8-12 Murray Place,
Stirling.<gai>

Cuiridh iad agaibh leis a’ phost iad agus ged nach eil iad a’ cleachadh a bhith gabhail aodach air n-ais mur eil iad eòlach air an té bhios ga cheannach cuiridh iad an cleachdadh so an dàrna taobh airson luchd-leughadh Gairm. Ma chanas sibh gur ann an Gairm a chunnaic sibh na dreasaichean cuiridh iad ugaibh taghadh agus faodaidh sibh a rud nach sibh ag iarraidh a thilleadh.


[Dealbh]

Maise Gnuis
Le EALASAID NIC A’ ROTHAICH

“Falt trom, trom, dualach,
Falt buidhe mu do ghualainn.”

Cia mheud againn a tha a’ gabhail uimhir saothair ri ar falt ’s tha sinn ri ar n-aodann. An cuireadh t’ fhalt-sa aig an dearbh mhionaid bàrd gu bàrdachd? Gu tric tha aodann briagha air a chall air chùl

[TD 51]

sguab mhór de fhalt mì-sgiobalta. Tha dealbh bhriagha air a milleadh le cion aire. Agus cuimhnich gun dean falt fallain gleansach deifir mór eadhon air aodann pléin.

Bheir an Gruagaire cuideachadh dhut ma tha fear faisg ach faodaidh tu fhéin gu leòr a dhèanamh cuideachd.

Gabhaidh atharrachadh a thoirt air cumadh t’ aodainn ma tha am falt air a chur air dòigh gu h-innleachdach agus ma ghabhas tu beachd faodaidh tu na staoilichean fasanta—feadhainn aca gu math neònach—a leasachadh gus thu fhéin a thoileachadh.

So agaibh a’ chomhairle a bheirinn oirbh.

(1) Aodann fada. Na biodh am falt ro àrd air mullach do chinn ach biodh e air a mheudachadh aig na taobhanan. B’ fheàrr dhut gun e bhith fada idir, ach ma tha biodh air a thionndadh suas agus a-mach aig a bhàrr.

(2) Aodann beag. Biodh e àrd air mullach do chinn agus air na chunnaic thu riamh na cleachd logaidh-bheag.

(3) Aodann leathainn. Cùm am falt air falbh o d’ aodann. Sguab air ais e agus suas aig na taobhanan.

O chionn bhliadhanaichean a nis tha dath-cinn air fàs gu math cumanta agus cha mhór againn nach tug oidhirp air aig àm air choreigin. Ach ma tha thu am beachd fheuchainn fàg aig a’ Ghruagaire an obair so.’S iomadh rud neònach a dh’ fhaodas thachairt ma dh’ fheuchas tu fhéin air—chan ann a-mhàin ann an dath iongantach ach dh’ fhaodadh tu call a dhèanamh cuideachd. Leig leis an fhear-ciùird a dhèanamh dhut.

Ma dh’ atharraicheas tu dath d’ fhuilt cuimhnich gum feum thu do Mhaise Ghnùis atharrachadh cuideachd. Na dathan a fhreagras “Gruagach òg an fhuilt bhàin” cha choimhead iad uabhasach math air “Mo nighean donn.”

Mar sin gabh barrachd saothair ri d’ fhalt—bruisig gu math e, ceud buille gach latha. ’S mór am piseach a thig air.

’S dòcha ma bheir sinne oidhirp air ar falt a chur air dòigh gu tlachdmhor gun toir so air na gillean tilleadh gu staoilichean fireann a rithist ’s gum fàg iad am falt fada aig na nigheanan.

Cho math is gum bheil Na <eng>Beatles<gai> is Na <eng>Rolling Stones<gai> ’se gruag nam ban a chuireas na bàird gu moladh.

[TD 52]

[Dealbh]

A’ Bhirlinn a’ teicheadh o’n Doinionn
Le D. S. MAC AN ROTHAICH

Chuir mi fhéin agus Ealasaid, mo bhean, na làithean saora seachad am bliadhna air feadh nan eileannan leis An t-Sìolta—bàta-siùil de dh’ ochd tunna deug. Ged a bha stoirm a’ gabhail dhuinn a’ chuid a bu mhotha dhe ’n ùine bha lath matha no dhà againn cuideachd agus so agaibh cunntas-dealbh air ar cuairt.

[Dealbh]
Bàtaichean-siùil aig Crianan an deaghaidh tighinn troimh ’n Chlais-uisge o Rubh Ard Drìseig.

[Dealbh]
A’ cur an aghaidh air an loch-mhara aig Crianan.

[TD 53]

[Dealbh]
Toiseach na réis airson bàtaichean-siùil o’n Chrianan gu Tobar Mhoire.

[Dealbh]
A’ fàgail Eisdeal ’s deanamh air Tobar Mhoire.

[Dealbh]
Droch mhuir a-mach o Aird nam Murchan.

[TD 54]

[Dealbh]
Eaglais ann an Eilean Chanaidh.

[Dealbh]
Bàt’-iasgaich air na creagan aig Torran.

[Dealbh]
“Sìolta” aig fois anns a’ Bhaile Mhór (Flowerdale)—bàgh beag àluinn ann an Geàrrloch, Siorrachd Rois

[TD 55]

Stac ’Ille Mhàrtainn
Le IAIN AONGHAS MACSUAIN (Ard-Sgoil Inbhir-Nis)

O chionn iomadh bliadhna air n-ais bha duine do ’m b’ ainm Mac ’Ille Mhàrtainn a’ fuireach ann an Airdheàsaig, baile beag ann an ceann-a-tuath na Hearadh. Bha làir bhriagha ruadh aige agus bha e airson gum bitheadh searrach aice ach cha b’ urrainn so a bhith oir cha robh àigeach aige idir. Aig an àm a bha so cha robh ann an ceanna-tuath na Hearadh ach aon àigeach agus is ann aig Stiùbhartaich Ath-linne bhà e.

Aon latha bòidheach, grianach Earraich chuir Mac ’Ille Mhàrtainn roimhe gun rachadh e a dh’ Ath-linne chun an àigich leis an làir. Dh’ fhalbh e bho ’n tigh mu mheadhon-latha oir bha aige ri dhol astar glé fhada troimh ghleann mór. Mu chóig uairean feasgar ràinig Mac ’Ille Mhàrtainn a cheann-uidhe ach cha b’ ann gu a bhanais.

Ràinig e geata fearainn nan Stiùbhartach agus an sin choinnich fear de na Stiùbhartaich ris. Dh’ innis e dha an turas air an robh e agus càite ás an tàinig e agus gun robh e ag iarraidh an làir a bhith air a leigeil chun an àigich. Fhreagair an Stiùbhartach gu bragail ag ràdh nach deanadh e dad de ’n chleas oir nach robh iadsan a’ leigeil làirean le daoine eile chun an àigich aca-san idir agus gum bitheadh e a cheart cho math dha tilleadh air n-ais do ’n àite ás an dàinig e.

Cha robh Mac ’Ille Mhártainn idir air a dhòigh leis an fhàilte oir bha e gu bhith glé thàmailteach dhà-san tilleadh dhachaidh agus gun chàil aige airson a thurais. Leis an sin thòisich an cònnsachadh a b’ uabhasaiche eadar an dithis. Leis an fheirg a bh’ air Mac ’Ille Mhàrtainn bhris e a-steach an geata roimhe agus leig e an làir còmhla ris an àigeach. Nuair a chunnaic an Stiùbhartach so bha e air a dhalladh leis an fheirg. An uair a bha an làir air a dhol gu feum, rinn Mac ’Ille Mhàrtainn ás agus chuir e aghaidh air Airdheàsaig. Bha am feasgar a nis a’ ciaradh ach is e deagh fheasgar a bh’ ann.

Tha e coltach gun do lean na Stiùbhartaich troimh ’n ghleann e agus an uair a bha Mac ’Ille Mhártainn air pìos math de ’n t-slighe chur ás

[TD 56]

a dhéidh rug na Stiùbhartaich air agus mhort iad e. Chuir iad a chorp am falach ann an càrn.

An ath latha ràinig an làir dhachaidh ach cha robh duine ’na cois. Ghabh muinntir Airdheàsaig iongnadh mór de ’n so agus leig iad an tòir iad. Rannsaich iad an gleann bho cheann gu ceann ach cha do lorg iad idir e. Gach latha bhitheadh muinntir Airdheàsaig a’ trusadh anns a’ ghleann so bha iad a’ cluinntinn manadh ag ràdh, “Cùm uaith an cù,” ach cha robh duine dhiubh a’ tuigsinn dé a bha e a’ ciallachadh gus aon latha nuair a thàinig fear de na trusadairean air cnàmhan duine ann an càrn. Dh’ aithnich e anns a’ mhionaid gum feumadh e bhith gur iad cnàmhan Mhic ’Ille Mhàrtainn a bh’ annta agus riamh o ’n latha sin cha chualadh am manadh.

Is e ‘Stac ’Ille Mhàrtainn’ a thugar mar ainm air an stac os cionn a’ chàirn far an do lorgar cnàmhan Mhic ’llle Mhartainn agus theirear sin ris chun an latha an diugh.

[TD 61]

DEIREADH NA DEACHDAIDH
(A’ GHAIDHLIG ANN AN CUIRTEAN-LAGHA ASTRAILIA)
Le UISDEAN LAING (Astràilia-an-Iar)

MU chóig bliadhna an déidh dìteadh nan Africanaich dhubha ann am Bunbury ann an Astràilia-an-Iar ann a 1927, thàinig gu ruig Astràilia coigreach eile gun fhiathachadh, an Comunnach (<eng>Communist<gai>), Egon Kisch, duine geal á Czeckoslovakia. ’Se sgrìobhadair agus oileanach dùrachdach a bh’ ann an Kisch agus; ged a leugh agus a chual’ e anns an Roinn-Eòrpa gu leòr mu dheidhinn Astràilia, cha bhitheadh e riaraichte gus an cuireadh e eòlas air an t-sluagh agus gus a faiceadh e na ceàrnan iongantach so le shùilean fhéin. O chionn gu robh deagh fhios aig oifigich a Riaghaltais gu robh e air seòladh rathad Astràilia, chaidh brath a chur chun a’ Chaiptin, mun do ràinig e Fremantle, nach faodadh e, air chor sam bith, cead a thoirt do Khisch a chas a chur air tìr anns an dùthaich sin. Ann a sùilean a lagha aig an àm b’e buidheann chunnartach a bha anns na Comunnaich ged nach bitheadh iad a’ giùlain ’nam pòcaidean nì na bu chronaile na pocain bheaga de rudan milis; nam bitheadh droch amharas aig na maoir-shìthe gum buineadh tu dhaibh, bha cumhachd aca do ghlacadh an dàil agus do sparradh anns a’ phrìosan gun dearbhadh sònraichte gu robh thu ciontach. Ach bha Kisch air inntinn a dheanamh suas gu rachadh e gu tìr, òrdugh Riaghaltais ann no ás, agus mar sin, cho luath ’s a ràinig am bàta an cidhe ann am Port Melbourne, gheàrr e leum aigeannach a-mach chun a’ chidhe agus ann am mionaid no dhà bha e air chall a-measg nan ceudan a bha gluasad air ais ’s air adhart air na sràidean. Ann an ùine gheàrr bha fios aig na maoir gun do dh’fhàg e Melbourne agus gu robh e air a rathad gu Tuath agus fad trì làithean bha air a thòir, ga lorg troimh Bhictoria, na Monaidhean Liatha a’ Chuimir Nuadh gu Sydney far an do rinn iad gréim air. Bha e

[TD 62]

anns a’ phrìosan cóig latha deug. fhad ’s a bha oifigich Bòrd a’ Chuspainn a’ sireadh thall ’s a-bhos fear air choreigin aig a robh cànan mì-chumanta a dhearbhadh troimh dheachdadh (cànain) gum b’ e eucorach gun nàire a bh’ ann an Egon, droch dhuine aig nach robh còir fo ’n Ghréin a bhith còmhnuidh a-measg sluagh cho neo-chiontach ’s cho socarach ris na h-Astraileinich!

A nis ’se sgoilear-chànan anabarrach foghluimte a bh’ anns a’ Chomunnach agus an déidh a cheasnachadh gu dian latha ás déidh latha agus fiosrachadh fhaotainn mu thimcheall á dùthchannan eile, bha eagal air na Cuspainnich gu robh e deas-bhriathrach anns a h-uile cànan a bhatar a’ labhairt anns a Roinn-Eòrpa. Càit a faigheadh iad cànan leis an dìteadh iad e?

Mu dheireadh thall chuimhnich fear dhiubh gu robh cànan neònach ann an Albainn ris an canadh iad Gàidhlig agus gun deach a cur gu deagh fheum cóig bliadhna air ais nuair a chaidh triùir Africanaich a chaitheamh a-mach á Bunbury o chionn nach robh Gàidhlig aca. Cha robh gan dìth a nis ach fear (no té) a leughadh an deachdadh ann an Gàidhlig mun tòisicheadh a’ chùirt. Bha Gaidheil gu leòr ann a Sydney a bha, na fosgladh iad am beòil, ceart cho fileanta anns a’ Ghàidhlig ’sa bha Ailean Ròcaire a là a bha e a’ fuadach treud mhuc an aghaidh nan clacha-meallain ’s an cù air teicheadh. Ach chùm iad am beòil dùinte oir cha robh iad dad na bu déidheile air na maor-shìthe na tha a’ chuid mhór de ’n t-sluagh ann a Sydney an diugh. ’Se beachd muinntir a’ bhaile mhóir sin gun deanadh iad an gnothach glé mhath ás aonais nam maor! A bharrachd air a sin bu choma leo na Cuspainnich, na creutairean sgreamhail a bha an dràsda ’s a ris a’ cur suas, le cìs ùr, prìs a leanna nuair bu teotha a Samhradh. Uime sin an àite dhol gu tigh-na-cùirte nuair a bha feum aig a lagh orra, b’ fheàrr le Gaidheil Shydney beatha shìtheil ’nan tighean fhéin, no tadhal anns an tigh-òsda aig oisinn na sràide, gan greasadh sìos ’na sgòrnain ann an cabhaig mun cuireadh na Cuspainnich mhallaichte sgillinn eile air a’ phrìs. Mu dheireadh dh’ innis cuideigin dha na Cuspainnich gu robh Gàidhlig ann am pailteas aig fear dhe na maoir, Sergeant Mac Aoidh, agus gu robh e deònach an deachdadh a leughadh ann an Gàidhlig. Cha do shoirbhich le Egon truagh ann a sgrìobhadh na deachdaidh agus aig crìoch na cùis bha ticead-turais air ais air a ghealladh dha air a’ chiad bhàta a bha seòladh á Sydney gu Hamburg.

Ach cha b’e so a’ bhinn dheireannach—bha Kisch fada bho bhith ’na bhaothaire gun toinisg. Chuir e brath a dh’ ionnsaigh an fhir-

[TD 63]

lagha b’ ainmeile a bh’ ann a Sydney, A. B. Piddington, agus thug esan air na Cuspainnich ’s na maoir a’ chùis a chur mu choinneamh Ard-Chùirt Astràilia. Anns a’ chùirt a lean thòisich a fear-lagha sin air ceasnachadh an t-sergeant gu mion mu dheidhinn na deachdaidh a leugh e do Khisch agus cha robh e fad’ air an t-seòl sin nuair a bhuail amharas e gur e fìor dhroch sgoilear Gàidhlig a bh’ ann am MacAoidh agus nach robh foghlum sam bith aig’ an Gàidhlig ach àireamh bheag de ràdhan cumanta, mar tha “Thà gu math” agus “Tha i fliuch.”

Bha dà leabhar aig Piddington air a’ bhòrd-sgrìobhaidh air a bhialaibh agus thug e siosar ás a phòca agus gheàrr e duilleag ás gach leabhar. Thug e aon duilleag do ’n t-sergeant agus chùm e an té eile ’na làmhan fhéin. An uairsin dh’ iarr e air MacAoidh cuibhreann dhe ’n duilleig eadar-theangachadh gu Beurla agus a leughadh a-mach ann am Beurla ann a fianuis an Aird-bhreitheimh. Rinn a sergeant sin. An uair a chrìochnaich e, leugh Piddington a sgrìobhadh a bha air an duilleig aige fhéin ann am Beurla ann an éisdeachd a’ bhreitheamh. Bha an t-eadar-dhealachadh eadar an dà rosg soilleir do gach neach sa’ chùirt — cha robh iad na bu choltaiche ri chéile na tha feòil ri iasg. ’Sann an uairsin a leig a fear-lagha leis a’ phiseig leum a-mach as a mhuilichinn.

B’e na leabhraicheana bha aig Piddington air a’ bhòrd mu choinnamh dà Bhìobull, aon dhiubh ann an Gàidhlig agus a fear eile ann am Beurla agus a’ chuibhreann a bha aig an t-sergeant ri eadar-theangachadh, dé bh’ ann ach Urnuigh-an-Tighearna! Air an duilleig a chùm a fear-lagha aige fhéin, bha an ùrnuigh cheudna ann am Beurla a’ Bhìobuill. Càite no cuin an deach na sgriobturan naomha a chur gu leithid a dh’ fheum? Tha e furasd’ a chreidsinn gu robh MacAoidh ga ghonadh fhein o chionn nach robh e na bu dhìchiollaiche ag ionnsachadh leasain na sgoil-shàbaid nuair a bha e ’na ghille beag. Ch robh ceist eile aig an fhear-lagha ri chur no aig an t-sergeant ri fhreagairt—Cha robh feum sam bith air tuilleadh ceasnachaidh.

B’ e barail nan daoine bha làthair gun canadh am breitheamh gun do bhuinig Khisch a’ chùis agus gum bitheadh aige cead fuireach ann an Astràilia nam b’ e sin a thoil—do bhrìgh gu robh leughadair na deachaidh gun fhoghlum anns a’ chànan a chaidh a thaghadh. Fìor gu leòr, thug am breitheamh a’ bhuaidh do ’n Chomunnach ach bha a’ bhinn aige stéidhichte, chan ann air aineolas an t-sergeant, ach air bunaid eile. Thubhairt e nach e cainnt laghail a bh’ anns a’ Ghàidhlig idir ach atharrais de chànan, “<eng>patois<gai>” no <eng>dialect<gai> mar a their iad anns a’ Bheurla. Cha do dh’ ainmich e cànan mhàthaireil na “h-atharrais ”

[TD 64]

—cha robh e cumasach dhàsan no do dhuine ciallach sam bith àicheadh le deagh ùghdarras gur e cànain dhealaichte ’nan còir fhéin a th’ ann an Gàidhlig na h-Eirinn agus Gàidhlig Albannach. Math dh’ fhaoidte gu robh e a’ smaointinn gur e nàdur de Bheurla “leathainn” a tha innte coltach ris a’ Bheurla aig a’ bhàrd Burns! Coma co-dhiù, bha a’ Ghàidhlig, an déidh cóig bliadhna, air a h-inbhe àrd ann an cùirtean lagha Astràilia a chall. Fhuair Egon a shaora ann an Astràilia ach cha do mhair i fada. Beagan làithean an déidh fheuchainn, thagh na Cuspainnich cànan eile air nach robh e eòlach, dh’ fhàilinn e anns an deachdadh ùr agus chaidh òrdachadh air ais do dhùthaich fhéin. Ach mun dubhairt e “Slàn Leibh” ri cladach agus cànain Astràilia, dh’ innis e dha na fir-naidheachd gum b ’e cànan urramach agus phrìseil a bha anns a’ Ghàidhlig agus gu robh dòchas aige a h-ionnsachadh uaireigin.

Anns a’ cho-dhunadh tha smaoin no dhà a’ tighinn thugam:

(a) Rinn a fear-lagha glaoic dhe ’n t-sergeant anns a’ chùirt ach có bha coireach? A lagh no MacAoidh no Piddington? Chan eil teagamh sam bith nach e droch lagh a bh’ ann a lagh na deachdaidh agus mu tha a lagh uireasach ann an ceartas ’s ann an gliocas, bithidh e beairteach ann an cealgaireachd ’s ann a sloightireachd. 

(b) Bhitheadh e duilich nì nas neònaiche a leughadh ann an eachdraidh Impireachd Bhreatainn na an tachairteas a bha so—cànan a bha air a bacadh ann am Breatunn rè ioma bliadhna an déidh Chuil-lodair ga cur gu seirbheis ann a sàbhaladh Impireachd luchd na Beurla bho ’n nàimhdean. 

(c) Tha tuille iongnadh orm gum b’e mac cruiteir á Uibhist-a-deas a chuir poit bhrochain Achd nan Coigreach ann an Astràilia bun-as-cionn air an teine. ’Se atharrachadh anns na laghan an duilleag a b’ ìsle bha ’na leabhar, ach ’s ioma rud a thachras ri fear an fhalbhainn. Co aig tha fios dé tha gu fheitheamh air cùlaibh na beinne?

[Sanas]


[TD 75]

Uighean
Le AILEAN FRISEAL

NUAIR bha mi ’nam bhalach òg, gam àrach ann an baile beag Strath pheofharain, bha cailleach d’ am b’ ainm Anna Muile ann an sin. Bha Anna sean, trom, salach agus b’ e an teachd-an-tìr aice bhith cruinneachadh nan uighean bho na croitean air sléibhtean Uachdar-niad agus gan reic ris na mnathan-tighe an Strath-pheofharain. Saoilidh mi gu bheil mi faicinn na caillich sin fathast a’ coiseachd air an rathad mhór eadar Uachdar-niad agus Strath-pheofharain le dà chliabh, aon air gach taobh dhi, agus trì mìle eadar a dachaidh agus an t-àite reic. Gach seachdain bha i a’ reic a h-uighean ri m ’mhàthair nar tigh fhéin.

Chunnaic mi i aig tràth madainn nar cistin, a’ suidhe air cathair, a dà bhascaid air a’ bhòrd, agus gach aon bhascaid làn de uighean, geal agus donn. Cha robh móran Beurla aig Anna, ach gach madainn nuair a bha i a-stigh, bha i ag ràdh ri mo mhàthair, an déidh dusan no dhà de na h-uighean a reic.

<eng>“And there is two eireags’ eggs for the boys.”<gai>

Cha robh fhios aice air an fhacal <eng>pullet<gai> anns a’ Bheurla.

Co-dhiù, bha agam ri itheadh gach madainn aig mo bhreacaist aon de na h-uighean aig Anna Muile. Bho àm gu àm bha droch fhàile a’ tighinn ás an ugh nuair a bha mi e ga bhriseadh. Bha an t-ugh ’na laighe, is dòcha, ann an lobhta no an tigh-thasgaidh mìos no dhà mus bitheadh e air a chruinneachadh le Anna Muile. Aig àm eile bha an t-isean a’ tòiseachadh a ’fàs anns an ugh, aig àm eile cha b’ e tòiseachadh a-mhàin ach isean le iteig air. Tha cuimhne agam, aon mhadainn, nuair a bhuail mi slige-an-uighe, bha sgreadail lag a’ tighinn a-mach!

Ach, bha a ’chuid as mò de na h-uighean sin gasda, gu dearbh—glan, blasda, ùr. Agus thugaibh an aire air aon rud so eile—bha na h-uighean uile le tràth-toiseach nan iseanan annta! Anns na làithean sin bha na coilich an còmhnaidh còmhla ris na cearcan. Bha na


[TD 76]

[Sanas]

[TD 77]

coilich agus na cearcan ro-shona agus tapaidh le chéile. Agus bha, ann am buidheagan ’s an gealagan ach uighe, na h-uile rud feumail gu beathachadh an isein troimh na trì seachdainean nuair a bha e anns an ugh. Ann a bhith beathachadh nan daoine, cuideachd, tha uighean de ’n t-seòrsa sin gasda gu bhith togail nan òganach àrd, làidir, treun agus misneachail.

Ach an diugh! Tha a’ chuid as mò de na h-uighean anns na bùthan bho chearcan nach fhaca coileach riamh. Cearcan beaga, geala, ’s na uighean aca beag ’s geal cuideachd. Cearcan a’ fuireach ann an tighean gun uinneagan; gun solus na gréine orra, a’ cruinneachadh ro-fhaisg air a chéile anns na céidsean beaga, gam beathachadh air biadh gun fiù. Chan eil e comasach do iseanan a thighinn ás nighean de’n t-seòrsa sin. Agus, a thuilleadh air a sin, am bheil e comasach do na balaich a tha ag itheadh nan nighean sin a bhith a’ fàs ’nan daoine làidir ’s treun? Chan eile comasach idir.

A nis, air croitean na Gaidhealtachd, tha e comasach fathast uighean nas fheàrr na sin fhaighinn, uighean bho chearcan a tha a’ ruith leis na coilich agus na coilich a’ leum air na cearcan. Uighean bho chearcan saora, a’ ruith a-muigh air na machraichean; cearcan a bheireas uighean a chuireas treise agus misneachd anns gach fear a dh’ itheas iad.

Nis, anns na làithean so, tha féill mhór, a-measg muinntir a’ bhaile mhóir, air uighean bho chearcan a tha a’ ruith air na machraichean, no, anns a’ Bheurla,—<eng>Free Range<gai>.

Feumaidh na h-uighean sin bhith fìor-ùr, gun droch fhàile no isean annta. Uighean le sligeachan làidir, gealagan glan, buidheagan de dhath buidhe-dhearg.

Air an aobhar sin, bhitheadh e comasach do ’n chroitear na h-uighean a reic aig prìs ro-mhath do ’n luchd-turais a tha a’ tighinn ’nam mìltean gach samhradh do ’n Ghaidhealtachd.

Is e sean-fhacal a th’ ann gum bi na h-uighean fìor ghasda aig na fir nuadh-phòsda. Is fheudar, anns na linntean ri tighinn, gum bi na càraidean nuadh-phòsda a’ deanamh turais do ’n Ghaidhealtachd air sgàth nan uighean a-mhàin. Nach b’ e an dealbh e! Càraidean ás a’ Ghalldachd, á Sasunn, na Stàitean Aonaichte, an Fhraing, A’ Ghearmailt, An Eadailt a’ cminneachadh le chéile ’nam mìltean, le an notaichean ’s an dolairean gu ceannach nan uighean fìor, glan, a tha comasach air iseanan agus clann a thogail; uighean bho na cearcan saora, a’ ruith leis na coilich air na machraichean fallaine, le fàile cùbhraidh nan Innse Gall!

[TD 81]

RAGHNALL MAC MACAILEIN OIG
Le RUAIRIDH MACAOIDH
(Inbhirnis)

ANN am Mòrar, an Arasaig, am Mùideart agus anns na h-Eileanan a-stigh bithidh daoine a’ bruidhinn fhathast mu Raghnall MacDhòmhnaill, Rìgh nam Pìobairean. Rugadh e, cho fad ’s as aithne dhuinn, mu ’n bhliadhna 1650, agus b’ e athair Ailean Og, MacDhòmhnaill Mhòrair no MatDhùghaill Mhòrair. Tha e air ainmeachadh fhathast mar Raghnall MacAilein Oig, agus corra uair mar Raghnall MacDhòmhnaill Chrois, oir b’ e Cros ainm a’ bhaile ann am Mòrar far an robh e fhéin agus a theaghlach a’ gabhail còmhnaidh.

Choisinn Raghnall cliù gu h-àraidh mar phìobaire agus mar fhear a chuir ri chéile ceòl pìoba. Tha e air a ràdh gur h-esan a rinn na puirt ris an can sinn A’ Ghlas-mhear agus Maol Donn. Chuir e uair sgoilear de na bh’ aige gu ruig Sgoil MhicCruimein san Eilean Sgitheanach, an déidh dha A’ Ghlas-mhear ionnsachadh dha. Cha do leig an sgoilear air có a b’ oide-ionnsachaidh dha, ach an uair a chluich e an deuchainn a bha roimhe dh’ aithnich MacCruimein anns a’ bhad ionnsachadh Raghnaill Mhic Ailein Oig.

Uair ’s e air a rathad dhachaidh bho dhròbhaireachd san Taobh Deas, dh’ iarr Raghnall fasgadh na h-oidhche air seann chaillich. Thàinig nighean na caillich asteach—té mhór ruadh—agus dh’ fheuch i ri Raghnall a chur a-mach ás an tigh. Thug i gu a ghlùinean e, ach rug e oirre ’s chuir e car dhith. Fhuair e an uair sin fàilte na h-oidhche, agus ri tìde bha mac aige bho ’n té ruaidh. Cha b’ aithne do Raghnall a mhac nuair a thàinig e chun an tighe aige, ach cho luath ’s a chuala e ri pìobaireachd e dh’ aithnich e a mhac fhéin.

Duine eile bha beò aig an àm sin, ’se Dòmhnall MacGuaire, Pìobaire Mór Eige, mu ’n duirt caraid “’Se mo rùn MacDhòmhnaill ’ic Lachlainn, pìobaire nam feadan brasa.”

Air latha adhlacaidh a’ Phìobaire Mhóir, thàinig Raghnall ’na bhirlinn a dh’ Eige. Thàinig e air tìr aig Cille, shéid e a phìob, agus cha do sguir e a chluich gus an d’ ràinig e Galmasdal. Chun an latha an diugh ’se Càrn a’ Phìobaire as aimn do ’n àite far an do stad e.

Tha e coltach gur h-e duine làidir a bha ann an Raghnall, ach fhuair e ainm seach gach nì eile airson an eòlais a bha aige air cumhachdan an dorchadais, Bha so feumail dha nuair a chaidh naodhnar de a chompan-

[TD 82]

aich a bhàthadh a’ dol a-null air Abhainn Lòchaidh. B’ esan cuideachd a ghléidh a Cheannn-feadhna Mac ’ic Ailein bho bhith air a thoirt air falbh leis an Nàmhaid. Bha e air a ràdh gun d’ rinn an Ceann-feadhna so, Dòmhnall Dona, cùmhnant ris an Nàmhaid, agus gu robh droch spiorad, ann a riochd losgainn, ’na chuideachd. Là ann an Canaidh, dh’ fhàs Mac ’ic Ailein tinn. Aig meadhon oidhche chualas fead chruaidh. Dhùisg Mac ’ic Ailein, agus aig an dara fead dh’éirich e ás an leabaidh agus dh’ fheuch e ri teicheadh ás an tigh. Chunnacas creutair mór air bidean àrd a’ sealltainn sìos air an tigh. Thàinig e na b’ fhaisge, agus rinn e bùirich uair no dhà nuair a bha an ceann-feadhna a’ strì ri faighinn ás an tigh, ach cha robh eagal air Raghnall agus ’s esan a chùm an ceann-feadhna am broinn an tighe. Aig trì uairean sa’ mhadainn ghairm an coileach trì uairean, agus air an trìtheamh gairm chaochail an ceann-feadhna gu sìtheil an dèidh crathadh-làimhe a thoirt do Raghnall. Chunnacas an droch spiorad mu dheireadh a’ leum a-null air a’ Chuan Sgìth. Mar dhuais air a sheirbheis thugadh do Raghnall baile-fearainn Shanndaigh Mhóir an Eige.

An t-euchd a b’ iomraichte a rinn Raghnall ’se an t-sabaid a bh’ aige ris an droch spiorad a bha a’ gabhail tàmh ann am bealach chumhang dìreach a tuath air Tigh na Tràghadh, an ceann a deas Mhòrair. B’ e so an spiorad air an robh an Colann gun Cheann.

Tha caochladh sgeulachd ann mu ’n spiorad so. A rèir cuid thàinig MacDhòmhnaill Mhòrair air boireannach a bha a’ buain a’ choirce aige faisg air an Tràigh, agus chuir e an ceann dhith leis a’ chorran aice fhéin. A rèir bial-aithris eile, ’se bh’ innte bana-mhaighstir a chaidh a fògreadh á Beinn Eadarainn anns na Hearadh no anns an Eilean Sgitheanach, agus thug Raghnall no a bhràthair gunna dhi ’s thilg i ’n ceann dhith fhéin leis a’ ghunna. Bha e ’na chleachdadh aig an spiorad tighinn air daoine agus am marbhadh, agus rinn i so air màthair Raghnaill, no ’s dòchas air a mhuime. Uaireannan bhiodh i a’ toirt ionnsaigh orra le bhith a’ leagail na grìogaig aice orra. Tha e air a ràdh cuideachd gu robh i air an aona shùil, ’s gu robh i sin ann an teis-meadhon a broillich.

Chuir Raghnall roimhe gun cuireadh e ás dhi, agus chaidh e gu ruig an Tràigh, far an do choinnich e rithe. Thuirt an spiorad ris “Is coma leam do bhiodag bhiorach ach cùm bhuam do ghlùinean móra.” Dar a chuala esan sin chùm e oirre le ghlùinean gus an dàinig an fhuil bhuaipe reòta. Rinneadh a’ chùis air an spiorad agus thog i oirre do ’n Eilean Sgitheanach a’ seinn:

[TD 83]

’S fhada bhuam fhéin bonn Beinn Eadarainn,
’S fhada bhuam fhéin Bealach a’ Mhorghain.

Ghléidh Raghnall am fonn agus tha e air sgeul fhathast. Cho fada, ’s a tha daoine de shliochd ’ic Dhùghaill an ceann a deas Mhòrair cha dig an Colann gun Cheann air ais. Tha daoine a bhuineas do Chlann Dùghaill an ceann a deas Mhòrair fhathast, ach tha iad gun fearann, agus is fhada a nis bho bhuineadh an dùthchas do ’n ghall.

’Na shean aois dh’ fhàs Raghnall dall, agus dh’ fhàs a theaghlach coma dheth, ach bheireadh e orra ’s bheireadh e sgleog dhaibh mu ’n cheann.

Chaochail e ann an Eige agus dh’ adhlaiceadh e ann an eag air an taobh a tuath de sheann eaglais Chille.

(Ughdarras:
<eng>Clan Donald<gai>, Leabhar 3
<eng>Journal of the Folk Lore Society<gai>, Leabhar 16
<eng>Moidart or Among the Clanranalds<gai>
Calum Iain MacGilleathain, <eng>The Highlands<gai>
Eóghan MacFhionghuin, Uas., Cleadale, Eige
Alasdair MacDhòmhnaill, Uas., Dòirlinn, Mùideart.)

[TD 87]

An Sgeilp Leabhraichean

Orain Iain Luim, deas. le Anna NicCoinnich (Comunn nan Text Gaidhlig, 42/-)

Tha agam ri aideachadh nach robh móran agam mu dheidhinn bàrdachd Iain Luim, gus na leugh mi i air fad an turas so. Agus air an aobhar sin tha mi a’ toirt taing do Anna NicChoinnich. Oir tha mi de’n bheachd a nis gur e bàrd làidir cumhachdach ris a bheil mi a’ déiligeadh an so, Gun teagamh, chan eil “<eng>lacrimae rerum<gai>” anns a’ bhàrdachd so. Chan e guth tiamhaidh ath-ghairmeil Uilleim Rois a th’ againn. Tha Iain Lom cuideachd glé eucoltach ri Donnchadh Bàn. Chan eil e a’ sgrùdadh chlaigeann mar a tha Bochanan. Chan eil e tinn le tìm. Tha dòighean-labhairt ann air nach ruigeadh Iain Lom a chaoidh, air an aobhar nach robh e a’ fiachainn ri an ruighinn. Ach do gach bàrd a bhàrdachd fhéin: tha modh-sgrìobhaidh pearsanta aig Iain Lom: agus ’se so a’ chiad nì a dh’ iarras sinn air bàrd.

Chanainn anns a’ chiad àite gu bheil a chànan goirid is geàrr ’s gun can e móran ann am beagan fhacal:

Gur beag mo chùis aighear
’S mi ag amharc an lòistean,
Mi a’ faicinn an ruighe
Far na shuidhich iad bòrd duit:
Tha e nis fo ghleus chapall
’Na fheur fada ’s ’na fhòlach,
A threas fàs luibh na machrach,
Ard Mharcus o’ Gordon.

Tha an comannd as àirde aige air a’ chànain a tha e a’ cleachdadh ged nach ann a’ snìomh shreathan le alt foighidneach a tha e. Tha nithean aige ri ràdh, agus is ann orra-san a tha e a’ tighinn. Ach dh’ fhaodadh gu bheil an comannd sin aig móran de na bàird Ghaidhealach, agus chan e sin ’na aonar a tha a’ toirt a bhlas fhéin air a bhàrdachd.

Nam biodh agam ri comharrachadh a-mach càite a faighear am blas sin anns a’ bhàrdachd so—am blas a tha ga dèanamh atharraicht o gach blas mòintich no sàil a gheibh sinn am bàrdachd eile—tha mi smaoineachadh gu faighear e anns na samhlaidhean no na h-


[TD 88]

[Sanasan]

[TD 89]

ìomhaighean borba nàdurra leis a bheil e an còmhnaidh a’ tighinn a-mach. Tha iad mar chlachan móra a thogas duine o mhòinteach. Bha iad ann a riamh ach tha iad a’ coimhead ùr is aingidh nuair a sgrùdar iad. Fairichidh duine ’na làmhan iad, le an cuideam is am fliuchead. Cha chanainn gu bheil iad a’ sruthadh le tìm no le mac-meanmna. Tha iad ann: sin as urrainn do dhuine a ràdh. Tha e gan cleachdadh seach gu bheil iad ri làimh. Chan eil mi a’ ciallachadh nach eil mac-meanmna ga fhoillseachadh fhéin anns a’ bhàrdachd so idir: tha aon eisimpleir iongantach ann co-dhiù ’s tha e iongantach a chionn ’s gu bheil e ’nam bheachd-sa, eucoltach ri obair-inntinn choitcheann a’ bhàird. Tha mi a’ ciallachadh an samhla ud a gheibh sinn anns an dara rann mu dheireadh de ’n dàn, “Crùnadh an Dara Rìgh Teàrlach.”:

“. . . . Na thu fhéin ’s do gheàrd misgeach
Bhith ’n àit as nach tig sibh
Mar sgàile a’ phioctair ’sa sgàthan.”

’Se ìomhaigh neònach a tha sin, gu h-àraidh ann am bàrdachd Iain Luim, ìomhaigh ùr mar a gheibhtear ann am bàrdachd ar latha fhìn. Canaidh sinn: “Tha ’n ìomhaigh so ceart is fìor, ach cha shaoilinn gun tigeadh e á mac-meanmna Iain Luim. Chan e so a rìoghachd.” ’Sann a tha am bàrd so an còmhnaidh a’ sgrìobhadh a’ rìoghachd nan cóig càil. So air ìomhaighean Iain Luim:

“Dh’ fhàg thu falt is fuil bhrùite
Mu shùilibh luchd Beurla,”

no so, (a’ bruidhinn mu Néibhidh na Pàrlamaid):

“Tha na h-amraichean mùine
Togail siùil air cuan farsaing,”

no so,

“Do bheul ’s e molach feusagach, 
Làn smuig is uilc is reumannan,
Gur tric do bhrù ’sa ghéisgeil ort
’N déidh fuidheall créis nam bòrd.

An uair bu dhlùithe ’n aileag ort
Bu lìonmhor cù is galla
Bhiodh a’ toirt nan sùl ’s nam mala dhiot
Le brùchdadh boladh feòil,”


[TD 90]

[Sanasan]

[TD 91]

no so,

“Boladh ùilleadh an sgadain,
De dh’ ùrla na h-apa:
’S i as cùbaiche faicinn
Tha ’n taice ri tràigh.”

(Tha so mìorbhaileach an déidh ar “gruagaichean òg’” etc.)

no so:

“Le maighdean sgorshuileach smachdail
Dh’ fhàgas giallan gun mheartainn,
Dhùineas fiaras a’ Mharcuis mhì-chàirdeil,”

no so:

“. . . . no uisge nan sluasaid
Bhàrr druablas na féithe.”

no so:

“. . . . ’N grad spadadh le glaslainn liath
Tarraing ghad air fad am fiacal,”

no so:

“Tha sgrìob ghiar nam peann gearra
Cumail dìon air MacCailein
’S e cho briathrach ri pearraid ’na chòmhradh,”

no so:

“Ghlac an fhireadh gréim teanchrach
Air deagh chinneadh mo sheanmhar:
’S lag an iomairt ge h-ainmeil an seòrs’ iad.”

’Se rìoghachd Iain Luim, rìoghachd an taobh a-muigh, rìoghachd na sitig—am bùrn, am boglach, a’ chlach. Greimichidh duine oirre ’na fhiaclan ma tha e ’g iarraidh: tha i cho daingeann. Chan e saoghal na h-inntinn tha so ach saoghal duine a chaith a bheatha a-measg uisge is brùidealachd. Bruidhnidh e air Dia aig amannan ach ’sann ag iarraidh Air cur ás do na Caimbeulaich a tha e. ’Se duine làidir misneachail a th’ ann. Cha leig sinn a leas ach leughadh eachraidh na Ceapaich airson sin fhaicinn. Dh’ fhaodar a ràdh gur esan ’na aonar a tharraing an dìoghaltas deireannach air na muirtearan. Tha moran spéis agam do Iain Lom mar a chì mi e ag éirigh ás an leabhar so—thachair móran ris ach chan eil e call a spioraid. Tha Montrós is Alasdair MacCholla, Morair Hunndaidh is iomadh fear eile a’ tuiteam timcheall air mar dhuilleagan á coille uamharra. Tha a’ Pharlamaid ’s na Caimbeulaich a’ toirt buaidh air saoghal nan tàileasg ’s nan clàrsach, orgain Lìte is fìon Spainn: ach a dh’ aindeoin sin tha e cìnnteach gu bheil latha

[TD 92]

eile a’ tighinn. Tha mi smaoineachadh air an aobhar sin gur e an dàn “Crùnadh an Dara Rìgh Tearlach” dàn cho sùnndach ’s cho nàimhdeil ’s a rinn e (oir bha e comasach do Iain Lom a bhith sùnndach is nàimhdeil aig an aon àm, mar a tha e anns an dàn mhór sin, “Inbhir-lòchaidh” agus a rithist anns an dàn mhór eile, “An Ciaran Mabach.”) Aig amannan ’sann a shamhlaichear e ri fàidh ás an t-seann Tiomnadh; tha an aon aoibhneas is bhrùidealachd ri fhaighinn ann. ’Na mo bheachd fhìn ’se ‘Inbhir-Lòchaidh’ an dàn anns a bheil e air fìor mhullach a thàlantan. Tha sunnd a’ bhàird a’ toirt fonn air a bhrùidealachd fhéin. Chan eil truas ’na nàdur: chan e Virgil a tha so, agus ma tha fhios aig air Dia chan ann air Crìosd a tha e a’ tighinn ach air Jehovah nan ìobairtean. Bha e beò ’na àite fhéin ’s ’na thìm fhéin ’s cha b’ ann ann an bruadair.

Tha mi smaoineachadh gun d’rinn Anna NicChoinnich obair sgoilearachd mhór an so. Tha eòlas domhainn farsaing aice air a’ bhàrdachd agus air an eachdraidh ris a bheil i a’ déiligeadh. Tha comharraichean no nòtaichean lìonmhor aig deireadh an leabhair a tha anabarrach feumail. Tha an t-eadar-theangachadh ann an rosg: agus tha mi fhìn cinnteach gu bheil sin ceart. (Fhuair sinn cus cheana de eadar-theangachadh ann am bàrdachd cho truagh ’s nach tuigeadh duine chaoidh carson a bha a’ phrìomh-bhàrdachd ga leughadh idir.) Chan eil fhios agam ciamar a b’urrainn do’n leabhar so a bhith na b’ fheàrr na tha e. Air mo shon fhìn, tha mi a’ toirt taing do Anna NicChoinnich airson am bàrd so a thoirt gu m’ aire anns an aodach ùr so. Dhearbh i dhomh gur e bàrd cumhachdach a th’ ann is leanaidh mi orm ga leughadh. Nan deanadh gach duine sin, có dh’ iarradh an còrr air mnaoi-deasachaidh?

[TD 93]

Thubhairt mi cheana gu bheil móran buannachd ri fhaighinn ann a bhith a’ leughadh nan comharraichean. So aon aca. ’S faodaidh gach duin’ againn cnuasachd a dhèanamh oirre:

<eng>“Iain Lom makes a brief reference only to what has been described as one of the most the most disgraceful incidents in Scots history . . . . In May 1647, Alasdair Mac Cholla left a garrison of about 500 men in Dunavertie Castle in Kintyre under Archibald Og Macdonald. of Sanda. The garrison . . . . was attacked by the covenanting army under Lt.-General David Leslie and the Marquis of Argyll. A strong resistance was offered but finally they surrendered when their watersupply was cut off . . . . The terms of capitulation offered by Leslie were that they should yield ‘on discretion or mercy.’ On emerging from the Castle the men of Dunavertie were all put to the sword with the excpetion of one man . . . . Turner alleged that Lesllie had been instigated to murder the prisoners by his Chaplain, Nevoy by name, who urged him to to spare them and threatened him with the curses that befell Saul for sparing the Amalekites . . . .”<gai>

IAIN MAC A’ GHOBHAINN.
