[TD 203]

RATHARSAIR
le MAIRTINN DOMHNALLACH

THA fhios aig an t-saoghal mhór a-nise gur ann an Cooden an Sussex a tha Dr. John W. R. Green a’ fuireach, is gur ann leis a tha Taigh Mór Ratharsair is dha-na-tri eile de thighean móra an eilein. Cha robh e an Ratharsair ach aon turas anns na deich bliadhna bhon cheannaich e na taighean sin, agus tha iad uile a-nise air a dhol fàs. Tha Green fhathast—aig ám sgrìobhaidh co-dhiù—a’ diùltadh dealachadh ri fiù’s an leth-acaire de chladach creagach air am bheil na h-eileanaich cho feumach mar laimrig.

Mar sin chan ioghnadh gun do thoill an dotair còir fuath an t-saoghail—ma bha an t-uachdaran Gallda riamh ann nach esan e? Cha do chuir e lasair ri tughadh, gun teagamh, ach nach do chasg e beò-shlaint nan daoine, is nach duirt e gun robh e son Ratharsair a chumail ’na Phàrras shàmhach, is mur còrdadh sin riutha gun robh an rathad cruaidh fo’n cois? Nach robh sin fhéin a cheart cho marbhteach ri long Chanada a’ feitheamh aig a’ chidhe?

’Se mo bharail gun robh—is gum bheil. Ach a dh’aindeoin sin chan eil ann dhuinn ach saothair an asgaidh a bhith cosg ar fearg air Green. Nan robh an toil is an dìchioll ann bha an dòigh ann air cur ás dha, is tha fhathast. ’Se Bòrd an Aiteachais a thug a Ratharsair e; ’se Bòrd Leasachaidh na Gaidhealtachd fo bhuaidh <eng>St. Andrew’s House<gai> a dh’ fhàg ann e; agus ’se Comhairle bheag fhaiceallach Shiorrachd Inbhirnis bu mhotha chur maille air an aiseig. Air a’ cheann thall ’siad na Gaidheil a dh’fhàg Ratharsair mar a tha e.

Tha mi cinnteach nach bi fhios againn gu bràth carson a chreic Bòrd an Aiteachais cóig taighean—trì dhiubh mór—ri Green air prìs cho suarach ri dusan mìle not. Neo carson a chreic iad aon taigh beag ris an 1965, is aon leth-dusan eileanach ga iarraidh, is e fhathast gun an tuathanachas a cheannaich e an 1962 a phàigheadh. Dé ’n dàil mhór a bha air a’ Bhòrd Leasachaidh? B’ann an 1966 a dh’iarr George Willis, Ministear na Stàite, orra cnuasachd a dheanamh air beòshlaint Ratharsair, is Russell Johnston an deaghaidh dol-a-mach Green a thogail an Taigh nan Cumantan dà thuras.

Bha deireadh 1969 ann mus do leig am Bòrd ris gun robh iad am beachd £110,000 a chosg air tigh-òsda iasgach ath-bheothachadh san eilean. O sin a-mach gus na thòisich aimhreit na h-aiseig cha chualas guth: cha deach sian a dheanamh is cha deach sgillinn dhe’n airgiod a chosg. Tha am Bòrd a’ cumail a-mach nach eil iad deònach cosgais a dheanamh mur a bi aiseag ann an toiseach. Bheil

[TD 204]

seo a’ ciallachadh gun robh iad deiseil Ratharsair a leigeil bàs gu buileach nan robh Siorrachd Inbhirnis air aiseag a dhiùltadh?

Ach tha an cumhachd aig a’ Bhòrd le cead Rùnaire na Stàite cuid Green a cheannach a dh’aindeoin. Saoil nach i ’n fhìrinn gum bheil am Bòrd cho beag sgoinn is nach seas iad ri’m maighsteirean an <eng>St. Andrew’s House<gai>; is có anns an fhàrdraich sin, fo riaghladh nan Tóraidhean, a chuireadh sìos air uachdaran ge b’e call a dheanadh e air sluagh?

Ach air a’ cheann thall, mar a thuirt mi, ’siad na Gaidheil fhéin as coireach gun do sheas Green cho fada. Bha Comhairle Shiorrachd Inbhirnis cho faiceallach mu’n sgillin ’s gun tug iad seachd bliadhna mus tug iad an taic ri aiseig. Agus bhon thòisich an aimhreit mu dheireadh seo dé ’n cuideachadh a fhuair sluagh beag Ratharsair bho na h-eileanan eile? An cualas guth a’ Leódhasaich ’s an Sgitheanaich ’s an Uibhistich? Càite bheil Co-chomunn nan Croiteirean neo fiù’s An Comunn Gaidhealach?

Ma dhearbh Ratharsair aon rud, dhearbh e nach eil Bòrd Leasachaidh na Gaidhealtachd is gach buidhean eile dhe sheòrsa ro-chùramach mu thaobh siar na dùthcha. Tha an uair aig na h-eileanan eile rabhadh a ghabhail. ’Se Ratharsair an latha’n diugh, Leódhas is Eilean Sgitheanach is Uibhist an latha màireach.

[Sanas]

[TD 214]

MAR A BHATHADH IAIN GARBH MAC-ILLE-CHALUIM
le Tormod Dòmhnallach

NUAIR a bhiodh na Dòmhnallaich agus na Leòidich an amhaichean a chéile, rud nach robh idir ainmig anns na làithean caraideach bho shean, bha Mac-Ille-Chaluim Rathasair agus triath Shléite troimh gach arrabhaig a bh’ann, air an aonadh ann an inbheachas càirdeis air nach tàinig riamh mugha, gus, mo chreach, an do dh’éirich an rosaid mhór a chuir giorra-shaoghail air taghadh nan diùnlach, Iain Garbh.

Bu leòr an dearbhadh e air cho mór ’s a bha an dà thriath aig a chéile n’ar a bha an dara h-aon ’na ursainn-chatha do’n aon eile, gu seachd sònraichte ann an ám bàis, an sin ma bha an oighre aig taobh seach taobh fathast gun aois duine a ruigheachd, bha claidheamh ’athar a dh’eug ga thoirt seachad do’n cheann-feadhna eile a bha ga ghleidheadh gu cùramach gus am biodh an oighre dligheach comasach air a ghiùlan agus anns an dearbh latha anns an robh e ruigheachd inbhe fearalais, bha claidheamh aithrichean le mór spéis ga lìobhraigeadh ’na dhòrn.

Ge be air bith dé am mì-shealbh a bu mheadhon air cur eatorra agus carthannachd sheasmhach nan iomadh linn a bhristeadh, is ann a thionndaidh Mac-Ille-Chaluim an aghaidh Mhic Dhòmhnaill agus Mac Dhòmhnaill ’na aghaidh-san gu riabhach, garg. Ach nach bu tric a rinn an rud bu lugha agus a b’fhaoine còmhrag mhì-chneasda a dhùsgadh eadar dà threubh do’m bu dual a bhi uaibhreach, àrdanach.

Anns an latha a bh’ann bha banacharaid do Mhac-Ille-Chaluim, boireannach cuireideach, gleusda, ann an seilbh air Eilean Thròdaidh, an ear-thuath air Stafin. B’ise a thug glùn do Iain Garbh ann an làithean a leanabais. Ged bu mhath am fonn spréidhe Tròdaidh, ’se àite aonaranach a bha ann, thuige sin cha

[TD 215]

b’iongantach ged an robh sùil na caillich ann an cluaintean eile far an robh barrachd toraidh, tìoralachd, agus tathaich sluaigh.

Eadar Holm gus an ruigear seachad gu math air Berraraig, shìos ri cladach Sgoribreac, chithear slios briagha de thalamh còmhnard aig bonn bruthaichean àrd, cas, a tha ’nan sreath fhada bho dheas gu tuath a’ cumail fasgaidh air. ’Se Falach Tòine a b’ainm do’n àite bho chian, agus ’sann ann-san a chuir bean Thròdaidh ùidh. Uime sin chaidh i far an robh am morair Dòmhnallach a thagradh gun toireadh e dhi Falach Tòine fo chòirichean tuatha.

Cuide ris gach buaidh a bh’air a’ chaillich bha i comharraichte math air buidseachd agus b’e freagairt an tighearna—“Chuala mi gun deach Iain Garbh an dé gu cuirm baistidh ann an Leódhas agus air a thilleadh dhachaigh do Ratharsair cùm do shùil a-mach gu furachar airson na bìrlinn. Seo do chothrom agus ma chuireas thu e gu buil cheart cha bhi thu gun do dhuais. Bàth Iain Garbh agus gheibh thu Falach Tòine saor a grunnd.”

Thug an gealladh làn riarachadh do bhean Thròdaidh a chuir roimpe gun cuireadh i a cumhachdan féin agus cumhachdan chàich gu uchd dearbhaidh.

Fhuair i ballan mór anns an do dhòirt i cuinneag an deidh cuinneig loma làn de bhainne-togalach, gus an robh an soitheach còrr math is leitheach. Chaidh i an uair sin thun a bhlàir a-muigh a dh’fhàireachas air an linne feuch an togadh i a’ bhìrlinn a’ toirt deisearachd do na h-Eileanan Sianta.

Mu dheireadh thall, nochd long an fhir a bha i gu foighidneach a’ guir, a siùil an àird’ is soirbheas gasda fo sròin a’ reubadh nam bòc thonn.

A-stigh gun do leum a’ bhuidseach. Thog i am ballan gu taobh an teine air teis meadhon an ùrlair, chuir i cuach bhleoghann fhalamh air snàmh air is theann i air luasgadh a’ bhainne le a làimh a’ sìor chur na cuaiche mun cuairt an aghaidh na gréine. An sin spàrr i a cas chlì ann an cromag na slabhraidh a chum i a’ dol timcheall anns an dearbh sheòl seo.

Cha b’ urrainn bean Thròdaidh a h-obair fhàgail ach bha balach buachaille aice ga chumail ri faire los gun toireadh e dhi for bho ám gu ám mu chor na luinge.

Chuir a’ bhuidseach barrachd luasgain air a’ chuaich gus an robh i an impis car a chur dhith. “Seall amach a nis,” ars i féin, “’us an geall do bhàis na bi fada.”

Thill esan air ball ’s a-steach an dorus dh’eubh e—“Tha a’ bhìrlinn gu deas fo bhréid a’ cothachadh gu treun gu cala.” “Cha bhi ise an ceart uair mar sin,” ars a’ bhaobh. Shreup i suas maide na slabhraidh, chaidh i casa-gòbhlach air an spàrr is chuir i a ceann a-mach air an fhàrlus. Thug seo i am fradharc na luinge.

[TD 216]

A-nuas a ghabh a’ chailleach, dh’aithris i rùn-bàthaidh os cionn a’ bhallain, chuir i rithisd a cas anns an t-slabhraidh a ghluais i tuathail le fuathas nimh.

“Thoir sùil gu cuan,” ars ise ris a’ ghille, ’s gu cinnteach cha robh dàil ’na thilleadh a dh’iomchar an fhios a bu chaomh le beudag fhaotainn. “Dh’iadh dubh neòil mu’n luing,” thuirt esan, “dh’éirich an fhairge mar bheinn a shluig a’ bhirlinn ’s na bha innte le aon ghlamadh.”

A’ togail iolach le luath-ghair, fhreagair a’ chailleach:

“Duais mo shaothrach
Fad’ ’s is beò mi,
Is leam an diugh
Gach fàd air Tròdaidh,
’S a màireach air Falach Tòine.”

Ach chuir feartan bean Thròdaidh iad féin an géill mun do dh’fhàg an long cala Leódhais. Dìreach n’ar a thàinig càirdean Mhic-Ille-Chaluim ’s e féin gu cladach, chunnacas dà fhitheach anns an robh meudachd neo-àbhaisteach mór a’ sgiathail mu’n bhìrlinn. “Is droch mhanadh e Iain,” bhreithnich fear dhiubh, “is e do ghliocas tilleadh maille ruinn gun dol gu fairge an diugh.”

Mhionnaich Iain Garbh air feusag a sheanar agus air fearsaid a sheanmhar nach tilleadh esan ged an robh a h-uile fitheach eadar an Caolas Rònach agus an Leargaidh Ghallda a’ cur nam both dhiubh mu chluasan. Le siod a ràdh ghluais an long bho thìr.

Mus bu ghann dhaibh Leódhas a chuiteachadh, co-dhiù, shéid a’ ghaoth bho’n tuath, gidheadh cha do shaoil neach de’n sgioba gun robh rud a b’ ionann is gàbhadh dlùth.

Mu leitheach slighe troimh ’n a’ Chuan Sgìth thriomaich air an an-uair gu dubh ’us bho siod chaidh a’ ghairbhean ’na cùis eagail ach fathasd bha an deagh làmh air an stiùir.

Mur an robh air tachairt ris ach gleachd ogluidh nan dùilean, theagamh nach bu turas a chriche e idir do Iain Garbh. Biodh sin mar a bhiodh e, chaidh dùilean eile air bhoil mu a thimcheall, dùilean nach facas riamh an samhail le aon de na bh’air bòrd, dùilean a bheò ghlacadh le cumhachdan an dorchadais a dhùisg a’ chòmhrag bu ghailbhich ’na aghaidh. Chaidh iad seo riochd snaomh de fhithich a dh’iadh mu’n luing.

Air do aon de na h-eòin neòghlan a bhi na bu dàna na càch, chunnaic fear de’n chuideachd e a’ deanamh air Mac-Ille-Chaluim bho a chùlaibh agus ghlaodh e—“Fòir ort féin Iain, fòir ort!” Thug Iain amhadh air a cheann, gu grad sheas e air a chasan le a chlaidheamh-mór rùisgte ’na làimh. “Dé,” ars esan ris an eun,

[TD 217]

“an riabhach mór a chuir thusa an seo?” is e a’ cuimseachadh air le seogadh làidir de’n lann bho chùl a chinn.

Mo chreach, an àite an eòin, nach ann a thàinig an claidheamh a-nuas air slat-bheòil na bìrlinn agus rinn neart na buille toll ’na clàir gu a druim. Bhrùchd an fhairge a-steach is mum b’urrainn daoine iad féin a theanacas chaidh iad uile a dhìth eadar Fladaidh Chuain is Tròdaidh. Chailleadh sè duine deug, chan fhacas sealladh tuilleadh air uiread agus aon chorp de’n àireamh cheudna air muir no tràigh.

Cha b’ioghnadh ged nach facas. Cha robh bana bhuidseach anns an Eilean Sgitheanach, ’s bu lìonmhor iad, nach robh an làthair ann an cruth nam fítheach. Rinn iadsan guim ri buidsichean tir-mór a thàinig gu toileach, deònach, gan cuideachadh. B’i aon diùbhsan Gormshuil Mhòigh, a chraobh-sgaoil an déidh làimhe sgeul an latha iomraitich air feadh na dùthcha.

Theireadh gach aon nach robh e ceart do Iain an droch-fhear no an riabhach-mór ainmeachadh, nì bu chunnartaiche a b’ urrainn do neach a dheanamh air muir, ’s a chaidh a thoirmeasg bho thùs. A rèir am beachd-san chuir an t-ainm àireamh nam bana bhuidsichean ann an lìonmhorachd is choisinn e dhaibh am buaidh.

Cha do leigeadh riamh air dìochuimhn ann an Tròndairnis bàthadh Iain Ghairbh. Is ann mu’n Chàisg, san bhliadhna sè ceud deug is trì fichead ’s a h-aon-deug a thachair e agus bha doinionn ann nach facas roimpe no ás a déidh a leithid, doinionn cho fìor ghàbhaidh agus gun do chàrn i ’na thorran mol garbh grùnnd an aigeil a chithear thun an là an diugh air cladach Steinseil far nach robh roimhe ach gainneamh mhìn, doinionn a sgiùrs’ marcachd-shìne ’nan stìll throma thar ceann Beinn Edra mu thrì mìle an iar, an cridhe na tìr.

An taobh a-stigh de sheachdain fhuaireadh closaichean marbh dhà no trì de choin sheilg Mhic-Ille-Chaluim ann an tiùrr an làin.

B’e deireadh na sgeòil gun deach buidseach Thròdaidh a dh’agradh a duais bho’n mhorair. “Rinn mise mar a dh’iarr thu orm,” thagair i gu dalma, “dleasaidh mi nis Falach Tòine.” B’e freagairt a’ mhorair—“Cha b’fhuilear do Mhac Dhòmhnaill Falach Tòine a bhi aige dha féin!” Nach bu charach e! Chuir an ràdh seo an gnothach an dara taobh, cha robh àrach ri bhi air. Cha robh aig a’ chaillich ach tilleadh mar a thàinig i ’s a bhi sàsaichte le Tròdaidh cho fad’ ’s bu bheò i.

Is ann bho’n tachartas ud a fhuaireadh an seanfhacal a chuala mise glé thrice an toiseach mo latha anns an Eilean Sgitheanach—“Cha b’fhuilear do Mhac Dhòmhnaill Falach Tòine a bhi aige dha féin!”

[TD 246]

NIGHNEAG AN FHUILT BHAIN
Le Aonghas MacCrithein
Nach Maireann

Gur mise tha trom éisleanach,
’S mi ’g éirigh moch sa’ Mhàrt
Mi cuimhneachadh na rìbhinn,
A dh’ fhàg an tìr Di-Màirt,
Oighe nan sùl mìogach
Gur h-ì chuir m’ inntinn ceàrr,
’Se a gaol thug mi fo chìs
’S cha dìrich mi gu bràth.

On chaidh Flòraigh ’Ghlaschu
Tha m’ aigne trom fo leòn,
Cha chadal is cha socair dhomh,
Cha bhi mi fada beò.
Tha leann-dubh air m’ inntinn
’S mi cìosnaichte le bròn,
An gaol thug mi cha dìobair mi
Son mìle punnd de’n òr.

[TD 247]

B’ eòlach air an làraich mi
Far’n d’fhuair thu t’àrach òg,
’S bu bhitheanta mun cuairt ort mi,
Nuair bhiodh tu cuallach bhò.
Ach nis on thàinig aois orm,
’S nach fhaod mi teachd nad chòir
Bidh mi seinn nan rann, ’s a’ deanamh dhàn
Do’n rìbhinn àlainn òig.

Tha còrr is fichead bliadhna
On dh’iarr mi thu le còir,
Ach tha thu ’n diugh cho cruaidh orm
’S gur fuath leat tighinn ’nam chòir.
Bha mi uair ’s cha saoilinn e
Gun caochladh thu cho mór,
Mo nighean ghrinn ’s tu thogadh m’ fhonn
Nuair bhithinn trom fo leòn.

’Sann their cuid de dhaoine rium
Gum bheil mi faoin air fàs
On rinn mi rannan ùra dhuit,
A’ cur do chliù an àird.
Cha ghabh e dhomh ìnnseadh
Na chur sìos an dàn
’S an gaol thug mi cha dìobair mi
Do nìghneag an fhuilt bhàin.

(Rugadh is thogadh Aonghas MacCrithein an Gortain-Dòmhnaill ann an Tiriodh. Rinn e t-òran seo do dh’ Fhionnghal Chaimbeul nach maireann a’ bhuineadh do’n aon bhaile. Chaochail Aonghas anns a’ bhliadhna 1938. Chuala mise an t-òran seo aig m’athair nuair a bha mi glé òg, agus tha e air a sheinn fhathast an Tiriodh.—Niall Brownlie.)

[Sanas]

[TD 248]

BEACHDAN AIR CEOL MOR NA PIOBA
Le Deòrsa Moss

RINN Marsali Cheinneidi Fhriseal atharrachadh agus ath-rian air òrain Innse Gàidheal don mheud nach b’e fìor òrain nan eilean a bha aice tuilleadh. Mar an ceudna, rinn Comunn na Pìobaireachd atharradh air ceòl mór na pìoba gus nach b’e fìor Cheòl Mór Gàidhealach na pìoba bha aca tuilleadh.

Mar a rinn Ada Goodrich Freer saobhadh agus mi-fheum air làmhsgrìbhinnean Maighstir Ailein ás Eireasgai, gu h-amhlaidh rinn an Comunn sin saobhadh air puirt o Aonghus Mac Aoidh, o Dhònall MacDhònaill, o’n Chantaireachd Chaimbealaich, etc. Gu fìor, cha robh iad sin saor o mhearachd, agus cheartaich an Comunn cuid diubh sin. Ach, aig an aon ám, sparr an Comunn a-steach orra, gnè de choirbteachd nach robh aca féin riamh, agus a bha na bu mhiosa fa seachd na gaoid air bith a bha aca.

Mar shampal deth, thogadh e port o’n Chantaireachd Chaimbealaich; ghearradh e ás pongan meadhonach leumlù, taorlù, crùnlù, an ionadan sònrach; dheanadh e saobhadh air a’ chrathadh air “A” ìosal; sparradh e a-steach na greusphongan GED (greus, mar anns an ainm “obair-ghréis”) far nach robh iad sa Chantaireachd ud idir; agus theireadh e, an uair sin, gum b’e sin a bha aig Caimbeal Iochdar Latharna; ràdh anns nach robh fìrinn idir. Rinn an Comunn mearachd agus dochann a mhaireas gus an là’n diu, agus is mithich, agus am fad seach a mhithich, gun cuirear ceart e.

Bha riailtean aig sean bhàird nan sgol, a thaobh am bàrdachd, mu lìon dialt anns an t-sreath, aicill, uaithne, uaim, etc. Bheir iad sin air sgoilearan a nis, gun aithnich iad an tàinig mearachd a-steach, agus gu ìre àraidh, tre lìon siolla, gnè fhuaimear is chonsan, ciod a bu chòir a bhith ann. Gu h-amhlai, bha riailtean a’ Cheòil Mhóir aig pìobairean o shean, a ghléidh ceart eatorra, nuair nach robh ceòl sgrìobhta aca, fad ioma glùn ginealaich, agus re íoma ceud bliana. B’ann dan réir a bha leumlù, taorlù, crùnlù, etc., an cònai, agus thaisbean agus dhearbh iad ciod a bha ceart agus ciod a bha ceàrr. Nam biodh eòlas nan riailtean sin aig Comunn na Pìobaireachd, cha bhiodh a leabhair, no Leabhar Cill-Bhearrai, cho làn de mhearachd s a tha iad.

An uiridh, aig a’ Bh.B.C., bha craoladh air Ceòl Mór Cloinne Cruimein ri bhith ann, a réir nam prógram. Ach, cha b’e ceòl Cruimeanach a bha air chraol aca, ach mearachdan freac-uarach

[TD 249]

Comunn na Pìobaireachd. Is e saobhadh is mealladh-éisdearan a bha ann sin. Iar sin, bha craoladh air ceòl-mór a rinn Iain Bàn Mac Coinnich. Ach, cha b’ann mar a rinn Iain Bàn na puirt, a bha iad aca, ach làn de ghé mhearachd nach cual Iain Bàn riamh.

Ach tròth eile, puirt o leabhar Dhònaill Mhic Dhònaill, agus gach nì aca mar a bha e clobhuailte aige-san; pong meadhonach an taorlù a gheibhear an ùrlar “Thàinig mo Rìgh air Tìr am Mùideart,” agus anns an tamaig de thaorlù-mach a bha aig D. MacDhònaill san dùblachadh (no trìbleachadh) de ùrlar “Cumha Phadraig Oig.” Cha robh saobhadh ann idir, ach ceart agus ionracas, agus thoill iad am moladh. Shaoil mi gu robh “Linn na Coirbteachd” air tighinn gu crìch, fa dheire ’s fa dheòi, ach òbh òbh agus oich oich, thàinig là eile. Puirt o leabhar Mhic Dhònaill a rìs, agus pìobair ainmeil á Baile Morail a’ seinn pìoba. Bu mhath agus ro-mhath am pìobair e, ach cha robh Ceòl Mór gu math aige, idir idir. Sheinn e “Ruaig Ghleann Fraoin,” ach le atharrais de thaorlù, etc., nach cuala Dònall MacDhònaill riamh, agus gnè de chrathadh air “A” ìosal nach robh riamh aig MacCruimein ’na Cheòl-Mór, ach a tha pailt aig luchd srathspé ann am “Breamas anns a’ Chitsin ” agus a leithid.

Tagrar, air uairibh, gun d’fhuair neach eigin, àit eigin, a Cheòl Mór o sgoil nan Camaronach. Is furasd a dhearbhadh. Ma sheinneas e pongan meadhonach leumlù, taorlù, crunlù, theagu gu bheil fìrinn anns an tagairt. Ach ma ghearras e na pongan sin ás, gu deimhin chan ann de sgoil nan Camaronach a tha e. Sheinn iadsan na pongan sin gu cunbhalach; pongan a gheibhear an gach leagamh ón cheud Shiùl gus a’ Chrùnlù dheireannach; pongan a tha buileach riatanach, agus cha seinnear Ceòl Mór le ceart ás an eugmhais. Is e sin ceann teagaisg nan Camaronach, o’n neach deireannach dhiubh, Aili Camaron, pìobair gu MaDhònaill Duibh, an Acha na Caradh. Chual esan ’na òige Iain Bàn MacCoinnich, agus Aonghus Mac Aoidh agus iad a’ seinn pìoba an taigh a athar (Dònall Camaron, pìobair gu Sìofort, an Caisteal Brathain) am Baile Màiri, am fagus do Bhail Inbhir Pheofarain.

Cha b’ ionann, daonnan, na sheinn Aonghus Mac Aoidh féin, agus na tha clobhuailte anns an leabhar aige, agus cha robh Mac Aoidh toilichte leis sin. Bu choireach an neach, dom b’ ainm Glen, a sgrìobh a cheòl dà; neach a bha sgileil gu leòr mu cheòl an coitchinne, ach caran agail mu cheòl mór na pìoba gu sònrach. Anns a’ chrathadh air “A” ìosal, sgrìobh e an greusphong E ’na phong-fuinn, gu ceàrr, agus cha robh aige, an uair sin, an uiread luach-phong a leigadh dhà na trì “A” a sgrìobhadh le ceart. Agus ás a’ mhearachd, dh’éirich mearachd Comunn na Pìobaireachd a nis.

Rinn ban-tighearna éigin (Doyle?) a leithid ceudna ann an criomagan de Cheòl Mór a sgrìobh i o phìobaireachd Iain Mhic Aoidh

[TD 250]

á Ratharsai. A réir Aili Camaron, bhiodh an greusphong E fada gu leòr air uairibh, a réir nam pong a bha roimhe agus na dhéidh, ach cha do chuir na sean phìobairean cudrom air, uair sam bith, ach air a’ phong a bha na greusphongan GED a’ ruith sìos da ionnsaigh. Da réir-san, tha taorlù agus crùnlù dùinte gu ceart an leabhar Mhic Aoidh, ach on phong “D” far a bheil caramasg eadar taorlù agus docha-lùdaig (DgBgA); agus fòs gur ceart crùnlù fosgailte anns na duilleagan-teagaisg aige, ach ceàrr anns na puirt aige. Ach tha riailtean a’ Cheòil Mhóir ga dhearbhadh sin, gu réil.

Chualas air an ràidio gu bheil deagh phìobairean ann a nis, nach seinn Ceòl Mór, agus gun aca idir an spéis do Cheòl Mór a bha daonnan aig pìobairean roimhe. Cha dubhradh ciod is fàth dha. Seo dhuibh e. Chuala pìobairean roimhe am fìor Cheòl Mór a thoill spéis. Cha chluinn pìobairean a nis ach atharrais nach toill spéis idir.

Nan rachadh Comunn na Pìobaireachd air ais don cheart, an dream a tha ’nan sàr phìobairean an dràsta, bhiodh iad ’nan sàr phìobairean fathast. Bhiodh an deagh mheuradh, etc., gam fàgail aig ceann an t-sreath, far a bheil iad. Cha bhiodh difir ann mar sin, ach mar seo, gum biodh ceòl aca, ’nan Ceòl Mór, nach eil aca an dràsta.

[Sanas]

[TD 259]

OIGHREACHD A THATHAS A’ CALL
le Eilidh Watt

BHA an t-Eireannach de’n bheachd gun robh e neo-ni ’nam chomain is ghuidh e “Cothrom math leibh.” Leis na briathran thug e ’nam chuimhne mo mhàthair a bhitheadh a’ caoidh gun robh sinn air brìgh ar cànan a chall a cheana. Ri ban-nabaidh, a bha air ìosad mine a chur dhachaidh ann an ám nar nach robh na bàtaichean a’ ruith cho tric riaghailteach is a tha iad anns an linn seo, thubhairt i: “Gum b’e do bheath’ e!” Gu ladarna dh’fhaighnich mi: “Dé a beatha?” B’e an fhreagairt a fhuair mi? “Dé ach E fhéin.” Bha mi air tighinn gus ìre mun do thuig mi gum b’e a guidhe, “Gum b’E do bheatha E” agus gum be Dia fhéin a bha i a’ ciallach. Saoil am b’e, “Gun robh thu Dia beathaichte,” a theireadh i ged nach do thog mo chluas i?

“Siud far am bheil òinnseach a’ bhalla tharsaing” theireadh iad a’ ciallachadh gun robh te air choireigin cho beag tuigse ris a’ chrodh a bha air taobh eile a’ bhalla a bha a’ sgaradh an tigh chòmhnuidh bho’n bhàthaich. No theireadh iad: “Chan eil ann ach an t-eanghlasach bochd a chaidh a thogail air a’ bhochdainn.” Mar deanadh iad an còrr bha na briathran a’ toirt dhuinn aithne air suidheachadh an linn a chaidh seachad.

Ann an Gairm a’ Gheamhraidh chunnaic mi iomradh air an fhacal “bunabhuachaille” a bha cumanta gu leòr nuair a bha mise ’nam phàisde. Theagamh gum bheil e fhathast cumanta ann an Gleanndail ma tha fear fhathast ri obair gun seagh mar ri toirt ionnsaigh air feur a ghabhail is an t-uisge air Heleabhal. Saoilidh mi gum bu mhath fios a bhi againn co ás a dh’éirich am facal seo, oir bheireadh e sealladh dhuinn air obair is beachdan ar sinnsir.

Tha sgoileirean Shìnea ro thrang a’ deanamh an teanga annsan robh na h-aithrichean aca fileanta, nas fhusa a thuigsinn do mhuinntir na dùthcha anns an latha an diugh. Tha sgoileirean na Gaidhealtachd ris a’ cheart chleas. Ach an robh feum aca bho shean air cànan iom-fhilltich, mur robh smuaintean domhainn, eignidh, pongail, aca ri fhoillseachadh? Is fhada bhon dh’aidich an saoghal gun robh gliocas agus ionnnsachadh ann an Sìnea ann an aimsir a dh’fhalbh. Nach bu dubhail dhuinne cuideachd aithne a bhi againn air Eòlas nan Gaidheil.

[TD 260]

Chan eil móran ann aig am bheil fileantachd a tha da-rìribh co-ionnan ann an dà chànan. Bha Albert Schweitzer am beachd gun robh e de’n chomunn seo. ’Na òige sgrìobh e leabhar air feallsanach ùr ann an Frangais. Bha leithid a mheas air an leabhar is gun deach iarraidh air an leabhar eadar-theangachadh gus a’ chainnt Ghearmailteach. Nis rugadh Schweitzer ann an Alsace agus bho’n chreathail bhruidhinneadh e an dà theanga is bu choma leis có teanga a chuireadh e a feum. Ach an uair a chuir e crìoch air an leabhar anns an teanga Ghearmailteach thubhairt e gun robh e ro choltach nach tigeadh an leughadair do’n aon cho-dhùnadh anns an dà chànan oir cha b’e an aon chuideam is an aon ùghdarras a bha aig na facalan, agus le fiaradh neònach an siud is an seo cha tigeadh iad gu fìor gun an aon cho-dhùnadh. Tha seo nas fhusa ri thuigsinn nuair a chì sinn nach eil ach am beagan suabhalas aig dà chòta ri chéile ma tha fear dhiu air a ghearradh ás sìoda mìn is am fear eile ás clò ruighinn ged b’e an aon fhaid is an aon leud a tha unnta.

Dòcha nach eil an call mór nuair a their sin “<eng>table<gai>” nuair a theireadh ar pàrantan “bòrd” ach saoilidh mi gum bheil call oirnn nuair a their sinn “<eng>You’re welcome<gai>,” nuair a theireadh iadsan “Gum b’E do bheath’ E.”

[Sanas]

[TD 273]

BEACHDAN AIR EIRINN

A’ Cheist

’Se na h-aon daoine a th’ann an Gàidheil Albainn is Eirinn, ’s tha ’n aon chànan againn—a’ Ghàidhlig. Ach tha iadsan Caitligeach is sinne Pròstanach (’son a’ mhór-chuid). Có ’s treasa creud na cleamhnas?

Có ris a bheil taobh agad fhéin—Oraindsich na Nàiseantaich, Gaill na Gaidheil, uaislean na ìslean—Arm Bhreatainn na Arm Poblachd Eirinn? Ris na Gaill? Có ris aig a bheil taobh aig an S.N.P.?

Agus, an aon cheist mhór a tha gabhail a-steach chàich. A bheil sinn air ar dalladh le creideamh?

Dòmhnall Iain Mac Leòid, Glaschu.


Ministear Pròstanach

Le gàirdean cumhachdach a’ stàid rinn an Impireachd Ròmanach Eaglais na Ròimh àrdachadh, agus nar latha-ne tha an Eaglais Ròmanach ag iarraidh an Impireachd sin a thogail a-rithis. ’Se sin a tha fàgail am Margadh Cumanta againn an diugh anns am bi an creideamh Ròmanach bunaiteach.

Gus a seo bha Breatainn ro Phròstanach air son gu faigheadh i steach, ach dh’atharraich i cho mór ’s gu bheil sinn a’ faicinn dìmeas air a dheanamh air Iain Knox fhéin an dàimh ri ìomhaigh a chur air stamp. Tha am Frangach Pàpanach e féin a-nis deònach air ar gabhail a-steach.

Tha cumhachd na Ròimh ag gradh gu feum Eirinn a bhi air a h-aonadh agus gu feum i fantainn Pàpanach. Gar bith gu dé a their ar riaghlairean tha iad làn-dhùil seo a dheanamh. ’Sann ceum air cheum, air a socair, a tha iad a’ treòrachadh na Pròstanaich chun na crìche sin, air sgàth nach gabh na Pròstanaich eagal agus gun éirich iad air son fìor chath a chur. Tha Ceann Deas Eirinn air a riaghladh le buidheann a chuir sìos ann an dubh agus ann an geal gur e an creideamh Pàpanach a dh’fheumas a bhi anns an dùthaich aca-san.

Tha tèarainteachd nan uile nithean air son a bheil na Pròstanaich a’ seasamh a-nis an crochadh orra fhéin. Reiceadh Wilson agus Heath iad. ’Se an aon rud a shàbhaileas iad gum bi iad air an armachadh agus deiseal air son sabaid. ’Se sin a shaor iad anns na làithean a dh’fhalbh.

An t-Urr. Aonghas Mac a’ Ghobhainn, Nis.

[TD 274]

Sagart Caitligeach

“Na tigeadh Domhnach seachad, gun sinn ùrnaigh a dheanamh airson sìth, ceartas agus còrdadh Crìosdaidh ann an Eireann-a-Tuath”—b’iad sin faclan ministeir de’n Eaglais Albannach, ’san dealachadh ri uile-chléir an Obain, aig crìoch ar coinneimh mìosail.

Tha iad ann a their gur e leathachas Creideamh a tha ann am bun còmhstri agus aimhreit an Eireann; ach chan eil Creideamh ann a chomhairleachas ana-ceartas agus fòirneart d’a luchd-leanmhunn. Tha an dolaidh an Eireann a friamhachadh ann an ùghdarras a bha, ré bhliadhnachan, car mì-rianail; agus, air an taobh eile, ann am mì-earbsa a tha air tionndadh eadhon gu fuath, ’s nach gabh a-nis ri gealladh sam bith air cùisean a bhi nas fheàrr san aimsir ri tighinn.

Cha ghabh na chaidh seachad—dubharrach, duilich mar a bha e—toirt air ais. Is e seo an t-ám gu ùr-thòiseachadh a dheanamh; agus comhairlichidh an Creideamh Crìosdaidh dhaibh uile, iad tighinn còmhla gu tùrail, rianail agus faighidinneach, gus an dùthaich a shuidheachadh ann an ceartas, carthannachd agus an sìth.

An t-Ath. Urr. Cailean Mac Aonghais, an t-Oban.


Soisealach

Saoilidh mise nach e doimhneachd na creideamh tha coireachadh cùisean anns na Sia Siorrachdan, ach doimhneachd na pòcaid. ’S chan eil difear eadar Caisteal Stormont agus Dáil Eireann san dòigh seo. Uachdaran fearann is uachdaran factoraidh aig a’ cheann anns gach àite.

Cuir ás don uachdaranachd is thoir cothrom don t-sluagh iad fhéin a riaghladh. An sin bidh Eirinn saor. Nuair a gheibh Karl Marx roimh-imeachd air Adam Smith, cha bhi móran suim aig na daoine do Mhuire Mhàthair na don Abstol Pòl. Nuair a thuigeas an sluagh nach robh riamh ann an creideamh ach cungaidh ann an làmh an uachdarain, sgriosaidh iad an t-uachdaran a-mach ás a’ chaisteal, bidh am ministear ’s an sagart gun choimhthional, mar thannasg anns a’ chùbaid.

’S cha bhi feum air a’ ghunna tuilleadh. Oir bi a’ sluagh ag obair air son buannachd an t-sluaigh, ’s chan ann air son buannachd nan uachdaran.

Aontaichibh, Luchd-obrach an t-Saoghail!

Aonghas Mac Neacail, An t-Eilean Sgitheanach.


Sinn Fein––<eng>“Officials”<gai>

Chan eil na h-<eng>Officials<gai> a’ meas gur e buaidh dhuinne a th’ ann an <eng>“direct rule”<gai>––no gu bheil e gar toirt aon cheum air adhart. Tha cuid de “bhigots” Chaitligeach den bheachd gu bheil, ach ’sann

[TD 283]

An Sgeilp Leabhraichean

Gainmheach an Fhàsaich. Le Màiri Nic Illeathain.
Club Leabhar. 60 sg.

Nobhal ùr eile: an deidh gort fhada, tha barrachd de nobhalan Gàidhlig air tighinn a follais bho chuir Gairm a-mach Teine Ceann Fòid ann an 1967 na chaidh a chur an clò anns a’ leth-cheud bliadhna roimhe sin (sann a’ 1912 a thainig a chiad nobhal Gàidhlig a-mach).

Tha suaib, an cuid a dhòighean, aig Gainmheach an Fhàsaich ris na trì nobhalan a chaidh a chur a-mach anns a’ chiad leth-cheud bliadhna sin. Bha An t-Ogha Mór mu dheidhinn clìchdeireachd a’ Lunnainn is sabaid air a’ Ghaidhealtachd san 18amh linn. Tha oighre dligheach Dhùn Alainn, ri linn nam fuadaichean, a’ tilleadh á Astrailia ’s a’ cur a mhuime olc a-mach á h-àite. Agus tha An Cailinn Sgitheanach (1923) ag innse mu ghaol mac na bantraich is nighean an uachdarain o chionn fhada air a’ Ghaidhealtachd. Nise, chan eil Gainmheach an Fhàsaich a’ dol air ais ann an eachdraidh, ach tha a’ sgrìobhaiche seo cuideachd gar tarraing air falbh o ar suidheachadh làitheil ’s a’ cur annasan mu ar comhair. Tha sinn cleachdte, an diugh, ri nobhalan is dealbhan-chluich a bhi déiligeadh ri rudan ris a bheil sinn a’ tachairt a h-uile latha—is a’ déiligeadh riutha a leithid a dhòigh ’s gu bheil iad a’ cur solus ùr orra dhuinn. Chan eil Màiri Nic Illeathain a’ feuchainn càil dhan t-seòrsa dheanamh—dìreach naidheachd innse dhuinn (agus ’sann á leabhraichean eile a thainig an naidheachd fhéin). Ach tha i dol math dhà rìreabh ris an innse—Gàidhlig shiùbhlach, lìomhte, a tha tlachdmhor dha rìreabh a bhi ga leughadh.

Feumaidh mi aideachadh nach e seo a’ seòrsa naidheachd as fheàrr a chòrdas rium fhéin—naidheachd “bhoireannach,” mu ghaol is driodfhortan a-measg uaislean Gaidhealach ann an Africa—ach, an fheadhainn ris an còrd naidheachdan dhan t-seòrsa, còrdaidh a’ leabhar seo math dha rìreabh riutha: chan eil fada uibhir ’s a’ chòir againn dha leithid anns a’ Ghàidhlig.

Dòmhnall Iain MacLeòid.


[TD 284]

[Sanas]

[TD 285]

<eng>The Politics of Environment: A guide to Scottish thought and action. Le Malcolm Slesser. George Allen & Unwin. 1972. £3.00<gai>

Tha an leabhar seo tur ás an àbhaist. Chan eil sin ag ràdh gur h-e leabhar fìor mhath a th’ann: chan è. Ach cha leugh duine e gun phrothaid, oir tha inntinn an duine seo beò, gluasadach. Chan eil e fo smachd nam beachdan poiliticeach sin—Tóraidh no <eng>Labour<gai>—a tha gu tric a’ marbhadh comas smaoineachaidh. Agus tha e ionnsaichte anns a’ chuspair air a bheil e gu h-àraid a-mach, ’se sin uile-choimhearsnachd mac an duine, agus a’ bhuaidh a tha aig teicnealachd air a’ choimhearsnachd sin. Móran de na beachdan air a bheil e sgrìobhadh, tha iad ag éirigh bho fhiosrachadh a fhuair daoine ann an dùthchannan eile, glé thric an Ameireaga. Ach chan eil e idir deònach a bheachdan a ghabhail gu h-iomlan bho chàch. ’Se seo am fear a rinn streap gu mullach an <eng>Red Peak<gai>, agus a sheòl fada tuath troimh’n deigh air costa Ghreenland. Fear a tha eòlach air sireadh, gun móran eagail ’na chorp no ’na chridhe.

Ach tha an leabhar aige air a sgrìobhadh, chan ann do luchd-teicnealachd ach do dhaoine aig a bheil gnothaich ri poilitics, agus a thuilleadh orra sin, do dhaoine air a bheil cùram mu chor an t-saoghail a th’againn an diugh, agus an cunnart anns a bheil e, le brùchdadh sluaigh is milleadh coimhearsnachd. Agus tha an leabhar gu seachd àraidh do dh’Albannaich. “O,” arsa tusa, “buinidh mise do’n t-saoghal mhór ged a tha mi gabhail tàmh ann an Albainn. Tha mo shealladh-sa nas farsainge na sin.” Leugh an leabhar seo is abair sin a rithist!

Tha e fhéin a’ cur prìomh bhrìgh an leabhair anns na facail seo:

<eng>“Now—and here is the main message of this book—it is dawning slowly that the use of scientific knowledge and technological skill for the conquest of poverty and disease does not of necessity mean enslavement to expansionist economics . . .”<gai> (d. 18).

Tha e a’ sealltainn uair is uair mar a chaidh daoine ceàrr (agus tha e a’ cur an aon choire air riaghaltasan Laborach agus Tóraidh) ann a bhi a’ cur cudrom na cùise air tuilleadh stuth a chur a-mach ’s a reic, gun sealltainn ris a’ bhuaidh a bha aig an dol-a-mach seo air beatha dhaoine. Tha e a’ fiachainn ri sealltainn nach tig soirbheachadh an còmhnuidh á meudachd, ged is iomadh duine is companaidh a bha greiseag de’n bheachd sin, agus tha e a’ faicinn an aon truaighe a’ tighinn air an Roinn-Eòrpa ’s a dh’fhairich Alba fo làmhan Shasuinn.

A thaobh Alba, tha e de’n bheachd nach eil e buileach ro anmoch fhathast. Chan eil duine nach aontaich leis gu bheil uisge gu leòr

[TD 286]

an Albainn fhathast (<eng>“In England, where in many regions water is subhect to continual recycle, the toilets at Staines literally provide the drinking water at Chelsea”<gai> (d. 130), ach tha e a’ sealltainn ann an caochladh dhòighean gur h-ann a tha Alba iongantach pailt anns na rudan a tha gu bhi cunntadh anns na bliadhnachan tha romhainn (dd. 30-1, 157 7c). Tha e cuideachd, agus ’se pìos glé fheumail de’n leabhar tha seo, làn de bheachdan air mar a ghleidheas na h-Albannaich an uaill a tha ceart dhaibh (dd. 100-117).

Tha e beagan trom an sud ’s an seo air an S.N.P., agus ’s fheudar aideachadh nach eil e idir cho fiosrach ’s a dh’fhaodadh e bhi mu’n Ghàidhlig is mu’n Ghaidhealtachd, ach ged a tha corra bheachd ann a tha luath lochdach tha móran a bharrachd ann as fhiach an deagh sgrùdadh. Ma tha an leabhar ro dhaor leat, iarr troimh’n leabharlann e.

R. McT.


Ossian ’72. Comunn Oiseanach Oilithaigh Ghlaschu, 1972.
25p

Tha ceithir bliadhna on a chunnaic sinn “Ossian” mu dheireadh is bha cuid an dùil, tha mi creidsinn, gu robh e air a dhol a’ rathad a chaidh Fionn ’s an Fhéinn. Ach ’sè fhéin nach robh. Tha e air nochdadh uair eile, cho beò ’s a bha e riamh.

’Se rud tlachdmhor is dòchasach a th’ann a bhi cluinntinn guth na h-òigridh aon uair eile san tìr—agus ’se sin a bhiodh ann ged nach biodh móran cul-taic anns na tha iad a’ ràdh. Ach chan ann mar sin a tha: tha “taisealachd” anns an “Ossian” seo a chumas cagnadh is cnuasachd ri duine ge be dé a roghainn leughaidh.

Tha naidheachdan éibhinn ann is aoirean sgaiteach air luchd riaghlaidh is tidsidh—mar a b’iomchuidh. Tha bàrdachd mhath ann cuideachd—gu h-àraidh bho Chatriona Nic Gumaraid is Aonghas Mac Neacail—is, troimh ioghantas, a’ chuid mhór dhi farasda gu leòr a tuigsinn. Agus beachdan air ceistean mar suidheachadh Eirinn, aonadh nan eaglaisean agus laigse na Gàidhlig mar chànan: tha fiosrachadh is toil-inntinn ri fhaotainn anns na cunntaisean seo.

’Se ’n Comunn Oiseanach—comunn air son sgoilearan Gaidhealach an Oilthaigh Ghlaschu—a tha cur a-mach a’ leabhair seo. Mar as àbhaist, thug iad cuireadh do dhaoine an taobh a-muigh dhan Chomunn—daoine mar Iain Mac a’ Ghobhainn sgrìobhaidhean a chur a-staigh. ach ’se na daoine òga fhéin a sgrìobh a’ chuid mhór dhan “Ossian” seo. ’Nam fhiosrachadh-sa ’s fhada bho nach robh sgiobadh de sgoilearan Gaidhealach ann an Oilthaigh Ghlaschu cho sunndach, adhartach ris an fheadhainn a th’ann aig an ám seo. ’S math as d’fhiach iad a h-uile misneachadh.

Dòmhnall Iain MacLeòid.
