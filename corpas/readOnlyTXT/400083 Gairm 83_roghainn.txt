[TD 210]

TIR IS OLA
le Màiri NicLeòid

MUR a toirear sluagh air ais chun na Gaidhealtachd le beò-shlainte chumas teachd-an-tìr riutha faodaidh sinn a bhi coma dhan an t-saothair a chuireas sinn ás ar deidh a’ strì ri cainnt agus dualchas a chùmhnadh no eadhon Gàidheal agus Gaidhealtachd. Chan eil mi idir a’ ciallachadh gluasad sluaigh mar a tha a’ tachairt a’ bhliadhna seo fhéin chun an earra-thuath de ar dùthaich ri linn oibrichean na h-ola, ach gluasad sluaigh a chum na glinn ’s na cnuic, na h-òban ’s na caoil; sluagh a theid air ais chum na talamhainn ’s nan nì, ’s gu sireadh am beò-shlaint air muir ’s air tìr mar a chleachd ar sinnsearan; sluagh òg an treun an neairt a dh’àraicheas òigridh fhallain a chumas taca riutha ’nan obair-làitheil; sluagh a thuigeas gu bheil an latha th’ann a’ dearbhadh nach urrainnear an t-òr no an t-airgead ith, agus nach fhada cheannaicheas an cosnadh aig deas na aig tuath na dh’fhóghnas de’n bhiadh a theid ’nam broinn, agus gu bheil eismhealachd am pàigheadh-seachdain a tha an urra ri oibrichean is dreuchdan nam bailtean-móra a’ tionndadh searbh, is iad fo throm-chìs an riaghaltais ’s a’ dol, a réir coltais, an coinneamh uimhir eile ’s na th’aca mar a thà de chìs.

Tha sia bliadhna na barrachd bho nach b’urrainnear sithionn a cheannach bho feòladairean air a’ Ghaidhealtachd ach glé ainneamh seach gun robh tuathanaich nam fiadh (na h-uachdarain) a’ deanamh barrachd fortain gha reic ris na h-Eòrpaich. An taobh a chaidh na féidh, theid an crodh agus tha iad a’ tòiseachadh a’ dol an taobh sin am bliadhna fhéin, agus is mór mo bheachd gun teid na caoraich an ath-bhliadhna airson an aon aobhair; oir a thaobh sanntachd ghlamhach chan eil móran eadar-dhealachadh eadar mór-thuathanaich-stoc an latha ’n diugh agus tuathanaich nam fiadh an latha an dé. A’ fasan a stéidhicheas na tuathanaich mhóra, leanaidh na tuathanaich mheadhonach gu dlùth, mar a


[TD 211]

chleachd, is fàgaidh sin an croitear ’s an tuathanach beag air an allaban. Fàgaidh sin, cuideachd, gum bi an sluagh cumanta ann an cunnart nach fhoghainn an uireas tuarasdal tha tighinn a-steach thuca dha na prìsean tha sìor dol an àirde, ’s gum bi iad a dh’aithghearr, mar eòin nan speur, beò air a’ ghaoith, agus gur ann aig na seabhagan a-mhàin a bhios éifeachd beò-shlaint.

Is deic dha gach neach is uile-bhuidheann seo a bheachdachadh ma tha iad airson seirbheis a dheanamh dha an co-chreutairean chan ann a-mhàin air Gaidhealtachd ach air feadh fad Alba, agus seirbheis cuideachd dha an cainnt ’s an dualchas.

A thuilleadh air na nithean a thuirt mi cheana an fheàrr obair na h-ola (is na thig bhuaip’) fo chuing mì-fhallain—le bàs cìnnteach dha ar dualchas ’s ar cànain—na obair chroit is iasgachd is a leithid sin le saorsa pearsanta, ’s sin le obair nàdurrach na talamhainn is na mara a’ tighinn ri dualchas cainnt agus duine? Có bha riamh an ceann a chosnadh ghlaist, mar gun canadh duine, am broinn oifis bho thoiseach obair-latha gu deireadh obair-latha no cuartaichte le uallach dhaoine eile mu a chlagann bho gach taobh, nach eil tur-eòlach air an tachdadh ’s am mùchadh tha ag iadhadh neart na h-inntinn agus a’ phearsa, air dhòigh ’s gum bheil e dualtach bhi fann gun threòir ri aghaidh mì-cheartas a staid anns an t-saoghal? Có riamh a chuir seachad na h-uimhir a dh’ ùine—air cho goirid—a’ cothachadh ri muir no ri talamh ge b’ann a’ siubhal no ’g obair––nach d’fhuair spionnadh beò-fhradharcach is neart-inntinneach is pearsanta dha réir a thug dhaibh tapachd air an seasadh iad gu làidir ri aghaidh mì-cheartais agus éigin?

Ged as suarach leis an luchd a tha a’ lorg fortain teachd-an-tìr na croit ’s an iasgachd is mór an toil agus am brìghealachd tha buileachadh air nàdur agus dualchas sluagh a tha sàs annta, agus nach eil sin nas prìseil na an t-òr, ’s air sgàth sin fhéin bu chòir dha cuibhrinn luachmhor de dh’ionmhas an riaghaltais a chur a mach air beathachadh òigridh bhiodh deònach an talamh a chur gu feum mar chroiteirean no tuathanaich bheaga, is toradh na mara shealbhachadh ag iasgachd air an ceann fhéin, agus connadh a chosnadh bho’n riasg no bho’n choille. Nì sam bith a dh’fheumalachd bhiodh orra thaobh dachaidhean no rathadan gu croit na mòinteach na cala, no thaobh an teaghlaichean bhi lag bu chòir cobhair-beathachadh bhi aca dha réir, ach dh’fheumtadh faire chumail bho àm gu àm gun robh an obair làitheil dha chur steach agus am piseach bhathas ag iarraidh r’a fhaicinn a’ tighinn air stoc ’s air talamh. (’S minic-a chualas mu phàrlamaid Hiort ’s cha bhiodh seòrsa pàrlamaid sin mach á àit’ an seo). Cha bhiodh, gu dearbh, an cobhair sin ach anns an fhasan nuair a


[TD 212]

smaoinicheas neach air am maoin a thathas a’ cur a-mach le marsantan móra agus riaghaltas, anns na làithean a chaidh seachad, air Courtauld’s ’s an t-seòrsa sin, agus Concord ’s an t-seòrsa sin; agus anns na làithean seo fhéin, air oibrichean mhór ùr na h-ola, is sin cuideachd le seilbh ga ghabhail air dachaidhean ùra siorrachdail le gach sgeadachadh is urrainnear a chur annta airson an luchd oibrich tha tighinn bho gach ceàrn de’n t-saoghal an cois na h-oibrichean sin. Tha sin a’ fàgail taighean sean agus ùr, gu math daor am prìs, agus gann ri ’m faighinn le luchd nàdurrach na dùthcha, a tha bho uair gu uair ann am feumalachd dachaidhean a lorg.

Tha mi de’n bheachd a chionn gu bheil tuarasdal agus prìsean a’ dol an àirde gun sguir, gun tig an latha dh’fhaodas duine ràdh gur fhiach teachd-an-tìr air a’ chroit agus aig an iasgachd an t-saothair, agus nach cailleadh sinn air nan deidheadh na beachdan seo a chuir mi an sgrìobhadh an cur gu dearbhadh, fhads a bhiodh roimh-ullachadh ann air a cur air chois le uile-bheò-fheuman daoine comasach dìleas daingean a sheasadh ri còmhstri naidheachd agus neo-aonachd sam bith a thigeadh bho taobh sam bith ’nan aghaidh.

[Sanas]


[TD 213]

AN COMHARRADH
le EILIDH WATT

GED bha sia corragan air gach cois agam cha robh seo ach nì a bha ruith ’nam dhaoine bho thaobh mo mhàthar, is cha do chuir e tilleadh ’nam obair mar mhinistear ann an sgìreachd fharsaing—no aig ám eile. Tha mi a’ creidsinn nach robh fios aig neach anns an àite air an dìth seo agus air mo thriùir mhic bha an cunntas chorragan a tha cumanta. B’fhada bho’n thuig mi fhéin is Màiri an comharradh a bh’orm, is shaoraich an dithis againn gu mór anns an sgìre.

Ach chaith Màiri agamsa i fhéin cho mór leis an teaghlach is le obair a’ pharraist is gum b’eudar dhomh, chionns nach robh nighean agam, searbhanta fhaotainn ga cuideachadh. Nuair a thainig Sìneag do’n mhansa cha b’fhad gus an robh i mar aon de’n teaghlach, oir cha b’e Màiri te dheanadh tàir no sealltainn sìos air neach. Is tric a bheireadh e aotromachadh cridhe dhomh a bhi cluinntinn i fhéin is na gillean no i fhéin is Màiri a’ bruidheann is a’ gàireachdaich.

Dh’fhàs na gillean suas ach bha iad far an tighe mun do phòs Sìneag, is, chionn is nach b’aithne dhuinn t’éile a lìonadh àite Sìneig, thuirt sinn rinn fhéin gun deanamaid ás aonais cuideachadh is gum bitheadh mi fhéin is Màiri leinn fhéin mar a bha sinn an uair a phòs sinn, mun dainig teaghlach is draghan an t-saoghail eadarainn.

As aonais nan oighre bha an tigh sàmhach, dòlasach, agus is tric a thadhaladh Màiri air Sìneig a bha fhathast a’ fuireach anns a’ pharraist. Cha rachainn fhéin seachad air a dorus gun tadhal na bu mhòth.

Ach stad mi bhi ga tadhal agus bha an deagh lethsgeul agam, oir leis an aois bha obair a’ pharraist na bu truime is aig an aon ám bha mi a’ saorachadh gu dùtachdach ’nam theagasg. Aig an ám theireadh móran gun robh buaidh mhór aig mo theagasg. B’e aithreachas is maitheanas an còmhnuidh mo cheann teagaisg. Aithreachas.

Ach ge b’e cho gann is a bha Màiri de thìde cha do stad Màiri a bhi tadhal air Sìneig. Is ann mun ám seo a dh’aithnich Sìneag gun robh i trom. B’e Màiri agamsa a bha aoibhneach, trang. Nam b’urrainn dha bhi gun cuireadh Màiri fadachd orm b’e siud an t-ám, oir bha i air a togail cho mór leis an naidheachd is ged b’e a h-ogha fhéin ris an robh sùil.


[TD 214]

Rugadh nigheanag is thainig Màiri dhachaidh gu h-aotrom, aoibhneach, a dh’innseadh gun robh a h-uile nì gu math.

Ach cha do mhair aoibhneas. Ged bha an nigheanag gu làidir, fallain, cha robh Sìneag idir gu math is cha robh i dol a feobhas. Cha do chaoimhn Màiri i fhéin ann a bhi a’ frithealadh is a’ toirt misneachd. Bha e briseadh mo chridhe a bhi a’ faicinn a h-aodann geal, caithriseach.

Thainig latha dorcha nuair a bha a mansa gun teine gun tuar is cha do thill Màiri gu dìnnear no suipeir. Nuair a thuit an oidhche bha mi air teine mór a thogail gus am bitheadh gach nì gu seasgair mu choinneamh Màiri is shuidh mi a’ feitheamh. Ged nach d’rinn a casan am barrachd fuaim na ni duilleagan crìona an fhoghair air an sguabadh le oiteig ghaoithe, chuala mi i is bha mi aig an dorus a’ cur aoidh oirre. Cha robh feum air ceist a chur oir dh’fhoghainn aon sealladh de aodann Màiri gus innseadh gun do shiubhail Sìneag.

Dhùin mi a-mach am fuachd is an dorchadas ach bròn mo Mhàiri cha b’urrainn a dhùnadh a-mach. Chuir mi i ’na suidhe anns t-seidhear ìosal bhlàth agam fhéin is ghabh mi bhuaipe an naoidhean a bha aice paisgte ’na h-achlais, is shuidh mi mu coinneamh, an leanabh air mo ghlùinean mar bu tric a bhitheadh fear de na gillean agam fhéin.

Rinn mi oidhirp air comhurtachd a thoirt dhi le facalan faoin ach cha d’rinn ise ach sùil fhada dhòrainneach a thoirt orm mun do shuidh i gu balbh is a sùilean air an lasair a bha dannsa anns an teine. Nuair a dhrùidh e orm nach robh éifeachd ’nam bhruidheann thuit mi gu bhi ’nam thosd gus an duirt Màiri, “Togaidh sinne an leanabh.”

Ged bu mhath leam cur ’na h-aghaidh cha robh na briathran agam. Rinn an naoidhean ràn gearanach is shìn i i fhéin. Dh’fhuasgail mi na seàllaichean a bha teann uimpe agus leis an dara làimh shìn mi a casagan rùiste chun blàthas na lasair. Cha b’ann air mo làimh-sa a bha sùilean Màiri. Bha iad, mar a bha mo shùilean fhéin air na casagan, casagan air an do chùnnt mi sia corragan air gach cois.

[Sanas]


[TD 241]

“FIONNGHAL A’ PHRIONNSA”
le DOMHNALL IAIN MACDHOMHNAILL (Uibhist a Deas).

Fhad’s a dh’fhàsas flùr air machair
Mairidh cliù na h-ainnir chaoimh.

NACH fior seo. Gidheadh, tha mi den bheachd nach bu mhisde daoine eachdraidh Flòraidh Nic Dhòmhnaill agus a’ phàirt a chluich i an ar-a-mach a’ Phrionnsa Teàrlaich a chur mu’n coinneamh uair eile. Chaidh gu leòr a sgrìobhadh air a’ chuspair seo cheana: chaidh móran a sgrìobhadh cuideachd nach robh a’ tighinn eadhon faisg air an fhìrinn. Bu thoigh leam anns a’ chunntais seo an fhìrinn a thoirt am follais mu thé a tha—a bhàrr air a bhi cliùiteach an eachdraidh––’na ban-Uibhisteach a thaobh breith is àraich.

Rugadh Flòraidh air Airigh-mhuilinn an Uibhist-a-Deas anns a’ bhliadhna 1722. B’e a h-athair Raghnall MacDhòmhnaill, aig an robh baile fearainn Bhaile-mhanaich am Beinn-a-Bhaoghla a bharrachd air Airigh-mhuilinn. B’e athair-san Aonghas Og mac Raghnaill ’ic Ailein, agus b’e an t-Ailean seo an 9amh ceann-cinnidh de Chlann-Raghnaill. Mar sin, b’e iar-ogha den cheann-cinnidh a bha an athair Flòraidh. Bha Raghnall (athair Flòraidh) pòsda dà thuras. B’e a chiad bhean Mór, nighean Mhic Leòid Dhun-bheagain. Chaochail ise sa’ bhliadhna 1710. ’Se Mór a b’ainm don dàrna bean cuideachd, nighean leis an Urramach Aonghas MacDhòmhnaill (am Ministear Làidir), a bha ’na mhinistear an eilean Ghiodhaidh mun tainig e a dh’Uibhist sa’ bhliadhna 1689. Bha am Ministear Làidir pòsda aig nighean le Aonghas MacDhòmhnaill, de theaghlach Dhòmhnallaich na Leargaidh an Earraghàidheal. Tha freumhag an teaghlaich sin a’ dol air ais gu Iain Mór Tàinistear, mac Tighearna nan Eilean, agus chun a’ Bhan-Phrionnsa Mairead Stiùbhart, nighean Raibeart a Dhà. Chì sinn leis a sin gu robh fuil rìoghail a’ ruith an cuislean Flòraidh. ’Se triùir a theaghlach a bh’aig Raghnall Airigh-mhuilinn, agus ’se Flòraidh a b’òige. Chaochail e fhéin sa’ bhliadhna 1723 nuair nach robh Flòraidh ach mu bhliadhna dh’aois. Phòs a màthair a-rithist ann an 1728 Uisdean MacDhòmhnaill á Cinnse-burg, agus chaidh e air thaigheadas còmhla rithe an Airigh-mhuilinn.


[TD 242]

Chan eil móran cunntais againn ann an eachdraidh air beatha Flòraidh gus na nochd i, sgeadaichte ann an cliù, aig aois ceithir bliadhna fichead, a’ cur an céill a dìlseachd ’s a misneach anns a’ ghnìomh a thug, mar a thuirt Iain MacCodrom, “seanchas buan.”

Air réir an sgrìobhaidh aig Caiptean Felix O Neill, cha robh i riamh a-mach á Uibhist gus “mu bhliadhna ro thighinn a’ Phrionnsa nuair a bha i mu dheich no aon mios deug air chuairt an Earraghaidheal còmhla ri cuideachd a màthar” (d. 160).

Ann an 1745 dh’fhàg Uisdean MacDhòmhnaill agus màthair Flòraidh Airigh-mhuilinn ’s chaidh iad gu ruige Armadal san Eilean Sgitheanach, agus chaidh Flòraidh còmhla riutha. Thill Flòraidh air ais a dh’Airigh-mhuilinn an ath shamhradh, 1746, “a shealltainn air a’ bhràthair a bh’air a dhol air thaigheadas ann mu’n ám sin” (<eng>Lyon in Mourning<gai>, Leabhar I, d. 296).

A cheud uair a choinnich Flòraidh am Prionnsa, ’sann air Alasairigh far am biodh an crodh a-mach as t-samhradh. Tha Alasairigh air gualainn Shéabhal, agus bha Flòraidh air an àirigh le crodh a bràthar. Bha am Prionnsa aig an ám seo ann an Coradail an Uibhist an deidh tighinn a-nall á Loch nan Uamh gu ruige Roisinis air an 27amh do dh’April. Thainig e fhéin agus an Caiptean O Neill agus Niall Mac Eachainn mu mheadhon oidhche chun na h-àirigh aig Alasairigh agus dh’fhuirich Niall Mac Eachainn còmhla ris a’ Phrionnsa fhads a bha O Neill a’ cur na ceist air Flòraidh an gabhadh i os làimh am Prionnsa fhaighinn sàbhailte a-mach á Uibhist. Dh’ aontaich Flòraidh ris a’ phlan, ged tha e coltach gur ann an deidh tudanadh gu leòr, agus chaidh am Prionnsa agus Niall Mac Eachainn a thoirt an sin a-staigh don àirigh: an deidh dhaibh deoch bhainne òl á bobhla fiodha, thill iad air ais a Choradal.

Aig an ám, bha an Caiptean Uisdean, oide Floraidh, an ceann Arm an Riaghaltais am Beinn-a-Bhaoghla, agus air réir Nill Mhic Eachainn (<eng>Origins of the Forty-five<gai>, d. 249-250), ’se an Caiptean Uisdean a dheilbh am plan gus am Prionnsa fhaighinn á Uibhist don Eilean Sgitheanach. ’Se am plan a bh’ann gun cuireadh e fhéin a dhalta Flòraidh a-null gu a màthair a dh’Armadal ’s gu rachadh am Prionnsa còmhla rithe, air a chur as aithne an riochd ban-fhighiche, agus Niall Mac Eachainn a’ toirt an air’ dhaibh le chéile air an turas.

Faodar a ràdh an seo gur e Uibhisteach a bha an Niall Mac Eachainn. Rugadh e ann an Togha-Beag sa’ bhliadhna 1719. Bha e sa’ Cholaisde Albannaich sa’ Fhraing ag ionnsachadh sagart, ach bha e air tilleadh a dh’Uibhist mun do thòisich Cogadh a’ Phrionnsa. Chaidh e null a-rithist leis a’ Phrionnsa don Fhraing sa’ bhàta “L’Heurex.” Chaochail e an 1788. B’e a mhac-sa an Seanalair Dòmhnallach, Diùc Tarentum. Thadhail esan an Togh-beag ann an 1825.


[TD 243]

Chuir Flòraidh a h-aghaidh air Beinn-a-Bhaoghla gun dàil far an robh Mac-’ic-Ailein ’s a’ Bhan-Tighearna am Baile-nan-Cailleach, gus plan a h-oide a chur gu buil. Rinneadh prìosanach dhi aig Càrnan an Iochdair, ach chaidh a leigeil ma sgaoil a’ la-’rnamhàrach le a h-oide, a bha ’na chomanndair air geàrd na faoghlach. Ràinig i Baile-nan-Cailleach ’s dh’innis i fàth a turais. Rinn na boireannaich an sin aodach don Phrionnsa gus a chur ás aithne. Fhuair Flòraidh na cairtean siubhail a bha riatanach bho Chaiptean Uisdean, a h-oide, agus litir gu a màthair ’nan cois. Bha a’ litir air a cur anns na briathran seo: <eng>“My dear Marion,—I have sent your daughter from this country, lest she should be any way frightened with the troops lying here. She has got one Betty Burke, an Irish girl, who, as she tells me, is a good spinster. If her spinning please you, you can keep her till she spin all your lint, or if you have any wool to spin, you may employ her. I have sent Neil Mac Eachainn along with your daughter and Betty Burke to take care of them. I am, your dutiful husband, Hugh MacDonald.”<gai>

’Sann á Roisinis a bh’aig a’ chuideachd ri seòladh a-null don Eilean agus bha am Prionnsa agus Niall MacEachainn is O Neill an sin a’ feitheamh Flòraidh ’s a’ chòmhlan aice fhéin. Ràinig iad sin air an 27amh latha den Og-mhios. Nuair a bha iad aig biadh, thainig fear de bhuachaillean Mhic-’ic-Ailein a dh’innse gu robh an Seanalair Caimbeul air tighinn air tìr le feachd làidir na bu lugha na trì mìle bhuapa. Chaidh am biadh ma sgaoil, agus a-mach a ghabh gach fear is té agus chaidh iad tarsaing Loch Uisgebhagh. Chaidh teachdaire a chur sa’ mhionaid gu Baile-nan-Cailleach feuch dé ùr a bha dol, agus thainig brath gu robh an Seanalair Caimbeul agus fear eile ann an sin agus gu feumadh a’ Bhan-Tighearna—a bha còmhla riutha ann an Roisinis—tilleadh gun dàil dhachaigh. Rinn i seo agus dh’fhalbh gach duine sa’ chuideachd ach a-mhàin na bha dol tarsaing còmhla ris a’ Phrionnsa. Chaidh am Prionnsa éideadh an aodach “Betty Burke,” agus aig ochd uairean feasgar Di-sathurna, an t-ochdamh latha fichead den Og-mhios, thug iad an aghaidh ri muir a’ deanamh cùrs’ air an Eilean Sgitheanach.

Chan eil reusan móran a chur sìos mun dol tarsaing a bh’ aca an oidhche ud. Chualas gu leòr mu dheidhinn cheana. Thainig an oidhche dona co-dhiù agus fhuair iad iomadh crathadh, ach air a’ cheann thall fhuair iad tìr a dheanamh an Tròndairnis. Chaidh Flòraidh is Niall Mac Eachainn gu taigh Alasdair Mhic Dhòmhnaill, “Taigh Mhonkstadt,” a bha faisg air far an tainig iad gu tìr. B’e seo Sir Alasdair MacDhòmhnaill Shléibhte. Bha Alasdair Chinnse-burg san taigh cuideachd agus ’se esan a thug leis am Prionnsa ás a sin gu a thaigh fhéin an Cinnse-burg. B’e seo uile cuid Flòraidh ann an tearmunn a’ Phrionnsa ged a chaidh móran a chur


[TD 244]

sìos nach robh cus fìrinn ann, agus nach robh ag àrdachadh cliù Flòraidh dad. Chaidh Flòraidh is bean Iain MhicDhòmhnaill Chirceabost agus Niall Mac Eachainn a Chinnse-burg leotha fhéin, a’ ruighinn mu’n aon ám ris a’ Phrionnsa ’s ri Fear Chinnse-burg. Dh’fhàg Flòraidh is Niall Chinnse-burg a’ la-’rna-mhàrach tràth sa’ mhadainn, agus dh’fheith iad am Port-rìgh ri tighinn a’ Phrionnsa ’nan deidh, ’Se fear de bhuachaillean Chinnse-burg a chaidh còmhla ris a Phort-rìgh na b’anamoich air a’ latha, agus ’sann anns an taigh-òsda am Port-rìgh a dhealaich am Prionnsa agus Flòraidh, ged a tha cunntaisean ann gur ann aig a’ chladach a dhealaich iad. Tha an Caiptean Dòmhnall Ruadh MacDhòmhnaill, a bha làthair aig an dealachadh a’ ràdh: “Thòisich am Prionnsa nis air soraidh fhàgail aig Flòraidh Nic Dhòmhnaill ’s aig Niall Mac Eachainn . . . ’s a’ tionndadh ri Flòraidh thuirt e. ‘Tha mi creidsinn gum bheil mi ’nur fiachaibh ann an crùn de dh’airgead.’ Dh’inns ise dha nach robh ann ach leth-chrun, agus phàigh esan air ais e le taing. Chuir e an sin a làmh ri bhoineid dhi ’s thuirt e, ‘Air sgàth na thachair, tha mi ’n dòchas, a mhaighdean, gun tachair sinn fhathast an St. James.’” (<eng>Lyon in Mourning<gai>, Leabhar II, d. 25).

Bha Flòraidh mu sheachdain an taigh a màthar an Armadal mun deach a glacadh air an 12amh latha den Iuchair. Chaidh a toirt air bòrd a’ bhàta, “Furnace,” a sheòl gu ruig Applecross, far na dh’ aidich Flòraidh gach dad mu dheidhinn na rinn i ann an adhbhar a’ Phrionnsa.

Air an t-7amh latha den Lùnasdal chaidh a toirt anns a’ bhàta, “Eltham,” gu ruige Dun-Stathainis, faisg air an Oban, far an robh i beagan làithean mun deach a toirt gu baile Lìte, ’s a cur air bòrd am “Bridgewater,” far an deach a cumail chun an t-7amh latha den t-Samhain nuair a sheòl an “Eltham” leatha gu baile Lunnainn. An deidh greiseag ’na prìosanach an Tùr Lunnainn, thugadh i do thaigh Maighstir Dick, far an robh i fo a chùram-san, maille ri prìosanaich eile, gus an d’fhuair i a saorsa san Iuchair 1747. Thill i gun dàil a Dhun-éideann far na chuir i seachad an geamhradh ’s an t-earrach mun do rinn i air an Eilean Sgitheanach an ath shamhradh. Dh’ionnsaich i roinn de sgoil an Dun-éideann an turas seo, oir tha cunntais gu robh i san sgoil aig Maighstir Daibhidh Beatty, maighstir-sgoile sa’ bhaile.

Sin eachdraidh Flòraidh am Bliadhna a’ Phrionnsa. Phòs i Ailean MacDhòmhnaill Chinnse-burg air an t-siathamh latha den t-Samhain 1750. Chuir i fhéin is Ailean seachad roinn de bhliadhnaichean an North Carolina mun do thill iad air ais don Eilean Sgitheanach, far na chaochail Flòraidh air a’ cheathramh latha den Mhàirt 1790. Tha i fhéin ’s a céile tiodhlaigte an Cladh Chille-Mhoire san Eilean Sgitheanach.


[TD 249]

COMHRADH
le Iain Mac a’ Ghobhainn

“Teann a-null ’s thoir dhomh do làmh,” ars esan ris a’ mhaighdean. “Dé theireas iad riut?”

“Eilidh. Dé’n t-òran anns a bheil thu fhéin?”

“An Kaiora. Bidh mi fàgail Ghlaschu glé thric. Dé na h-àiteachan a bhios tusa fàgail?”

“Chan eil fhios am. Ach bidh mi dol air slighe dhorch co-dhiù.”

“Uh, huh . . . Aon rud, an ann a’ fuireach ann am bothan beag a tha thu?”

“An ìre mhath beag. Agus càit an d’fhuair thu fhéin d’ àrach òg?”

“’Se buachaille a bha ’nam athair. Bhiodh e falbh le nighean le falt bàn, buidhe bhàn. Ach dh’fhàg i, gu h-àraidh nuair a chaidh e sheòladh. Bha e anns na h-Innseachan ach cha do chaill e cuimhn’ air a leannan, ’s bhiodh i tighinn a-steach air gu h-àraidh aig àm na gealaich ’s nuair a bhiodh e am barr nan crann. ’S i b’fheàrr leis na a sheanmhair a bha a’ fuireachd ann an bothan beag ann an <eng>‘Ibrox two stairs up’<gai> mar a their iad anns a’ Bheurla.”

“Tha mi toilichte sin a chluinntinn. Tha sgialachd sin glé choltach ri mo sgial fhìn. Uaireannan sheasainn aig <eng>Sauchiehall St.<gai>, ach anns a’ mhionaid bhithinn ann an Uibhist no ann am Barraidh, no eadhon ann an Leódhas, ’s bha m’fhalt uaireannan bàn ach uaireannan eile dubh. Feasgar agus ceò ann fhuair mi mi fhìn ann an Leódhas, còmhla ri fear beag croiteach a thainig dhachaidh ás a Néibhidh far an robh e smaoineachadh orm airson grunn bhliadhnachan ged nach fhaca mi e riamh roimhe. Bha e ann am breacan dearg is buidhe ’s bha bràthair aige ann an Astràilia, ’s fear eile ann an <eng>Coupar Angus<gai>.”

“Glé mhath. Glé mhath. Ach innis dhomh, an cuala tu riamh an sgialachd seo mu dheidhinn dà bhodach anns na Hearadh ’s iad a’ dol do’n eaglais nuair a thachair iad air maighdeann mhara a thàinig a-mach ás a’ chuan. Uill, ’s mi cur mo phìob ’na mo bhial ’s mi smaoineachadh gu bheil cuideigin ag éisdeachd rium, air an oidhche chiùin chopach chreileagach seo, bha dithis bhodach a’ coiseachd gu ciùin sìos an t-sràid, gach fear le <eng>umbrella<gai> oir bha am bùrn biorach bachlach mun cuairt orra, bha iad a’ coiseachd gu socair sèimh nuair a thachair iad air maighdeann mhara.”

“Dé their iad riut?” ars iadsan rithe.

“Eilidh,” ars ise.


[TD 250]

“Ged is glas a tha ma chiabhagan,” ars aon de na bodaich, “ged a thogadh mi ann am bothan beag, an urrainn dhut innse dhomh càit a bheil Ruaraidh Mór an diugh oir ’s fhada bho nach fhaca mi e, bho dh’fhàg e air bàta mór na smùid le <eng>‘typewriter’<gai> aige ’na làimh chlì.”

Chan urrainn dhomh sin innse dhut,” ars a’ mhaighdeann mhara air cha robh i uabhasach <eng>smert<gai>, “ach a dh’aindeoin sin, ’se an rionnach, an giomach ’s an ròn trì seòid a’ chuain.”

“Glé mhath,” ars am bodach eile, “agus a bheil an Coimisean mar a bha a riamh, ’se sin ciùin copach criomagach. Agus cuideachd an cuala tu an seanfhacal seo, “Tha dà ghuth air Bush Rédio nas fheàrr na aon?”

“Glé mhath,” ars a’ mhaighdeann mhara ’s i a’ togail a sgiorta ’s chunnaic iad gu robh sgrìobhte air a sliasaid na facail, “A Pheigi a Ghràidh.” “Ach feumaidh mi bhith togail orm,” ars ise ann an guth ciùin cothormach cluasagach. “A’ togail ort?” ars aon de na bodaich oir bha e car bodhar agus cuideachd bha briosgaid aige ’na làimh no mar a their sinn <eng>Shortbread<gai> air ’se àm na Bliadhna Uir a bh’ann. Air a’ chanastair bha an dealbh, <eng>“When did you last see your father?”<gai>

“Seadh. A’ togail orm. Tha mi dol a sheòladh sìos an Clyde.”

“Glé mhath. Gun teagamh.”

“Seadh, Eilidh,” ars esan. “A bheil thu deiseil de’n sgialachd? Oir tha an latha a’ fàs fada ’s feumaidh mi bhith a’ togail orm.”

“A’ togail ort?”

“Gu dearbha fhéin. Latha math leat. Uile.”

“’S leat-sa. Feumaidh mise a’ staidhre anns a Royal a dhìreadh, mus teid mi air ais do’n Khaiora a tha seòladh sìos an cuan. Rath math leat. Uile.”

“Agus leat-sa. Uile.”

[Sanas]


[TD 264]

DE TH’ANN AN AINM
le DOMHNALL EACHANN MEEK

THA an gaol a th’aig duine d’a dhùthaich is d’a dhachaigh ga fhoillseachadh fhéin ann an caochladh dhòighean—ann an rosg ’s ann am bàrdachd, ann an ceòl agus ann an dealbhan. Ach saoilidh mi gur h-e aon de na dòighean as fhollasaiche buileach an ceangal a tha eadar e is ainmean nan àitean air a bheil e fhéin eòlach. Tha seo fior mun duine nach d’fhàg a sgìre fhéin riamh, ach tha e gu sònraichte fior mun eilthireach ’s mun fhear a tha air ceann a ghnothaich an taobh a-muigh d’a chrìochan fhéin. Nuair a bhios mi ann an Sasuinn, chan eil agam ach ainm àite an Albainn a chluinntinn ’s tha m’inntinn a’ triall thar na crìche. ’S mar is trice, bidh ainmean bhailtean ’s thràighean ’s chnocan ’nam eilean fhéin a’ briseadh air uachdar mo mhac-meanmna, ’s bidh mi gam faicinn gu soilleir mu m’ choinneamh.

’S dòcha gu faighear an ceangal domhainn seo a-measg cinnidhean an t-saoghail gu léir. Ach cha chreid mi gu bheil e ri lorg an cruth cho làidir a-measg sluagh sam bith ’s a tha e a-measg nan Ceilteach. Cha b’ann an diugh no ’n dé a thòisich seo, ach o chionn nan linntean fada. Anns a’ làimh-sgrìobhainn Chuimreach ris an abrar Leabhar Dubh Charmarthen, anns a bheil bàrdachd a tha cho sean ris an dàrna linn deug, tha sreath de rannan ris an abair na Cuimrich fhéin <eng>englynion y beddau<gai>, no “rannan nan uaighean.” ’Se rannan beaga tha seo a chaidh an cur ri chéile mu thulaich a tha a’ comharrachadh uaighean nan gaisgeach ’s nan daoine treuna a dh’fhalbh. Gheibhear an aon rud anns an t-seana Ghàidhlig Eireannach, ’s ann an Leabhar Deadhan Lios-mhóir a chaidh a sgrìobhadh aig toiseach na siathamh linn deug tha rannan ealanta a tha a’ gléidheil cuimhne chùbhraidh air gaisgich na Féinne a tha fo na tulaich, mar gum bitheadh mu choinneamh a’ bhàird. Saoilidh mi gum b’e dòighean mar seo fior thoiseach an t-seòrsa litreachais a thainig gu ìre san deicheamh agus san aonadh linn deug ann an Eirinn, ’s ris an abair na sgoilearan dinnshenchas, no eachdraidh nan àitean ainmeil. Uidh air n-uidh, chaidh sgeulachdan a dhealbh mu na cnuic ’s mu na glinn ’s mu na h-uaighean a bha a’ gléidheil cuimhne ’s ainmean nan laoch,


[TD 265]

gus an robh tòrr mór de litreachas a bha air a stéidheachadh air a’ bhunait seo. Chithear na sgeulachdan seo aig àirde an neirt anns an sgrìobhadh Eireannach a tha dol air ais gun dàrna linn deug ’s ris an abrar Acallamh na Senórach, no Còmhradh nan Sean-fhear. Anns an sgrìobhadh seo, tha Oisean ’s Caoilte, seann laoich na Féinne, a’ cur cuairt air Eirinn leis an Naomh Pàdraig, ’s tha iad ag innse dha eachdraidh nan àitean mu’n timcheall, gach uaigh is àros, dìreach mar a dh’iarras e fhéin. Tha car den aon rud a’ tachairt an diugh fhéin, nuair a dh’fheuchas duine ri mìneachadh a thoirt air ainm àite a tha a bhrìgh air chall air, agus ’se seòrsa de sgeulachd a th’aige air a’ cheann thall.

’S dòcha gun robh an gnothach ag obrachadh an rathad eile cuideachd ’s gun robh cuid de na sgeulachdan ’s de na gaisgich a bh’ annta a’ toirt an ainmean do dh’ionadan air feadh na tìre. Chithear seo gu soilleir anns na laoidhean Oiseanach agus ann am beul-aithris. Tha Beinn Ghulbainn ann an Siorrachd Peairt cho math ri bhi ann an Eirinn, ’s a réir na naidheachd, b’ann sa’ bheinn sin a mharbh Diarmad O Duibhne an torc a chuir gath a’ bhàis ann fhéin ’s e ga thomhas le seòladh Fhinn. Bha Laoidh Fhraoich, a tha ag aithris mar a chaidh Fraoch a mharbhadh le uile-bheisd air eilean, ri lorg ann an àite no dhà air feadh na Gàidhealtachd san naoidheamh linn deug, ann am Peairt ’s aig Loch Odha, ’s ainmean nan àitean ga neartachadh. ’Se facal cumanta gu leòr a th’ ann am fraoch agus ’s dòcha gu robh e furasda an naidheachd a cheangal ri loch no ri eilean aig nach robh buinteanas sam bith ris an laoch fhéin—dòigh eile sam faodadh dualchas na sgeulachd ’s an dàin a bhi ’g obrachadh. Chum na h-àitean sin iomadh sgeulachd beò air bilean an t-sluaigh agus chan eil teagamh nach robh urram mhór aca dhaibh air a shàilleabh sin.

Co-dhiù bha ’s gus nach robh na gaisgich a th’air an ainmeachadh sna sean rannan Cuimreach agus anns an dualchas Eireannach riamh beò—agus ’s toigh leam fhéin a bhi a’ beachdachadh gu robh cuid dhiubh beò co-dhiù—saoilidh mi gu bheil an ceangal a tha eadarainn fhéin ’s ainmean ar dùthcha air an aon dòigh. Tha meas aig duine air àite a chionn ’s gu bheil cuimhne shònraichte aig air—chaidh a thogail ri taobh na beinne seo, no fhuair e a chiad iasg anns an allt ud eile. ’S tha ceòl ann an ainmean nan àitean a tha san sgìreachd san d’fhuair e àrach ged a dh’fhaodas e bhi nach fhac e na h-àitean ach air fàire. Tha seo a’ nochdadh gu soilleir ann am bàrdachd ’s gu h-àraidh ann am bàrdachd Ghàidhlig. ’Se rud air leth pearsanta a th’ann, agus faodaidh e bhi nach eil na h-ainmean a’ ciallachadh dad do dhuine ach don bhàrd fhéin. Theagamh gur h-e seo a chuir Alasdair MacNeacail nach maireann air seacharan nuair a thug e


[TD 266]

binn cho cruaidh air Màiri Mhór nan Oran, ’s i ri cuimhneachadh nan ionadan air an robh i fhéin eòlach anns an Eilean Sgitheanach mun deachaidh i ga cosnadh do bhaile choimheach mu dheas:

“Nuair chuimhnicheam an Cuilthionn
’S a thulchann ris na neòil
Glàmaig is Beinn Bhuirbh,
Eilean Thuilm is Leac-a’-Stòir:
Gu’n ruiginn Rudha-Hùinis,
Gach cnoc is cùil is fròg,
’S an taobh eile sealladh coibhneil
De Mhaighdeanan Mhic-Leòid.”

’S cha robh Màiri Mhór chòir ’na h-ònar anns an t-suidheachadh ud. Saoil nach e an aon rud a gheibhear aig Ruaraidh MacThómais nuair a bhios e a’ beachdachadh air fàire òige fhéin ’s na bh’aig Eilean Leódhais ri thairgsinn dha:

“Solus Airnis air mo làimh dheis
Mùirneag fo bhrat
cuibhrig air Beanntan Bharbhais
anart air Hòl,
gréim agam air an eileatrom
’s i tulgadh air bàrr cuimhne”?

[Sanas]


[TD 273]

AN DIUGH IS AN DE
le Eilidh Watt

SAMHRADH an uiridh, b’eudar dhomh làithean a chur seachad leam fhéin ann an tigh òsda ann an Sasuinn. Air latha, is mi ’nam shuidhe aig biadh a’ mheadhoin latha, thainig fear frithealadh nam bùird is shuidhich e fear is bean aig an aon bhòrd rium, aig taobh na h-uinneig. Daoine dòigheil, ar rèir coltais, agus, nuair a mhol mi an latha riutha, chaidh an còmhradh air adhart gu socair. Ach chionns gun tig ceann air bhi moladh sìde thuirt mi fhéin, “Saoil co leis an carbad ola ùr, eireachdail, tha siud?”

“Am Bentley,” ars esan.

“Leinne,” ars ise.

’Nam inntinn rinn mi an ath thomhas orra. Lean ar còmhradh air ais is air adhart gu suairc gus an robh an tràth a’ teannadh gu chrìch is a thainig an nighean a bha frithealadh do’n bhòrd leis a’ chùrs mu dheireadh. Theagamh gun dug ar còmhradh esan far aire oir, gun fhacal, shìn e a ghàirdean fad fhaid air a’ bhòrd gus an do ghreimich e le meur is òrdaig na làimhe cheàrr air an taobh a b’fhaide bhuaidhe de’n truinnsear, agus, gun aodann troigh bho’n bhòrd ghabh e do bhiadh le spàin. Ged leag mise mo shùilean air mo thruinnsear fhéin cha do chùm sin mi gun mothachadh gun d’fhuair esan putag a chuir ’na shuidhe suas gu dìreach e.

An uair a bha sinn ag òl a’ choifidh thuirt mi ris, “Mur mì-mhodhail a’ cheist e, an ann ris an iasgach a tha sibh?”

“Is ann,” ars esan.

“Ciamar a dh’aithnich thu?” ars ise.

“Có, ach aige fhéin am bitheadh càr ùr daor mar siud?” thuirt mi rithe. Ach cha d’thuirt mi rithe, “Có, ach e fhéin a dh’fheumas a bhiadh a shlugadh an uair a gheibh e cothrom air fèath?”

Ged b’ann bho’n taobh an ear a bha esan is ri iasgach an éisg ghil, cha b’fhad gus an robh còmhradh gasda againn air iasgach, air prìsean, is air bàtaichean. Is iomadh nì a dh’fhiosraich mi bhuaidhe, oir chunnaic mi iad turas no dhà aig àm bidhe. Dh’fhiosraich mi gum bheil éisg ann a dh’fhaodas mi ràdh, tha


[TD 274]

cearrlamhach. Am bitheantas tha beul an éisg leathainn air taoibh dheis a chinn. Tha beul a’ bhradain-bhrathainn ris an taoibh chlì.

Bu leis fhéin am bàta iasgaich a bh’aige is bha e air fear eile cheannach do bhràthair céile. Dòcha gum b’e sin a thug gun do bhruidhinn sinn air fad air bàtaichean. Tha mi tuigsinn gum bheil iad a nis a’ togail bhàtaichean de <eng>“ferro-cement.”<gai> Is ann an <eng>New Zealand<gai> a tha an cleachda seo air éirigh ás ùr. B’àbhaist do na h-Albannaich a bhi reic móran bhàtaichean iasgaich ri muinntir na dùthcha seo, ach is e bàtaichean fiodha a bh’unnta. Bho chionn dha no tri bhliadhnaichean air ais thòisich iadsan air bàtaichean <eng>“ferro-cement”<gai> a thogail. Tha iad dìon, buan, is thathas air cuairt a chur air an t-saoghal ann am fear dhiubh. Tha mi tuigsinn gun do thog Frangach bàta de’n aon seòrsa gnè, còrr is ceud bliadhna air ais. Ri àm an dara cogaidh mhóir bha na h-Eideiltich am beachd bàtaichean de’n aon seòrsa a thogail. Bha uair a bha siorrachd Fìobh ainmeil air son nam bàtaichean fiodha a bhathas a’ togail innte. Tha mi tuigsinn gum bheil i nis dol a thoirt ionnsaigh air bàtaichean <eng>“ferro-cement.”<gai>

Ged bha esan fiosrach gu leòr air gnothaichean an latha an diugh cha robh ach beag suim aige anns an latha an dé. Cha b’ionnan sin is mise aig an robh cuimhne mar a dheanadh m’athair eachdraidh air cùisean ann an linn mo sheanar nuair a ghabhadh an t-uachdaran dha fhéin luchd bho gach aon bhàta a h-uile seachdain. Cha robh esan ach mar a bha a leithid àite eile ged dòcha gun robh cuid na bu ghabhaile na chéile.

Gu h-àraidh mu dheighinn phrìsean, tha móran sgrìobhte anns na <eng>“Statistical Accounts”<gai> ach chan eil iad furasta ri’m faighinn no soirbh ri’n leughadh. Ach tha an t-iomradh a tha dèanta anns an <eng>“County Books Series”<gai> de na siorrachdan a tha ri iasgach a’ cur solus gu leòr air an dòigh a bh’ann bho shean.

Bho chionn dà cheud bliadhna air ais bha luchd stiùraidh na rìoghachd air mothachadh gun robh airgead anns an iasg ged b’fhaoin sin tacsa ris an uiridh nuair a thugadh fiach £40,000,000, air tìr aig puirt Albannach. Ach aig an àm ud bha an Olaind le’m bàtaichean móra, air fàs beairteach, cumhachdach. Airson a’ chuid mhór bha iad ri iasgach sgadain.

Ach ann an Alba bha gnothaichean glé eadar-dhealaichte. Cha robh an fheadhainn a bha ri iasgach sgadain—na Sgiathanaich is an fheadhainn a bha air oir an iar de Alba—a’ deanamh am beòshlaint de’n iasgach. Ach bha an <eng>“subsidy”<gai> ann bho shean. Gheibheadh na ceannaichean is na ciùrairean an uiread seo airson gach baraill sàillte a reiceadh iad—aig aon àm suas ri ceithir tasdain. Ach cha b’e na h-iasgairean a bhuannaich le seo. Is e rinn an t-airgead ach an fheadhainn aig an robh airgead a cheana,


[TD 275]

ceannaichean Ghlaschu, is Ghrianaig, is Chluaidh fa leth. Thog iadsan bàtaichean móra a bhitheadh aig muir rè ùine. Bussaichean theirte riutha. Cha b’e bàtaichean fosgailte a bh’unnta, ach bàtaichean le deicean, a chuireadh sìos dòcha suas ri ceithir bàtaichean beaga le ceathrar fhir mar sgioba. Anns na bliadhnaichean nuair bha an sgadan pailt dòcha gum faigheadh bàta a dhà làn anns an aon oidhche. Cheannaicheadh na bussaichean luchd bho na h-Eileanaich cuideachd is bha sin gu feum dhaibh le chéile. Ach b’e rinn an t-airgead ach an fheadhainn aig an robh na bussaichean agus aig uair de’n robh iad, sheòladh aon dà cheud de na bussaichean seo bho Chluaidh.

Aig na h-Eileanaich, is aig muinntir na taoibh tuath, cha robh ach bàtaichean beaga, dòcha cho beag ri dusan troigh ann am faid an droma. Bha na lìn ar rèir sin. Cha robh an t-airgead aca a cheannaicheadh na b’fheàrr is cha b’e an ceàird e. Chosgadh an seòrsa bàta a bh’aca aon ochd no deich notan. Bha e ri uidheamachadh a bharrachd air sin.

Ach b’e prìs an t-salainn a bu chruaidhe orra. Is e mo bheachd e gun robhas a’ ceannachd móran salainn bho dhùthchannan céin an àite bhi ga bhuinnig ann am Breatann fhéin ged bha na <eng>“salt-pans”<gai> lìonmhor gu leòr fhathast. <eng>(Prestonpans, Kennetpans, etc.)<gai> Ach riamh, feadh an t-saoghail, bu mhath le luchd riaghlaidh a bhi cur càin air salann chionns gum bheil feum aig a h-uile duine air. Mar sin chosgadh an salann a shailleadh baraill sgadain ceithir tasdain an uair nach cosgadh an sgadan fhéin ach ochd sgillinn deug.

An ear is an iar de na h-Eileanan Fada thadhladh iadsan a bha ris na lìn mhóra. Gheibhte ceithir sgillinn air langa—agus bha aon sgillin de seo dol do’n uachdaran. Gheibhte dà sgillinn is bonn-a-sia air trosg—bonn-a-sia do’n uachdaran. Bha prìsean ag éirigh is a’ tuiteam ar réir cogadh no sìth a bhi ann. Is bochd nach robh na h-Eideiltich air bùthnan “iasg is buntàta sliste” a thogail an uair-ud oir bhathas a’ faotainn móran éisg nach robhas a’ cur a leasachadh an talaimh. Cha robh féill air sgait ged is mór trom an t-iasg e. Cha robh féill air easgainn ged is math le móran an diugh an t-iasg seo.

Saoilidh mi gur e dh’fhàg an trosg a bhi cho saor nach robh am féill air ola a ghrùthain a tha air an diugh. Ach b’ann airson an teaghlaich aca fhéin a bhathas a’ deanamh iasgach. Mar sin bha na mnathan a’ deanamh ola airson na làmpaichean is a’ còcaireachd a’ ghrùthain ann an “ceann cropaig.” Dòcha gur h-ann chionns gum b’ann ris na lìn mhóra bha na h-Eileanan Fada a thug gun robh am biadh seo cumanta measg na muinntir seo ged is gann aithne na Sgiathanaich air, a bha ris a sgadan.


[TD 276]

Ach bha aon mhathas air iasgach na langan is nan truisg. Cha robh iarraidh acasan air salann mar a bha aig sgadan. Bhathas a’ sgoltadh an éisg seo is ga chruadhachadh is ga thiormachadh anns a’ ghréin, glé thric air ceann grianach an tighe. Bha an easgann air a tiormachadh ann an ceò is deathach an tighe. Is mur cuireadh teaghlach an iasgair fhéin feum air an iasg nach b’e an sean chleachda còir a bhi toirt seachad iasg ùr!

Bha iasgairean nan Eileanan Tarsaing a rithist a’ cleachdadh bhi ri iasgach sgadain, theagamh chionns gun robh iad làimh ri Cluaidh is ri Baile Ceann Loch Chille Chiarain. Rachadh iadsan gu muir airson pàidheadh latha, fada mun do dh’éirich an cleachda aig muinntir eile.

Ach cha robh an <eng>“Labour Exchange”<gai> ann an uair-ud. Ciamar a gheibheadh fear fastadh? Dh’fhàgadh e a dhùthaich is rachadh e is shuidheadh e a’ snaigheadh sliseag fhiodha aig a’ phort a bu trainge gus am faighnichte dhe an robh obair a dhìth air. Nach fad air falbh an latha sin bho’n <eng>“ferro-cement.”<gai>

[Sanas]


[TD 277]

SAMHLAICHEAN AN DUINE
le Coinneach Ros

’NA ’m bhalach glé òg, nuair a shuidhinn le mo phàrantan aig Seirbheis Comanachaidh, ’s minig a chuir na faclan, “samhlaichean a’ chuirp a chaidh a bhristeadh agus na fala a chaidh a dhòrtadh,” co-cheangailte ’nam ìnntinn ri cupain deiltreach, anart geal, is éididhean dubha an luchd labhairt, gu bruadar mi; dhòmhsa ghabh am facal “samhla” gu h-àraidh, uime tuar diamhair, fiamh nach robh, ’nam shùilean, aig faclan eile. A rithisd anns an t-searmon, thug am ministear a rèir m’athair, “a-mach samhlaichean” air puingean a chinn-teagaisg, a thaobh leudachaidh is mìneachaidh. Bha ùine ri dhol seachad mus tuiginn gu bheil brìgh agus ciall domhainn agus aosda, aig samhlaichean is samhlachadh, anns a’ bheatha seo agus an eachdraidh an duine. Bha eadhon briathran mar a bha “Uan Dhé, a’ toirt air falbh peacaidhean an t-saoghail” (nach robh idir soilleir dhòmhsa aig an àm) a’ toirt a-stigh móran mu innleachd-samhlachaidh an duine, a thaobh oibribh Nàduir, beò agus “marbh.”

Tha na nithean sin ris an can sinn “oibribh Nàduir,” mun cuairt oirnn san t-saoghal, craobhan is flùran is creutairean de gach seòrsa, aibhnichean is sgùraigean, muir is monadh, plànaidean is reultan nan nèamhan, le an cumadh ’s an nàdur ’s am beatha fhéin; tha iad ann an neo-ar-thaing an duine agus cha d’rinneadh iad leis. Bha iad, mar sin, o thùs ’nam pàirt de mhac-meanmainn an duine, gu bhith a’ cur dhiubh, ’na smuaintean mun bheatha so, samhlaichean air cur is buain, creideamh is gnàthsan, breith is bàs. Cuideachd bha iomadh rud gu tur thar thuigse dhaoine, a thàinig gu bhith air an riochdachadh le samhlaichean; mar sin tha gach creud is creideamh a’ cleachdadh shamhlaichean, tric air an tarraing o bheatha Nàduir; sa’ chreideamh Chrìosdaidh, is e eiseamplair is iomraitiche, na h-ainmhidhean a tha a’ samhlachadh nan ceithir Shoisgealaich. Tha cainnt fhéin, faclan is litrichean, samhlachail air fuaimean is gnìomhan is nithean san t-saoghal, agus tha cànain chreideamhan samhlachail air dhòighean eile, mar tha fios againn. (1)

Ach ann am beatha an duine, tha iomadh nì air nach eil làn-fhiosrachadh aige, a tha mar sin a’ tighinn gu bhith ’nam pàirt de a fho-inntinn; thachair iad, ach is ann gun fhios duinn a ghabhas an ìnntinn seilbh orra, gu bhith gan cur an uachdar ás deigh sin, ’s dòcha an riochd aisling; no dh’fhaoidte gun tig iad an uachdar le cnuasachadh no le geur-smuaintean—“cuimhnichidh” sinn orra.

An coitcheannas, is ann an aislingean a thig stuth na fo-inntinn an uachdar, nuair a bhios bàrr na h-ìnntinne aig fois, a’ toirt


[TD 278]

cothrom do nithean a bhith ag éirigh, chan ann an cruth smaointinn reusanta, ach an ìomhaighean samhlachail; gu dearbha b’ann le bhith a’ lorg ’s a’ rannsachadh aislingean a fhuair daoine mar a bha Freud is Jung eòlas an toiseach air gnè fo-inntinn an duine, agus air a’ phàirt a tha falaichte de fhiosrachadh làitheil na h-inntinne. Thainig an inntinn sin, fiosrachadh soilleir is comasan-smuaint an duine, gu ìre troimh iomadh millean bliadhna, gu àm air choireigin mu 4,000 R.C., nuair a thòisicheadh rud ris an can sinn sgrìobhadh; ach tha an gluasad mall seo gu ìre, fada o bhith coimhlionta, oir tha roinnean mór de’n ìnntinn fhathasd paisgte an dorchadas.

Is ann mar thoradh air obair-cladhaich nan àrsairean a fhuaireadh móran eòlais air seann eachdraidh an duine; agus is ann bho ìomhaighean samhlachail a dh’fhàg na lìnntean a fhuaireadh seo, agus bho mhith-sgeulan àrsaidh air feadh an t-saoghail. A’ tighinn air sin, chan e mhàin comharraidhean nan nithean a thachair an eachdraidh a tha luachmhor, ach cuideachd ìomhaighean is teampallan is gràbhalaidhean is oibribh-shnaighte, a tha cur solus air creideamh is mith-chreudan is deas-ghnàthan an t-seann t-saoghail; anns an obair sin, tha saothair nan cànainichean ’s an luchd-eachdraidh-chreideamhan sònraichte, le sgrùdadh nan àrsairean-cultuir, a’ sealltainn gu bheil an aon seòrsa innleachd-deilbh aig treubhan an diugh, beò air iomallan an t-saoghail chàlaichte.

Thug obair nan daoine sin am fradharc gu bheil iad ceàrr a their gum buin samhlaichean mar sud buileach do’n t-saoghal a bh’ann no do threubhan “fad-air-ais” san t-saoghal seo gun ghnothach ri saoghal ciogailteach an fhicheadamh lìnn. Faodaidh gun cuir sinn deas-ghnàthan-torachaidh an duine <eng>Neolithic<gai> air chùl mar dhìomhanas agus gun can sinn gu bheil duine a chì “sealladh” no a chluinneas “guthan,” ás a rian, no tìnn, le mearain-cinn; an sin, suidhidh sinn is leughaidh sinn bial-aithris is mith-sgeulan nan Greugach ’s nan Innseanach le tlachd, dall do’n dàimh a tha eadar iad agus creudan buadhmhor an latha ’n diugh, mar ann an “curaidhean,” agus anns a’ “bhoc-rèite,” agus ri iomadh deas-ghnàth urramach, nàiseanta agus saoghalta. Tha an dàimh sin ann air a shon sin, agus cha do chaill na samhlaichean a tha san riochdachadh an cumhachd, agus an éifeachd, am beatha an duine.

Fhathasd a dh’aindeoin na beatha shaidheantaich sa bheil sinn beò, tha fo-ìnntinn an duine a’ gleidheadh ’s a’ deanamh shamhlaichean, a bha air an riochdachadh uair an deas-ghnàthan àrsaidh, samhlaichean aig am bheil buaidh oirnn nach eil sinn a’ gabhail a-stigh; dh’fhàgadh móran dhiubh bho lìnntinn ann am fàs is tighinn-gu-ìre na h-inntinne, troimh mhórain tìm. Nar n-inntinnean làitheil, tha sinn a’ cur cùl riutha, gan ceil, gan


[TD 279]

“cur-fodha,” ach éiridh iad an riochdan samhlachail, mar ann an aislingean; mar sin tha iad gan taisbeanadh fhéin uairean am modhan diamhair, uamhalta. Ann an aislingean cuideachd, nochdaidh eagalan, fiamhan, fuathan, nàimhdeasan is aomaidhean eile, air an samhlachadh tric san aisling le duine, no boireannach, no ainmhidh, no—ma tha dragh no iomagain oirnn—le duilighideas no deuchainn a tha againn ri fhulang; mar sin cuideachd, saoraidh aisling sinn o eagal, no bho dhragh air choireigin, le bhith nochdadh fuasglaidh, no dreach eile, air a’ chùis.

Gu coitcheann, is e ar beachd mu ar n-aislingean, nach eil rian no òrdugh no ciall annta, agus nach eil co-cheangal sam bith aca ri chéile; tha sinn gan cur a thaobh ’s gan dìochuimhneachadh. Ach ag oibreachadh thar ùine, tha fios aig daoine a nise, gun dean am fear-mìneachaidh a-mach sreath de shamhlaichean, anns am bheil òrdugh is cumadh, is brìgh, a’ ruith troimh nan aislingean; ma chì ’s ma thuigeas euslainteach sin a thaobh aislingean fhéin tha cothrom math aige air slàinte a ruigheachd, agus sealladh ùr fhaotainn air cùisean na beatha seo. Rinn na fir-inntinne mhór Freud agus Jung, agus Adler ùr-rannsachadh domhainn air an inntinn, a’ toirt am forbhais fàiridhean farsainn air iomadh rud—samhlaichean san inntinn mu chogadh ’s mu churaidhean, ’s mu chreideamh, ’s mu thachartasan eile san t-saoghal.

Mar eiseamplair air sin, fhuaireadh a-mach gu bheil aig àm cogaidh, ùidh dhaoine air a meudachadh an sgrìobhaidean gaisgeil, mar tha oibribh Homer, Shakespeare, no Tholstoi; tha daoine a’ faotainn tuigse ás ùr air sgeulan a tha a’ doimhneachadh na brìgh uinibhearsal, no mar a chuireadh Jung e, <eng>“archetypal,”<gai> a tha co-cheangailte ri strì an aghaidh nàmhaid. Ged a tha seann chogaidhean, an aobhar ’s an gnè, eucolach ri cogaidhean ar latha-ne, tha an samhla a tha san inntinn, air cothachadh is buaidh, air gaisge ’s air ìobairt, air an lasadh suas an làmhan sgrìobhaichean chumhachdaich; tha na samhlaichean sin a’ beantainn ri féin-dhìon is féin-ghleidheadh is féin-agairt—ris a’ ghleidhidh-beatha a tha ’na phàirt mór de Nàduir fhéin. (2) Tha fios againn uile air an tarraing a tha—no a bha—ann an euchdan nan gaisgeach, anns gach linn is anns gach cinneach, an sgeulan ’s am bàrdachd; tha earrann mhór de sin—am bàrdachd ’s an rosg—ann an Gàidhlig fhéin.

Tha mith-sgeulan a’ churaidh cho aosda ’s cho aithnichte ri mith-sgeul sam bith a bh’ann no a th’ann ri fhaotainn san t-saoghal Chlaisiceach, sna Meadhon-Lìnntean, san Ear-chéin agus a-measg threubhan sheann-ghnàthach nar latha fhìn; chan e sin a-mhàin, ach gheibhear an samhla seo nar n-aislingean. Tha mar sin, chan e mhàin brìgh san t-samhla seo a thaobh tarraing euchdail, ach cuideachd cudthrom <eng>psychological<gai> a’ riochdachadh pàtarain a


[TD 280]

tha dol air feadh mhóran chinneach, Africànach, Innseanach, Aimeiriganach, Ghreugach, sheann Mhericanach, Cheilteach, Theutonach—slòigh gun àireamh. Tha gun teagamh, eadar-dhealaichidhean móra air feadh an t-saoghail anns na sgeulan, a thaobh mion-phuingean, ach ’nan cruth ’s ’nan dealbh tha iad glé cholach ri chéile. A rithisd ’s a rithisd tha an sgeul a’ toirt iomraidh air breith mhìorbhuileach a’ churaidh, air tràth-dhearbhadh, air neart thar-daonnda, fàs gu cumhachd is mórachd, air strì bhuadhmhor an aghaidh uilc, an cunnart gum bi e ciontach de phròis (<eng>“hybris”<gai> nan Greugach), agus a thuiteam troimh bhrath, gu bàs gaisgeil, a tha ìobairteach. San sgeuma-sgeòil ud tha brìgh is ciall pearsanta, do neach a tha a’ strì ri a phearsa fhéin fhaotainn a-mach, ’s a thoirt gu buil san t-saoghal, mar do chinneach, no do threibh, a tha airson a bhith féin-fhiosrachail, buadhach san t-saoghal, mar-aon san t-seagh seo, tha sinn eòlach air a’ chliù a th’aig a’ ghaisgeach, an sgialachd, an dràma, san t-sinema, agus anns gach geam-cluiche air a smaoinich thu; có is glòrmhoire an sùilean mhìltean na Cassius Clay is George Best?; mar a bha Primo Carnero is Allan Morton san lìnn a bh’ann. Agus nar latha-ne tha curaidhean de sheòrsa ùr ann, nach buin a-mhàin do chinneach no do phobull ach don t-saoghal gu léir—fir-tadhail na gealaich, no a faod sinn “curaidhean-asdair” a chantainn.

Ann an àrsaidheachd an duine, bha gaisgeachd co-cheangailte ri sìnnsearachd is ri sgeulan-cruthachaidh an t-saoghail—an curaidh a’ gabhail air fhéin riochd dé, no Tì-a-b’Airde; thainig na Bithean sin gu bhith air an riochdachadh le daoine gaisgeil air an talamh. Anns na mith-sgeulan-cruthachaidh móra, a tha tighinn thugainn bho 2,000-3,000 R.C. ann an Asia, Mesopotamia, an Eipheit, agus am Palestine, tha buaidh nan cumhachdan matha air a riochdachadh mar chogadh eadar dhé churaidhean math is dona, mar a bha Tammuz is Morduk is Gilgamesh (3); bha na diathan a fhuair bàs agus a dh’éirich a rithisd, agus mar sin ri ìobairt agus ri gnathasan-toraidh—cur is buain. Chaidh na creudan sin fad is farsainn a-measg shlòigh àiteachaidh-talmhainn, oir bha ’nan sùilean, éifeachd dhomhainn is chumhachdach aig céill na sgeòile, air toradh an fhearainn. Mar sin ge bith co è bu dhia a fhuair bàs agus a dh’éirich, ma b’e Tammuz, no Adonis, no Baal, no Osiris no Dionysus, thachair an aon rud gus ùrachadh-Nàduir a thoirt mun cuairt; bha an t-ùrachadh air a shamhlachadh le bàs agus tighinn-gu-beatha curaidh-diadhaidh, agus a riochd-corporra air an talamh a bha gu tric ’na rìgh. Bha mar sin ìobairt ga dheanamh de’n rìgh an iomadh treubh agus bha creud nan dé-a-bhàsaich-’s-a-rinn-aiseirigh coitcheann an iomadh bad––samhlaichean crìonaidh is ùrachaidh.


[TD 281]

Nar n-ùr-òige bha faireachadh air ar siubhal gu robh sinn iomlan coimhlionta annainn fhìn agus mar aon ris an t-saoghal mun cuairt oirnn; dh’fhalbh sin glé luath mar a dh’fhàs sinn suas gu duinealas is dhùin “sgàilean a’ phrìosain.” San tùs bha an inntinn fhathasd mar-aon ris an fho-ìnntinn, agus mar sin, a rèir Jung, tha an duine inbheach a’ cur feum air samhlaichean air an aonachd a chaill e, samhlaichean dol-thairis <eng>(“transcendence”)<gai>; bidh e a’ sireadh nithean a chuidicheas e gu bhith a’ buidhinn fìor-aonachd ’na phearsa, a’ faotainn mar sin seilbh air a lànachd fhéin. Tha na samhlaichean sin ’nam meadhon air a bhith a’ toirt nithean a tha san fho-inntinn, air an tiodhlacadh an doimhneachd a phearsa, an uachdar, dhan inntinn shoilleir, agus tha na samhlaichean a’ riochdachadh annta fhéin nan nithean a thig an uachdar. Tha iad ioma-ghnèitheach, ann an eachdraidh, an creideamhan (“Slàinte”) an aislingean, agus ann am beatha làitheil an duine. San t-seagh seo tha samhla an eòin iomraideach agus fhuaireadh lorg air eadhon an roi-eachdraidh; bhiodh treubhan a’ cleachdadh éididhean an coslas eòin, agus tha sagairt, no “shamain,” threubhan an Siberia ris a’ chleachdadh fhathasd––samhla, mar a thuigeas sinn, air saoradh is éirigh-ás.

Tha samhla eile ann den t-seòrsa seo, a tha glé chumanta; is e sin turas fada aonaranach no taiseal-cuain mar a bha “Turas a’ Chriosdaidh” aig Bunyan, agus an <eng>“Divine Comedy”<gai> aig Dante, mar thuras spioradail. Tha am fear-turais a’ faotainn fiosrachaidh air a bhàs, ach is e tha ’n seo turas-fuasglaidh is aonachd bho gach nì mar sin; tha Nèamh, Tìr-nan-Og, is Ualhalla is Nirvana uile ’nan samhlaichean-saoraidh de’n ghnè sin, tric co-cheangailte ri òige an duine air an talamh. Dh’fhaoidte gum bi falbh-gu-muir car mar sud do dh’òganach, agus éiridh tric aislingean air a’ chuspair; ann an aislingean mhóran dhaoine nar latha-ne fhuaireadh samhlaichean-saoraidh ùra, mar rocaidean-asdair ag éirigh o’n talamh is soithichean-adhair a’ siubhal aig àirde an luathais—rud a tha nàdurrach gu leòr.

Cho fad ’s a theid sinn air ais an eachdraidh, bha ainmhidhean is eadhon creutairean snàgach (mar an nathair) aig an duine mar shamhlaichean, agus bha diathan tric air an dealbhachadh an riochd bheothaichean; tha an leóghann iomraideach mar shamhla-gaisgeachd (“Leóghanta”) agus tha “Leóghan Iùdah” againn fhathasd; anns an ainm-cinneachail Innseanach “Singh,” tha e glé aosda oir tha “Singh” a’ ciallachadh “Leóghann,” no “Leóghanta.” Chuir neuladairean Bhàbilon o shean an Reithe, an Tarbh, a’ Chrùbag, an Leóghann, an Scorpion, ’s an t-Iasg, suas dha na speuran dhuinn, agus gheibhear samhlan-ainmhidhean an eachdraidhean Hindu, Greugach, Tuath-Eòrpach, agus, mar a


[TD 282]

chunnaic sinn, anns a’ Chreideamh Chrìosdaidh fhéin.

Mar a chunnaic sinn cuideachd bha clachan samhlachail, chan e mhàin air an cur suas leotha fhéin, ach ann an cumaidhean àraidh mar bu trice ’nan cearcaill; is iomadh cearcall-chlach a tha ’nan seasamh fhathasd, feadhainn dhiubh nar dùthaich fhìn. Is aithne dhuinn cuideachd an cudthrom a chuireadh air uisge san t-seann t-saoghal, mar shamhla glanaidh is uisgeachaidh-talmhainn—mar a chuir na h-Eabhraich e “uisge-beò.” B’ann air aibhnichean a dh’fhàs bailtean o shean agus mheas daoine uisge mar chumhachd-cruthachaidh beatha; bha beatha is buaidh anns an uisge fhéin, agus chaidh daoine gu srùlaichean is aibhnichean a dh’iarraidh taisbeanaidh bho “uisge-naomh.” Tha iomraidhean san t-Seann Tiomnadh an corra àite air uisge-naomh, agus tha Abhainn Jòrdan, mar a bha aibhnichean eile, ’na samhla cumhachdach air dol-thairis o’n bheatha seo gu àite, no iomad, no stait ùr. San t-seagh seo thainig an abhainn mar a bha Styx nan Greugach an àitean gu bhith a’ samhlachadh Ifrinn, no am Bàs, ged a bha diathan is ban-diathan-uisge gu leòr aig na Greugaich. Bheir sinn fainear cuideachd gu bheil uisge againn mar shamhla san Eaglais, anns a’ Bhaisteadh.

Anns an t-saoghal sa bheil sinn tha iomadh samhla mun cuairt oirnn agus tha saidheans a’ cruthachadh feadhainn ùra. A dh’aindeoin sin tha seann samhlaichean mar a tha nàiseantachd (a dh’aindeoin sliochd), cumhachdach fhathasd mar bhann a chumas daoine teann air pìos talmhainn, samhla làidir air am pearsachan fhéin. Ach is e an cunnart an diugh gu bheil fìor-shamhlaichean nàduir, ’s na beatha seo, a’ bàsachadh ’s a’ dol fodha fo dhòigh-beatha, ’s fo chainnt, ’s fo luachan, a tha sìor-fhàs buadhmhor san t-saoghal; tha samhlaichean saidheans a’ fàs lionmhor, agus na seann samhlaichean a thuig daoine a’ seargadh.

Dh’fhaoidte gur e seo bun na cùise bho ’m bheil iomadh dragh a’ sruthadh; ach feumar foighidinn mus fhaicear feobhas.

NOTAN

1. Ach is e comharraidhean ’s chan e samhlaichean a tha an litrichean mar UN, USA, UNE is mar sin, nach eil ach a’ giorrachadh ainm, no a’ comharrachadh àite, no slighe.

2. Nach e sin gu dearbha uile-nàduir na beatha seo, anns gach cruth dhì, mór no beag, àrd no ìseal?

3. Tha sgeulan-dìle ri ’m faotainn fad is farsainn san t-seann t-saoghal; b’e an sgeul-mór “Gilgamesh,” á Babilon, a b’athair do sgeul Noah san t-Seann Tiomnadh.


[TD 283]

An Sgeilp Leabhraichean

An t-Eilean a Tuath. Deas. Dòmhnall Iain MacLeòid.
(Comunn Leódhais agus Na Hearadh. Glaschu. 1972. 50sg)

Is fhada bho thòisich Comunn Leódhais agus Na Hearadh a’ cruinneachadh nan òran a bhuineadh do ’n dachaidh agus nach robh roimhe seo an clò, agus tha e coltach gu bheil dùn math dhiubh aca fhathast. Thainig an uair sin an Comunn Leabhraichean Gàidhlig, le airgead ’na sporan, agus air sàillibh a’ phòsaidh sin tha leabhar grinn againn, air a dheasachadh le Dòmhnall Iain MacLeòid, air a bheil luchd-leughaidh Gairm cho eòlach. Tha an leabhar brèagh ’na choltas agus furasda a leughadh.

Tha móran de sheann eòlaich an seo, òrain a chuala sinn uair is uair, aig céilidhean, timcheall air an teine, air bus a Rubha, air an réidio: An t-Eilean a tuath, An téid thu leam, mo nighean donn, Tiugainn do Scalpaigh, Oran an t-Seasganaich, Cailin ’n fhuilt bhàin, Eilidh. Is math na facail a bhi cruinn an seo; ged a bha a’ mhór chuid aca gu math daingeann an sàs nar cuimhne is dòcha nach biodh iad cho deiseil dhan a h-uile ginealach. Bha móran dhiubh, cuideachd, ged a bha iad air an duilleig, a bha a’ seirm le guthan-cinn a Hodain, is Alex J. MacDhòmhnaill is feadhainn eile nach eil an làthair idir. Anns an dòigh sin agus an dòighean eile buinidh an leabhar gu mór ris na bliadhnachan 1930-1960, crìoch an t-seann t-saoghail agus fosgladh an t-saoghail ùir ann an Leódhas, Na Hearadh ’s Glaschu, is na trì àiteachan, a dh’aindeoin co their a’ chaochladh, cho faisg air a chéile ri móine ’s cliabh is dronnag.

Tha roinn a’ mhic ’s an athar air a dheanamh air òrain Leódhais is Na Hearadh—an ìre mhath co-dhiù—ged a tha làmh-


[TD 284]

an-uachdair aig na Scalpaich agus aig a’ Phabaileach agus muinntir Tholastaidh ma Thuath. A thaing sin do Dhòmhnall R. Moireasdan, Red, Dòmhnall Dòmhnallach (a chruinnich móran de dh’òrain Tholastaidh) agus Am Britheamh. Tha binneas Mhurchaidh Mhoireasdain ann an Sgiathan na h-Oidhche agus an Nighneag a ghràidh, agus bìdeag de dh’eachdraidh Leódhais ann an Suirighe na h-Oidhche. Agus tha àbhachdas anabarrach ann an cuid de na h-òrain. Ach tha mi smaoineachadh nach biodh e mì-iomchuidh am facal mu dheireadh fhàgail aig Red, mar as minig a dh’fhàgadh. ’Sann á Oran an A.I. a tha seo, is fear a’ Bhùird air ruighinn:

Nuair thainig an tarbh ud ’na shuidh’ ann an carbaid,
Gun adhairc, gun earball, cha robh calg air a’ fàs;
Ma bha ruinge ’na chuinnlean chan eil e ri m’ chuimhne––
’S gu faic mi chuid laogh cha bhi m’ inntinn aig tàmh.

Cha bu mhath a leithid sin a mhalairt airson sriuthtan bho shamhail Ken Dodds.

Tha sinn an dòchas gu lean Comunn Leódhais is na Hearadh ris a’ chlo-bhualadh––dh’fhaodadh iad feum a dheanamh.

R. McT.


Kenneth Jackson, <eng>The Gaelic Notes in the Book of Deer.
(Cambridge University Press. 1972. £3.00)<gai>

Tha an t-Ollamh Jackson air leabhar glé fheumail a chur ri chéile. Is fhada bho nochd e ùidh anns na cuspairean a tha e a’ togail anns an leabhar seo, mar anns na pàipearan <eng>“Common Gaelic” (1951), “Some Remarks on the Gaelic Notitiae in the Book of Deer” (1952),<gai> agus anns a’ chaibideil a bh’aige anns an leabhar a dheasaich F. T. Wainwright: <eng>The Problemn of the Picts<gai> (1955). Tha an leabhar tha fo ar comhair an seo ’na leudachadh air na sgrìobhaidhean sin, agus air leactair a thug e seachad am Baile Ath Cliath (mar chuimhneachan air Osborn Bergin) ann an 1970.

Tha an leabhar a’ deanamh cnuasachd, anns a’ chiad dol a-mach, de’n fhiosrachadh a tha ri fhaotainn mu Abaid Dhéir ann an Siorrachd Obar-Dheadhain, far a bheil baile-beag de’n ainm <eng>Old Deer<gai> fhathast. An Abaid a chithear fhathast ’na làraich, cha do thogadh i sin gu toiseach na trìtheamh-linne-deug. Thathas de’n bheachd gu robh an t-seann Abaid far a bheil eaglais na sgìreachd an diugh, ann an <eng>Old Deer<gai>, ach cha d’fhuaras fhathast co-dhiù


[TD 285]

sgeul le cinnt air an làrach aice. Tha an t-ollamh Jackson an uair sin a’ beachdachadh air cuin a sgrìobhadh na h-earrainnean Gàidhlig anns an t-seann leabhar Laidinn air a bheil Leabhar Dhéir againn, agus mar a sheall e o chionn móran bhliadhnachan chaidh sin a dheanamh, cho fad ’s a chithear, eadar 1131 agus 1153, agus bhiodh e coltach gur h-ann anns an dusan bliadhna roimh 1150 a chaidh an sgrìobhadh. Tha iad mar sin glé phrìseil dhuinne, mar fhianais cho sean air Gàidhlig na tìre seo.

Tha an t-ùghdar an uair sin a’ toirt dhuinn na sgrìobhaidhean, teacsaichean dioplomatach an toiseach, an uair sin teacsaichean deasaichte, agus an sin eadar-theangachadh agus nòtaichean. Tha caibideil aige cuideachd air litreachadh nan sgrìobhaidhean, agus air an cainnt. Agus tha caibideilean luachmhor ann air cuspairean eachdraidh, leithid <eng>“Social status in the Book of Deer”<gai> agus <eng>“Land-holding and land-granting in the Book of Deer.”<gai>

Tha an t-Ollamh Jackson rudeigin trom air an fheadhainn a chaidh roimhe anns an obair seo, agus shaoilinn gu robh a thìde aige F. C. Diack fhàgail aig fois. Tha e glé dhoirbh dha aideachadh rud a shaoileadh daoine eile a bha do-sheachainte: ’se sin gu robh a’ Ghàidhlig mar a bha i air a cleachdadh ann an Albainn (ann an dùthaich far an deach a càradh air muin cànan nan Cruithneach agus cànan nam “Breatannach”) air atharrachadh anns na sia no seachd ciadan bliadhna bho thainig i á Eirinn. Saoilidh mi fhìn gu bheil fianais air a sin ann an Leabhar Dhéir fhéin: leithid an litreachaidh mareb agus Donnachac (135) a’ toirt fianais air fàs a’ ghuthain <eng>epenthetic,<gai> agus cuideachd fianais air atharrachadh srònail de sheòrsa Albannach (143). Agus is cinnteach nach eil e ceart a ràdh nach do mhair am facal <eng>pett/pit<gai> ann an cainnt chumanta? Tha, is dòcha, grunn math de phuingean de’n t-seòrsa sin far an gabhadh beachd eile a thoirt ás an fhianais, ach tha an cruinneachadh seo de fhiosrachadh air leth luachmhor, agus chan eil teagamh nach fheàirrde luchd-eachdraidh cuideachd a leithid a bhi ri an làimh. Bu chòir an leabhar a bhi anns gach leabhar-lann agus anns gach sgoil (sgoil-àrd co-dhiù) air a’ Ghaidhealtachd.

R. MACTHOMAIS.
