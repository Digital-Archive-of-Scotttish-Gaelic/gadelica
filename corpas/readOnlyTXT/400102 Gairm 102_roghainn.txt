[TD 109]

CROGADH
le Uisdean MacAsgaill

Gun cheisd sam bith thòisicheadh an rùsgadh cho luath’s a sgaoileadh an sgoil agus a thigeadh Donnchadh agus mi fhéin dhachaigh leis na boisean boga. Madainn Di-luain bhiodh caoraich Chrosail a-stigh agus fad na seachdaine gu ruig Di-Sathuirne, an uair a thigeadh caoraich Leacainn agus Roineabhail a-stigh, bha sinn nar dithis air ar claoidh a’ slaodadh nan creutairean a dh’ionnsaigh nan rùsgairean. Cha robh ann ach mèilich, sabaid chon agus lomadairean ag éigheach “Beathach!”

Fear-lomaidh, duine sonraichte. Shìneadh e poca-clòimhe air suidheachan (plocan air an togail suas) agus bha e an sin deiseil leis na siosairean. Fad chóig no sia làithean cha robh fannachadh anns na corragan aigesan. ’S iomadh uair a dh’iarramaid aiteal a bhi againn ach bha na ceudan ann agus dh’fheumadh cothrom a ghabhail air an t-sìde mhath.

Bliadhnachan air ais cha robh cion air fireannaich a rachadh an gréim deamhais. A thuilleadh air na cìobairean agus na croiteirean air an robh sinn eòlach chitheamaid madainn an déidh madainn aodannan coimheach. Mar gum biodh, ann an uaigneas, crois-tàra air chuairt sna glinn. Bha fios againn glé mhath dé thug orra gluasad. Có aige bha fios nach nochdadh caora i fhéin san fhaing a thug a casan leatha bliadhna no dhà air ais an déidh blas a’ chragain a ghabhail de’n cheàrna san do rugadh i?

Thachair uair gu robh beathach tana a’ bocail mun cuairt agus comharradh oirre air nach robh eòlas aig fear sam bith. Chaidh a cur an crò beag gus gum faighear fear-seilbhe dhi. Chaidh latha no dhà seachad. Ach co leis i? Cha robh ach a’ cheisd seo. Bha an rùsgadh a’ dol air adhart, aimsir mhath, theth, agus mi fhéin agus Donnchadh a’ slaodadh — crogadh, mar a chanadh iad — latha an déidh latha a’ cumail nan deamhaisean trang. Mar tha fhios agad, tha adhaircean air a’ chaora dhubh-cheannach. Tha e ’na bhuaireadh làidir gréim a dheanamh orra, gu h-àraidh an uair a tha thu air do chur thuige, seachd searbh dhe ’n t-slaodadh fo theas na gréine. Ach, mo thruaighe! ’Sann glé thric a dh’fhàgadh am beathach adharc nad dhòrn leis cho crìon

[TD 110]

agus breòite ’s a bha i agus an sin thòisicheadh an trod. Gun ghuth air an fhuil a’ spùtadh. Air eagal gum biodh seo a’ tachairt ro thrice thigeadh oirnn gréim a dheanamh air amhach a’ chreutair. Mu dheireadh na seachdaine bhiodh altan nan corragan air at leis an spàirn.

Ach co leis i, an creutair coigreach, sùrdail a bha seo? Thainig eadar-mhìneachadh. Chunnacas air madainn Di-ciadaoin aodann coimheach ás ùr, fear ás a’ Bhràighe ris an canadh iad Iain Mór Sheonaidh Bhruis. ’Sann leisan a bha i agus ’se bha toilichte tilleadh dhachaidh leis an rùsg ach mus d’fhalbh e thug iad air deamhais a chur an gréim. Dh’fhàg e dìleab nach eil gu tur air dhìochuimhne agus tha nis leth-cheud bliadhna bho na thachair seo. Thatar ag ràdh fhathast ris a’ cheist “Co?”, “Tha Iain Mór Sheonaidh Bhruis”. Tha fhios gu bheil iadsan a chleachdas seo a’ streap suas. Cuimhneachan air na làithean dh’fhalbh.

Bha còrr math is mìle caora eadar Crosal agus Ròineabhal agus tuigidh tu gu robh Donnchadh agus mi fhéin air ar sàrachadh. Bha mise, co-dhiù. Esan cho cruaidh agus calma leis an iomain. Thigeadh Di-haoine agus sinne coma co-dhiù ged nach fhaiceamaid caora eile fhad’s is beò sinn. Sabh na tearra ’s na clòimhe, gach creutair a’ bocadh an uair a gheibhteadh gréim oirre (agus ’se sin fhéin gnothach nach robh cho soirbh), rùsgairean ag éigheach “Beathach!” Tha làn-chuimhne agam air.

Acras cuideachd. San Iuchar cha robh buntàta ann a b’ fhiach itheadh agus cha robh ann ach tì agus Fray Bentos. Feuch prìs Fray Bentos an diugh.

Thainig Di-Sathuirne agus caoraich na Leacainn agus Ròineabhal.

“Am bheil i ann?” Thug mi sùil air a’ ghraisg le mo dhà shùil agusi ceudan sùilean a’ beachdachadh ormsa. Dé bha an claigeann a’ bheathaich? Tha a’ chaora ’na beathach neo-thùrail ach is fheudar gu bheil beagan eanchainn innte. An robh i ri dranndan? Fhuair mise mo dhìol o chóig uairean sa’ mhadainn le coin is feadaireachd. Ni mi ìocadh dhuit am feasgar an uair a tha thu air do ghlùinean. Seallaidh mi dhuit-sa mì-run agus rag-mhuinealas nach cuir thu air dhìochuimhne.

“Chan eil”, arsa mise. ’S dòcha gu robh i bàite leis na tuiltean. Air neo marbh leis a’ chlupad. Neo air itheadh leis na cnuimheagan. Co-dhiù, cha robh i am follais agus buidheachas nach robh. Thug i tàir dhomh an uiridh. Leis an t-seòltachd agus neart an àrdmhonaidh far an robh i a’ deanamh a dachaidh bha i cho èasgaidh ri gabhar agus cho dìorrasach ri reithe. Rinn i a’ ghnothach fuireach san fhaing gus an robh i leatha fhéin agus, mar sin, nas duilghe glacadh. Rug mi oirre mu

[TD 111]

dheireadh thall agus leis a’ bhocail thug i dhomh droch sgleog sa’ chamus. ’Sann le éigin a ràinlg mi an rùsgair, ise a’ strì a h-uile òirleach. Gu fìrinneach sann an crò làn a chuirinn làmh oirre an athbhliadhna.

“Siod i”, arsa Donnchadh agus a dh’innseadh na fìrinn bha ise an oisinn glas-shùileach, rosgach, na casan gu gramail air ùrlair na fainge.

“Feumaidh sinn a glacadh fhad’s a tha an crò làn”. Ach ma thuirt. Dh’fheuch sinn gach car, ach chùm ise air cùl chàich mar bu dual. Bha e ’na fhiachaibh oirnn na rùsgairean a chumail trang agus thainig e oirnn na h-òisgean agus na h-uain a sguabadh a-mach cho luath ’s a b’ urrainn duinn. Mu dheireadh, dìreach mar thachair a’ bhliadhna roimhe, bha i leatha fhéin agus an seo thòisich an t-sealgaireachd a-null agus a-nall, leum suas gu dol ás thar a’ bhalla cho sgiobalta ris an rabaid. Bha adhaircean làidir oirre-se ach cha robh móran tairbhe an sin.

“Gille-mirein!” arsa Donnchadh. “Faigh poca!” Fhuair sinn sin agus mu dheireadh chaidh a dùnadh.

“Seo dhuit i. Fhuair mise mo leòr dhith an uiridh”. Chaidh an geata fhosgladh. Rinn i leum a-mach agus Donnchadh san dìollaid, na casan aige cho trang ri <eng>pistons<gai> an <eng>Dunara<gai> mar a thubhairt am fear eile. Cha do thuig e gu robh lùs cho mór air fhàgail anns na casan aice-se. ’Sann ás àite fiadhaich, iomallach a thàinig i. Anail ’na uchd, poitean air an cliathaich agus coin a’ comhartaich. Ràinig e an rùsgair. Thug e sùil gheur agus rinn e ceangail daingeann.

’S fhad o dh’fhalbh i ach tha iarmad dhith air a’ mhonadh fhathast.

Tha am fang an siud, ’s an latha tha ann nas goireasaiche na bha e ach, an ìre bhig, shiubhail na rùsgairean.

“Dh’fhalbh mo ghuth cinn,
Cha seinn mi òran,
Cha dìrich mi bruthach,
Cha siubhail mi mòinteach”.

Bho chionn latha no dhà bha mi an tigh mo bhràthar san Droighnich far am faca mi pìos iaruinn air nach robh mi eòlach.

Dh’fheòraich mi dé a’ bheart neònach a bha sud.

“O”, ars esan. “tha cabhair ás ùr againn. Neart nan gleann, siosairean dealanach. Sin agad pìos dheth”.

A chruitheachd bheannaichte! Dé a shaoileadh a’ chaora mhór?

[TD 125]

FOGHLUM AN ALBA
Bho’n t-siathamh linn deug chun an fhicheadamh linn
leis an Urr. Tormod Dòmhnallach

I
Anns a’ bhliadhna sia ceud-deug ’s a naoidh, rinn an riaghaltas laghan, no “Reachdan Hi”, mar a theirear riutha, a chuir mar fhiachaibh air gach ceann-feadhna, mór-fhear, is tighearna fearainn gun cuireadh e a mhac bu shine (no a nighean mur an robh mac aige) do sgoil air a’ Ghalldachd chum is gun ionnsaicheadh iad Beurla a bhruidhinn, a leughadh agus a sgrìobhadh. B’e seo tachartas na dunaidh do’n Ghàidhealtachd, a bha ’na chall do-leasaichte do’n Ghàidhlig, car mar a rinn teachd bànrigh Mairead a phòs ar rìgh Calum a’ Chinn Mhóir.

An déidh an Ath-leasachaidh, chuir Iain Cnocs roimhe gum biodh sgoil air a togail anns a h-uile sgìre ann an Alba, ach cha deach leis mar bu mhiann anns a’ chùis. Bha caochladh aobharan ann a rinn coimhlionadh iarratais do-dhèanta, gu sònraichte air feadh na Gàidhealtachd agus nan Eileanan far am b’éiginn dhaibh dhà agus a trì de sgìreachdan aonadh ri chéile do bhrìgh cho fìor ghann ’s a bha pearsachan eaglais a fhrithealadh dhaibh. Air chùl sin bha an sluagh gu léir cho bochd ’nan crannchuir ’s nach rachadh aca air cuideachadh leis an aobhar.

A bhàrr air na duileadasan ud, rinn monaidhean àrd, cas, creagach, lochan mara lìonmhora tha ruigheachd cridhe gach tìr, e eu-comasach do aon mhinistear gach ceàrn de a sgìreachd fharsaing a ruigheachd a chum adhradh a chuartachadh innte. Dh’aobhraich siod gu robh iomadh àite ann anns an robh sluagh lìonmhor a dh’easbhuidh eaglais agus sgoil troimh iomadh linn.

Mu dheireadh thall, anns a’ bhliadhna seachd ceud-deug agus a h-aon chruinnich buidheann de dhaoine uaisle ann an Dun Eideann fo stiùireadh Sheumais Kirkwood a bha uaireigin ’na mhinistear Easbuigeach. Shuidhich iadsan iad féin ’nan comunn fo’n ainm “Comunn

[TD 126]

Craobh-sgaoilidh an Eòlais Chrìosdail”. Anns a’ bhliadhna seachd ceud-deug agus a naoidh thug Eaglais na h-Alba agus a’ Bhànrigh Anna dhaibh an cultaic — “a chum eòlas a’ chreideamh a chur a meud maille ri athbheothachadh diadhachd ann an Alba, gu sònraichte air feadh na Gàidhealtachd, nan Eileanan agus àiteachan iomallach nan ionadan ceudna”.

Thagair Kirkwood cuideachadh, nì a fhuair e bho’n an Ollamh Seòras Meldrum, an Dun Eideann, an Easbuig Burnet, am Morair Cullen, Rob Bàillidh agus daoine inbheach eile a thog sgoilean agus a chuir leabharlannan air bhonn air feadh na Gàidhealtachd. Thogadh a’ chiad sgoil ann an Gearasdan Inbhir Lòchaidh, no Baile Màiri, mar a b’ainm dha bho thùs.

Shaothraich Comunn Craobh Sgaoilidh an Eòlais Chrìosdail dealas làidir air nach tàinig lasachadh. Thogadh eaglaisean agus sgoilean thall ’s a-bhos anns na h-Eileanan ’s na h-ionadan de thir-mór bu leithoiriche. An ùine gun a bhi fada shoirbhich gu ro-mhath le obair cheistearan anns na h-eaglaisean agus anns na sgoilean, oir bha an dà dhreuchd an urra riutha.

Ach tha e duilich leinn a ràdh ged bu dian an eud a thaobh cùisean spioradail, gun do thaisbean na soisgeulaich cheudna fuath uabhasach ann an aghaidh na Gàidhlig a rinn iad a thoirmeasg gu ladarna anns a’ chùbaid agus air ùrlar nan tighean sgoile. Gidheadh, an ùine gun a bhi ro fhada, thuig iad gum bu chall do-leasaichte bacadh a chur air sluagh a bhi cleachdadh an cànain féin. Nuair a chunnaic iad fa-dheòidh meud am mearachd rinn aithreachas an tionndadh gu bhi ’nam fìor chàirdean don a’ Ghàidhlig air an do rinn iad ’nan aineolas a lethid de dhìmeas.

’Na ar latha féin theireamaid gu robh na ciad sgoilean gu tur a dh’easbhuidh socaireachd is air bheag loinn. ’Na òraid chothromaich fo’n ainm “Seann Sgoil”, thug an Àrd Ollamh Dòmhnall MacFhionghuin dhuinn dealbh shoilleir air an t-seòrsa fàrdaich a bha an siod — “Tigh fada, farsaing, dorcha, le ballachan ìosal de chloich ghlais nach do ghearain air buillean an ùird, air an salachadh air an taobh muigh le crè, air an taobh stigh air an dubhadh le toit. Dorus air gach taobh de’n tigh, ach gun chòmhla mar bu trice ri aon diùbh. Chìte anns a’ gheamhradh sgathach fhraoich ri taobh an fhuaraidh de dhorus an t-soirbheis air a cumail ’na seasamh le cas camain. Rachadh an sgathach a chaitheamh a lìon beagan is beagan a’ lasadh na teine; agus bhiodh an sin boitein connlaich a’ gleidheadh fasgaidh gus an tigeadh mart no each mìomhail an rathad a dh’itheadh e. Anns an

[TD 127]

t-samhradh bha an tigh fosgailte gu farsaing, fialaidh, do sgoilearan de gach seòrsa. Urlar de thalamh fuar, fliuch, ach làrach na teine a-mhàin. Uinneagan leth-lìonta le pluic, ’s an còrr còmhdaichte le lic is clach r’a cùl. Dà tholl air druim an tighe a leigeil a-mach na toite nach iarradh a rathad troimh dhorus no uinneig. Dà theine air an ùrlar dlùth air meadhon an tighe, agus clach eatorra. B’i a’ chlach seo “stòl (no furm) an aithreachais”. Is tric a rinn mi cron latha fuar geamhraidh a dh’aon ghnothach air son faotainn air an stòl. Bha déileachan a gheibhte air a’ chladach sìnte air clachan a’ dèanamh àitean-suidhe; agus bha dà sheann bhòrd le casan briste air an ùrlar aig am faighte sgrìobhadh le beagan cunnairt. Agus ma bha àirneis an tighe-sgoile gann, cha robh àsuig an sgoileir duilich a ghiùlan. Leac-sglèat ghlas le ruith oibreachadh oirre, pàipear-sgrìobhaidh cho saor ’s a gheibheadh cailleach nan uibhean an Grianaig, dubh de shùghadh an daraich, peann de ite an t-sùlanaich, Gray, Leabhar Aithghearr nan Ceist, Bìobull Gàidhlig air a chòmhdach le craiceann caorach, agus deagh chaman.

“Sgoil thruagh! teagasg bochd!” their an leughadair. “Tigh-sgoil truagh”, their mise, “agus teagasg easbhuidheach; ach teagasg, an tomhas, a dh’fhaodadh a bhi air a leantainn le buannachd am móran de sgoilean Gàidhealach an là an diugh”.

Cha robh fòghlum a mhaigh’stir-sgoile ach mu làimh. Cha robh aige féin ach am beagan a bha e toirt seachad do chàch—leughadh, sgrìobhadh is cunntas. Cha robh e latha a riamh ann an àrd sgoil, an oilthigh no an colaist, ach an déidh sin ’s ’na dh’aindeoin, bha na trì cuspairean air an teagasg gu math ’s gu sàr mhath agus dh’oileanaicheadh balaich anns an dearbh shuidheachadh a dh’éirich an déidh làimh gu na h-inbhe a b’àirde ann am fòghlum a choisinn dhaibh cliù a chaidh fad’ is farsaing.

Cho fad’ ’s is aithne dhomh, ’se aon fhear a-mhàin de mhaigh’stirean-sgoile Comuinn Craobh-sgaoilidh an Eòlais Chrìosdail a bha ann an oil-thigh. B’e seo Alasdair Mac Mhaighstir Alasdair a bha ann an oil-thigh Ghlaschu car ùine. Dh’fhàg e Glaschu gun chrìoch bhuileach a chur air cùrsa oideachais. Biodh sin mar a bhiodh e, a bhàrr air a bhàrdachd eug-samhuil, dh’fhàg Alasdair dìleab luachmhor eile aig na Gàidheil ’na Fhaclair, a’ chiad fhear a chaidh a chur ri chéile ’s a chlò-bhualadh ann an Gàidhlig.

Bha leth na togalach air an d’rinneadh iomradh ’na thigh-còmhnaidh aig a’ mhaigh’stir-sgoile ’s a theaghlach. Tha mi an dòchas gu robh a cheann-san de’n t-seòrs’ aitreabh na bu sheasgaire na bha ceann na

[TD 128]

sgoile. Cha robh an duais ach glé ainneamh os cionn aon phunnd-deug Sasunnach sa’ bhliadhna, tuarasdal anabarrach bochd n’ar a choimeasair e ri dìoladh an là an diugh ach rachadh aon phunnd-deug anns an àm cheudna na b’ fhaide na theid aon cheud-deug, na dòcha dà mhìle punnd ’na ar làithean féin.

A bhàrr air an airgead thioram, bha croit anns an robh trì no ceithir de acraichean air a thoirt do’n mhaighstir-sgoile mar fhearann saor air am faodadh e mart no dhà a chumail maille ri cearcan agus meanbh-spréidh eile. Cha robh daoine anns an àm an crochadh ach air robh bheag de bhiadh annasach na Galldachd, bha na h-uile nithean aig an saorad agus rachadh aig glé bheag de airgead air maighistirean-sgoile a chumail gun dìth gun deireas.

Cha b’ urrainn do Chomunn Craobh-sgaoilidh an Eòlais Chrìosdail ruigheachd air gach cùil is oisean de’n Ghàidhealtachd, nì a dh’fhàg iomadh sgìre air feadh Tìr-mór agus nan Eileanan fathast mar a bha i bho thùs, ás aonais tigh adhraidh is sgoil. Cha robh cobhair, co-dhiù, fada ás oir thàinig i bho fhear a bh’air a shuidheachadh ann a dhà de na dreuchdan a b’ àirde is aig an robh facal a gheibheadh éisdeachd bho mhaithean do’m buineadh inbhe is urram. B’e seo am Fìor Urramach t-Ollamh Deòrsa H. Baird, ministear Àrd Eaglais Dhun Eideann agus ceannard Oil-thigh a’ bhaile, duine aig an robh mór bhàidh ris na Gàidheil agus meas air an dùthaich do’m buineadh iad. Chuir e pàipear cheistean thun a h-uile ministear sgìre anns a’ Ghàidhealtachd, a’ feòrach mu chor an t-sluaigh a thaobh fòghlum. Bha na freagraidhean a fhuair e uile a dh’aon sgeul, gearan gheur bho gach pears’-eaglais mu chion sgoilean. Bhuin an gnothach cho teann ris an Ollamh Baird is gun tug e cùisean fa chomhair na ciad Ard Sheanaidh ann an aon de na h-òraidean bu drùidhtiche a chualas riamh ann an Dun Eideann.

Bha an luchd éisdeachd, agus an còrr de shluagh Alba cho luath ’s a ràinig an teachdaireachd iad, air an grad chur thuige is rinneadh guimean làidir gum biodh dìth fòghluim a-measg nan Gàidheal bho siod a-mach air a leasachadh le sgoilean a bhi air an togail gun dàil anns a h-uile ceàrn’ anns nach robh iad.

Thagair an Ard Ollamh gum biodh gach cuspair air a theagasg do na sgoilearan a’ chiad dà bhliadhna, co-dhiù, ’nan cànain féin a’ Ghàidhlig, agus n’ar a thogadh iad na bha feumail de oilean gum faodadh iad an uair sin tionndadh ris a’ chainnt choimhich a’ Bheurla.

Tha a’ chomhairle cheudna a’ taisbeanadh dhuinn farsaingeachd

[TD 129]

bhuadhan is meud gliocais an diadhair chòir, gun robh e ann an tuigse is breithneachadh fada air thoiseach air comhairlichean is luchd stiùiridh an ama. Rinneadh mar a dh’iarr, dh’fhosgladh “Sgoilean na h-Eaglais”, shuidhicheadh maighstirean-sgoile Gàidhlig air an ceann air an robh aghaidh an t-sluaigh cho togarrach is gun robh sean is òg gu cunbhallach a’ fríthealadh nan sgoilean, cuid dhiubh a’ dol astar fada dha’n cois anns a h-uile sìde thar monaidh air nach robh eadhon ceum ùdrathaid ach garbhlaichean bhotaichean, uillt is féithean.

Cha bu rud annasach idir e bhi faicinn an t-seanair aosda, liath agus an ogha beag a’ leughadh an leasain ás an aon leabhar, seann saighdear a bh’air tighinn dhachaigh ás an arm-cheangailte le làrach a leòintean a fhuair e an iomadh blàr cogaidh an tìrean céin agus seòladair a dh’easbhuidh làimh no coise anns an sgoil is gach aon a’ cur an géill dian iarrtas gu ionnsachadh.

Ann an sgoilean Comunn Craobh-sgaoilidh an Eòlais Chrìosdail, far an robh a’ Ghàidhlig air a toirmeasg dh’fheumte tòiseachadh air ionnsachadh gach cuspair anns a’ Bheurla ged nach robh facal dith an ceann nan sgoilearan. Anns na sgoilean a chuir Baird air chois, b’i a’ Ghàidhlig a ghnàthaicheadh anns an teasgag bhon a’ chiad leasan. Bha a bhuil ann; thog na sgoilearan, ge be air bith an aois, am fòghlum anns an treas cuid de’n ùine a bh’air a gabhail anns na ciad sgoilean. Bha an ionnsachadh troimh an cainnt féin cho soirbh is gu robh e ’na fhìor thoileachadh dhaibh a bhi ga thogail.

Le bhi ’na dhuine cho tuigseach, oileanta, fhuair an Ard Ollamh Baird aithne air luach na Gàidhlig mar sheann chànain, chuir e meas nach bu bheag air a beul-aithris agus eadhon air a saobh-chràbhadh ’s a gisreagan anns am fac e cha b’e nithean a dh’éirich bho aineolas an t-sluaigh ach dearbhadh soilleir air an gliocas ’s an dol a-steach ann an dubh cheistean dìomhair am beatha.

Ach mo thruaighe, cha do mhair comhairle chiallach an Ollamh ro fhada anns na sgoilean Gàidhealach. Ann an ruith nam bliadhnachan fhuair a’ Bheurla a-rithisd buaidh.

Thàinig maighstirean-sgoile Gallda, agus ged is duillich e ri innse, cuid de mhaighstirean-sgoile Gàidhealach a dhearbh am fuath do’n Ghàidhlig. N’ar a bha mo mhàthair anns an ionnsachadh, cha robh lideadh Gàidhlig an ceann a’ mhaighstir-sgoile. Bha teaghlach mór aige agus duine dhiubh air a chur air gach suidheachan a-measg clann an àite agus a réir àithne a’ mhaighstir, nan cluinneadh aon de a theaghlach nighean bheag no gille a’ seanais ri chéile anns a’ Ghàidhlig, rachadh anns an t-seasamh bonn am brath do’n athair a bha toirt

[TD 130]

stràcan cruaidh de sgiùrsair leathair nan ceithir meòir do’n fheadhainn a rinn an “cron”.

Bha Sgoilean na h-Eaglais air an deanamh a dh’aon seòrsa ri sgoiltean Comuinn Craobh-sgaoilidh a’ Chreideamh Chrìosdail — tigh fada tughaidh air a roinn ’na dhà leith — talla nan sgoilearan agus seòmraichean fuirich a’ mhaighstir ’s a theaghlaich sa’ cheann eile. Maille ri a leabhraichean dh’fheumadh gach sgoilear fàd mònadh a thoirt leis ’na achlais gu bhi cumail an teine beò.

Chuir an Àrd Sheanaidh mar chomain air gach uachdaran fearainn a thug seachad an làrach gum feumadh e cosg air an sgoil a thogail agus an trì no ceithir de acraichean fearainn a thoirt seachad an asgaidh do’n mhaighstir-sgoile airson mart no dhà a chumail. Bha na sgoilean ud fo riaghladh na h-eaglaise agus na sgoilearan air an ceasnachadh uair sa’ bhliadhna le ministear na sgìreachd.

Anns a’ bhliadhna ochd ceud-deug agus dà fhichead ’s a trì, chaidh an Eaglais Stéit a roinn ’na dà leith. Chaidh a’ mheud ’s a dhealaich rithe fo’n ainm Eaglais Shaor na h-Alba. Air dhaibhsan sgoilean a thogail dhaibh féin, bha dà sgoil bho’n àm ud a-mach anns gach sgìre anns an robh Eaglais Shaor. Chuir an Eaglais Shaor mar an ceudna colaistean air chois anns na prìomh bhailtean mar Ghlaschu, Dun Éideann, agus Abaireadhain, far an robh iad ag ullachadh am maighstirean-sgoile féin airson an sgoilean. Bha na colaistean ceudna agus na sgoilean ùr a cheart cho adhartach ri càch ann an oileanachach is teagasg.

Anns na h-aman ud ma bha balach air ruigheachd aois a bhi fàgail na sgoile, b’e sin ceithir bliadhna-deug, agus e air bàrr a thoirt ann an ionnsachadh bha a mhaighstir-sgoile a’ toirt dha àite airson bliadhna no dhà mar fhear cuideachaidh dha féin. Nam b’e air dha’n ùine seo a bhi air tighinn gu crìch, gu robh iarrtas aig an òganach cumail air a’ teagasg sgoile mara dhreuchd, gheibheadh e cothrom gu bhith dol aon bhliadhna do’n cholaist airson an còrr ionnsachaidh agus teisteanas slàn fhaotainn mar mhaighstir-sgoile. Bha gu leòr ann de nigheanan òg nach deach do’n cholaist airson an teisteanas seo a rinn bàrr a thoirt mar luchd teagaisg air cuid de chaileagan a chaidh troimh an àrd fhòghlum. Thug nàdur dhaibh na comasan a bh’aca ’s a chomharraich iad cho soilleir air dhaibh tighinn gu inbhe.

Mhair cùisean mar seo ann an craobh-sgaoileadh an fhòghluim gun a bheag de atharrachadh gus an do chuireadh air chois Reachd an Fhòghluim sa’ bhliadhna ochd ceud-deug ’s trì fichead ’s a dhà-dheug.

B’e Maighstir Uilleam Mac Coinnich, a bh’air ceann sgoil Bhaltois,

[TD 131]

anns an Eilean Sgitheanach, mo chiad Mhaighstir-sgoile. Is ann an Uige, san eilein cheudna a thòisich esan air saothrachadh sa’ bhliadhna ochd ceud-deug agus trì fichead ’s a deich. Ann an aon de na leabhraichean Beurla a sgrìobh e, labhair e mu a dhreuchd anns na briathran a rinn mi eadar-theangachadh mar a leanas — “Tigh tughaidh, fada agus ìosal air a shuidheachadh os cionn an làin air bàgh Uige. Bha an dàrna ceann deth na sheòmar sgoile a chumadh mu leith-cheud pearsa, b’e an ceann eile mo thigh còmhnaidh. Cha robh na h-àiteachan-suidhe ach air bheag dòigh, le suidheachan air cumadh cùbaid aig a’ mhaighstir. ’Si aon de sgoilean na h-eaglais a bha innte a bha air a feuchainn uair sa’ bhliadhna leis a’ mhinistear. Ùine ghoirid’ na dhéidh, bha ceasnachadh nan sgoilean uile an urra ri ceasnaiche a’ chrùin. B’e cóig puinnd-dheug thar fhichead sa’ bhliadhna mo dhuais maille ri trì acraichean fearainn agus bó. Cha robh aon air a cho-éigneachadh airson an sgoil a fhrithealadh ach bha i cho math ris na sgoilean a bha agam an déidh na bliadhna ochd ceud- deug is trì fichead ’s a dhà-dheug. Thàinig móran fada air astar, cuid dhiubh a cheart cho sean ris an fhear teagaisg oir bha an sluagh anns an choitcheann anabarrach déidheil air ionnsachadh”.

A dh’aindeoin na saothair ionmholta a rinn comuinn agus eaglaisean ann a bhi toirt oilean gu ionadan leithoireach, bha fathast gu leór de’n t-seòrsa àiteachan ud ann an siorramachdan tuathach na Gàidhealtachd. Mun a’ bhliadhna ochd ceud-deug agus dà fhichead ’s a h-aon-deug chuireadh air bhonn Comunn Bhan Uasal Dhun Eideann. Fo stiùireadh na maighdein chaoimh Barbara Aberchromba agus an Ollamh MacAidh an Dun Omhain, ghabh iad mar uallach orra féin a bhi leasachadh uireasbhuidhean sluaigh nan àiteachan ud ann an cùisean fòghluim agus creideamh.

Chuir iad mu dhéidh togalaichean adhraidh agus sgoilean a chur suas anns na sgìreachdan a b’ iomallaiche nach robh soirbh an ruigheachd. Cho luath ’s a bha na h-oilthighean agus na tallachan diadhaireachd a’ dùnadh airson ràithean fada an t-samhraidh, thug an Comunn cothrom do oileanaich aig an robh dreuchd na ministearachd anns an amharc, an seusan a chur seachad anns na h-ionadan seo air ceann sgoile fad’ na seachdain agus a’ cuartachadh aoradh spioradail annta air an t-Sàbaid.

Bha duais chuimseach air a cur a-mach do’n luchd teagaisg a bha da-rìribh feumail dhaibh a’ togail an fhòghluim troimh an gheamhradh fada mun robh cuideachadh airgid sam bith eile ga thoirt do oileanaich le stàit no le siorramachd. Bha an t-sochair dà-fhìllte oir fhuair iad mar

[TD 132]

an ceudna foghainteachd an ceann dhleasnasan spioradail mar shearmonaichean an t-soisgeuil. Fhuair iomadh oileanach òg a thàinig ri tìde gu bhi ’na mhinistear ainmeil anns a’ Ghàidhealtachd de mhisneachd agus de chuideachadh bho Barbara Abercromba a rinn comasach: ach e air fhìghluim a chrìochnachadh. As aonais, cha rachadh aige, a réir aideachaidh féin, air dreuchd na ministearachd a thoirt a-mach.

Fad’ dà fhichead bliadhna bha a sgoilean ’na meadhon beannachd do-labhairt do mhìltean de Ghàidheil a chuir luach air fòghlum agus air aoradh thar nan uile nithean agus nuair a chaochail am boireannach ciatach seo air a’ chiad latha de’ n mhìos Mhàrt sa’ bhliadhna ochd ceud-deug agus ceithir fichead ’s a h-aon-deug, bu lìonmhor na cridheachan anns a’ Ghàidhealtachd ’s na h-Eileanan a dh’fhàg sgeul a bàis cràiteach fad’ iomadh latha.

Anns a’ chiad chuid de’m eachdraidh, tha mi air a bhi toirt iomraidh air craobh-sgaoileadh an fhòghlum air feadh na Gàidhealtachd; thig a sinn a-nis gu bhi faicinn mar a chaidh do’n obair seo air taobh deas Alba.

Anns a’ bhliadhna sia ceud-deug is ceithir fichead ’s a sia-deug b’e iarrtas riaghaltas Albainn gum biodh maighstir-sgoile agus tigh math sgoilearan anns a h-uile sgìre agus gum biodh cosguis nam meadhonan sin air a roinn eadar ìslean agus uaislean, uachdarain agus tuathcheatharn. Thugadh oidhirp air siod a thoirt gu buil caochladh uairean anns na linntean a dh’fhalbh ach mar a thachair do iomadh reachd de’n t-seòrsa, cha tugadh a bheag de ghéill dhith.

Chaidh an eaglais anns gach linn gu uchd a dìchill ann a bhi sparradh an dleasnais air daoine gu ùmhlachd a thoirt do’n lagh ach a dh’aindheoin an cuid oidhirpean eudmhor bha cus de chip-starraidh anns an t-slighe air nach b’urrainn dhaibh dol thairis. Cha robh luchd riaghlaidh bhailtean mór na dùthcha toileach air a bhi coinneachadh ri cosguis an leithid de aobhar, math agus iomchuidh ’s gan robh e. Ged a fhuair reachd na bliadhna seo am barrachd éisdeachd, b’fhada, cian, an ùine mun do thogadh anns gach sgìre sgoil a bh’air a cumail suas le ùghdarras nan urrachan a dh’ainmich mi.

Bha e fìor a thaobh nan sgoilean, mar a bha e fìor a thaobh cùisean malairt is co-cheannachd, gu robh bacail air a dheanamh air adhartas is soirbheachadh le bhi dol tuilleadh ’s a chòir a réir gnàthasan beachdan nan linntean meadhonach. Ge be àite air dùthaich no am baile anns an robh sgoil air a stéidheachadh, cha robh a chead aig duine no buidheann an taobh a-mach de’n luchd togail, sgoil eile a chur air chois anns an ionad cheudna.

[TD 133]

Bha broinn nan sgoilean ud dìreach mar a bha iad anns na linntean meadhonach agus ann an seadh na b’easbhuidhich na na ciad sgoilean anns a’ Ghàidhealtachd. Cha robh suidheachan no bòrd sgrìobhaidh ach aig a’ mhaighstir-sgoile ’na aonar. Air an ùrlar bha luachair no fodar air a sgaoileadh nach robh air an atharrachadh no air an ùrachadh bho thùs gu deireadh na bliadhna. Bha na sgoilearan gu léir ag ionnsachadh an leasain ’s a’ sgrìobhadh ’nan sìneadh air an làr ’s n’ar a dh’fhàsadh iad sgìth ’nan laighe rachadh iad air an casa-cnàmh’. Bha cruaidh smachd ga chumail orra, rud a bha riatanach gu leòr, gidheadh, bha peanas ga chur an géill anns a’ bhrùidealachd air nach tug giùlan nan linntean dorcha bàrr.

Mur an robh sgoil air a togail, cha robh àite falamh anns an robh beagan fasgaidh nach robh air a chur gu feum mar ionad ionnsachaidh. Cha robh gu ìre is stìopallan àrd nan eaglaisean, saibhlean, bàthaichean, stàbuillean, agus eadhon tuaman falamh nan cladhan, nach robh air an gabhail mar seòmraichean sgoile.

Chan ann a-mhàin anns na sgoilean a bha bacail air a chur air adhartas an fhòghluim le cion airgid ach bha an easbhuidh cheudna air oilthighean nam bailtean.

Thug luchd riaghlaidh fa-near gu feumadh trì ath-leasachaidhean àite a ghabhail ma bha na h-oilthighean gu bhi comasach air a bhi coinneachadh ri agartasan is feuman an latha ùir. (1) Dh’fheumadh na h-oideachan fòghluim a bhi air an saoradh bho chuing na h-eaglais; (2) dh’fheumadh suidheachadh nan tanaistearan annta, no an oifig, tighinn gu crìch, agus (3) raon an fhòghlum a bhi air a chur am farsaingeachd le cuspairean ùr a bhi air an toirt a-steach agus air an teagasg le daoine a bha uile uidheamaichte, freagarrach airson na crìche sin.

Chan eil teagamh nach robh na tanaistearan dìchiollach agus feumail ’nan latha féin ach bha tuilleadh ’s a chòir de obair air agairt orra. Dh’fheumadh tanaistear, no tutair, trì cuspairean a theagasg. Nis, cha ghabhadh a bhith gun robh tanaistear co-choingeis ann am fòghlum, no coimhlionta, ann an teagaisg thrì cuspairean.

N’ar a bha mi ’nam oileanach òg bha mi feasgar air chéilidh air seann mhinistear Sgìtheanach a bha fad’ a’ mhinistearalachd anns an aon sgrìre ann an Earraghàidheal. An déidh a bhi còmhradh mu rud is rud thug sinn tarraing air fòghlum nan linntean bho shean anns na h-oilthighean. Thubhairt mo charaid rium gun robh beachd aige n’ar a bha e féin glé òg ’na oileanach air a bhi a’ còmhradh ri fìor sheann mhinistear aig an robh cuimhne eagnaidh air na tanaistearan. Bha na

[TD 134]

tutairean, mar a bha na h-oileanaich, am feum an leasanan ionnsachadh a h-uile oidhche. Anns a’ chròilean Laideann thubhairt an tanaistear aon latha aig crìoch na h-uarach, an déidh a bhi ag éisdeachd ri eadar-theangachadh gach aoin de oileanaich — “Nis, a dhaoine uaisle, dh’ullaich mi fhìn an raoir mo leasan na b’fheàrr na aon agaibh, tha mi comasach air duilleag eile a bharrachd air na rinn sibhse eadar-theangachadh!” Cha b’urrainn e bhith gun abradh Ard Ollamh a bha coimhlionta an eòlas domhain an aoin chuspair an leithid sin! Dé a dheanadh e de Laideann tharsainn Terence, no de ghnàthasan-cainnte chliceach Bharro, chan aithne dhomh!

Chaidh dreuchd an tanaistear, co-dhiù, a thoirt gu crìch ann an Dun Eideann anns a’ bhliadhna seachd ceud-deug agus a h-ochd agus an Glaschu sa’ bhliadhna seachd ceud-deug agus seachd thar fhichead agus a réir eachdraidh bha an t-atharrachadh a chum buannachd an dà oilthigh. Bho’n àm ud a-mach, bha Ard Ollamh air a shuidheachadh airson a bhi a’ teagasg gach aon chuspair a-mhàin, barrachd is sin cha robh air a cheadachadh dha.

Ann am fìor thoiseach na h-ochdamh linn deug, cha robh ach ochdnar de àrd-ollamhan ann an oilthigh Dhun Eideann agus trì cheud oileanach. Cha robh ach Diadhaireachd agus cuspairean ealdhanan gan teagasg. Cha robh nì de ullachadh dèanta airson oileanachadh ann an Lagh no Léigheachd. Roimh dheireadh na linn rinneadh adhartas nach bu bheag ann a bhi a’ leasachadh nan uireasbhuidhean sin.

Anns a’ bhliadhna seachd ceud-deug agus a seachd, thaghadh comunn luchd teagaisg lagha an Dun Eideann agus shuidhicheadh Ard Ollamh an lagha anns an aom àm. Anns a’ bhliadhna seachd ceud-deug agus fichead, chaidh Sgoil Léigheachd Dhun Eideann fhosgladh le gealltanas soilleir mu a feumalachd do’n dùthaich air fad’, nì a fhuair làn choimhlionadh anns na bliadhnachan ri teachd. B’e Alasdair Mac an Rothaich a’ chiad Ard Ollamh.

Ann an Glaschu cha robh an ath-leasachadh cho tràth ged a bha beagan adhartais air tòiseachadh. Cha robh anns an Oilthigh ach Ard Cheannard, Ard Ollamh na Diadhaireachd agus ceithir tanaistearan feallsanachd, eadar na bliadhnachan seachd ceud-deug agus a h-aon-deug agus seachd ceud deug agus an seachd-deug. Chaidh triùir Ard Ollamhan a chur ris an àireamh. B’e Francis Hutcheson lòchran soilleir an fhòghluim anns an àm. Rinneadh e ’na Ollamh na Feallsanachd anns a’ bhliadhna seachd ceud-deug agus deich thar fhichead. Air dhà-san sguir de chleachadh nan linntean meadhonach le bhi air tòiseachadh air òraideachadh ann am Beurla, an àite Laideann,

[TD 135]

rinn e soirbh do a luchd éisdeachd barrachd oilean agus brìgh fhaotainn an cuspair a theagaisg.

Cho math ri adhartas a bhi air a dheanamh anns an fheallsanachd mhoralta, rinneadh cus a bharrachd anns an fheallsanachd nàdurra. Bho na linntean meadhonach gu siod, bha gach seòrsa feallsanachd, moralta is nàdurra, air a bhi fo bhuaidh beachdan Aristotle. Ach a-nis bha inntinn oileanaich an Oilthigh Ghlaschu air a cur ann am farsaingeachd le teagasgan Bacon, Newton agus Locke.

Anns an ochdamh linn-deug thàinig sgoilearachd Alba gu a leithid de ìre ’s gun do tharraing i aire an t-saoghail ga h-ionnsaigh féin. Ghabh a sgoilearan an ceum toisich thar sgoilearan taobh an iar na h-Eòrpa ann am feallsanachd nàdurra, feallsanachd inntinn, maoin-mheas, oilean malairteachd agus litreachas. Chan ann a-mhàin a chum leas a sluaigh féin a dh’éirich a leithid de phiseach air oideachas na h-Alba ach thug e mar an ceudna àrd thogail do uile shlòigh na h-Eòrpa.

Anns an naodhamh linn-deug thàinig uiread de ùr fhiosrachadh gu daoine ann an lùib rannsachaidh no sgrùdaidh anns gach raon fòghluim na rinn cruth-atharrachadh nach bu bheag a thoirt air nòs teagaisg is nuadh chuspairean teagaisg ann an sgoilean ’s an oilthighean ar dùthcha.

Aig toiseach na linn ud, bha oilean nam bun-sgoilean Albanach a h-uile buille cho math ri oilean aon sam bith de bhun-sgoilean rìoghachdan na h-Eòrpa. Ged nach do rinn reachd an riaghailteis anns a’ bhliadhna ochd ceud-deug ’s a trì a h-uile h-ullachadh fa chomhair feuman nan sgoilean, mar bu mhiann le daoine, thog i inbhe an luchd oideachd gu àirde nach robh aice riamh roimhe ach mar a bha an linn sin a’ tighinn gu math a-steach ghabhadh gu cridhe gun robh an t-ullachadh a rinneadh airson nam bun-sgoilean tur easbhuidheach fa chomhair nan suidhichean nuadh anns an robh an sluagh gam faotainn féin. Roimhe seo is ann air uachdarain fearainn air an dùthaich, is air urrachan riaghlaidh nam bailtean mór a bha a mar fhiachaibh sgoilean a thogail agus duais a dhìoladh do’n a luchd teagaisg. N’ar a b’fheàrr a bha na meadhonan sin cha robh iad ach taosgach, iomlaideach. Thug daoine fa-near ma bha fòghlum nam bun-sgoilean ri bhi air a chàradh air bunait sheasmhach gun robh an t-àm ann gu cuideachadh bho’n stàit fhaotainn ’s gu robh seo air gach aon chor do-sheachnaichte.

B’ ann anns a’ bhliadhna ochd ceud-deug agus a dhà-dheug thar fhichead, bliadhna a’ Chiad Reachd Leasachaidh, a bha chiad tiodhlac

[TD 136]

airgid — fichead mìle punnd Sasunnach air fhaotainn bho Ionmhas na rìoghachd airson cuideachadh le craobh-sgaoilidh fòghluim anna a’ choitcheanas. Bha an t-suim cheudna ri bhi air a roinn eadar Alba agus Sasunn. Ann an Alba chaidh an t-airgead thun nam bailtean bu mhotha agus chun na Gàidhealtachd. Chuireadh a’ chuid bu mhotha de’n chuideachadh gu feum ann an togail ’s a’ càradh thighean-sgoile. A-mach bho seo cha do ghabhadh ceum ann an leasachadh fòghlum anns na sgoilean a thogadh le cobhair an Ionmhais.

Anns a’ bhliadhna ochd ceud-deug is naoidh-deug thar fhichead thàinig caochladh air dàimh na stàit ri fòghlum agus mhair an steòrnadh sin thun an là an diugh. Chaidh cuideachd bho’n Phrìomh Chomhairle a shuidheachadh mar bhuidheann fòghlum a dheanadh roinn air an tiodhlaic airgid anns na h-aman ri teachd agus dh’fheumadh iadsan a bhi dearbh chinnteach gun rachadh maighstir-sgoile fo cheasnachadh fear sgrùdaidh bho’n riaghaltas airson dearbhadh a thoirt seachad gun robh e uile chomasach air teagasg chloinne mus faigheadh e bàirigeadh sam bith bho’n Ionmhas. Mar siod bha dearbhadh ri bhi aig an stàit an àm bhi lìrigeadh an airgid gum biodh e air a chur gu buil cheart.

An uair a thàinig an dealachadh eadar na h-eaglaisean sa’ bhliadhna ochd ceud-deug agus dà fhichead ’s a trì, chaidh agradh ann an cùirtean na tìr nach biodh e dligheach do na maighstirean-sgoilean an Eaglais Shaor a bhi teagasg ann an sgoilean na sgìreachd agus chuir an eaglais ùr roimpe gun togadh i sgoilean agus colaistean dhi féin gun dàil agus an ceann beagan bhliadhnachan bha e air a radh gun tug na sgoilean aice-se bàrr air an t-seann fheadhainn. Co-dhiù, is ann a thionndaidh a’ chomh-fharpuis a dh’éirich eadar an dà eaglais mu fhòghlum gu bhi a chum buannachd dha’n t-sluagh ’s cha b’ ann ’na chall.

(R’a leantainn)

[TD 167]

MI FHIN IS DENIS HEALEY IS CARGHUS AN TOMBACA
le Murchadh MacLeòid (Liùrbost is Dun Eideann)

Is iomadh bliadhna bho thòisich mi air an tombaca — còrr is tri fichead, saoilidh mi. Agus mus do thòisich mi idir air bha magaid mhór agam de smocadh. Cuimhne cho fada air ais is a tha agam is ann air Iain is e ’na shuidhe air stòl an taic an teine is pìob aige — pìob chrom is copan oirre aig bun na coise; e toirt spliùchan ròin a-mach ás a phòcaid, e ga fhosgladh is a’ toirt a-mach ás pìos tiugh de thombaca rolla. Ghearradh e mun cuairt is òirleach dheth leis a’ sgean-phòcaid, agus nuair a dheanadh e sin gu dòigheil thaoisneadh e an tombaca eadar a bhoisean. Lìonadh e phìob is chuireadh e cainean rithe. Cho furachair ’s a bhiodh mo shùil air a h-uile car a chuireadh e dheth bho bheireadh e chiad cheò ás a’ phìob gus an leigeadh e seachad i is an cuireadh e air ais i ann am pòcaid-a-muigh a’ pheitein-mhóir a bhiodh air! Cho duineil ’s a bha Iain a’ coimhead leis a’ phìob, agus cho cinnteach ’s a bha e le smugaid an dràsda ’s a rithist do mhullach an teine mhòine bhiodh air a bheulaibh! Gun greasadh an latha bhiodh pìob is tombaca is spliuchan ròin agam fhìn!

Cha tainig an latha sin, ach thainig làithean eile. Thòisich a’ chiad chogadh agus dh’éirich a-mach air ball a’ chuid bu mhotha de dh’fhir a’ bhaile oir bha iad gabhte cheana ann an seirbhis a’ chrùin, an fheadhainn bu shine anns an <eng>Navy<gai> agus cuid na b’òige na iad sin ann a’ Mhilitia. Cha b’fhada gus am biodh iad a’ tighinn dhachaigh air fòrlagh is làn am pòcaidean de thombaca is de <eng>cigarettes<gai> air an siubhal. Cha chuimhne leam gu robh móran eòlais agam fhìn no aig mo chomhaoisean air <eng>cigarettes<gai> roimh an àm seo, ach cha b’fhada gus an robh sinn suas riutha, Cha robh sin duilich is gillean an <eng>Navy<gai> is balaich a’ Mhilitia cho fialaidh leotha. An ùine ghoirid shùghadh sinn a’ cheò aca sìos nar sgamhanan agus thilleadh sinn a-mach air ais i troimh ar cuinneanan dìreach mar a dheanadh na h-inbhich.

Anns an latha bha siod cha robh guth gun tugadh na <eng>cigarettes<gai> cansair sgamhain oirnn. Gun teagamh bha an leabhar a bha againn anns an sgoil “<eng>The Laws of Health<gai>”, a’ maoidhinn oirnn nam biodh

[TD 168]

sinn ris an tombaca nar n-òige nach tigeadh fàs oirnn agus nach biodh sinn ach nar troichean beaga, meata. Ach có bheireadh feart air an earail fhaoin sin agus fianuis calg dhìreach an aghaidh sin gu soilleir fo ar comhair — cuid againn a bha glé throm air an tombaca agus iad aig a’ cheart àm a’ deanamh ’nan deann gu àirde nan sia troighean. Fada mus tainig sinn gu ìre bha sinn suas ris a h-uile seòrsa smocadh ged a b’ann ri na <eng>cigarettes<gai> a thug sinn a-mach ar ceard, mar gun canadh tu.

Cha do dh’fhairich mi fhìn a riamh gu robh smocadh <eng>cigarettes<gai> a’ deanamh cus cron dhomh a thaobh slàinte, agus mar sin cha tug mi móran spéis do na rabhaidhean a bha tighinn anns na bliadhnachan mu dheireadh seo bho dhoctaran an aghaidh smocadh. ’Se bha agam air a’ chùis — mar a thuirt mi ris an te tha còmhla rium — nach robh e gu cus diofar dé ’n galair a chuireadh crìoch air fear a bha air an deich is an tri fichead a chur ás a dheidh.

Sin an staid inntinn anns an robh mi as t-earrach an uiridh is mi ag éisdeachd ri Denis Healey, Ionmhasair na rìoghachd is a cur dheth air an telebhisean aig àm a’ Bhudget. Anns a’ chòmhradh a bha aige thuirt e rud no dhà nach do chòrd rium idir. Gu dearbh ghabh mi leithid de ghràin dheth aig an àm is gun tuirt mi leam fhìn — is esan a’ bruidhinn air tuilleadh chìsean a bha e leagail air muinntir an tombaca — “Dean thusa sin, mo ghille math, ach aon pheighinn ruadh chan fhaigh thu bhuamsa tuilleadh”.

Sguir mise de’n tombaca an oidhche sin. Cha do leig mi guth orm ris an te tha còmhla rium, agas bha mi chuid a b’fheàrr de sheachdain gu dòrainneach fo’n charghus mas do mhothaich i nach robh mi smocadh. Smaoinich! Agus dùil agamsa gu robh cunntas aice air a-uile <eng>cigarette<gai> a chuirinn ’nam bheul fad an latha!

“Nach eil thu smocadh?” ars ise.

“Chan eil”, arsa mise, “tha faisg air seachdain bha sguir mi”.

“Dé thug sin ort?”

“Thug”, arsa mise, “Denis Healey agus na chuir e ás a chorp an oidhche bha mi fhìn is tu fhéin ag éisdeachd ris air an telebhisean.”

“Is math ma mhaireas”, ars ise, is lachan gàire aice.

Ach bha ’n trasgadh a leag mise orm fhìn éigeannach da-rìribh. A h-uile uair a dheidhinn cuairt a-mach á taigh shaoilinn gu robh a chuid bu mhotha de dhaoine air na sràidean ri pìoban no <eng>cigarettes<gai> no <eng>cigars<gai> a dh’aon gnothach airson mise leimheachadh.

“Coma leat dhiubh”, their mi leam fhìn, “cum do shùilean ri làr.”

Ach dé tha air an làr ach bunan <eng>cigarettes<gai> a tha càch air an tilgeil

[TD 169]

bhuapa an deidh an sàth a ghabhail dhiubh! Agus am fad a tha ann an cuid dhiubh! Seall siod is dà òirleach a dh’fhad ann. Feumaidh gun do thuit e á lamh cuideigin is nach bu diù leis a thogail!

“Na bu diù leatsa thogail a bharrachd! Ma tha <eng>cigarettes<gai> a dhìth ort tadhail anns a’ bhùth thombaca sin shìos an t-sràid, agus airgead gu leòr nad phòcaid”.

Bha dùil agam na seasainn ris a’ charghus fad aon seachdain nach biodh a’ chùis cho dona dhomh. Ach O, cha b’ann mar sin a bha idir. An ceann deich latha no mar sin, chuir mi romham a dhol sìos gu bùth Uilleim, am borbair, feuch an tugadh e dhìom am falt. Choisich mi null gu ceann-uidhe a’ bhus. Bha bus ’na thàmh an sin is thug mi ceum a-steach ann. An deidhinn suas an staidhre far am biodh daoine smocadh, no am fuirinn ri làr far an robh smocadh air a thoirmeasg?

“Ma thu thu dol a chosg a’ chòrr dhe do bheatha seachnadh ceò tombaca is bochd an rud dhut e.”

Suas an staidhre leam. Cha robh mi càil ach air suidhe nuair a thainig an tè seo a-steach is shuidh i anns an t-suidheachan air mo bheulaibh — boireannach òg, eireachdail, bean phòsda is falt cuaileanach buidhe-ruadh oirre. Bha i air sgeadachadh cho grinn spaideil ’s a dh’iarradh tu, àileadh fann cùbhraidh dhith, is i coimhead cho aoidheil. Thug i pacaid <eng>cigarettes<gai> a-mach ás a’ bhag a bha ’na h-uchd — an dearbh <eng>cigarettes<gai> a chleachd mi fhìn a bhith smocadh — chuir i aon ’na beul dhiubh is thòisich i rùilleach anns a’ bhag. Ach a réir coltais cha robh an dearbh rud a bha i sireadh anns a’ bhag idir. Thionnsaidh i rium fhìn is fiamh gàire oirre agus dh’fhoighnich i dhìom an robh leithid do rud is cainean agam. Bha sin agam gun teagamh, lasrachan a fhuair mi mar thiodhlac bho’n te tha còmhla rium bliadhna no dhà air ais.

O bha mo bhana-charaid cho taingeil.

(Is duilich leinn gun do chaochail Murchadh an uiridh. Dh’fhàg e corra sgrìobhadh a tha sinn an dùil a thoirt am follais o àm gu àm — Fear-deas.)

[Sanas]

[TD 173]

BARDACHD A PABAIL
le Carstìona Anna NicLeòid

[Dealbh]

(Tha móran bàrdachd air a thighinn á Pabail, anns an Rubha an Leódhas, ann an dòigh seach dòigh, anns an linn seo, agus nam biodh i air a cruinneachadh ri chéile abair gun tigeadh leabhar mór tomadach ás. Nuair a bha mise fàs suas anns a’ bhaile bha Ruaraidh Iain Moraidh agus Red agus Toncan ainmeil mar bhàird baile. Bha na h-òrain aca air bilean an t-sluaigh, ’s iad air an gabhail an dà chuid anns an taigh-chéilidh agus aig a’ chorra choncert a bha dol. Bha Dòmhnall MacIomhair agus ás a dheidh m’athair fhìn, Seumas MacThómais, a’ deanamh bàrdachd anns an taigh-sgoile. Bha Cairistìona NicLeòid (a chuir a-mach an leabhar An Sireadh) air falbh ás a’ bhaile roimh mo chiad chuimhne-sa, ach b’ann dha a bhuineadh i, agus bha feadhainn na b’òige, a tha a-nis air falbh mar an ceudna, air tòiseachadh a’ cur rannan ri chéile, mar a bha mi fhìn is Iain Mac a’ Ghobhainn.

Is math, ma tha, gu bheil am fasan sin a’ leantainn fhathast. Tha sinn a’ toirt am follais an seo pasgan de dhàin a rinn Carstìona Anna NicLeòid, a tha a-nis bho chionn bhliadhnachan air tilleadh a dh’fhuireach ann am Pabail. Rugadh i, mar a tha i fhéin ag innseadh dhuinn, air 21/9/1914, aig 20, Pabail Uarach, agus chaidh i a Sgoil Phabail an 1920. Lean i ris an sgoil gu 1931. Bha i air bursaraidh fhaighinn an 1928, agus ann an 1929 fhuair i Cupan MhicAmhlaigh airson Gàidhlig, ’s b’e sin a’ chiad bhliadhna a chaidh an Cupan a thoirt seachad.

Nuair a dh’fhàg i an sgoil, tha i ag ràdh, bha m’athair air obair a lorg dhi ann an Oifig a’ Phuist an Steòrnabhagh, ach mus cosgadh i air àite-fuirich an Steòrnabhagh (cha robh busaichean luchd-obrach air tòiseachadh buileach an uair sin, ged a thòisich iad goirid ás deidh sin)

[TD 174]

bu shuarach na bhiodh air fhàgail de’n tuarasdal. Dh’fhiach i an cutadh, agus an ceann greiseig chaidh i a dh’obair an taigh-òsda ann an Glaschu. Nuair a thòisich an cogadh ’s nuair a thàinig an t-àm dhi obair-cogaidh a dhèanamh, fhuair i obair oifis ann am factoraidh armachd an Dun-fris, agus bha i anns an dreuchd sin gu 1945. Phòs i an 1947, agus tha mac agus nighean aice.

— Ruaraidh MacThómais

[Dealbh]
Cidhe Phabail is Eilean Phabail air fàire

(1) Fàsalachd

Tha caochlaidhean gach tràth againn
Bho làithean fada thall,
Nuair nach robh lorg air goireasan
’S bha annasan air chall.
Bhiodh m’athair ’s lìon an àird aige
Ga chàradh fo’n a làmp,
Is minig lìon mi ’n t-snàthad aig’
’S a dhruid mi beàrn an tuill.

[TD 175]

Mo mhàthair dh’fhàg i làrach,
’Na h-àit’ air sàil na being,
Bu sgoinneil cuairt na spàil aige
Ri tionneamh snàth air cuibhl’,
Is b’ealanta na bioran aic’
Ri figh’ a’ chnocain chloimh,
Ri poiteadh is ri càradh dhuinn
Gun tàmh gu meadhon-oidhch’.

Am fearann tha air bànachadh
Gun àiteach is gun bhuain,
An diugh gun sgrìob bhuntàta air
’S gu bràth chan fhàs air sguab.
Na clachan bh’anns na gàrraidhean
An sàs air clàr a’ chluain,
’Se tha sgrìobht’ air “Fàsaichte”
Agus pàirce chaorach uain.

Nach iomadh lus is pòr
Tha air an iomair eòrna fàs,
Luachair agus buallan,
Sealbhag ruadh is fliodh ’na chàrn,
Sìthean a’ chait fhiadhaich
’N àite chraobh le diasan làn,
Is glasach bhàn le feur troimhp’
Tachdadh leabaidh fhreumh a’ bhàrr.

Bàrr-gùg cha tig fo bhlàth air
Ach canach bàn nam bruach;
Ged do ni foghar abachadh
Air meas na cuiseig ruaidh,
Cha teid a ghiùlain tuilleadh
Do’n an iodhlainn mar bu dual,
’S cha chuir ’na sreathan rianail
Fo’n an t-sìomain anns a’ chruaidh.

Is feannagan na na tràithaich
Dheigheadh ’nan ràthan fo’n a sgian,
Gan tional leis an racan
’S ga ràiteach là le grian,

[TD 176]

Is cùbhraidheachd an fhàile’
Ga càrnadh fo’n an lìon,
Acair dhiongmhalt ris an làr rithe
Roimh spàirn na gaoithe ’n iar.

Cha thionailear am bàrr a-stigh
’S cha spàrr e fo’n an t-sreing
A’ chonnlach chorc’ ’s an tràthach
Bhiodh ri sàsachadh crodh laoigh.
Nuair thig mìos na Màirt
Agus tràth na muilne làimh
Cha deanar sìol a fhrasasdh troimhp’
Na fhasgnadh bhon a’ mholl.

Shreap sinn bhàrr na h-àradh
Air eil reangan làidir dlùth
Is thuit sinn bho gach sochair
Nach eil crochaichte air maoin,
Dh’fhuadaich sinn an nàbachas
An dànadas ’s an rùn
Bha sruthadh bhon an àrd-dhorus
Fo sgàil a’ chabair-shùith.


(2) Taigh dubh mo Sheanar

Bidh taigh dubh mo Sheanar an gnàth ’na mo chuimhne
Le teine meadhon-an-làir a bhiodh blàth agus aoigheil,
Ged bhithinn glé chrosda chan fhaca mi fearg ann,
Toirt dhomh mo thoil fhìn, ’s a’ toirt brìgh ás mo sheanchas.

Bhiodh Anna anns an t-sabhal aig a peileir a’ suathadh,
Is calgan an eòrna dol ’na ceò mu thaobh fuaraidh,
Mis’ anns an dorus ag amharc le uabhas
Gu dé stuth bha ’na casan, ’n e leathar na luaidhe.

Mo sheanair le sùist aig a dhùbhlan a’ bualadh
Buille bho bhuille ri frasadh nan sguaban,
Cabab cur charan mu chlaigeann ’s mu ghuaillean
Mar dhrumair <eng>Fort George<gai> leis a’ cheòl a’ toirt buaidh air.

[TD 177]

Latha glanaidh an taighe dheigheadh teannadh gu ùpraid,
Sguabadh ’s a’ sgaladh ’s a’ glanadh nan cùiltean,
Nigheadh soithichean an dreasair ’s am balla ga aoladh,
’S fuaim rothan na muilne air na beingean ga sgùradh.

’S e bhiodh spaideil gus an tigeadh am bùrn air,
Boinneag bho bhoinneag toirt slac air an ùrlar,
Sruthan an t-silidh air a’ bhalla mar sgrìobhadh
Na mar dhealbh air a tharraing ann an cruth Mona Lìsa.

’Sann an siud bha ’n <eng>alarm<gai> aig àm a bhith dùsgadh,
Cha robh an coileach a’ cadal, cha deigheadh laic air an t-sùil aig’,
Comanndair na spiris ri faire orra daonnan,
Cur eòin ann an cranaibh le Guiglidh Gùg O!

Catrìona cho brosnaicht’ ’s i cur a-mach fo’n an aodach,
Ma theid mise’ air mo chasan thainig deireadh do shaoghail,
Theid car math nad amhaich ’s bidh prais ann le ùilleag
’S bidh coileach a’ Chaimhmein nas trang na bha dùil aig’.

As na thig thig is na thàinig ’se latha leagail an t-sùithe,
Bhiodh na h-acair ga sadadh ’s na cabair ga rùsgadh,
Theichinn le le cabhaig agus leanadh an cù mi,
An cat bochd air a starsaich ’s a’ chasdaich ga mhùchadh.

An taobh shuas an tallain sreath leapannan dùinte,
Iad sgeadaichte cho snasail le slatan de chùirtein,
’S iad bho ion-mhiannaichte’ laighe sìos annta cùbhraidh,
Ged bhiodh oidhch’ nan seachd sian ann bhiodh fèath annta ’n còmhnaidh.

Cha robh nì orr’ gan còmhdach ach obair na làimhe,
Litear de dh’fhodar, cha robh snàithle de naidhleon,
Fallus a’ mhalaidh air gach plaid agus cuibhrig
Gan càrdadh ’s gan toinneamh ’s gan snìomh air a’ chuibhle.

B’e suid taigh mo Sheanar mar b’fheàrr b’aithne dhòmhs e,
’S iomadh oidhch’ agus latha chuir mi seachad ann dòigheil,
Dh’aindeoin innleachd is annas tha againn fo ’r spògan
Sinn ri strì airson tuilleadh <eng>To Keep Up With The Joneses<gai>.

[TD 178]

(3) An Airigh Shamhraidh.

Airigh shamhraidh mo ghaoil,
Aite còmhnaidh an àigh,
Bothan na mòintich
Air innis na slàint’.
Cha b’e clach agus aol
’S cha b’e saothair luchd ceàird
Ach sgrathan a’ chruadhlaich
’S seòl ruadh a bh’air bàt’.

Leabaidh fraoich agus luachrach
Air uachdar an làir,
Leac an teine air an ùrlar
Le craos a bhiodh blàth,
Cagailt gach taobh dhith
Slabhraidh slaodte ri spàrr,
Fàile cùbhraidh na mònadh
Leis a smùid dol an àird’.

Lit is bainne air a’ bhòrd,
Im, gruth agus càis,
Sgadan saillte na ròsda
’S ar leòr de bhuntàt’,
Chuach bhainne ga dòrtadh
Gu òl ar deoch phàidht’,
Aran coirc agus eòrna
Le òirleach de bhàrr.

Bha ciùinead neo-ghluasdte
Ri cuairteach an àit’,
Gun ach sraon aig an naosg
’S a’ chearc-fhraoich leis an àl,
Glag aig an fhaoileig
’S an eala air an t-snàmh,
An crodh is na caoraich
Mach air aodainn nan àrd.

Maise nàduir ’na glòir
A’ còmhdach a’ bhlàir,
Na cnuic is na leòidean
’S na sgòthan mu’m bàrr.

[TD 179]

Air lochain na mòintich
Lili bhòidheach a’ fàs,
Bric air na lòintean,
’S anns a’ chòinnich a’ gheàrr.

Theid rùintean na h-inntinn
Leum dh’ionnsaigh an àit’
Far an robh mi gun uallach
A’ cluaineas ’nam phàisd,
Ris gach glaic agus beinn,
Ris gach allt agus càrn
Air mo cheangal gu diongmhalt
Le slabhraidhean gràidh.

Tha a’ gheàrradh ’n diugh lom,
Tha an tom an diugh fàs,
Shiubhail an sluagh
Bho dol mun cuairt ann air tràth,
Na cagailtean fuara
Fo luachair ’s fo bhlàth,
’S tobhtaichean uaine
Toirt luaidh air a’ bhàs.

Nam faighinn làithean saora
Agus roghainn air àit’
Gu àirigh shamhraidh Loch Grìgeig
Bheirinn sgrìob thuic’ gun dàil,
Ghabhainn fois bho mo shaothair
’S gheibhinn saorsa gu tàmh
Nach ceannaicheadh an t-òr
An taigh-òsd’ anns an Spàinn.

Airigh shamhraidh mo ghaoil,
Aite còmhnaidh an àigh,
Bothan an aonaich
Air frìth nam beann àrd.
Bha sonas is sìth ann,
Cha tigeadh strì ’na mo phàirt
Fo sgrathan a’ chruadhlaich
’S seòl ruadh a bh’air bàt’.

[TD 181]

An Sgeilp Leabhraichean

Sgial is Eachdraidh,
le Calum Iain M. MacLeòid
(Gairm, Glaschu.1977. £1.80)

Chaidh a’ chiad dheich de na pìosan rosg san leabhar bheag thaitneach seo fhoillseachadh an toiseach ann an Alba eadar 1933 agus 1944 agus chaidh na 39 eile fhoillseachadh an Albainn Nuadh an Canada eadar 1950 agus 1971 anns na pàipearan naidheachd; <eng>Eastern Chronicle, The Casket<gai> agus <eng>Cape Breton Mirror<gai>.

A thaobh cuspair ’se sop ás gach seid a tha an seo da-rìribh. Tha an t-ùghdair a’ toirt a-steach raon glé fharsaing le na leanas: 1. Naidheachdan air na fineachan Gaidhealach; 2. Beatha agus saothair dhaoine iomraiteach; 3. Seann naidheachdan le stéidh an Alba. 4. Naidheachdan mu Chanada. 5. Fìor sheann sgeulachdan. 6. Feallsanachd, cuimhneachadh air làithean a dh’aom, brosnachadh. 7. Bòcain, manaidhean etc. 8. Iomradh an siud is an seo mu Alba Nuadh. 9. Iasgach loch is aibhne agus sopan á seidean eile thall agus a-bhos.

’Se Gàidhlig shiùbhlach, ealanta a tha san leabhar seo air fad. Is ann ro ainneamh a leughas neach Gàidhlig cho blasda seo ann an sgrìobhaidhean rosg an latha an diugh. Tha gnàth-cainnte na Gàidhlig a’ deàrrsadh gu soilleir ás gach sreath, co-dhiù a bhuineas an cuspair do’n latha an diugh no do’n t-sheann aimsir. Mar eisimpleir air an seo: Bho an t-seann sgeul “Gealchos nighean an t-Sagairt Oig”:

Bha i beò an ciar aimsir nan aisling mall; bha a h-anam a’ snàmh an ceò. Cha robh i uair ’na beatha, ’na cadal, no ’na dùisg, nach robh i a’

[TD 182]

faicinn tràghad gile, agus a’ mhuir a’ sloistreadh, ’s a’ sluaisreadh na gaineimh.

Bho “Buaidh na Mara air a’ Ghàidheal”:

Tha buaidh àraidh aig caochlaideachd a’ chuain cuideachd air inntinn a’ Ghàidheil. Air uairibh tha an lear an sàimh shuain, chan eil tonn a’ falpanaich air an tràigh; ach ann am prioba na sùla thig dùbhradh air an iarmailt, thig an uspag a’ sgùmadh nan tonn, is glé aithghearr bidh fàbhradh do chop geal timchioll air an oitir.

Bho “An Léigh-Fhiacal”:

“Feumaidh mi a dhol a choimhead air an Léigh-Fhiacal.” Feumaidh gu dearbh, tha sin riatanach, dòigheil, ach nach iongantach na cnapan-starraidh a thig ’n ad chois, is na leisgeulan a chuireas tu romhad a chum ’s nach téid thu ann. Tha an geamhradh buileach

[Sanas]

[TD 183]

fuar am bliadhna, cha bhiodh e freagarrach na fiaclan a tharruing an leithid seo de chrannadh aimsire. Tha agam ri òraid a dheanamh air an ath sheachduinn, is cha deanadh e a’ chùis idir, idir, bruidhinn ghagach, bhearnach, a chur an céill le cion fhiaclan. Cha làmh mi air a’ phìob-mhór a chluich gun deud?

Tha e cuideachd a’ deanamh eadar-theangachadh gu math pongail agus so-thuigsinn air na faclan ùra a tha a’ tighinn an àird agus nach gabh seachnadh ann an sgrìobhaidhean mu nithean ùra.

Bho “An Sanas Adhair”.

ionad lìonsgaraidh (<eng>sending station<gai>); riab-steallaig (<eng>oscillator<gai>); ionad ghabhail (<eng>receiving station<gai>); innealan-stiùiridh (<eng>circuit<gai>).

Chan eil cumadh air a chur air faclan coimheach; gun teagamh chan aontaicheadh na h-uile ris a’ chleachdadh seo an diugh.

Có a nì feum de a leithid seo de leabhar? Chan eil neach a bhruidhneas na a leughas Gàidhlig, fóghluimte no air a chaochladh nach faod an leabhar seo a leughadh gu probhaideach agus nach faigh tlachd ann. Bhiodh e anabarrach freagarrach mar leabhar-leughaidh sna h-àrd-sgoilean. Tha còir gum bi ùidh aig Gaidheil Chanada ann — ’s ann do Chanada a bhuineas 39 de na 49 sgeul etc. a tha ann. Bhiodh e cuideachd glé fheumail shaoilinn, do sgrìobhadairean rosg Gàidhlig an latha an diugh (no co-dhiù do phàirt dhiubh) mar shamhla air Gàidhlig lìomhta, bhrìoghmhor, so-thuigsinn gun eisimeil do ghnàth-chainnte na Beurla.

Tha earrannan math ann cuideachd air eachdraidh Ghaidhealach nach eil ro fhurasda an lorg an leabhraichean eile. Mar eiseimpleir air an seo “Diuc Tharentum agus a athair”, agus “Fearchar a’ Ghunna’.

A’ toirt breith air an leabhar seo, dé ghabhas cantainn ’na aghaidh? ’Se mo bheachd nach bu mhisd e idir faclair goirid aig an deireadh — an dà chuid faclan agus gnàthasan-cainnte — chan eil a h-uile leughadair an diugh cho làidir ann an stoc-fhaclan. B’fheàirrd e cuideachd clar-amais aig an toiseach. Ma dh’fhaoidte gur e roinn air réir cuspair a b’fheàrr na an dà roinn a tha ann, ’se sin Alba agus Albainn Nuadh.

B’e còmhdach cruaidh a bu fhreagarraiche gu h-àraidh nuair a tha pàipear nan duilleagan cho math; cha mhaireadh leth-bhreac ro fhada an làmhan balach-sgoile,

Ruairidh MacNèill

[TD 184]

[Sanas]

Ugam agus Bhuam,
le Padruig Moireasdan. Deasaichte le D. E. Domhnallach
(Club Leabhar. Steòrnabhagh. 1977. £2.40)

Chuir am fear-deasachaidh roimhe (d. xvl) taghadh a dheanamh a bheireadh dealbh chuimseach air seanchas an tigh-chéilidh, a stéidheachadh air reacòrdaidhean bho Phàdraig Moireasdan ás Griomasaidh.

Tha 25 earranan na rosg anns an leabhar, 13 òrain a rinn Pàdraig fhéin agus aon fhear a rinn a mhàthair. Tha an rosg a’ ruith air Sgeulachdan Eadarnàiseanta agus stòiridhean air creideamh, ioghantasan, buiseachd, sìdhichean, taibhsireachd agus tachartasan an eachdraidhe an sgeulaiche fhéin.

Is e an dala sgeulachd as fheàrr leam. Tha i a’ ruith cothrom an tìm is an seagh. Dh’fhaoidte gun robh barrachd air a cnàmhan aon uair, gu h-àraidh aig a’ ghleachd eadar na gillean-frithealaidh. Tha e a’ tòiseachadh

[TD 185]
|
“Se sgeulachd a bheirinn dhan chuideachd a nochd,” agus a’ crìochnachadh mar ann am teadhainn eile, “Is dhealaich mise rithe. Ma chòrd i ris an luchd éisdeachd tha mise glé thoilichte”, agus am facal mu dheireadh “Gabhaidh sinn smoc”. Tha co-chomunn eadar an sgeulaiche agus an sgeulachd agus e ’ga cur an tafann na cuideachd. Thathar a’ toirt àite, modh agus aire dhaibh. Aig deireadh na h-aithris bheirear cead dhan chomunn suidhe is bruidhinn aig saoirsne mu’n smoc, mar gum biodh sin mi-iomchaidh fhads a bha an sgeulaiche an gréim.

Is dòcha gum bheil an treas te beagan ás altan a chéile. Tha amharas agam gun robh léine mu seach deiseil nuair a bheirte pàisde agus bràthair mu seach a’ tighinn g’a h-iarraidh agus a’ toirt leis an leanaibh. Dh’fhaodainn a bhith ceàrr. Is e an dùnadh a tha oirre seo, “Agus dhealaich mise ris an sgeulachd mar a chuala mi san taigh chéilidh i chionn móran, móran bhliadhnaichean air ais”. — barantas ’na cois gun do lìbhrig an sgeulaiche i mar a fhuair e i agus aideachadh gun robh sin mar chomain air.

Tha amharas agam air a’ cheathramh sgeulachd seach càch ged a tha i Eadarnàiseanta agus an aon staoighle fosglaidh agus dùnaidh oirre. Tha comharran ùra air a feadh air fad, mar: — làithean na sgoile seachad: Oghnair (shoithichean); litir air clàr-sgrìobhaidh ann an oifis-sgrìobhaidh; maighistir, oifigich agus criudha air soitheach; lorg margadh (guail) an rìoghachdan céin, agus gu leòr eile. Shaoilinn nach robh cus is ciad bliadhna o thogadh ás a’ Bheurla i. Air a shon sin, tha mi ag earbsa gun do thog Pàdruig i san tigh-chéilidh. Chan eil aobhar nach togadh, bha a leithid ann.

Anns na seann sgeulachdan tha an rosg cho lìomhta, èasgaidh agus gum bheil stad analach ag éirigh gu nàdurra far am bu chòir dha airson an éifeachd agus an ruiteachas as maigsime a chur air an innse. Tha an innse fhéin anabarrach math, agus an aon chron beag a chuirinn oirre, e cho tric agus a tha “as esan” a’ bristeadh air aithris cainnte.

Chithear gur h-ann ann ri an seinn a tha òrain Phàdraig agus a-mach air aonan tha iad ri fonn òrain ainmeil eile — cleachdadh gu math bitheanta. Chan eil a doirbh fhaicinn nach do sgrìobh e iad anns an deanamh, ach gu dearbha tha iad air an deagh thionndadh. Seallaidh sin cumhachd na cuimhne aig Pàdraig agus a chomas cainnte. Tha iad air cuspairean cumanta gu leòr, cogadh, gaol, dùthchas is éibhneas, ach saoilidh mi gum bheil iad car nàbachdail airson gum faigh iad aire choithcheann. An deaghaidh sin the iad ioghantach math ’nan gnè fhéin a thaobh alt cainnte, dèanamh agus eirmseachd.


[TD 186]

[Sanasan]

[TD 187]

Tha an taghadh ’na shampul air pobal nas fharsainge — teachnaig riaghailteach gu leòr. Chan eil air ach aon pharamadar — barail an fhir-deasachaidh. Tha an raighneachadh bonna-bharaileach seach ana-bharaileach. Dh’fhaodadh car de chunnart a bhith an sin nuair a chithear cho urramach agus a tha Dòmhnall Eairdsidh ás Pàdraig agus an ùidh a the aige san t-saoghal a tha e a’ toirt am follais ann an dòigh a tha sealltainneach seach deifinneachdail. Air an làimh eile tha na reacòrdaidhean an làthair, tha iad air an ainmeachadh gu mean agus thogadh iad le barrachd is aon duine. Tha e gu math ciallach an sampul a thogail o aon duine. Chan eil móran beò anns am bheil na buadhan a bhathar a’ lorg; is d’fhiach leithid de stòras aire aona-cheannach; chan eil toil an fhir-deasachaidh cho mór san taghadh agus dh’fhaoidte gum beanar ri barrachd dhe na liunnan anns an iomlan, mar sin a’ toirt dealbh nas fharsainge air co-chomunn an tigh-chéilidh.

Boinidh an tiotal “Ugam agus bhuam” dhan sgeulaiche agus dhan fhear-deasachaidh, agus iad a’ toirt seachad na fhuair iad mar a fhuair iad e. The e colthach gur h-e an aon seòrsa seanchais a bhiodh eadar Pàdraig is Gàidheil ás ceàrnaidhean eile ge b’e àite an tachradh iad. Neartaich seo mo bheachd gun tug Dòmhnall Eairdsidh, mar a chuir e roimhe, dealbh chuimseach air seanchas an tigh-chéilidh. Co-dhiù tha an sampul mar is cuimhne leamsa prìomh eileamaidean a’ phobaill ged nach d’fhuair mise ach an balgam mu dheireadh dheth.

Iain MacDhùghaill


<eng>Jock Tamson’s Bairns. Essays on a Scots Childhood<gai>
Deas. le Trevor Royle
Hamish Hamilton. Lunnainn. 1977. £5.50)

Dusan duine a thogadh ann an Albainn is a fhuair pàirt de’n sgoil aca ann an seo eadar 1950 agus 1960, agus a thionndaidh gu sgrìobhadh de sheòrsa seach seòra an déidh sin: ’sann air na bunan sin a chaidh an leabhar seo a thogail.

Tha grunn sheòrsachan a-measg an luchd-sgrìobhaidh, aona Ghaidheal (Màrtainn Dòmhnallach), te aig a rabh ceangal ri Póland, Sasainn is Eirinn (Catherine Czerkawska), Sasannach a rugadh sna h-Innseachan (Trevor Royle) agus Albannach a rugadh an Singapore (Allan Massie), agus ochdnar thogadh air Ghalldachd. Chaidh iad do chaochladh sheòrsachan sgoile, ’s cha do chòrd sin ro mhath riutha, agus ged a thionndaidh iad uile gu sgrìobhadh tha iad glé ao-coltach ri chéile.

[TD 188]

Is dòcha gu robh iad ro òg airson tionndadh gu eachdraidh am beatha innse. Saoilidh mi, co-dhiù, gu bheil cus dhiubh ro dhiombach, agus chuir e iongantas orm nach robh barrachd blàiths ri aithneachadh orra is iad a’ cuimhneachadh air na bliadhnachan anns a bha na sùilean a’ fosgladh air mìorbhailean na cruitheachd. An e sùilean na h-òige a tha iad a’ cleachdadh, faodaidh sinn fhaighneachd, no an e seirbhead a thainig an déidh làimhe? Tha fhiso gur h-e rud duilich a th’ann feuchainn ri sgleò a sgapadh bho na sùilean a tha a’ coimhead air ais mar seo, agus tha iomadach seòrsa sgleò ann. Ach ’s fhiach e feuchainn. Feuchadh iad a-rithist, an ceann fichead bliadhan eile is dòcha.

Is dòcha gur h-e John Herdman as fhaisge chaidh air an fhìrinn innse mu’n òige aige; chan e idir gun còrdadh an fhìrinn sin ro mhath ris an diugh, oir tha e ag innse cho coigreach ’s a bha a bheatha ann an dòigh, is e an diugh air tionndadh cho Albannach. Saoilidh mi gu bheil Bill Bryden a’ tighinn faisg air an fhìrinn cuideachd, agus gach duine a’ bualadh innte an siud ’s an seo. B’fhiach an leabhar a chur ri chéile, oir tha e a’ sealltainn pàirt de na rudan a bha ceàrr oirnn mar shluagh. The air a chur an uidheam gu math le Trevor Royle.

R. MacThómais


Màiri Móhr nan Oran
Deas. le Dòmhnall E. Meek
(Gairm. Glaschu. 1977. £2.00)

Chan eil ach timcheall air fichead bliadhna o thòisich na sgoileirean air ùidh a chur an céill sa’ bhàrdachd aig Màirí Mhór nan Oran. Gu dearbha, ro’n àm sin, bha aon fhear co-dhiù a bha gu math daingeann ’na h-aghaidh. Seo mar a tha e a’ radh <eng>“. . . the great majority of these effusions have no permanent value . . . she was incapable of sustained effort, her imagery was too fleeting and superficial, and we tire of her pleonastic and rambling treatment of her subject . . . she betrays the shallowness of her genius, borrowing largely from the works of other bards”.<gai>

Is cinnteach nach eil móran Ghàidheal (sgoilearean no chaochladh, no ga brith co ás daibh) a chuireadh a’ bhanabhard cho suarach is a chuir an Sgitheanach a sgrìobh na faclan sin i. Ach cha dreighinn idir an urras nach robh, is nach eil fiù is gon an latha na diugh fhéin, feadhainn ann nach cuireadh ro àrd a bharrachd i. Air an làimh eile, chan eil teagamh nach robh, mar a thà fhathasd, na h-òrain aig Mairi Mhór fìor mheasail aig sluagh Eilein a breith; agus air feadh na

[TD 189]

Gàidhealtachd tha co-dhiù aithne air a h-ainm. Ged nach cluinnte — riamh o thùs, faodaidh e bhith — ach grunnan dhe na h-òrain air an seinn — is math mo chuimhne fhìn air urra nach maireann, ann a Sléite, a dh’aithriseadh na ficheadan ceathramh á caochladh òran uair sam bith a cheadaicheadh an còmhradh e.

A thaobh bàrdachd, bha a leithid-san a’ cur Mairi Mhór san t-sreath-mhullaich, cuide ri Rob Donn agus Donnchadh Bàn. Aig a’ cheart àm, ga tà, cha b’ionnan dhaibh sin agus dhi-se. Bhathar a’ faireachdainn gum boineadh Màiri do linn a bha fhathasd an làthair. Bha cusbairean an t-saoghail sin a’ nochdadh air gacha taobh: suidheachadh na tuatha, cùis an fhearainn, strì an aghaidh uachdarain is bhàillidhean, ceistean creidimh; an seann dùthchas Gàidhealach a’ searg. Bha na briathran aice beò dhaibh; blàth, faisg orra; a’ bhàrdachd aice, ann an cainnt chumanta thoirteil, a’ dealbh an fhiosrachaidh a bha pearsanta dhaibh fhéin.

’Sann an 1891 a thainig an leabhar aig Mairi Mhór a-mach: chan eil e soirbh fhaighinn an diugh. Air sgàth sin fhéin, cuirear fàilte chridheil air an taghadh seo a rinn Dòmhnall Meek air a’ bhàrdachd aice — dà òran deug air fhichead: dhà dhiubh nach eil san t-seann leabhar idir. Mar a chithear ann an clàr an cùl an leabhair, tha e air àireamh dh’an t-seòrsa seo a lorg ann am pàipearan-naidheachd is eile. Chan eil a sin ach cuid dh’an t-saothair a rinn e, oir tha tomad notaichean aige gos na h-òrain a shoilleireachadh, a thuilleadh air clàir eile. Agus tha eachdraidh chruinn aige air beatha Màiri, is mar a bha sin fillte an eachdraidh Buaireadh an Fhearainn. Tha e a’ toirt breith air a bàrdachd cuideachd — breith chothromach, saoilidh mi. Chan ann fann a tha am moladh a th’ aige oirre, ach the a cuideachd a’ ràdh: “. . .’s gann gu bheil òran ann nach eil air a mhilleadh air dhòigh air choireigin . . .” Seadh; ach theirinn-sa gu bheil e riatanach a thoirt fa-near gu bheil seòrsa do chearbaiche ann a bhoineas do dhùrachd, is gum bu chòir dhuinn foighneachd a bheil e sa’ bhàrdachd aig Mairi Mhór nan Oran. Or liom-sa gu bheil.

The mi an dòchas nach eil san obair aig Mgr. Meek ach toiseach tòiseachaidh. Tha feum air leabhar anns a bheil na h-òrain gu h-iomlan is e air a dheagh dheasachadh ás ùr, agus tha Dòmhnall Meek air iomaire dh’an achadh a threabhadh mar thà. Ach tha iomadh ceist ri fhuasgladh fhathasd. Tha cuid dhiubh ri faighinn an lùib an taghaidh seo fhéin, nan ceadaichte an rannsachadh. Ma dh’fhaodas mi puing no dhà a thogail: Chan eil seòl-sgrìobhaidh an t-seann leabhair, math is mar a thà e, idir coilionta no gun mheang. Mar a tha iomchuidh, tha


[TD 190]

[Sanasan]

[TD 191]

Mgr. Meek ga atharrachadh thall is a-bhos. Ach tha fairtleachadh orm prionnsabal an atharrachaidh a thuigsinn. Abair an dràsda am facal dh’fhuiling, mar a tha san t-seann chlò. Se dh’fhuiling oir neo, rud as dòcha, dh’fhuilig a theireadh Mairi Mhór fhéin, se dh’fhulaing a th’againne a-nise san leabhar ùr. An àite eiseimpleir thug mi an aire do dh’ eiseamplair; an àite nàrachadh tha nàireachadh againn; agus mar sin air adhart. Gun teagamh tha an clò fhéin caran iomrallach, ach saoilidh mi gu bheil barrachd air a sin ann, is bu mhath liom soilleirearachadh fhaighinn air a’ chùis. As aonais, tha mi an cunnart a bhith lethbhreitheach. Bu chòir, cuideachd, ainmeannan àiteachan san Eilean Sgitheanach a chur fo’n ghloine-amhairc a rithisd: se Borbh a th’ ann, chan è Boirbh. An t-Ord, chan è Ord.

Ach tha luach san leabhar seo a thaobh bàrdachd, a thaobh eachdraidh is aigne a’ Ghàidheil, agus a thaobh Gàidhlig an naodhamh ceud deug, is cha bheag an luach è.

Iain MacAonghuis


<eng>Hebridean Folksongs, Vol. II. Waulking Songs from Barra, South Uist, Eriskay and Benbecula<gai>
Deas. agus eadar-th. le Iain L. Caimbeul. An ceòl air a sgrìobhadh ’s air a rannsachadh le <eng>Francis Collinson
(Clarendon Press: Oxford University Press. ix i-367. 1977. £15)<gai>

Tha Fear Chanaidh agus Francis Collinson a’ leantainn orra leis an obair mhòir a chuir iad rompa. Chuir iad a-mach a’ chiad leabhar an 1969, agus na h-òrain a chruinnich Dòmhnall MacCarmaig ann, agus tha móran de’n obair air Leabhar III air a dèanamh. ’Sann a’ sìor fhàs daor a tha leabhraichean de gach seòrsa, ach ged a shaoileas daoine gu bheil e seo daor aig £15 00, cha dona a’ phrìs idir, leis gach mion-obair a tha ceangailte ris a’ chlo-bhualadh ’s gu h-àraid ri sgrìobhadh a’ chiùil. Agus chan fhàs an leabhar seo fhéin nas saoire — chanainn gu ruig e £20.00 mus téid e á clò.

Chan eil na h-òrain anns an leabhar seo gu léir bho’n aon chruinneachadh, no ás an aon àite, oir tha an Caimbeulach a’ toirt leis òrain a chruinnich e fhéin, agus móran de na chruinnich Anna NicIain is a bràthair Calum, agus cuideachd daoine ás na h-eileanan (’s gu h-àraidh á Barraidh ’s á Uibhist-a-deas) a bha ag obair còmhla ri Fear Chanaidh. Ged a tha òrain ann a sgrìobh Anna Nic Iain cho tràth ri 1908, ’s a thug i do Mharsaili nan Oran, chan eil gin ann ris nach do cheangladh fhonn fhéin gu math daingeann, agus tha sgrìobhadh a’

[TD 192]

chiùil ceangailte ri sgrìobhadh nam facal gu math nas dlùithe na ann an Leabhar I.

Ach ged a tha gach òran a th’ann ceangailte ris na h-eileanan a th’air an ainmeachadh anns an tiodal, tha e soilleir gun tainig móran dhiubh á àiteachan eile, á Muile, no Na Hearadh, no tir-mór Earra-Ghaidheil, agus tha comharraidhan nan àiteachan sin air pàirt dhiubh fhathast. Saolilidh mi cuideachd gu bheil comharriadhean an dachannan ùra orra gu tric cuideachd, agus ’nam measg sin tha an troimhe-chéile a thug daoine air na h-òrain uaireigin anns an ochdamh ’s anns an naodhamh linn deug, nuair a chaidh na h-òrain a-measg a chéile aig a’ chléith-luadhaidh no ann an inntinnean an luchd-aithris. As bith an do rinn daoine seo a dh’aon ghnothaich no le cion-cuimhne, tha e soilleir gun thachair e. Ma tha gearan agam air an leabhar seo ’se gu bheil cus cabhaig, mar gum b’eadh, air a’ Chaimbeulach na h-òrain a chur ann an cruth ùghdarasach, a chur seula orra gum buin iad do na h-eileanan a tha e ainmeachadh, an àite an eachdraidh air fad a mhìneachadh. Chan eil sin ach rud nach gabh dèanamh fhathast, ma ghabhas a chaoidh, oir tha móran sheòrsachan ri ’n clo-bhualach fhathast, ged nach biodh ann ach na tha aca an Sgoil Eòlais na h-Alba.

Fóghnaidh sin de ghearan. Tha maoin òran an seo, agus maoin eachdraidh is mìneachaidh, de gach seòrsa: móran de bheul-aithris, móran mu chainnt, móran mu cheòl. Tha òrain ann leithid “Alasdair mhic Colla gasda,” “A’ Bhradag Dhubh”/“An Spaidearachd Bharrach”, “Coisich a rùin”, “A Mhic a’ Mhaoir”, “Tàladh Dhòmhnaill Ghuirm”, “Chailin òig as stiùramaiche”. Tha móran dhiubh a bhuineas do’n t-seachdamh linn deug, agus is dòcha corra fhear nas sine na sin. Is iongantach gu bheil leabhar againn a tha a’ toirt sealladh cho farsaing no cho iomlan air òrain na seachdamh linne deug, agus air an eachdraidh ’s na dòighean-smuain a bh’air an cùl, agus tha an obair fìor luachmhor anns an t-seagh seo. Cumaidh e còmhradh is cagnadh ri daoine fad iomadh bliadhna. Agus bu chòir gum biodh luchd-ciùil fad is farsaing toilichte an cothrom-tuigse seo a bhith aca air ceòl nan seann òran, chan eil móran teagamh ann (ged a dh’fheumar a dhearbhadh uair no uaireigin) gu bheil an ceòl mar as trice gu math nas sine na na briathran. Tha Iain Latharna Caimbeul agus Francis Collison làn airidh air meal-an-naidheachd ’s air taing.

Ruaraidh MacThómais
