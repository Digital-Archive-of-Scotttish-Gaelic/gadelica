[TD 9]

EIRIGH NO LAIGHE NA GREINE

Smuaintean a bhrosnaich Iomradh Bliadhnail Bòrd Leasachaidh na Gàidhealtachd agus nan Eilean

le TOMAS M. MACCALMAIN

Am feasgar a dh’eug an Rìgh Seòras a Cóig, am ficheadamh là de’n Fhaoilleach 1936, bha mi a-measg na muinntir a chruinnich aig coinneamh an Glaschu a chur air chois Comunn Leasachaidh na Gàidhealtachd (<eng>The Highland Development League<gai>). Anns an dà bhliadhna roimh sin chosg mi móran ùine agus neirt ann an oidhirp a chum ceartas fhaotainn do chòrr is seachd ceud croitear a bha am fiachan troma do Bhòrd an Fhearainn air son an stuic air na gabhaltasan a thugadh dhaibh ás déidh Cogadh a’ Cheusair. Bha bochdainn mhór air feadh na rìoghachd gu h-iomlan aig an ám, agus na mìltean dhaoine gun chosnadh. Bha prìsean cruidh is chaorach is clòimhe glé ìosal. Bha e tric a’ tachairt nach fhaighte am margadh Inbhir-pheofharain prìs air caoraich a phàidheadh am faradh orra ás an Eilean Sgitheanach. Bha daoine ri saothrachadh gu cruaidh, agus aig ceann na bliadhna cha robh aca mar dhuais ach uallach fhiachan. Dh’fheumte rud-eigin a dheanamh, ach gu dé?

Aig an ám sin bha an Dotair Lachlann Grannd am Bail’-a’-chaolais trang a’ toirt a bheachdan fhéin air suidheachadh na Gàidhealtachd agus na ceumannan a bu chòir a ghabhail a chum is gum faigheadh barrachd de na Gàidheil cothrom a b’fheàrr air beòshlaint iomchuidh a chosnadh ’nan tìr féin, gun éiginn orra siubhal gu tìrean céine air cheann an fhortain. Choinnich an Dotair Grannd agus mi fhìn agus, le cuideachadh bho mhóran eile, chuir sinn air chois an Comunn Leasachaidh. An ùine ghoirid bha meuran de’n Chomunn an iomadh àite, agus gach bliadhna bha còmhdhail mhór ga cumail anns an robh cothrom air rùintean a chur an céill a chum soirbheachadh a thoirt do’n Ghàidhealtachd agus do na h-Eileanan.

Gu math tràth ann an eachdraidh a’ Chomuinn Leasachaidh chunnacas gu soilleir nach robh e gu math sam bith a bhith a’ deasbad agus ag earalachadh mu àireamh chùisean mar chùisean air leth bho chéile—àiteachas fearainn, iasgach, goireasan-siubhail agus faraidhean,


[TD 10]

[Sanasan]

[TD 11]

cosnaidhean ùra, agus eile. Dh’fheumte gach nì a bha ceàrr agus gach nì a bha mar bhacadh a ghabhail còmhla agus déiligeadh riutha còmhla agus dh’fheumte buidheann ùghdarrasach fhiosrachail a chum seo uile a ghabhail os làimh. Mar sin, b’e prìomh iarrtas a’ Chomuinn Leasachaidh gun cuirte air chois le Achd Pàrlamaid Bòrd Leasachaidh aig am biodh an dà chuid làn-ùghdarras agus na dh’fhóghnadh de airgead gach nì a dheanamh a ghabhadh deanamh a chum beòshlaint b’fhiach a chur an tairgse barrachd theaghlaichean ann an Gàidhealtachd agus Eileanan na h-Alba.

Air a’ cheud là de’n t-Samhainn 1965 thòisich Bòrd Leasachaidh na Gàidhealtachd agus nan Eilean ri saothrachadh a chum na rùintean a dh’ainmich mi a thoirt gu buil. Tha dlùth air sia bliadhna air ruith bho’n là sin. Ciamar a chaidh leis a’ Bhòrd? A bheil earailean agus deanadais a’ Bhùird bho thòisich e a’ toirt aobhar dòchais dhuinn gu bheil là ùr agus soirbheachail air tì tòiseachadh, air neo a bheil eachdraidh a’ Bhùird thuige seo a’ dùsgadh teagamh aon chuid nach eil grian an t-soirbheachaidh idir a’ dol a dh’éirigh air a’ Ghàidhealtachd no nach eil am Bòrd a tha ann ’na inneal freagarrach a chum suidheachadh cho doirbh a ghabhail os làimh?

Tha mi an déidh tilleadh á Leódhas, far a bheil móran dhaoine gun chosnadh (25 ás a’ cheud tha iad ag ràdh). Tha mi air tilleadh á sgìr Uige, far a bheil teaghlaichean a’ cur mu dheighinn dol air imrich gu ceàrnan eile. Dh’fhalbh feadhainn cheana. Chan eil sgìr Uige ’na h-aonar a thaobh a leithid de shuidheachadh.

Air a’ bhòrd ri mo thaobh an dràsda fhéin tha na cóig leabhrain ghrinne le iomraidhean bliadhnail a’ Bhùird Leasachaidh bho thòisich e ann 1965 gu deireadh 1970. Tha fiogaran gu leòr air duilleagan nan leabhran sin. Tha mi a’ leughadh gum b’e àireamh luchd-oifis a’ Bhùird an 1966 dà fhichead agus a dhà, agus gur e an àireamh aig deireadh 1970 naoi fichead (aig cosgais, eadar thuarasdalan is le, £352,000). Chan eil mi a’ faotainn coire dha sin idir. Is mi nach eil! Tha oidhirp de’n t-seòrsa seo ag agairt gach sgil agus eòlas agus fiosrachadh a ghabhas lorg, agus tha mi a’ làn-chreidsinn gu bheil aig a’ Bhòrd Leasachaidh sgioba d’an aithne an obair agus nach eil idir leisg ’nan saothair.

Ach gu dé an toradh a chithear air son saothair chóig bliadhna? Chaidh na muillionan punnd Sasannach a chur a-mach ann an achadh agus mar iasad, agus mar bhuil air sin tha móran dhaoine namh deagh bheòshlaint anns a’ Ghàidhealtachd aig nach biodh throm sin mar b’e còmhnadh agus comhairle a’ Bhùird. Tha daoine ann aig a bheil bàtaichean-iasgaich ùra, taighean-oibreach, is acainn is àirnies, bùithtean is eile, agus tha seo uile r’a mholadh. Ach is i a’ cheist a bheil na nithean sin gu leòr agus—ceist nas cudthromaiche buileach—a bheil na nithean sin a’ tachairt anns na ceàrnan as motha feum orra?

[TD 12]

Is bròn leam a ràdh gur i an fhreagairt do’n dà cheist sin, “Chan eil.”

Tha am Bòrd Leasachaidh a’ cleachdadh ’nan iomraidhean bliadhnail beachd a ghabhail air “Comharraidhean Feobhais ” (anns a’ Bheurla, “<eng>Economic Indicators<gai>”). Cuiream iad an riochd cheistean.

(1) O chionn còrr math is ceud bliadhna tha àireamh sluagh na Gàidhealtachd agus nan Eilean a’ sìor dhol nas lugha; an tàinig stad air a’ chlaonadh seo bho thòisich am Bòrd? Tha am Bòrd ag aideachadh nach tàinig. Tha am Bòrd ag ràdh gu bheil àireamh an t-sluaigh gu h-iomlan mu chóig ceud suas air dà bhliadhna air ais, ach anns an ùine sin mheudaich àireamh sluagh baile Inbhir-Nis mu chóig ceud; tha barrachd sluaigh an Gearasdan Inbhir-Lòchaidh agus mun cuairt air sin, agus mun cuairt air Inbhir-Nis agus taobh sear siorrachd Rois, ach anns na ceàrnan eile tha an sluagh fhathast a’ dol nas teirce, gu sònraichte an Innse-Gall agus an Arcaibh. Tha sinne a tha eòlach air taobh siar na mór-thìr agus na h-Eileanan Siar a’ faicinn le ar shùilean fhìn àitean a tha a’ dol fàs le cion sluaigh.

(2) Barrachd de’n aois agus nas lugha de’n òigridh—b’e sin an suidheachadh a dh’éirich an iomadh ceàrn; a bheil sin fhathast fìor? Tha am Bòrd ag aideachadh gu bheil. Anns a’ Ghàidhealtachd, a-mach ás gach ceud neach, tha nas lugha gam breith, barrachd a’ bàsachadh, agus barrachd os cionn dà fhichead agus cóig bliadhna a dh’aois na anns a’ chòrr de’n dùthaich. Cha mhath an comharradh sin.

(3) Tha a nis còrr is dà cheud bliadhna bho thòisich na Gàidheil air imrich a dheanamh gu na bailtean-móra agus thar sàile; an do stad seo? Cha do stad. Tha am Bòrd de’n bheachd nach eil uimhear a’ falbh mar seo agus a bha bho chionn chóig no dheich bliadhna, ach tha iad fhathast a’ falbh. Tha iad a’ falbh air son nach eil aca ’nan tìr fhéin an cothrom cosnaidh agus na goireasan a tha ’nan tairgse an àitean eile. Agus car son nach eil? Bha mi uair a’ labhairt aig coinneamh anns an Eilean Sgitheanach, agus mi ag innse dhaibh mu rùintean Comunn Leasachaidh na Gàidhealtachd. Dh’éirich seann bhodach a chuir seachad móran de a bheatha a’ seòladh air cuantan móra an t-saoghail. “Tha thusa,” ars esan, “ag iarraidh na Gàidheil a chumail glaiste ’nan tìr fhéin. Nach ann agad a tha na bhathais! Cha d’fhàg Gàidheal riamh a’ Ghàidhealtachd ach a chum soirbheachadh a chosnadh dha fhéin?” Arsa mise ris, “Falbhadh iadsan leis am miann falbh, ach car son a dh’fheumas duine a thìr fhéin fhàgail a chum soirbheachadh a chosnadh? Car son nach biodh an cothrom aige ’na thìr fhéin?” Cha dubhairt am bodach an còrr, ach is eagal leam nach do thuig e idir gu dé a thubhairt mi.

(4) Aireamh nan daoine gun chosnadh—tha na ceudan de mhìltean gun obair an dràsda air feadh Bhreatainn gu léir: ciamar a tha a’

[TD 13]

chùis seo anns a’ Ghàidhealtachd agus na h-Eileanan? Is i an fhreagairt bhochd, truagh is mar a tha an suidheachadh anns a’ chòrr de’n dùthaich, gu bheil e a dhà uiread agus a thrì uiread nas miosa an tìr nan Gàidheal.

Tha iomradh a’ Bhùird a’ nochdadh gu bheil àireamh nan caorach gus nan cearc air lùghdachadh agus àireamh a’ chruidh air meudachadh, agus gu bheil barrachd lusan gàrraidh is mheasan gan cur gu margadh; gu bheil tomhas math soirbheachaidh aig an iasgach; agus gu bheil luchd-turais an t-samhraidh fhathast a’ tighinn ’nan sgaothan. Aig a’ cheart ám, ged a tha barrachd fearainn a’ dol fo choille, tha nas lugha dhaoine a’ faotainn cosnaidh aig Bòrd na Coille a chionn is gu bheil barrachd feuma ga dheanamh de innealan is acainn a làimhsichear le nas lugha làmhan. Ann an deireadh an leabhar-iomramh tha àireamh oidhirpean air an ainmeachadh anns a bheil rannsachadh air nithean ùra a dh’fhaodadh am Bòrd fhéin no daoine eile fheuchainn a chum barrachd cosnaidh a chur an tairgse dhaoine.

Tha am Bòrd fhéin ag ràdh gu bheil aobhar aca tomhas math dòchais a bhith aca mu’n t-suidheachadh, ach gu bheil feum air foidhidinn air son ùine fhathast mus fhaic sinn làn-bhuil nan oidhirpean air an do thòisicheadh cheana no a thàtar a’ rùnachadh an dràsda.

Tha mi fhìn deònach tuilleadh ùine a thoirt do’n Bhòrd a chum dearbhadh a thoirt air an comas gu suidheachadh na Gàidhealtachd a leasachadh. Cha chuirear ceart an cóig bliadhna, no ann an deich, suidheachadh aig a bheil freumhan ann am mì-cheartas dà cheud bliadhna co-dhiù. Aig a’ cheart ám, bu mhath leam barrachd comharraidh fhaicinn gu bheil am Bòrd a’ tuigsinn gu bheil an suidheachadh anns na h-eileanan Siar agus am móran cheàrnan air taobh siar na mór-thir a’ cur feum air cabhaig, air neo, ann an ginealach eile, cha bhi againn ach corra Ghall is Sasannach a-measg; sheann làraichean bhailtean anns am faca sinn Gàidheil. Mar a thubhairt mi uair is uair, their mi a rithist: thig an là anns am bi a’ Ghàidhealtachd agus na h-Eileanan làn sluaigh, ged nach fhaic aon againne an là sin, oir bidh dòmhlachadh nan slògh air aghaidh talmhainn ag agairt sin. Is e mo mhiann gum biodh àireamh mhath de shliochd nan Gàidheal ag àiteachadh tìr nan Gàidheal anns an ám sin ri teachd.

[TD 21]

BEAGAN MU BHUITSEACHD
le NIALL M. BROWNLIE

“THEIRTE gum ’bu dual do isean an ròin dol thun na mara, agus tha e ceart cho dual do’n eileanach a shùil agus a chridhe agus a làmh a thionndadh ris a’ chuan shiar,” agus gach duatharachd a tha am falach fo a thuinn luasganach uaigneach. Sin mar an sgrìobh an t-urr, Coinneach Mac Leòid nach maireann a chionn linn no dhà air ais, agus nach biodh e glé dhàn an neach sin a theireadh nach e smior na fìrinn a tha ’s na briathran seo.

Nis ’nam bheachd-sa tha e cheart cho dual do’n Ghàidheal, ás eilean ’s air tìr-mór, a bhi creidsinn ann am buitseachd, taibhsearachd, agus móran de nithean duatharach eile a bha agus a tha gus an latha ’n diugh cumanta ann am beul aithris an sluaigh. Ged a shiùbhladh tu ceithir ranna ruadha an domhain gheibh thu an sin sgeulachdan mu bhuitseachd, agus far am bu laige am fòghlum agus solus an t-soisgeil, ’sann a bu mhotha a bha de bhuaidh aig na nithean seo air inntinnean agus caithe-beatha an t-sluaigh, agus seo mar a bha cùisean sa’ Ghàidhealtachd anns na linntean a dh’ aom. Am beachd an t-sluaigh b’e an Droch-Fhear a b’ùghdar do na nithean dorcha seo, agus có e a dh’ àicheadh gun robh iad clì ’nam beachd, neo-fhòghluimte as mar a bhà iad aig an ám seo. Nach tric a chualas na bodaich chòir ag ràdh:—“Reic thu-fhéin ris an Donus eadar chorp agus anam, agus mar dhuais gheibh thu eòlas na sgoile-duibhe,” ach bha car eile ann an adhairc an daimh cuideachd. ’Se tùrasdal a’ pheacaich am bàs, ach bu thùrasdal dhaibh-san a fhuair am fiosrachadh seo am bàs agus dìteadh sìorruidh. Ged a b’ àrd a’ chìs, bha ann air feadh na Gàidhealtachd iadsan a bha deònach gu leòr a’ phrìs seo a phàigheadh airson an eòlais mhallaichte seo. Mar a thubhairt an t-amadan bochd ris a’ mhinistear a bha ga cho-éigneachadh:—“Gabhadh m’anam-sa a sheachd rathaidean fichead nuair a bhios mise ullamh dheth.”

A réir mar a chuala mise, thug na cailleachan a leanas iad fhéin thairis airson an fhòghlum mhì-chneasda seo, agus a réir beul-aithris bha iad-san làn-ionnsaichte agus ealamh anns gach ealdhain a bha ri fhaotainn aig an Dubh-Sgoileir. B’iad-san Maireadh-Dhubh agus Maol Nic Domhnuich á Tiridhe, An Dòideag agus Gorm-shùil á Muile, Ball-Odhar a Ceann-tràgha, Gormla Mhór á Loch-abar, agus Cas’ Mhogain Riabhaich (chan eil fios agam le cinnt co ás a bha ise); seachd cailleachan oillteil gun teagamh, agus bana-bhuitseach

[TD 22]

gu brògan gach tè dhiubh. Ach a dh’ aindeoin gach cumhachd a bha aca, bha dà nì ann nach robh iad comasach air a dhèanadh, agus b’ iad sin na mairbh a thogail agus am beatha fhéin a ghleidheil tèaruinte. Ceannaichte o’n Donus gun teagamh a bha gach cumhachd, agus toirmiste a bha gach ealdhain. ’Sann an ainm an “Fhir-Dhuibh” agus cha b’ ann idir an ainm na Trianaid a rachadh na baobhan uabhasach ud air ceann cosnaidh, an cosnadh sin nach fhaigheadh ach aona dhuais ’s anns an t-sìorruidheachd.

Ciod an nis na nithean mì-chneasda a bha na buitsichean seo comasach air a dhèanamh. A Righ mhóir ’s i ceist fharsuinn a tha an sin; ceist air nach eil ach aon fhreagairt. A-mach o’n dà rud a dh’ ainmich mi cheana dheanadh iad olc sam bith a thionndadh iad an làmh agus an inntinn ris. Chuireadh iad an oiteag shèimh gu gaillionn, dh’ fhuadaicheadh iad an t-iasg o’n chladach, chuireadh iad an long do’n ghrinneal, chumadh iad am pàisde ann am machlaig a mhàthar fada seachad air na naoi mìosan, agus bheireadh iad am bainne o’n spréidh ’s iad fhéin ’na suidhe gu seasgair ri taobh a’ ghealbhain; dheanadh iad na nithean seo agus móran eile. Rachadh iad ann an riochd sam bith a bu mhiann leò, mas e riochd an sgairbh a bha freagarrach, sin an riochd sam bitheadh iad, ach mas e riochd a’ mhaighich a b’ fheàrr, sin an riochd anns am faicear iad. A thuilleadh air seo, bha innealan seuna agus gheasan aca, snàthainean de dheifir dhaithean agus cuaille daraich ris an canadh iad “Lurgain.”

Mar a thubhairt mi, b’e aon de chleasan na buitsich a bhi a’ toirt a’ bhainne o’n spréidh, agus is lìonmhor gach innleachd agus dòigh a bha aice airson seo a dhèanamh. Feumaidh gun teagamh sam bith gum biodh i ris an ealdhain seo gu tric oir is iomadh sgeul a chuala mise bho na bodaich mu na tachairtean seo:—“Nuair a bha mi ’nam ghille òg,” arsa aon bhodach còir, “chaidh mi fhéin agus mo chompanach, aon oidhche fhoghair, air farcluais air dà chailleach neònach a bha anns a’ bhaile. Nuair a shocraich sinn sìos aig an uinneig, gu sàmhach folaidh, chunnaic sinn rud a chuir mór iongnadh oirnn. Bha aon de na cailleachan cabach grànda ud ’na suidhe ann am meadhon an tighe, cuman eadar a casan, agus i tarraing mar a b’fheàrr a b’ urrainn dhi air snàthain dearg a bha ceangailte ri aon de na sparran os a ceann; chuala sinn fuaim mar gum biodh neach a’ bleoghann bó agus am bainne a’ sruthadh gu teann, agus b’e sin an dearbh nì a bha a’ tachairt, oir nuair a chaidh mo mhàthair a bhleoghann na bó ruaidh, bha ise tioram traoighte gun deur bainne.”

Bha tuathanach àraidh ann an Tiridhe aig an robh móran spréidh, agus bha e a’ reic bainne ri cuid de mhuinntir an eilein. Dh’ fhasdaich e searbhanta ach bha ise cho leisg ris a’ mhuic, agus b’ fheudar dha “cead a siubhail” a thoirt dhi, ach ma thug chaidh an crodh-bainne

[TD 23]

an diosg gun fhios ciod a b’aobhar dha seo. Bha gille òg tapaidh aig an tuathanach agus thuig esan air ball mar a bha cùisean. Thog e air ris a’ bhuachailleachd, ach cha b’ fhada a bha e air cùl na spréidhe nuair a chunnaic e maigheach mór a’ ruith air ais ’s air adhart, a-mach ’s a-stigh fo chuirp a’ chruidh-bhainne. Cha do chuir an gille bacadh sam bith air a’ chreutair agus an ceann tacain ghluais maigheach air falbh, ach ma ghluais lean an gille e gus an deach e ás a shealladh aig cùl creige anns a’ chladach. Dhìrich an gille gu mullach na creige ach maigheach cha robh ri fhaicinn. ’Na àite có bha sud ach an t-searbhanta bh’aig an tuathanach ’s i trang a’ ceangail dhuitheamain mu meadhon. Thuig mo laochain ann an tiota gu dé a bha tachairt, tharraing e mach sgian, gheàrr e na duitheaman, agus shil am bainne gu làr.

Chuala mi sgeulachd eile bho sheann duine còir ann an Tiridhe, mu thàillear a chaidh gu tigh buitsich, agus dh’ iarr e oirre, mar dearbhadh air a comasan, an t-slabhraidh a bhleoghann dha; chaidh a’ chailleach gu gnìomh, agus shil am bainne o’n chromaig ach cha robh an tàillear sàsaichte, agus dh’ iarr e air a’ chaillich cumail a’ dol; rinn ise sin agus bhleoghainn i an t-iarrunn gus an tàinig an fhuil. Thog an tàillear air dhachaidh làn dhearbhte mu cumhachdan na caillich agus is e a dh’ fhaodadh oir nuair a sheall e anns a’ bhàthaich, bha a’ bhó ghlas aige marbh air an ùrlar.

An nis an robh dòigh sam bith air a’ chrodh a chumail tèaruinte bho innleachdan mallaichte nam buitseachan? Bha agus is math gu robh oir bha daoine glic ann aig an robh eòlas air ìocshlàintean sònraichte a bheireadh an cleasan gu neoni. Bha aitionn a chaidh a loisgeadh ann an dòigh shònraichte anabarrach math gus a’ bhuitseach a chumail air falbh ach dh’ fheumadh an luath a bhi air a crathadh mu earbaill a’ chruidh agus rannan sònraichte a bhi air an aithris aig a’ cheart ám. Bha duine còir, do’m b’ ainm “MacShiomain,” a’ còmhnaidh ann an àite ris an abradh iad “Glac-nan-Smiar” ann an Tiridhe, agus chuala mi m’athair ag ràdh gum faigheadh thu aige-san ronag-gaoiside agus nam biodh an ronag seo ceangailte mu làimh a’ chumain-bhainne cha bhiodh e an comas na buitsich toradh a’ bhainne a thoirt air falbh. B’e MacShiomain b’ athair do’n mharaiche chliùiteach “Calum Beag” agus co aige tha ’m fios nach robh comasan sònraichte aig Calum còir cuideachd oir a réir a’ bhàird ’se duine air leth a bha ann. Ach gu leòr an sin mu na buitsichean an dràsda agus mas breugan ugamsa na sgrìobh mi an seo, is breugan bhuam iad ged is dòcha gu lean mi leis a’ chuspair an ùine gheàrr.

[TD 36]

A’ RUIGHEACHD
le AONGHAS MACNEACAIL

TREIN á Mallaig; uaimh fhada, dhorcha; talla cheòthach, làn ùpraid is eubhach—“<eng>Queen Street! All change! Queen Street Station!<gai>” Sluagh daoine a’ feitheamh, crathadh làmh, a’ coinneachadh an càirdean, fàilteachadh is a’ pògadh; an luchd obrach ’nam measg ann an deiseachan dubh le putanan umha. B’e seo Glaschu. Bha mi air ruigheachd.

Fhuair mi an sin tacsaidh gu’m thigh loidsidh ùr, ag earbsadh gun robh fios aig a’ cheannaire air an rathad. Shuidh mi air ais, mo shùilean air an dalladh leis na mìorbhuilean a bha mun cuairt orm; na <eng>trams<gai> a’ glagadaich a-null ’s a-nall, barrachd chàraichean na bha mise cleachdadh faicinn anns an t-seachdain. Bha uinneagan móra, soilleir, farsaing anns gach bùth, is solus de gach dath os an cionn. Shaoilinn gun robh am baile ’na theine. Chan fhaca mi riamh leithid de sholuis.

Cha robh an t-sràid anns an robh m’fhàrdach buileach cho deàrrsach, gun innte ach aon bhùth, ach bha i soilleir gu leor dhòmhsa, nach robh eòlach air fiù is aon sholus sràide.

Choinnich mi ri bean an tighe is na loidsearan eile. Fhuair mi mo bhiadhadh, is bha an comhradh, an toiseach, glé bhacach is modhail. Bha a’ chuid mhór de na balaich eile òg mar a bha mi fhéin, is cha robh e fada gus an robh sinn càirdeil.

Air a’ chiad oidhche, cha do thadhail an cadal ach ainneamh. Bha tuilleadh ’s a’ chòir annasan ’nam inntinn. An ath latha, le ceann trom, cadalach, chaidh mi a shealg obrach. Ged a bha mo shùilean sgìth, bha am baile cheart cho iongantach ri solus an là ’s a bha e fo dhorchadas, ach leis na bha de chàraichean is <eng>trams<gai> air an rathad, is de dhaoine air a’ chabhsair, bha e beagan nas cagalaiche. Bha dealbh-baile agam airson mo rathad a dheanamh, ach bha luchd a’ bhaile glé chuideachail.

Thàinig an oidhche mhìorbhuileach a rithis, is thog mi orm, còmhla ri dithis dhe na loidsearan eile gu meadhain a’ bhaile is na solus.

Chaidh na mìosan seachad, is na bliadhnaichean. Dh’fhàs mi cleachdte ri saoibhreis shunndach a’ bhaile mhóir. Bha iomadh companach agam, fireann is boireann, Gaidheal is Gall. Bha mi gu tric aig an dannsa, anns an tigh-deilbh is aig a’ bhall-coise.

[TD 37]

Ach aig an aon ám, bha mi a’ call ionracas na dùthcha. Bha mi ag ionnsachadh nach robh gnothaichean an t-saoghail cho sìmplidh ’s a bha mo shinnseara a’ smaoineachadh. Anns a’ bhaile, bha bochdainn is gairbhe nach fhaca mi riamh air an eilean a dh’fhàg mi. A-measg daoine còir Ghlaschu, bha cealgairean agus murtairean, siùrsaichean is meàirlich. Le bhi fuireach ann a’ loidseadh, choinnich mi ri móran cealgaireachd; mnathan-tighe nach robh ach suarach le biadhadh; loidsearan a’ fàgail gun phàigheadh. Cha robh móran earbsa air gach taobh. Leis gu robh na loidsearan an còmhnaidh a’ pàirteachadh gach comhartachd le luchd an tighe, cha robh socras ri fhaotainn, gu tric. Mar an robh an fhàrdaich gu math, cha robh nì ann ach gluasad gu àite eile. Gun phailteas airgead, cha robh e soirbh do òganach pàigheadh airson a h-uile comhartachd dh’iarradh e—rùm dha fhéin, leabaidh nach robh tuiteam ás a chéile, blàths, agus biadh gu leòr.

Ann an ceann tìde, dh’fhàs mi sgìth de na h-aighirean deàrrsach a bha am baile mór ag ìobairt dhomh. Bha nas motha de mhallachd unnta na bha de bheannachd. Chaidh an saoghal ud mun cuairt ro luath dhòmhsa. Ach bha eilean m’àrach ro shocair dhomh, is bha mo dhòighean is mo bharalaichean air atharrachadh. Chan fhaighinn sìth aig dachaidh. Nuair a smaoinich mi air, chunnaic mi nach robh dachaidh agam tuilleadh. Chuir oileanachadh a’ bhaile mhóir dealachadh eadar mi-fhéin is creideamh m’ òige. Ach cha robh mo chreideamh ùr ann an dòighean a’ bhaile. ’Sann a bha mi air fàs sgìth de na soluis bhrèagha is de ’n dannsa. Thainig faclan ’nam inntinn nach sìoladh air falbh:

Tha m’aonarachd nas fhuaire
nuair tha mi cuartaichte
’nam sheòmar fhéin le daoine
ris an abair mi mo chàirdean.

An déidh sia bliadhna, ghluais mi gu Dun Phàrlain a dh’obair an sin. Bha mi de’n bheachd gun deanadh e feum dhomh Glaschu fhàgail. Cha robh dùil agam gun iarrainn Srath Chluaidh fhaicinn gu bràth, ach an ceann mìos na dhà, dh’ionnsaich mi nach eil daonndach nam bailtean beaga idir cho càirdeil ris a’ choigreach ’s a tha sluagh baile mór Ghlaschu. Ann am baile beag, tha daoine ro eòlach air a chéile is tha iomadh fear ’na allmharach fad a bheatha. Tha e mar seo anns a’ chlachan as lugha anns a’ Ghaidhealtachd. B’e seo nì do nach tug mi an aire nuair bha mi ’nam òganach air an eilean. Ach bha mi a nis ga fhaireachadh ’nam chridhe, agus ann an dòigh chuspaireach nach robh mi air tuigsinn roimhe.

Ann an Glaschu agus bailtean coltach ris, gheibhear daoine a tha, ach gu tric, is e tinneas bodhaig na inntinn tha gan

[TD 38]

dealachadh bho’n t-sluagh. Chan eil deifir eadar tighean-loidsidh ann an Glaschu, an Dun Phàrlain no anns an Eilean Sgitheanach, ach tha deifir eadar companas a’ bhaile agus companas na dùthcha: Tha barrachd ceadachas anns a’ bhaile mhór—“fhad’s nach goirtich e mise, dean mar a thogras tu.” Chan eil an suidheachadh seo buileach cho math ’s a dh’iarrainn-sa. B’fheàrr leam fhéin a ràdh, “fhad’s nach dean e cron air duine sam bith, chan urrainn dhuinn aithris gu bheil e ceàrr.” Co-dhiù, chan eil duine cho ceangailte ri beachdan a chompanaich.

Fad mo chuairt ann a Fìobha, bha mi a’ toirt nan gnothaichean ud fanear. Thòisich mi air tilleadh gu Glaschu a h-uile seachdain gus mo sheann chompanaich fhaicinn. Bha feadhainn dhiubh air sgapadh, ach bha gu leor air fhàgail ’s gu robh mo shlighe luachmhor.

Mu dheireadh, an déidh bliadhna gu leth air taobh an Iar na dùthcha, thill mi air ais do Ghlaschu. Cha robh na soluis cho deàrrsach: bha na sràidean cheart cho salach, grànda ’s a bha iad an uair a dh’fhàg mi e: bha na daoine cheart cho coibhneil, cheart cho fealltach, cheart cho cridheil, cheart cho ceadachail: is ann ormsa bha an t-atharrachadh. Cha robh mo spiorad cho searbh. Anns an ùine bha mi air falbh á Glaschu, bha mi fhéin air beagan ceadachas ionnsachadh. Tuigidh mi nise carson a tha fòirneart is éiginn ag éirigh a-measg daoine aig uairean: tha ainnis ann, tha cion foghluim, agus cion comas is cùram ann. Ach chì mi cuideachd gur ann airson tairbheartas agus coibhneas a tha a’ chuid mhór de shluagh Ghlaschu ainmeil.

Tha mi aig sìth ’nam measg a nis. Chan iarr mi tuilleadh ’s a’ chòir bhuapa, bho nach eil fios ach aig glé bheag dhiubh mu m’ bheatha eileanach.

Tha mi air ruigheachd (saoilidh mi).

[TD 42]

AN T-ARD-OLLAMH IAIN FRISEAL
le RUARAIDH MAcTHOMAIS.

THA sia bliadhna fichead bho chaochail Iain Friseal, a bha ’na Ard-Ollamh air na Cànanan Ceilteach ann an Oilthigh Oxford. Mura d’ fhuair e riamh bho mhuinntir na Gàidhlige an t-urram air a robh e airidh, bha aobhar no dhà air a sin. Ann a bhith a’ beachdachadh air a bheatha, agus air an obair a rinn e, faodaidh sinn na h-aobhairean sin a mhìneachadh, agus togaidh sin ceist no dhà as fhiach an cnuasachadh.

Mura d’ fhuair e an t-urram sin ’se bu choireach nach deach e ga iarraidh. Bha e coma dheth. Cha b’è bh’ air aire. Chan eil mi a’ ciallachadh leis a sin idir gu robh cliù nan daoine bho’n dàinig e ga meas suarach aige, ach ma bha cliù sam bith a dhith air fhéin cha b’e an seòrsa a gheibhte gun saothair. Chan àbhaist do dhuine de’n t-seòrsa seo a bhith siubhal nan àrd-ùrlairean, no a bhith sgiamhail thall ’s a-bhos. Tha a leòr aige ri dhèanamh gu h-uaigneach ’na leabharlann fhéin.

’Sann an Inbhir-Nis a rugadh Iain Friseal, anns a’ bhliadhna ochd ceud deug ceithir fichead ’s a dhà, ach cha bhuineadh e idir do’n bhaile. Bha a dhachaidh ann an Lòch-leitir, ann an Gleann Urchardan, far a robh athair ’na gheamair, agus b’ann an sin a chaidh a thogail. Bha làn an cinn aig athair ’s aig a mhàthair de Ghàidhlig, agus thainig an dìleab sin airson cuideachd.

Is cinnteach nach bu mhisde e an dà chainnt a bhith aige bho làithean òige. Tha e coltach gu robh deagh fhear-teagaisg aige anns a’ Ghleann, agus thug an duine seo an aire gu math tràth gu robh comas fada thar an àbhaist aig Iain Friseal, gu h-àraidh a thaobh chànanan. Fhuair e brosnachadh agus oileanachadh bho’n mhaighstir-sgoile seo, agus tha e coltach gu robh strì agus cur-leis ann fhéin a thug air adhart e gu cabhagach.

Tha iomradh againn air an t-seòrsa sgoileir a bh’ann nuair nach robh e ach seachd bliadhna deug a dh’aois. ’Se an t-Ard-Ollamh

[TD 43]

Uilleam Calder, a bha a’ teagasg Greugais ann an Oilthigh Dhun-Eidinn, a dh’ innis mar a thachair iad air a chéile an toiseach, anns a’ bhliadhna mu dheireadh de’n naoidheamh linn deug. Bha iad air an trèana, a’ tilleadh á Obair-Dheadhain, an déidh dhaibh co-fharpais a’ Bhursary fhiachainn. Thug Calder an aire gu robh leabhar Greugais aig an Fhrisealach, agus dé bha seo ach earrann de’n <eng>Republic<gai> aig Plato, leabhar a bha e air a cheannach an Obair-Dheadhain. Cha dugadh sgoileirean a’ bhaile-mhóir móran sam bith ás an leabhar sin aig ám ud, tha Calder ag ràdh. Bha cuimhne aig Calder air turas eile mu’n ám seo, nuair a thainig air Iain Friseal a h-uile ceum a choiseachd á Inbhir-Nis gu ruig Lòch-leitir, oir bha e air am beagan sgilligean a bh’aige a chosg air leabhar a bha a dhìth air. Cha mhór de dh’ oileanaich an latha an diugh a dheanadh a leithid, ged a tha na notaichean cho pailt aca ’s a bha na sgilligean aig an Fhrisealach.

’Sann mu’n ám sin cuideachd a dh’innis Iain Friseal do Chalder gu robh air tòiseachadh ag ionnsachadh Eabhra, “a chionn” ars esan “gu robh ùidh aige anns an t-seann chànan.”

Lean e air, bliadhna an déidh bliadhna, a’ cur ris an eòlas sin air cànanan. B’e Laideann agus Greugais na prìomh chuspairean a bh’ aige an Obair-Dheadhain, agus an déidh sin an Cambridge, agus choisinn e an t-urram a b’ àirde anns an dà Oilthigh sin. Choisinn e cuideachd àrd-dhuaisean airson bàrdachd Ghreugais agus rosg Laidinn a sgrìobhadh. Ach aig an aon ám bha e a’ leudachadh eòlais air cànanan eile, gus bho dheireadh a robh eòlas aige, chan ann a-mhàin air cànanan na Roinn-Eòrpa, ach cuideachd air na cànanan Ural-Altaic, a tha air an cleachdadh ann an dùthchannan leithid Finland agus an Tuirc. Chaidh e na b’fhaide na sin eadhon, a’ deanamh cnuasachadh air na cànanan Bantu, a bhuineas do dh’ Africa. Thog e cuideachd rud math de chànan cho doirbh ’s a tha ri faotainn san Roinn-Eòrpa—’se sin Basque, a tha air a bruidhinn air crìochan na Frainge agus na Spàinnt.

Air cho sgilear ’s ga bheil duine, cha tog e cànanan gun saothair, agus ged is goirid an t-iomradh thug an obair seo na bliadhnachan móra. Mar a chunnaic sinn thòisich e tràth oirre, agus lean e oirre fad a bheatha. Ann an Cambridge ghabh e ùidh shònraichte ann a bhith a’ coimeas chànanan ri chéile, agus bha daoine an sin aig an ám bha air leth fiosrach anns an ealain seo—gu h-àraidh Peter Giles. An déidh do’n Fhrisealach Cambridge fhàgail thug e greis bheag anns a’ Ghearmailt, an Oilthigh Jena, ris a’ cheart shaothair. Bha ùidh anns na cànanan Ceilteach air a dùsgadh fada roimh ’n ám sin, ach b’ fheàirrd e càirdeas agus fiosrachadh E. C. Quiggin ann an Cambridge, oir bha Quiggin fiosrach mu Ghàidhlig na h-Eireann agus mu’n Chuimris.

[TD 44]

Anns a’ bhliadhna naoi ceud deug ’s a seachd thill am Frisealach a dh’ Obair-Dheadhain, gu bhith ’na fhear-cuideachaidh do’n Ard-Ollamh Ramsay, ann an Roinn na Laidinn. Cha b’ fhada gus an d’ rinn e ainm dha fhéin mar fhear-teagaisg a ghabhadh saothair mhór ris na h-oileanaich aige, ged a bha a chainnt air uairean cho leamh ri cainnt a chualas riamh mu na crìochan sin. Ach a rèir coltais, ged a bha e sgaiteach cha robh droch-rùn sam bith air chùl na cainnte.

Mu’n ám seo cuideachd, anns na bliadhnachan mus do thòisich a’ chiad chogadh, bha clas Ghàidhlig aige ann an Colaisd an Luchd-teagaisg, an <eng>Training Centre<gai>. Cha robh a’ Ghàidhlig an uair sin air a teagasg anns an Oilthigh.

A réir inneis, cha robh beul-bòidheach ga chleachdadh anns a’ chlas sin. Cha mhotha fhuair litreachas na Gàidhlig moladh sam bith air nach robh i làn airidh. ’S dòcha gu robh e air a leamhachadh leis a’ mholadh gun rian a bha fasanta aig an ám aig na daoine a bha a’ cur an clò am beachdan air litreachas na Gàidhlig. Bha eòlas fhéin air litreachas cho farsaing, agus inntinn air a geurachadh cho mór, ’s gu robh teagamh a’ bacadh na tlachd a shaoileadh duine a nochdadh e ’na chainnt agus ’na litreachas fhéin. Chì sinn gu robh an teagamh sin air a shiubhal fad làithean a bheatha.

’Sann anns na bliadhnachan sin a thòisich e a’ cur an clò sgrìobhaidhean air seann chànanan, agus gu h-àraidh air seann Ghàidhlig na h-Eireann. Nochd iad seo ann an ràitheachain Eireannach is Gearmailteach is Frangach, agus cha b’ fhada gus an do choisinn e cliù mar ghràmaraiche ealanta. Anns a’ bhliadhna naoi ceud deug agus trì deug chuir e an clò cuideachd sgrìobhadh mu’n t-seann chànan ris an canar <eng>New Phrygian<gai>, fo’n ainm “<eng>Phrygian Studies<gai>,” agus cho fada ’s as aithne dhomh cha tug duine ceum air thoiseach air anns a’ chuspair seo bho’n ám sin.

Thàinig an sin an Cogadh, agus bha feum air a leithid de dhuine geur tuigseach ann an Oifis a’ Chogaidh. Chuir e seachad na bliadhnachan sin anns a’ bhuidhinn ris an cante an <eng>Directorate of Military Intelligence<gai>.

B’ ann an uair a bha e air falbh á Obair-Dheadhain a chuireadh air bhonn mu dheireadh thall anns an Oilthigh roinn air leth do na cànanan Ceilteach, agus thaghadh Iain Friseal gu bhith air a ceann. Bha sin aig toiseach na bliadhna naoi ceud deug agus a sia deug.

Cha b’ ann gun saothair a rinneadh seo, agus b’ fhada bho thòisich daoine a’ bruidhinn air. Anns a’ bhliadhna ochd ceud deug, fichead ’s a cóig deug, bha iomradh air an dà Oilthigh an Obair-Dheadhain (Colaisd an Rìgh agus Colaisde Mharischal) aonadh ri chéile. Chuir fear Dòmhnall MacMhuirich, no Dòmhnall Currie, á Lunnainn, air adhart tagradh an Tigh nan Cumantan gus Cathair Ghàidhlig a

[TD 45]

stéidheachadh an Obair-Dheadhain, ach cha tainig an t-aonadh gu buil, agus cha chualas an còrr mu’n chathair. Anns a’ bhliadhna naoi ceud deug ’s a naoi, chuireadh tagradh gu Cùirt an Oilthigh, ag iarraidh oirre Roinn Cheilteach a chur air chois, agus an ath bhliadhna chuireadh na h-uiread de dh’ airgead air leth airson sin. B’ iad Ollamh na Laidinn (Ramsay) agus Ollamh na Greugais (Harrower) a bha cumail a’ chuspair seo air beulaibh an Oilthigh, agus mu dheireadh thall chaidh leotha.

’S e cuis-iongnaidh a bh’ ann gun teagamh gun tug Oilthigh Obair-Dheadhain cho fada a’ stéidheachadh Roinn Ghàidhlig, oir a reir coltais bha Colaisd an Rìgh na bu Ghaidhealaiche na gin de na h-Oilthighean Albanach, agus bha còir aice bhith mar sin, oir ’sann gu leas na Gaidhealtachd, ann an deagh thomhas, a chaidh a stéidheachadh bho thùs. Ach ’sann slaodach a bha a’ Ghàidhlig a’ dleasadh a h-àite fhéin anns na h-Oilthighean eile cuideachd. Bha na Gaidheil ro dhiùid ann an cùisean an cànain agus an litreachais, cha robh gean-math aig na Goill riutha mar bu trice. Eadhon fhathast, leis a liuthad cothrom a th’ againn, is suarach cho dàna ’s a tha sinn ann a bhith a’ dleasadh ar còirichean.

Nuair a bha an cogadh seachad thill Iain Friseal a dh’ Obair-Dheadhain, agus anns a’ bhliadhna naoi ceud deug ’s a naoi-deug chuireadh clas Ghàidhlig an tairgse nan oileanach. Cha robh móran ann a ghabh cothrom air a’ chothrom aig an ám sin, agus ’se glé bheag dhiubh sin a tha air fhàgail a nis. Ach is tric a chuala mi iomradh air a’ chiad chlas Ghàidhlig sin, bho Iain MacDhòmhnaill, á sgíre a’ Bhac an Leódhas. Cha chuala mi riamh bhuaithe ach rann-molaidh air an Fhrisealach, mar dhuine agus mar fhear-teagaisg. Bha e sgaiteach gun teagamh, ach is fheàirrde oileanaich beagan eirmseachd is sgaiteachd, gus an cumail air an corra-biod. Cha robh fearas-mhór ’na nàdur, agus bha e a’ leantainn seann lagh na sgoileireachd ann a bhith a’ coimhead air na h-oileanaich aige mar chompanaich. “Dh’ ionnsaich mi” arsa Iain Dòmhnallach, “a cheart uiread bhuaithe air an raon-golf agus ann an tigh-òsda Jimmy Hay ’s a dh’ ionnsaich mi anns a’ chlas.”

’Se an aon inneas a th’aig feadhainn eile air—duine gun mhórchuis, ged a bha aobhair gu leòr aige moit a bhith air, duine càirdeil aighearach a bha déidheil air cuideachd, ach aig an aon ám, duine aig an robh inntinn chruaidh gheur a rachadh air tòir na fìrinn as bith dé ’n rathad a bheireadh sin e.

Thàinig tinneas air an Fhrisealach nuair a bha e ’na bhalach gu math òg—tha mi’n dùil gur h-e polio a bh’ann—agus dh’ fhàg seo ciorramach e. A dh’ aindeoin sin ’se coisiche treun a bh’ ann, agus bha e math air golf cuideachd. Cur-seachad eile a bh’ aige ’se tàileasg—deagh chluich gus an inntinn a gheurachadh agus gu


[TD 46]

[Sanas]

[TD 47]

comas-breithneachaidh a neartachadh. Cha robh e riamh ro làidir ’na bhodhaig, ach cho fad ’s as fiosrach mi, cha do chuir seo smal air inntinn. Ach theagamh gum biodh e air barrachd de dh’ obair a chur ás a dhéidh nan robh neart corporra air a bhith aige ann an tomhas na bu mhotha.

Cha do dh’ fhuirich e fada an Albainn, oir fhuair e cuireadh, anns a’ bhliadhna naoi ceud deug is aon air fhichead, a dhol gu ruige Oxford, mar Ard-Ollamh nan cànanan Ceilteach an sin. Dh’ fhuirich e ann an Oxford gus an do chaochail e, anns a’ bhliadhna naoi ceud dug dà fhichead ’s a cóig, ach a-mhàin gu robh e greiseag aig toiseach a’ Chogaidh ann an Oifis a’ Chogaidh—an t-àite a dh’ fhàg e o chionn fhichead bliadhna. Ach bhris air a shlàinte, agus thill e gu ruige Oxford.

Bha e air pòsadh anns a’ bhliadhna naoi ceud deug agus seachd ar fhichead. B’e an tè a phòs e Frances Galloway Mordaunt, a bha cuideachadh ann an Roinn na Greugais an Obair-Dheadhain mus do phòs i. Bha dithis nigheanan aca.

Dé a nis mu’n obair sgoileireachd a rinn e, agus na sgrìobhaidhean dh’fhàg e ás a dhéidh? Chan ionnan an dà nì. Ged a rinn e obair gun chrìch, ag ionnsachadh chànan ’s gan coimeas ri chéile, cha tàinig am follais ann an clò ach earrann bheag de’n t-saothair sin. Mar eiseamplair, chaidh innse dhomh gu robh e air litreachas clo-bhuailte na Gàidhlig a leughadh gu h-iomlan, agus e an dùil gràmair eachdraidheil a sgrìobhadh. Ach le dìth na slàinte cha tainig an obair gu buil. Bu mhór am beud. Ach gu fortanach chuir e an clò cuid de na co-dhùnaidhean gus an tàinig e, ann an sgrìobhaidhean leithid “<eng>The Relative Clause in Scottish Gaelic<gai>” anns an <eng>Celtic Review<gai>, “<eng>The Language of the Fernaig MS<gai>,” ann an <eng>Scottish Gaelic Studies<gai>, agus ann an sgrùdaidhean air leabhraichean. Tha pongalachd is snas air na sgrìobhaidhean sin, agus b’ fhiach iad an cruinneachadh ri chéile.

Anns an òraid a thug e seachad nuair a ghabh e a’ chathair ann an Oxford—’se sin “<eng>History and Etymology<gai>”—rinn e gearain bheag, ag ràdh gu robh sgoileireachd Cheilteach air a dearmad anns an dùthaich seo cho mór agus gu feumadh an grunnan beag sgoileirean a bh’ ann làmh a thoirt air cus de rudan: dh’ fheumadh iad feuchainn ri bhith ealanta ann an gràmair, ann an litreachas, ann an eachdraidh, ann an deasachadh sgrìobhaidhean sean agus nuadh, agus ann an cuspairean eile cuideachd. ’Se lìonmhorachd nan làmh a ni an obair aotrom, ach chan eil na làmhan pailt an seo idir. Tha seo gu h-àraidh fìor mu Ghàidhiig, agus cha mhór nach eil e a cheart cho fìor an diugh ’s a bha e an uair sin. Agus tha e ’na chuis-mhaslaidh do’n dùthaich seo gu bheil sin mar sin. B’e a bhuil gun do shaothraich Iain Freiseal ri sgrìobhaidhean a dheasachadh, mar a rinn e anns na

[TD 48]

leabhraichean <eng>Irish Texts<gai>, agus cuideachd anns an leabhar a dh’ fhàg E. C. Quiggin as a dhéidh, agus a dheasaich am Frisealach—’se sin <eng>Poems from the Book of the Dean of Lismore<gai>. Ach bha e a’ strì cuideachd ri seann ainmean-àitean, ri freumhan fhacal a lorg, ri eachdraidh nan Cruithneach is nam Pict a mhìneachadh.

Taobh muigh na sgrìobh e air gràmair na Gàidhlig againn fhìn agus gràmair na Gàidhlig Eireannaich, tha mi a’ smaoineachadh gur h-e dad cho luachmhor ’s a chuir e an clò na sgrìobhaidhean air na Cruithnich agus air na Picti. ’Se seo cuspair cho doirbh ’s a tha tighinn fa chomhair sgoileir Ceiltich. Co ás a thainig na daoine seo, agus cuin a thàinig iad? Dé a’ chainnt, no dé na cainntean a bh’ aca? Dé cho fad ’s a mhair iad, agus dé na tha air sgeula de’n cainnt fhathast—abair, ann an ainmean-àitean? Dé na cleachdaidheana bh’ aca? Dé a’ bhuaidh a bh’aca air cainnt agus air eachdraidh nan Gaidheal? Cha tug am Frisealach freagairt air móran de na ceistean sin, ach chuir e an céill gu h-onorach an dòigh anns a bheil e ceart agus ceadaichte na ceistean sin a rannsachadh. Rinn e seo gu sònraichte anns na sgrìobhaidhean “<eng>History and Etymology<gai>” agus “<eng>The Question of the Picts<gai>.”

Chan eil dà ni air thalamh cho duilich an lorg ri cinnt agus foirfeachd, agus sin an dà nì a bha dhìth air Iain Friseal, agus bha iad a dhìth air còmhla. B’e sin bu choireach nach tug e freagairt iomlan air móran de cheistean. B’ aithne dha ro mhath doimhneachd an eòlais agus doimhneachd an aineolais. B’e sin bu choireach cuideachd nach do dh’ fhàg e barrachd sgrìobhaidhean ás a dhéidh.

Cho fad ’s as aithne dhomh cha do sgrìobh e dad idir an Gàidhlig, agus cha do nochd e móran ùidh ann an litreachas na Gàidhlig no anns na h-àiteachan sin anns a robh a’ Ghàidhlig fallain is siùbhlach ’na latha fhéin. Is dòcha nach robh cùisean air a bhith mar sin nan robh e air fuireachd an Albainn—a’ teagasg luchd-Gàidhlig gach bliadhna. Ach chan eil mi cinnteach ás a sin a bharrachd. Saoilidh mi gu robh a’ Ghàidhlig dha mar chuspair sgoileireachd sam bith eile: Greugais; no Laideann, no Phrygian, no Lydian, no Bantu. Cha b’ann a’ feuchainn ri fàisneachd a dheanamh a bha e idir, no ri fàisneachd dhaoine eile atharrachadh. Cha robh a dhìth air ach an fhìrinn a lorg mu nithean a bh’ann ’s a thachair. ’S math nach eil a h-uile duine coltach ris; ’s math gu bheil daoine coltach ris ann. Cuireamaid a’ chlach seo air a chàrn.

(Chraobh-sgaoileadh an sgrìobhadh seo air an réidio anns a’ bhliadhna 1962—Fir-deas).

[TD 49]

FAINNEACHAN
le EILIDH WATT.

Is math leo an diugh éisdeachd a dheanamh ri beachdan na mnathan: mar sin thachair dhomh bhi ann an comunn sianar fhear. Bha an deasbaireachd a’ dol air adhart is mi a’ feitheamh cothrom dol an sàs an uair a thuit mo shùil air làmhan an fhir a bha anns a’ chathair is mhothaich mi nach b’e mhàin aon fhàinne a bha e a’ caitheamh, ach dà fhàinne—fear air gach làimh. Thug mi sùil air mo shocair timcheall a’ bhùird: cha robh fear seach fear nach robh a’ caitheamh fàinne. Air mo làmhan fhéin a tha ri bithdhèanamh cha robh fàinne ged is bean phòsda mi. An robh air fàinneachan—no an cion—a’ deanamh gnè de thaisgealadh oirnn? Nuair a fhuair mi tìde a bhi beachdachadh air seo thainig mi gu’n cho-dhùnadh gun robh.

Carson a tha neach a’ cosg fàinne? Am bitheantas a chionn is gun dearbh fàinne luachmhor air meur ghrinn nach eil an làmh ri obair throm, shalach, a tha ro thric air dhroch phàidheadh. “<eng>Status symbol<gai>” mar a their iad. Anns an Ròimh, bho chionn fada, an uair a bha tràillean a’ deanamh an obair shalach, bha fir is mnathan a’ cosg fàinneachan gus sealltainn do’n t-saoghal gun robh iad beartach, saor, is nach robh iad ri obair. Theagamh gum b’e an aon chleas is a bha aig muinntir Shìna a leigeadh fàs le iongan am meòirean gus foillseachadh nach robh iad ri obair. Anns an Ròimh bu mhath leis na tràillean gun gabhte iad mar dhaoine saor is bu mhath leo fàinne a chosg ach bhacadh an lagh iad. Dh’fhaodadh tràill meur a chall nam faighte e is fàinne air a mheur. Aig ám chan fhaodadh neach fàinne òir a chosg mur robh athair is a sheanair ’nan daoine saor ged dh’fhaodadh e fàinne airgid a chosg mur b’e tràill a bha ’na athair.

An diugh is e fàinne pòsaidh, no fàinne geallaidh pòsaidh is tric a chithear tha e nis fasanta gun cosg fear pòsda fàinne air an treas meur de’n làimh cheàrr. Ach bha uair eile dha sin. Nuair a bha daoine na ba bhochda is ri obair na bu truime, b’ainneamh a bha fàinne geallaidh ri fhaicinn agus b’ainneamh a bha fàinne pòsaidh òir ri fhaicinn a-measg daoine cumanta. Bu tric a chosgadh iad fàinne umha. Bha e saor is bha e marsainneach, dà nì nach eil an t-òr. Mar bu trice bha am fàinne air a dheanamh ann an coltas dà làmh ann an glaicean a chéile. Ro am pòsadh bhitheadh na làmhan air

[TD 50]

an dealachadh is cha robh a’ mhaighdeann a’ cosg ach aon chearcall gus an robh an dà chearcall air an toinneamh air latha a’ phòsaidh. Bha na làmhan air an cur ann an glaicean a chéile mar shamhla air cumhnant marsainneach.

Ceud bliadhna, no mar sin air ais, chìte fàinne air a chaitheamh mar chuimhnichean air neach a bha air caochladh. Aig ám bhi deanamh tiomnadh bu tric gun cuireadh feadhainn bheartach airgead air thaobh gus an ceannaicheadh an fheadhainn a bu docha leo fàinne caoidh. Ach is e an cùmhnant a bh’ann gun cuireadh am fear a bha cosg leithid seo a dh’fhàinne suas facal ùrnaigh air son anam an fhir a dh’fhalbh a h-uile turas a thuiteadh a shùil air an fhàinne a bha e a’ cosg, is anns am bu tric leo a bhi giùlan dual de’n fhalt aig an fhear a chaochail. Air son a’ chuid mhór chaidh an seòrsa fàinne seo á fasan chionns gum bheil na Pròstanaich an aghaidh a bhi ag ùrnaigh air son na mairbh. Ach theagamh nach e sin an reuson gu tur. Bha feadhainn de na fàinneachan seo neo-thlachdmhor ri linn is gun robh cuid dhiu a’ dealbh claiginn gun sùilean, gun fhiaclan os cionn dà chnàimh a bha tarsaing air a chéile, samhlachail air a’ bhàs. Ach ged dh’fhaodadh sin a bhi mì-thaitneach bu mhiosa buileach dhaibhsan a bha a’ caitheamh fàinne anns an robh fiacail ás deud an fhir a dh’eug, far an trice a bhitheas clach luachmhor.

Ach bho’n ám a bha mi ’nam phàisde anns an sgoil saoilidh mi gur ann air fàinne a’ Phàp a bu trice a chuala mi iomradh. Bha gach teachdaire bho’n Phàp—is bu lìonmhor iad—a’ faotainn fàinne Phàp leis gus am faithnichte e. Ach an latha roimhe leugh mi gun d’fhuair am Pàp am fàinne òir a chaidh a dhealbh dha fhéin. Thuirt mi rium fhéin gum bu mhath nach robh luchd ceàird cho fadalach, dàileach, anns an aimsir a chaidh seachad is bha iad an diugh air neo bha gnothaichean air dhol bàs.

Ach dh’fhiosraich mi bho’n uair sin nach e gheibheadh am Pàp an dràsda ach fàinne òir—<eng>anulus piscatoris<gai> mar a their iad, no mar a dh’ fhaodas sinne a ràdh, fàinne an Iasgair. Is e an Naomh Peadar an t-iasgair a thathas a’ ciallachadh is air an fhàinne tha an Naomh Peadar air a dhealbh ag iasgachadh á báta. Tha ainm a’ Phàp air a ghràbhadh air taobh a-stigh an fhàinne is air do’n Phàp bàs fhaotainn tha am fàinne air a bhriseadh is air a leaghadh is deanar fàinne ùr do’n Phàp ùr.

Ciamar a nis a chuireadh e fàinne le teachdaire—is bha e iomchuidh gun aithnichte gum b’ann bhuaidhe bha am brath. Tha mi nis a’ tuigsinn gun robh ioma fàinne air a dheanamh de stuth saor. Umha, tha mi a’ creidsinn. Bha am fàinne seo mór, trom, is air a chaitheamh air a’ cheud mheur de’n làimh cheart. Bha e de stuth saor gus nach b’fhiach a ghoid no an teachdaire a mharbhadh air a shàillibh. Bha e mór gus am bitheadh e soirbh aithneachadh; agus mór gus an coisinneadh e spéis do’n fhear leis bu leis e.

[TD 56]

TRIUIR SHONRAlCHTE
le COINNEACH ROS

Nuair a smaoinicheas sinn air fir-ealain mhór an t-saoghail araon an litreachas, an ceòl, agus ann am peantadh-dhealbh, chì sinn gu bheil gach fear dhiubh ’na obair a’ cruthachadh saoghail sònraichte dha fhéin; bheir an t-ainm “Burns” ìomhaigh comharraichte thugad, air a dheachdadh le modh-inntinn a’ bhàird, anns a bheil gach nì a chruthaich e a’ gabhail còmhnaidh, seòmar farsainn, le a nàduir fhéin. Shakespeare, no Dostoievski no Mozart no Picasso— ge bith có è, tuigidh sinn sa’ mhionaid gu bheil sin ann an saoghal sònraichte an fhir-chruthachaidh, air ar glacadh an drùidheachd pearsa an ùghdair, anns am faod sinn tàmh is togail-inntinn fhaotainn ’s a mhealtainn, fhad ’s a thogras sinn fuireach ann.

Gun teagamh tha sin fìor cuideachd mu luchd-ealain nach eil cho mór, ma nochdas iad buadhan sònraichte, a’ foillseachadh ann am modh pearsanta, aithnichte san dol a-mach, comharra làidir air na nì iad; ’sann mar sin a bhios éifeachd aca air luchd-ealain eile, a’ deanamh dheisciobail, agus a’ cur air bhonn sgoiltean is modhan is dòighean ealain ùra.

Tha cunnartan àraidh an cois a bhith a’ dèanamh coimeis eadar ealain is ealain mar eadar ceòl is bàrdachd, no peantadh-dhealbh is rosg, no ceòl is dealbh-thogalachd, oir tha an saoghal is am bith is an gnè fhéin aig gach aon dhiùbh sin, anns am bheil an laghan sònraichte fhéin a’ riaghladh. Gun teagamh, faodaidh iad uile fàs o’n aon fhreumh ann am beatha ’n t-saoghail—a-mach á creideamh, no fulangas, no cogadh, no gràdh-dùthchadh no fiosraichidhean eile mar sin, na gluasadan sin san t-saoghal a’ toirt beatha do cheòl ’s do pheanta ’s do rosg—a réir gibht an fhir-chruthachaidh, ’s an taisbeanadh a fhuair e, gu bhith dealbhachadh ’na dhòigh fhéin mar a bhean a’ bheatha seo ris.

Ach faodar, le faiceall, coimeas a tharraing eadar beatha agus oibribh dhaoine a tha eadar-dhealaichte ’nan seòrsa ealain, ma ma iad a réir a chéile ann am mórachd, no cumhachd, no àirde seallaidh, mar tha Rembrandt, Beethoven agus Milton; ann am mórachd-seallaidh, agus ’nan éifeachd san t-saoghal, tha an triùir sin sònraichte, agus tha an taisbeanadh a fhuair iad air anam an duine, ’s air nàdur na beatha seo cho mór ’s gu bheil iad mar gum

[TD 57]

biodh ag àiteachadh an aon ghné saoghail—ann an coitcheannas co-dhiù.

Dh’fhaodamaid, gun teagamh, coimeasan de’n t-seòrsa sin a dheanamh eadar feadhainn eile, mar tha Dante, is Goethe, is Dostoievski is Dickens is Tchaikovski, cuideachd, a réir an gnè saoghail is nàdur an oibribh; còrdaidh, mar gum biodh, gnè an inntinnean, air fhoillseachadh ’nan cruathaicheaidhean, ri chéile.

Thug Rembrandt sùil fhada dhomhain ’na anam fhéin, a’ cur an anam sin agus mar sin anam a’ chinne daonn air canabhas, ga dhealb fhéin ’s e tréigte bochd, ’na sheann aois ’s e làn smaointean, dòchasan soilleir tùis a bheatha paisgte ’nan éideadh-mairbh ’na dhà shùil, agus solus is dorchadas a’ coinneachadh ’s a’ measgachadh mu a cheann—mar shamhla air beatha an t-saoghail. Bha e uair dhe’n t-saoghal spòrsail aighearach, ga dhealbh fhéin ’s e gàireachdaich, sgeadaichte an éididhean sùgraidh, le adan éibhinn air a cheann; a nise ’na sheann aois, thug e iomradh cumhachdach air inntinn is crannchur an duine.

An fhìrinn sin a dh’ fhoillsich Rembrandt ’na chruth ’s ’na dhealbh air canabhas, chuir Milton ann an cainnt mhórail, neo-bhàsmhor, ag innseadh sgeul a tha a’ gluasad gu greadhnach àrd, a’cluich le mórachd smuaint is bhriathran, air na teudan bunaideach a bh’aig Beethoven ’na cheòl agus Rembrandt ’na dhealbhan; agus bha an aigne bhon tàinig an ealain, beò le taisbeanadh air rudan sean agus ùr, ann an nàdur a’ chruthachaidh. Bha Rembrandt, mar a thabhairt sinn subhach ’na òige, agus rinn Beethoven ceòl mear siùbhlach—“òg mhaduinn ceòl Bheethoven,” mar a chuir Somhairle MacIlleain e—ceòl anns a bheil dannsadh agus sùgradh binn aighearach, a rinn e tric ’s e tréigte àmhgharach, mar a sgrìobh Milton aodramas “L’Allegro” cho math ri greadhnachas “<eng>Paradise Lost<gai>.”

Bha “<eng>Paradise Lost<gai>,” no obair mhór de’n t-seòrsa, air inntinn Mhilton móran bhliadhnachan, agus bha e dall nuair a thòisich e mu dheireadh air a chur ’na chéile, mar a bha Beethoven air uile chlaistneachd a chall nuair a bha siomfonaidhean móra a’ deanamh co-sheirm àrd ’na inntinn; agus thainig an ceathramh siomfonaidh bhuaithe, nuair a bha e fo throm-éislein—pìos ciùil cho siùbhlach aighearach ’s a rinn e.

Dh’éirich mar sin àrd-ealain á àmhghair bodhaig agus inntinn, a thaobh an triùir mhór seo, agus is iomadh fear ealain a ghabh mar eiseamplair iad bho’n uair ud, ann an ceòl, ann am peantadh agus ann am bàrdachd; ach is ann ainneamh ann am beatha an t-saoghail a bhuaileas duine air teudan cho greadhnach mórail riutha sud.

[TD 65]

AN T-IONNSACHADH OG
le Oighrig NicCorcadail

“An robh thu aig <eng>Psychology<gai> an diugh? Chan fhaca mi sgial ort.”

“Cha deach mi idir ann. Bha mi shìos am baile.”

“Ach, cha do mhissic thu <eng>much<gai> co-dhiù. Bheil thu dol gu <eng>coffee<gai>?”

“Chan eil—feumaidh mi bualadh ás agus <eng>class<gai> agam an ceartuair.”

“O well. Chì mi màireach thu, ma tha.”

Agus leis an sin, sìos an odrathaid mhór aig piteardaic agus crainn leum air a’ chiad bhus a nochdas. Latha eile seachad ann an Jordanhill agus a’ chiad <eng>class<gai> Gàidhlig agam a’ tòiseachadh ann an leth uair an uaireadair.

Saoil có ris a bhios iad coltach? Tha clann Ghlaschu cho mì-mhodhail co-dhiù. Ach tha fhios nach bi iad cho dona aig ochd bliadhna dh’aois. ’S dòcha gum bi iad glé laghach agus glé fhurasda cuideachd. ’S dòcha ann an ceann bliadhna gum bi iad a’ cheart cho fileanta anns a’ Ghàidhlig ri sgoileirean Dhalabrog fhéin. Agus sin uile air mo shàileabh-sa. Aidh, àidh.

Saoil ciamar is fheàrr dhomh tòiseachadh. Bidh mi uabhasach laghach riutha: ach dé ma ghabhas iad brath orm. Chan e. Bidh mi uabhasach cruaidh orra—ach dé ’n uair sin ma ghabhas iad gràin orm. Bidh mi dìreach laghach riutha agus cruaidh orra aig an aon ám. Nach e sin is fheàrr. Bidh smachd agam orra mar sin agus bidh iad measail orm. Sin dìreach an rud a nì mi.

Steach dhan rùm an uair sin agus fichead aodann beag cruinn romham agus dà fhichead sùil ga mo leantainn. ’S mi bha dòigheil. Cheannaich mi sgiort ùr shìos am baile—té fhada gus am bithinn coltach ri Jean Brodie: agus cuideachd air eagal ’s gum biodh iad a’ faicinn suas fodham. ’S dòcha nach eil foir aig cloinn air a leithid de rud, ach ’s mór mo bharail gu bheil agus cha bu mhath leam rud dhan t-seòrsa chur ’nan ceann.

Cha robh mise fada staigh nuair a thòisich an ùpraid—h-uile cab riamh a’ dol còmhla agus am fear nach faigheadh freagairt, bha e mach mu mo chasan. Cheasnaich iad gum bhrògan mi. “C’àil thu fuireach?” “Bheil thu pòsda?” “Có ’s fheàrr leat <eng>Rangers<gai> neo <eng>Celtic<gai>?”

Ach cha mhór a b’fheàirrde mise na chuir mi cheistean. Nuair a bha mi foighneachd mu pheathraichean ’s mu bhràithrean, bha iad ag innse dhomh gun robh <eng>guinea pigs<gai> is <eng>budgies<gai> aca. ’S nuair

[TD 66]

a bha mi foighneachd mu phàrantan, bha aon fhear beag reamhar ag ainnse dhomh nach robh gin aige—gun do bhàsaich iad le chéile mun do rugadh e!

Thòisich an leasan an uair sin. Mise cur ás mo chorp—“Seo ceann, seo cluas, seo sùil” . . . sud fear beag lagha-nàire air a chasan, agus, man tuirt a fear nach maireann “fàildeadh a’ mhargarìne dheth.” “Tha e furasda gu leòr cuimhneachadh an sùil,” ars esan. “Ciamar sin,” arsa mise. An aon rud ri Frederick Joseph Sewell, nach e,” ars esan. “Ceart gu leòr,” arsa mise, agus mi toirt taing do Dhia nach robh Jake a’ cluinntinn an dòigh ionnsachaidh a bha seo.

Ach mu dheireadh thall bha iad a’ fàs coma co-dhiù agus leis an sin fhéin, cha robh an còrr foir air leasan. Theann iad ri leughach ag iarraidh òran agus cho truagh ’s gum bheil an guth agamsa, thòisich mi a’ cur a-mach na loinnidh. Thug sinn farum air “Brochan Lom” agus dh’fheumadh na caileagan an uair sin a dhol a dheanamh dannsa claidheamh agus mise ’nam fhallus a’ fiachainn ri cumail riutha.

“Théid agamsa air danns’ eile dheanamh,’ ars aon té, “ma ghabhas sibh péin an t-òran dhomh.” “Dé fear tha sin,” arsa mise. “Tha ‘Sean Drathais,’” ars ise. “Chan eil e idir agam,” arsa mise, “agus a nis tha ’n t-àm agaibh an taigh a thoirt oirbh.”

[Sanas]

[TD 69]

GAIDHEIL CHEAP BREATUINN
le AONGHAS UAIN MAC A’ GHOBHAINN

’Se Ceap Breatunn tìr mo ghraidh
Tìr nan craobh ’s nam beanntan àrd;
’Se Ceap Breatunn tìr mo ghràidh
Tìr as àillidh leinn air thalamh.

Ged a tha trì miosan a nis bho dh’ fhàg mi Eilean Cheap Breatunn ’s mi thall ann a’ trusadh airson an fhaclair ùr Ghàidhlig a tha sa’ bheart ann an Oilthigh Ghlaschu, chan eil turas a tha m’ inntinn a’ dol air ais nach saoil mi gu bheil an co-sheirm seo a’ tighinn mo chluasan. ’S gann an co-chruinneachadh Gaidhealach, bitheadh an tigh no an talla no ’n àite eile, nach eil ionnsaigh sgairteil air a thoirt air “Oran do Cheap Breatunn,” agus glé thric an cha b’ ann aon uair. Canaidh iad fhéin, agus is dòcha fiamh ghàire orra, gur h-è a “<eng>National Anthem<gai>” a th’ aca.

Tha Domhnall Ailig Dòmhnallach, a rinn an t-òran seo bho chionn dà fhichead bliadhan, beò fhathast ann a e Framboise, air taobh deas an eilein, agus chan eil collas sam bith air nach bì airson deagh ghreis. ’S fhada bho thòisich e an toiseach a’ deanamh òrain ’s tha e ’nan deanamh fhathast. A’ cheud turas a bha mi a’ sealltainn air ghabh e dhomh fear na dhà a rinn e bho chionn glé ghoirid. Ged a tha na bàird ionadail a’ fàs gann an diugh ann an Ceap Breatunn, taca ris a’ phailteas dhiubh a bh’ ann aig aon ám, tha grunnan fhathast ri an lorg air feadh na

[TD 70]

dùthcha. ’Sann air cuspairean aotram, leithid tubaistean na leibideachd a bhiodh anns a’ nàbaidheachd, a bha a’ chuid mhór dhiubh, dìreach mar a tha a’ tachairt anns na bailtean againn fhéin.

Cha robh ach beagan is seachdain air a dhol seachad bho bha mi a’ sealltainn air Dòmhnall nuair a chuala mi luinneag éibhinn mu mo dheidhinn fhéin air a gabhail ann an cruinneachadh san tigh anns an robh mi a’ fuireach an Sydney. Bha e an deidh a thighinn gu cluasan Dhòmhnaill, air dhòigh air choreigin, gu robh blàr mór air a bhi eadar mi-fhéin ’s na cuileagan-iongnach a’ cheud turas a thachair sinn ri chéile, air feasgar balbh ri taobh sruthan, aig oir na coille. ’Se seo an àite-còmhnaidh as fheàrr a gheibh iad, a rèir chollais. Bha mi aig an ám a’ feuchainn ris a’ mhullach-chainbe a chur air a’ chàr a bh’ agam (rud air nach robh mi idir eòlach) agus collas dubh an dìle air na neòil, nuair a thainig mo chàirdean ’na mo chuideachadh. Dh’ fheuch mi ri a dheanamh follaiseach dhaibh nach robh cobhair a dhìth orm, ach chan éisdeadh iad rium. An deidh batal ghoirid, fhuilteach, shad mi na gutramaidean, a bha mi a’ feuchainn ri chur an sàs; a’ chùl a’ chàr, ’s thug mi ás sìos an rathad mór man dealanaich air toine.

[Dealbh]
A’ gearradh an fheòir ann a’ Siorramachd Inbhirnis.

[TD 71]

Sin man a rugadh “Oran na <eng>Mosquitoes<gai>.” Cha bhi mi a’ gearain air meanbh-chuileagan tuilleadh.

’Se Framboise, far a bheil Dòmhnall a’ fuireach, agus àitichean faisg air làimh mar Loch Lomond agus <eng>Lake Uist<gai>, ceàrnaidh de Cheap Breatunn anns a bheil a’ Ghàidhlig an ìre mhath beò fhathast. Chan eil mi a’ dol a ràdh gu bheil i air a bruidhinn ann gu cumanta bho là gu là ach tha Gàidhlig gu leòr aig na daoine a tha mu leth-cheud bliadhna agus seachad. ’Se cail is miosa dheth gu bheil na daoine an diugh cho sgapte. Bho chionn leth-cheud bliadhna air ais bha móran a bharrachd de shluagh a’ fuireach anns a sgìreachd seo na th’ ann an diugh. Tha seo fìor airson na dùthcha an Ceap Breatunn air fad, agus tha e a’ fàgail gu bheil na tighean-còmhnaidh fada bho chéile agus a’ choille a’ sìor dhlùthachadh a rithist far an deach a fearann fhàgail aice. Ged a tha e furasda gu leòr dhan an òigridh, aig nach eil dad de Ghàidhlig, a bhith a’ dol mun cuairt, chan eil e idir cho furasda dhan an fheadhainn aig a bheil.

Mar sin dheth bidh Dòmhnall agus feadhainn eile dha leithid a’ gearain nach eil fearas-chuideachd ann an diugh mar a b’ àbhaist igus gur e glé bheag a chothrom a th’ aca a bhith ann an còmhradh luchd-Gàidhlig.

’Sann a’ coimhead air ais, ann an seadh, a tha an ginealach seo ann an Ceap Breatunn an diugh, air ais chon an ám anns an robh na dachaidhean làn, a chula goireas air a thoirt ás an talamh, agus beatha an t-sluaigh air a thoirt suas le obair chruaidh nuair a bha feum air, agus cuir-seachad, le ceòl is òrain is beul-aithris, nuair a bhitheadh an obair deiseil.

Tha a’ Ghàidhlig a th’ aca ann an Ceap Breatunn ag atharrachadh na h-uimhir bho àite gu àite mar a tha i bhos an seo fhéin, ged nach eil faisg uimhir dhith ann an diugh. Nuair a chaidh na h-eilthirich a-null mu cheud bliadhna gu leth air ais, bho gach maidh ceàrnaidh dhan a’ Ghàidhealtachd ás na dh’ fhalbh iad, bha iad ’nan suidheachadh fhéin cho fad ’s a b’ urrainn dhaibh a-measg an càirdean ’s an luchd-eòlais fhéin. Tha seo follaiseach gu leór eadhon an diugh fhéin. ’Se Barraich a tha a’ fuireach anns an sgìreachd timcheall air Eilean na Nollaig, Baghasdal, agus Iona; muinntir Leódhais agus na Hearadh air a’ Chladach a Tuath; muinntir Uibhist a Tuath agus Bheàrnaraidh na Hearadh a’ <eng>Framboise—Loch Lomond—Lake Uist<gai>; Uibhistich a’ chinn-a-deas, Eigich agus muinntir Lochabair is Mhòrair ann an Siorrachd Inbhirnis, air an taobh an iar.

Cha robh móran cothrom-siubhal aca an toiseach na airson greis ás a dheidh. Cha robh ròidean ach gann agus bha a’ choille dlùth ach far an robh iad fhéin ga leagail airson àiteachas. ’Se each le cairt neo sleighe an dòigh siubhail a bh’ aca agus cha robh móran

[TD 72]

tighinn is falbh a’ dol air adhairt ach mar a dh’ fheumar. Dh’ fhàg seo nach deidheadh fear glé fhada airson bean. Bha iad a’ pòsadh ’nam measg fhéin is mar sin, chon an latha ’n diugh? tha an fhuil ’s a’ Ghàidhlig air an cumail an ìre mhath mar a thug lad leotha iad.

Tha a’ Ghàidhlig glé fhileanta aig an fheadhainn as sine nach do rinn móran a riamh anns a’ bhaile mhór. Chan eil móran de bhlas Chanadianach eadhon air a’ Bheurla aca.

’Se Donnchadh Aonghais Alasdair ’ic Dhòmhnaill fear dhiubh seo: (Bha cuideachd athar á Uibhist a Tuath, cuideachd a mhathar á Eige). Bha mi a’ céilidh air fad dà fheasgar agus ’sann fìor chorra uair a thigeadh facal Beurla a-steach dhan a’ chòmhradh aige. Ged a tha e faisg air a’ cheithir-fichead, fhad’s a tha an aimsir freagarrach tha e a’ fuireach ’na aonar ’na thigh fhéin an àite gu math aonranach faisg air Gleann-dail ann an Siorrachd Inbhirnis. Bithidh e a’ dol còmhla ri a chàirdean am baile Chreignis fad a’ gheamhraidh.

[Dealbh]
Donnchadh Aonghais Alasdair ’ic Dhòmhnaill.

B’ ann ri tuathanachas a bha Donnchadh a’ chuid bu mhotha dha bheatha agus tha e tur-eòlach air gach rud m’ a thimcheall. Bha dà cheud acair aige aig aon ám ach an diugh chan eil air fhàgail aige ach na bh’ aige de thalamh-àitich, mu chóig acair fichead. Chreic e a’ chòrr ri companaidh a bhitheas a’ cladhach airson <eng>gypsum<gai>, stuth a bhitheas aca airson plèistrigeadh thighean.

[TD 73]

Bha e ag ràdh gur e seo a th’ air tachairt dhan a’ chuid mhór de’n talamh a tha làmh ris air gach taobh. Chan eil ùidh sam bith aig an òigridh ann an obair-fearainn. Mar a thuirt e fhéin, “Ghlan iad air falbh ’s bha iad glic.”

Sguir e fhéin a dh’ obrachadh an fhearainn bho chionn grunnan bhliadhnachan nuair a thòisich an obair a’ fàs ro throm dha agus nach fhaigheadh e cuideachadh bho thaobh sam bith leis mar a bha na daoine air falbh. Bhitheadh cóig mairt dheug aige an cumantas (sia no seachd de chrodh bainne) agus deich air fhichead de chaoraich. Bha e a’ cumail paidhir each airson an obair a dheanamh—’se eich fhathast a th’ aig grunnan de na tuathanaich a th’ air am fàgail an Siorrachd Inbhirnis. Tha iad a’ cumail a-mach gu bheil e cheart cho saor ri bhi ag obair le tractair, agus an ìre mhath a cheart cho luath.

A bharrachd air obair an fhearainn fhéin bhiodh Donnchadh an sàs ann an obair choille aig amannan slac dhan a’ bhliadhna. Bha pàirt dhan an talamh aige fhéin fo choille agus bhitheadh e a gearradh sìos nan craobhan agus a’ creic an fhiodh airson lunnan-taic anns na mèinean-guail an <eng>Glace Bay<gai>. Bhitheadh seo a’ toirt beagan airgid a bharrachd a-steach.

Chan eil móran dha na seann chleachdaidhean air am fàgail an diugh ach tha creideas ann an taibhsearachd agus eòlas beò fhathast. Bha Donnchadh ag ràdh gu bheil eòlas-siachaidh aige fhéin agus gura tric a rinn e leigheas leis. Bhitheadh e a’ toirt sreang á aon de na h-iomallan a bh’ ann a seann bheart-fhighe a th’ aige. Dheidheadh an sreang a chur timcheall air an alt a bha ar a shiachadh agus chanadh e an uairsin faclan sònraichte air choreigin. Nuair a dh’ fhoighnich mi dha dé na faclan a bh’ ann chan innseadh e idir dhomh. Bha e ag ràdh nach fhaodadh firionnach innse dha firionnach eile, ach gu faodadh dha boirionnach. “Cha deanainn tuilleadh ’s a’ chòrr de bhruidhinn mu dheidhinn,”

Dh’ fhàg sinn aig a’ sin fhéin e.

Dé mu dheidhinn iadsan a dh’ fhàg an dùthaich ’s iad glé òg airson obraichean a’ bhaile mhóir? Chan eil iad idir cho Gaidhealach ’nan doigh-smaoineachadh riutha-san a dh’ fhuirich. ’Se dòigh-beatha a’ bhaile mhóir a dh’ fheumas a bhi aca agus tha blas làidir Chanadianach air a thighinn air a’ Bheurla aca. Tha móran aca, tha mi cinnteach, air an slugadh suas a dhòigh agus nach eil anns a’ Ghàidhlig, agus na cleachdaidhean a bh’ aig na daoine bho ’n tàinig iad, ach nithean a tha fada fada an cùl an inntinnean.

Ach tha cuideachd buidheann gu math làidir ann am baile Sydney a tha sealltainn an taobh eile. Ma tha dòchas idir

[TD 74]

airson na Gàidhlig ann an Ceap Breatunn ’sann ás a’ seo a tha an oidhirp a’ dol a thighinn an toiseach.

Chaidh Comunn Ghàidhlig Cheap Breatunn a chur air chois bho chionn trì bliadhna ann an Sydney agus tha suas ri ceud duine a’ tighinn gu na cruinneachaidhean a tha iad a’ cumail a chula mìos.

Bha call mór aig a’ Chomunn am bliadhna le bàs Eóghann MacCoinnich oir b’ esan an clach-oisein a bh’ aca bho thòisich iad. A bharrachd air an eòlas a bh’ aige air litreachas agus beul-aithris na Gàidhlig, bha e ’na bhàrd, ’na òranaiche, ’na phìobaire agus na fhìdhleir. Bhitheadh e a’ teagaisg na Gàidhlig air an oidhche ann an Colaist St. Francis Xavier ann a’ Sydney, agus bha e ’na chuideachadh mór dha <eng>Sister<gai> Margaret Beaton a tha ’na h-<eng>Archivist,<gai> aig a’ Cholaist. Bha e cuideachd ’na fhear-an-tighe air prógram Gàidhlig a bha a’ dol a-mach air CBI.

[Dealbh]
Iòs MacGill’Iosa, de mhuinntir Bharraidh, a tha ’na cheannard aig Comunn Gàidhlig Cheap Breatunn.

Bha dùil an toiseach nuair a dh’ fhalbh esan gu robh an comunn a’ dol ma sgaoil ach ’sann a tha iad air cur rompa spàirn nas motha a dheanamh anns na bliadhnachan a th’ air thoiseach orra. ’Se rud as gealltanaiche dheth gu bheil grunnan de dhaoine òg aca a tha comasach air tagradh a dheanamh ás leth na Gàidhlig a chula uair a gheibh iad fàth.

[TD 75]

’Na measg tha Iain Caimbeul a tha ’na fhear-deasachaidh air a’ phaipeir-sheachdaineil “<eng>The Cape Breton Highlander<gai>.” Tha roinn de Ghàidhlig anns a’ phaipeir seo a chula seachdain agus is ann ainneamh nach eil cuspair air choreigin air a thogail ann airson na Gaidheil a bhrosnachadh gu tuilleadh strì dhan taobh fhéin.

Tha Linden Mac an t-saoir, a tha a’ sgrìobhadh airson a’ “<eng>Halifax Chronicle-Herald<gai>” a Sydney, a cheart cho daingeann air taobh na Gàidhlig. ’Sann de Mhic an t-Saoir Uibhist-a-deas a tha esan agus chan eil ach beagan agus bliadhna bho bha e ann an Uibhist a’ lorg a-mach na daoine dha’m buineadh e.

Rinn e togail-inntinn mhór dhaibh bho chionn ghoirid gu bheil a’ riaghaltas a’ cur air bhonn cuideachadh a thoirt seachad do na “<eng>minority cultures<gai> air feadh Chanada, airson an cànain agus an cleachdaidhean a chumail suas. Tha na Frangaich air adhartas mór a dheanamh ann an Ceap Breatunn bho chionn ghrunnan bhliadhnachan, gu h-àraid a thaobh a’ chànain, agus ’s dòcha gu bheil seo a’ deanamh na h-uimhir de phiobrachadh air na Gaidheil.

Ach chan ann bho chionn bliadhna no dhà a thainig an ath-nuadhachadh seo idir. Chaidh Calum Iain MacLeòid a-null anns a’ bhliadhna 1950 ’na Fhear Comhairleach na Gàidhlige aig Bòrd Fòghluim na h-Albainn Nuaidhe agus airson a’ cheud uair airson iomadach bliadhna, bha a’ Ghàidhlig air a teagasg san sgoil-là ann a’ seachd na a h-ochd a dh’ àitichean air feadh an Eilein. An deidh dhàsan an dreuchd seo a leigeil dheth cha deach a’ chùis na b’ fhaide air adhart.

’Se an cnap-starra as motha a tha an Ceap Breatunn an diugh nach eil luchd-teagaisg anns na sgoiltean a tha ionnsaicht anns a’ Ghàidhlig. Ma gheibh an Comunn leotha bidh dùil aca ri cuideachadh bho’n riaghaltas airson luchd-teagaisg a thoirt an seach a-nall ás an t-seann dùthaich airson tòiseachadh a thoirt dhaibh.

Bha uair ann a bhitheadh nàire air na Gaidheil an Ceap Breatunn cluinntir iad a’ bruidhinn na Gàidhlige agus bhitheadh iad a’ feuchainn cho math ’s a b’ urrainn dhaibh gluasad cho luath ’s a ghabhadh a deanamh gu bhi mar a’ mhór-shluagh de mhuinntir Chanada.

’S dòcha gu bheil móran dhiubh mar sin fhathast ach tha roinn mhath dhiubh an diugh a’ faicinn nach robh ann an sin ach faoineas.

Mar a bha Trùdeau fhéin ag radh bho chionn ghoirid, “Ma tha aonachd nàiseanta gu bhi a’ deanamh ciall cheart gu pearsanta, feumaidh e a bhi air a stéidheachadh a dhòigh agus gum bi earbsa aig a chula neach ann fhéin mar dhuine.”

[TD 81]

An Sgeilp Leabhraichean

CEANN-UIDHE NA H-ALBANN

<eng>WHITHER SCOTLAND? A prejudiced look at the future of a nation. Edited by Duncan Glen. Gollancz, London. (255 pp., £2.80)<gai>

Is cudthromach da-rìribh a’ cheist agus is cothromach breithneachail na freagairtean a tha againn anns an leabhar-sa. Bithear a’ cur ás leth nan Albannach, agus gu sònraichte ás leth nan Gàidheal, gu bheil iad ro-dhéidheil air a bhith a’ toirt sùil air ais. Còrr is ceithir fichead bliadhna air ais, an uair a bha Coimisean nan Croitearan fo iùl a’ Mhorair Napier a’ rannsachadh cor nan croitearan Gàidhealach, dh’éirich fianais ás déidh fianais thall is a-bhos a dh’innse cho sona soirbheachail agus a bha beatha an t-sluaigh chumanta ri linn an sinn-seanairean mus cualas iomradh riamh air na caoraich Ghallda agus mus do ghrod am buntàta. Tha iad ann an diugh d’a bheil “Linn an Oir” fada air ar cùlaibh.

Do mo thaobh fhìn, mar as motha a leughas mi mu eachdraidh nan linntean a chaidh seachad, is ann as toilichte mi a bhith beò an diugh, a dh’aindeoin ùpraid is ama-cothrom ar latha-ne. Tha mise a’ creidsinn nach e a bhith a’ caoidh nan làithean a dh’fhalbh no a’ bruadar mu na làithean ri teachd prìomh dhleasdanas an duine ach làn-phàirt a ghabhail, a réir ar cothroim, ann an cùisean an là an diugh.

Anns an leabhar-sa, ann an dusan caibideil, tha trì fir dheug agus aon bhoireannach a’ toirt am beachdan air cor agus cùisean na h-Albann aig an dearbh ám seo, a’ strì ri lorg ciod a tha cearr agus ciod a tha ceart, agus a’ feuchainn ris an rathad a tha romhainn mar dhùthaich a chomharrachadh a-mach. Cha ruig mi a leas a ràdh nach eil na ceithir sgrìobhadairean deug seo ag aontachadh ri chéile air gach puing, aon chuid ’nam mìneachadh air suidheachadh na h-Albann an diugh no ’nan comhairle agus ’nam fàistneachd mu’n ám ri teachd.

Aon rud tha iad uile a’ deanamh—tha iad a’ toirt fiosrachaidh a tha glé fheumail, agus tha iad a’ togail cheistean nach còir dhuinn a sheachnadh. Mur còrd a h-uile facal a tha iad ag ràdh riut, is

[TD 82]

buannachdail sin, oir bheir e ort sìneadh ri beachdachadh ach gu dé a their thu fhéin mu na cuspairean a tha fo aire aca.

Chan eil rùm no comas agam an seo làn-iomradh a dheanamh air na tha na h-ùghdaran seo a’ cur an céill. Fóghnaidh cuspairean agus ùghdaran nan caibideilean a chur sìos am Beurla mar a tha iad anns an leabhar: <eng>(1) Nation or Region?, by Duncan Glen; (2) Economy and Industry, by Andrew Hargrave; (3) The Lowlands, by Michael Grieve; (4) Education, by T. R. Bone; (5) Politics, by Norman Buchan, Esmond Wright, and John Herdman; (6) Resurrection, by Anthony Ross; (7) Gaelic Scotland, by Derick S. Thomson; (8) Orkney: The Girl, by George Mackay Brown; (9) The Future of Scots, by David Murison; (10) Literature, by Alexander Scott; (11) The Visual Arts in Scotland, by Cordelia Oliver; (12) Scotland: Full Circle, by Hugh MacDiarmid.<gai>

Chithear bho sin gu bheil an leabhar seo a’ déiligeadh ris a h-uile eileamaid ann am beatha agus beachdachadh, saothair agus soirbheachadh sluagh na h-Albann—beòshlaint, riaghladh, cànain, litreachas, ealdhain, agus creideamh.

Tha an t-iomradh aig Ruaraidh MacThómais air cùisean na Gàidhlig a’ cruinneachadh ri chéile móran fiosrachaidh nach biodh furasda a lorg air dhòigh eile, agus saoilidh mise co-dhiù gu bheil a bheachdan agus a earailean làn-airidh air aire gach neach. Ged a tha gun teagamh àireamh luchd-labhairt na Gàidhlig a’ sìor dhol nas lugha, tha e soilleir gu bheil barrachd ùidh anns a’ Ghàidhlig agus barrachd oidhirpean gan deanamh air son a leas na bha riamh roimhe.

Chan eil e cho fasanta an diugh is a bha e ri mo cheud chuimhne-sa a bhith a’ cur mar chasaid air Iain Calbhin agus Iain Knox gum b’e an teagasg acasan an tobar searbh ás an do thaom sruthan a mhill ar dùthaich agus a chuir car no fiaradh nar n-eachdraidh. Chuir e, mar sin, iongantas orm na briathran seo a leughadh a sgrìobh Cordelia Oliver:

<eng>“What a blight Calvin spread over Scotland—from numberless dumb and private miseries of frustration and unfulfilment right down to the blind release of drunkenness (which distinguishes Saturday night in other places than Glasgow) and the hooliganism which makes the holiday Scotsman a byword for unruly behaviour.”<gai>

Sin agaibh sin, a bhalacha ! An ann an Albainn a-mhàin a tha misg agus tuasaid, agus an ann a-measg luchd-leanmhainn Chalbhin a-mhàin a gheibhear drongairean agus bumailearan? Bheirinn a’ chomhairle air Cordelia beagan a bharrachd de eòlas a chur air Iain Calbhin agus a theagasg, agus air rud no dhà eile, a chum is nach cluinnear a rithist bhuaipe beachd cho amaideach.

A-mach bho faoineas no dhà de’n t-seòrsa sin, seo leabhar as fhiach

[TD 83]

a leughadh leòsan uile air a bheil uallach mu Albainn mar a tha i an diugh agus mar a bhitheas i anns na bliadhnachan ri teachd. Cia a dh’ionnsaigh a bheil sinn a’ deanamh mar shluagh agus mar nàisinn? An e nàisinn a bhitheas annainn, no a tha annamn a nis? Sin na ceistean cudthromach aig am bi buaidh agus buil air ar sliochd a thig nar déidh.

Tómas M. MacCalmain.


<eng>Bygone Lochaber. Historical and Traditional.<gai> Le Somhairle MacMhaoilean. (Ri fhaotainn bho’n ùghdar, <eng>7 High Calside, Paisley<gai>, aig £2.75 no $7.00) (Glaschu. 1971)

Bha uair a bha leabhraichean de’n t-seòrsa seo gu math na bu phailte na tha iad an diugh. Chan eil a chridhe aig móran anns an là a th’ann feuchainn ri gach nì a sgioblachadh anns an aon leabhar. eadar seann eachdraidh is sloinneadh is sgeulachdan is ainmean-àite. Chan eil teagamh nach còrd an leabhar seo gu h-àraidh ri muinntir Lochabair, agus gu seachd àraidh ri Abraich, is sliochd nan Abrach, a tha thall thairis, mar a tha móran ann an Canada.

Is mór, gu dearbh, an trusadh a rinn an t-Urramach Somhairle. Tha na caoraich dhubha pailt a-measg nan caorach gheala, agus a’ mhór chuid dhiubh le’n comharradh fhéin am follais. Chaidh iad beagan a-measg a chéile orm fhìn, leis cho pailt ’s a bha iad, agus ged a tha trusadh de’n t-seòrsa seo iomchuidh air lá faing, shaoilinn gu faodaiste barrachd taghaidh a dheanamh ann an leabhar eachdraidh, agus cuid fhàgail ma sgaoil anns na leabhraichean ’s pàipearan anns a robh iad. Co-dhiù, tha iad air an cròthadh an seo, ’s ma tha sinn-sinn-sinn-seanair a dhìth fhathast air Camhshronach no Maoileanach ann an Ontario, bu chòir dha sùil a thoirt dha’n fhaing seo.

Ann an cuid de dh’àitean tha e air innse dhuinn co ás a thug an t-ùghdar am fiosrachadh agus na naidheachdan agus na ceathramhan, eadar Ghàidhlig is Bheurla, a tha cho pailt aige; an àiteachan eile chan eil guth air seo a dheanamh. Tha móran de naidheachdan annasach ann, agus ràdhan annasach cuideachd. Nuair a dh’fhairich Dòmhnall Bàn na Caillich gur h-e a mhac fhéin a mharbh e, tha e air innse dhuinn gun duirt e: “Mhort mi e, mhort mi e, agus bithdih e am fear mu dheireadh a mhortas mi.” Bidh e coltach gu robh e na b’ ealanta leis a’ bhiodaig na bha e air a’ Ghàidhlig. Tha iomadh sgeulachd ann mu ghnothaichean brùideil is suarach, agus fianuis leòr gur h-e na cinn-feadhna ’s na cinn-cinnidh ’s na cinn-fine bu ghràinde ’s bu bhrùideile air fad, ’s cha b’iad na Camshroniahc bu tàire anns an dòigh seo. Tha e soilleir nach eil sgleò nam fionnsgeul air sùilean an ùghdair, is e a’ beachdachadh

[TD 84]

air seann eachdraidh, no air Bliadhna Theàrlaich, no air Linn Ioma-ruagaidh. Aig gach ám anns a faigh sinn sealladh orra, tha na h-urracha móra trang a’ tional stòir thuca fhéin, ’s ga thoirt bha chàch leis na caran ’s le lamhachas-làidir, ’s na h-urracha-beaga a’ deanamh mar a dh’fhaodas iad. Agus tha an lagh an còmhnaidh nas bàidheile ris na h-urracha-móra.

Tha iomradh an seo air mar a theich ’s mar a sgapadh na daoine á Lochabair aig toiseach na naodhamh linn deug: á Gleann Deasairigh agus taobh Loch Arcaig ann an 1804, á Baile Chaolais agus Achadh an Todhair eadar 1824 agus 1830, agus tha a rithist iomradh air treud de dhaoine a chuireadh ás na dachaidhean aca le cinn-feadhna agus fir-taca. Tha e soilleir, mar a tha an t-ùghdar ag ràdh, gu bheil Camshronaich Loch-iall ciontach gu leòr ged a bha na leisgeulan a’ tighinn furasda gu ’m bilean. Tha rud math ga chur ris an fhiosrachadh againn mu na cùisean sin, leis na tha an t-Urr. Somhairle a’ tarraing á pàipearan lagha is litrichean an ama sin.

Tha caibideil aige cuideachd de naidheachdan. Fóghnaidh an t-aon an seo: an tuiream a ghabhadh le luchd-tuiridh os cionn corp fear de shaighdearan an t-Sineileir Wade (agus an Sineilear còir a’ pàigheadh an luchd-tuiridh):

Ho, ro, hi, ho!
Dh’fhalbh na Sasunnaich,
Hi, hu, ho, hi!
’S dar a tig an t-aon là thilleas iad.

(Is dócha gur h-e nar bu chòir a bhi ann an àite dar). Cha bu mhath a bhi gun Ghàidhlig is na Sasunnaich a’ fàs nas pailte na eadhon ri linn Chumberland.

Aig deireadh an leabhair tha móran de ainmean-àiteachan air an cruinneachadh, le facal mìneachaidh. 

R. McT.


<eng>Literature in Celtic Countries: Taliesin Congress Lectures.
Edited by J. E. Caerwyn Williams. University of Wales Press 1971. 218 pp. £1.50<gai>

Ann an 1969 chuir <eng>Yr Academi Gymraeg<gai> air dòigh Co-chomhairle gu beachdachadh a dheanamh air staid litreachais agus air na duilgheadasan a tha ri aghaidh luchd-sgrìobhadh anns na dùthchannan Cheilteach: A’ Chuimrigh, Eireann, Alba agus A’ Bhreatainn Bheag.

Dh’iarradh air sgoileirean agus sgrìobhaichean ainmeil òraidean a thoirt a mhìnicheadh agus a bheireadh cunntas air litreachas an ceàrnaidhean fhéin.

Anns a’ chead òraid, <eng>The Celtic Literatures<gai>, a’ stéidheachadh na

[TD 85]

bunaitean mar gum biodh, tha Rachel Bromwich a’ labhairt mu eachdraidh nan litreachas Ceilteach cho fada air ais is a leigeas an t-eadar-sholus linn a dhol. ’Sann air seann litreachas Chuimreach agus Eireannach a tha a h-aire, a’ cur an céill an dàimh ioma-dhualach a tha eatorra, agus a’ lorg a-mach buadhan àraidh a shònraicheadh na litreachais seo air leth mar theaghlach bho theaghlaichean eile. Tha gach ceum air a shoillseachadh le eiseamplairean a’ sealltainn seòrsachan sgrìobhaidh, na cuspairean agus na gnàthasan-cainnte a bha cumanta, an inbhe a bh’aig na bàird agus iomadach taobh eile de’n t-seann saoghal sin.

Chì sinn nach robh leisg sam bith air na Ceiltich o shean a bhith a’ taghadh ’s a’ snìomh a-steach do’n dualchas fhéin nithean o’n t-saoghal a-muigh.

Ris na sgrìobhaichean, tha i ag ràdh gu bheil dà eachdraidh air an cùl, dà dhualchas: dualchas na Roinn-Eòrpa air a bheil eòlas aig móran agus dualchas nan Ceilteach air a bheil móran aineolach: Co-dhiù a bhios an sgrìobhaiche ’na eadar-mheadhon air no cur ri dualchas nan Ceilteach le a sgrìobhaidhean fhéin, “<eng>you employ a medium which is a living organism, and whose intricate rhythms and nuances of meaning have been evolved by your predecessors over many centuries<gai>.”

Tha Pennar Davies, is e ag innse mu ath-bheothachadh litreachais Chuimreach na linne seo, (<eng>Literature in Wales in the Twentieth Century<gai>) a’ cur taice ris na briathran aig Rachel Bromwich. Dé a thug an ath-bheothachadh litreachail gu buil? Thug, an toiseach, a bhith a’ tionndadh gu seann bhuadhan ann am bàrdachd; a’ lìomhadh na cànain; agus a’ sireadh ás ùr an t-seann dualchas chulturach. Nuair a rainig iad ìre a bhith cinnteach asda féin, chunnaic iad an t-seasamh dhligheach a bh’aca an litreachas na Roinn-Eòrpa, agus shìn iad ri gabhail a-steach agus a’ cur gu feum maitheasan bho’n coimhearsnaich.

Fairichidh tu gu bheil na Cuimrich a’ sreap a-mach ás a’ bhoglaich, ach anns an òraid <eng>Some Recent Trends in Welsh Literature<gai>, tha Dafydd Glyn Jones a’ cumail a-mach nach eil sgrìobhaichean an diugh cinnteach á nì ach sin fhéin a-mhàin. Tha fios aig daoine gu eil rudeigin a’ caochladh an dràsda, ach chan eil iad idir a’ tuigsinn fhathast dé a tha tighinn ’na àite.

An rud a tha a’ falbh, ’se an t-seòrsa cultur far a bheilear a’ creidsinn gum bu chòir làmh a bhith aig a h-uile duine ann am foghlum, litreachas agus ealdhain air fad. Tha e ag ràdh, <eng>“This kind of culture is ever open to the danger of opting for the third and and rate, yet none can deny that it can be characterised by an impressive vitality, as was our own . . . Today . . . . some developments would seem to suggest that it is to be replaced by a culture less democratic and less cohesive, and at the same time more diver-

[TD 86]

sified, more tolerant, perhaps, of both genuine art and genuine trash Time will show.”<gai>

A réir Dafydd Glyn Jones, tha dà sheòrsa sgrìobhaidh beò còmhladh an dràsda, aoireadh agus moladh, agus tha e ag ràdh “<eng>Ironic literature ends in despair, and heroic literature ends in an apocalypse<gai>.” (Tha liubht aige air rudan mar seo a ràdh). Tha an dà sheòrsa sin a’ teannadh nas dlùithe, agus tha nàiseantas agus litreachas agus cànain a’ sreap gu bad-eigin an guaillibh a chéile.

Chan e Buaidh no Bas, ach fuireach beò. ’Se dòchas madainn Earraich a th’aig Pennar Davies: dòchas oidhche Gheamhraidh a th’aig Dafydd Glyn Jones.

Anns a’ Chuimrigh an diugh, ’se an nobhail gu h-àraidh meadhon-sgrìobhaidh agus leughaidh an òigridh. Seach gu bheil nobhailean cho tearc ’nar measg fhéin, ’s fhiach sùil a thoirt air na cuspairean as bitheanta. Tha ceithir ann: luchd na tuatha a’ dol do’n bhaile. mhóir; “fògarraich” a’ tilleadh dhachaidh gu mealladh-dùil; nì no cumhachd o’n taobh-a-muigh a’ tighinn a-steach do mhuinntir cho-chuideachdail agus ag adhbharachadh aimhreit; agus ministearan a’ dol air seacharan. A’ cheud trì dhiubh sin, chì sinn tric gu leòr againn fhéin—ach anns an sgeulachd—agus saoilidh mi fhéin gu bheil iad nas freagarraich mar chuspairean airson sin na airson nobhail. Ach ministearan a’ dol air seacharan?

An Eirinn, cuideachd, tha an nobhail a’ buannachadh, agus an sgeulachd a’ call. Tha Máirtín O Cadhain (<eng>Irish Prose in the Twentieth Century<gai>) ag innse eachdraidh an dà mheadhon seo, o’n ám a chaidh mìosachan Gàidhlig, An Gaodhal, a thòiseachadh am <eng>Brooklyn, New York<gai> ann an 1881 gus an latha-an-diugh. ’Sann o’n mhìosachan ud a thainig, bho thùs, sgrìobhadh ùr na linne seo.

Mar a tha fhios, bha polataics nàiseanta agus cànain a’ coiseachd

[Sanasan]

[TD 87]

còmhladh an Eirinn, agus thug seo piseach air litreachas. Rinn Còmhdhail na Gàidhlig obair ionmholta, agus tha iad fhathast ga dheanamh; ann an 1949, chaidh Club Leabhair a stéidheachadh: agus an 1951, Bòrd Leabhair, a tha ri toirt grantaichean do luchd-foillseachaidh agus sgrìobhaichean. A thuilleadh air an sgeulachd agus an nobhail, tha leabhraichean eadar-theangaichte, cunntas-siubhail, eachdraidh àite agus eachdraidh-beatha aca.

Chun na 19mh linn anns a’ Bhreatainn Bheag ’se beul-aithris a-mhàin a bha a’ giùlain cudthrom an dualchais, ach an uairsin, thòisich cuid ri gabhail alla ris na Ceiltich, a’ saothrachadh ris a’ chànain a sgrìobhadh agus a’ rùraich anns a’ bheul-aithris. Rinn seo feum mhór.

Tha Per Denez (<eng>Modern Breton Literature<gai>) a’ moladh Gonideg (1775-1838) a rinn sàr-obair a thaobh cànain, agus Kervacker agus An Uhel ás a dhéidh a chruinnich stòras mhór de bheul-aithris, eadar òrain, cluichean agus sgeulachdan.

Toiseach na linne seo, bha na Frangaich a’ toirt ionnsaighean mhairbhteach air cultur agus cànain nam Breatannach. Aig an ám sin, seo na seòrsachan sgrìobhaidh a bha a’ togail ceann: ath-innse air beul-aithris, atharrais air smodal de litreachas na Frainge; agus trì seòrsachan <eng>propaganda<gai>—mu chreideamh, mu chànain is dualchas, agus mu mhisg is fògradh. Sgrìobhaidhean maoth, stéidhichte air faireachdainnean a-mhàin. Daoine a bha ri fulang fo gheurleanmhuinn is bochdainn, cha do rinn iad ar-a-mach—rinn iad duanagan cianail deurach, agus corra òran fuilteach bagartach. (Nach b’eucoltach rinne iad).

A rithist, ’sann troimh dhùsgadh pholataiceach a thainig iompachadh na reubaltaich agus na sgrìobhaichean còmhladh. Anns an t-suidheachadh seo, tha dòchas aig Denez, ach tha e a’ togail puing as fhiach a chnàmh: <eng>“We Bretons had the bad luck to enter the golden era of the printed word with just an oral culture . . .We are now entering a new age of spoken culture, and I hope to goodness we will not miss the bus again, and walk forward with . . . books under our arms . . . but with closed mouths.”<gai>

Dhachaidh a nise. <eng>Scottish Gaelic Literature: the Contemporary Situation<gai>, cunntas iomlan bho Ruaraidh MacThómais. Mas ruig an leughadair an ìre seo, bithidh e fhéin mothachail air cuid de na h-uireasbhuidhean a th’oirnn, agus chan eil iad air an cleth an seo. Tha e air innse cho gann is a tha sinn de sheòrsachan, gu h-àraidh ann “<eng>non-fiction<gai>; nam biodh aistidhean, feallsanachd, cunntas-siubhail agus sgrùdadh litreachail nas bitheanta, mheudaicheadh seo comas na cànain agus dh’fhaodadh gun teicheadh na croisean a tha a’ mùchadh


[TD 88]

[Sanas]

[TD 89]

luchd-sgrìobhadh an dràsda. Bhiodh tuilleadh eadar-theangachadh feumail cuideachd.

Ann an rosg, tha latha mór ais an sgeulachd an diugh, agus tha eachdraidh a’ mheadhoin seo air innse. Ach an nobhail, a tha cho làidir an Eirinn agus sa’ Chuimrigh . . . dé tha ga fhàgail cho fann an seo? An toiseach, gu bheil a’ mhór-shluagh a’ roinn an t-seòrs’ litreachais seo mar seo: an fhìrinn, agus a’ bhreug. ’Se an nobhail a réisd a’ bhreug as motha, agus cha do ghabh iad ris fhathast. Cuideachd, gu bheil dìth neairt, dìth smior air na sgrìobhaichean. Chan eil mise, co-dhiù, idir riaraichte leis an nobhail mar shlat-tomhais, feumaidh mi a ràdh, ach chan eil teagamh nach eil gaisgich fhoghainteach de sgrìobhaichean ro-ghann.

Gheibhear dealbh glan, geur-shuileach an seo air cor litreachas na Gàidhlig, agus air an t-sluagh, cuideachd. Tha dà shluagh againn, a’ mhór-chuid air a’ Ghaidhealtachd agus a’ bheag-chuid air Ghalldachd. Càil a’ mhór-shluaigh na seann modhan, càil a’ bheagain modhan is meadhonan ùra. ’Sann o’n bheagan, o’n bhaile-mhóir, a tha a’ chuid as motha de sgrìobhadh a’ tighinn, ach tha seòrsa de sgaradh eadar iadsan agus an luchd-leughaidh. Teinne, mu’m bheil Ruaraidh MacThòmais ag ràdh, <eng>“These tensions express some desire to keep in touch—on both sides—and are much better than indifference . . .”<gai> Tha tarruing ann an teinne.

Tha an t-eadar-sgaradh seo gu sònraichte follaiseach ann am bàrdachd, oir ged a tha leth-cheud bliadhna o thòisich a’ bhàrdachd ùr, ’se an t-seann modh fhathast a thaitneas ris a’ mhór-shluagh.

San t-seann bhàrdachd, ’se bha a’ cunntadh eirmseachd, òirdhearcas, agus meadaireachd; anns a’ bhàrdachd ùr, ’se a bhith a’ làimhseachadh smuaintean. Mar sin, chan eil dàn ùr cho soirbh a leantainn, ach tha Ruaraidh MacThómais ag innse gun tug am modh ùr saorsa do’n bhàrd; ’se e fhéin is chan e an cleachdadh a tha a’ cur cruth air a bhàrdachd. Tha seo a’ fàgail a’ bhàrdachd nas nàdurraiche—a cruth air òrdachadh o’n taobh a-stigh, mar bhlàth. (Thug seo a-steach orm Seòbhrach as a’ Chlaich: cuiridh neach sam bith loinn air clach mharbh. ach có a bheir cumadh air seòbhrach?).

Bha feadhainn eile a’ labhairt mu’n bhuaidh a tha aig gluasadan pholataiceach air litreachas an dràsda. Cha b’urrainn sin a ràdh mu’n Ghàidhlig ged a tha goireasan ùra againn an diugh. Co-dhiù, chan e sin an dealbh a tha an seo air sgrìobhaiche: <eng>“Ultimately, the arisit is loiney, ungregarous, egotistical, single-minded . . . He may make use of company . . . but finally he goes away and shuts out all around him, struggling to control the world of his creation.”<gai>

Tha e doirbh geàrr-sgeul a dheanamh air leabhar toinnte, gun móran de mhaitheas a chall. ’Se leabhar beòthail, brosnachail agus tarraingeach a tha seo.

[TD 90]

A bharrachd air an fheadhainn air an tug mi iomradh, tha trì òraidean eile ann: <eng>Poetry in Lowland Scots<gai> (Alexander Scott); <eng>Anglo-Irish Poetry<gai> (Austin Clarke) agus <eng>Is there an Anglo-Welsh Literture?<gai> (Raymond Garlick). Chan ann a’ deanamh dìmeas orra a tha mi, oir chòrd iad glé mhath rium, ach saoilidh mi nach eil iad a’ freagairt anns an leabhar. ’Se mo bheachd nach eil e gu deifir dé a chuireas tu an deidh an leth-fhacal <eng>Anglo<gai>—ged a b’e <eng>Xhosa<gai>—’se Beurla agus litreachas Bheurla air a bheil thu a-mach.

IAIN MOIREACH


<eng>Transactions of the Gaelic Society of Inverness.
Volume XLVI. 1969-70. Centenary Volume<gai>

Tha fhios gun iarradh a h-uile neach de luchd-leughaidh Gairm meal-an-naidheachd a chur air Comunn Gàidhlig Inbhirnis, ’s e air ceud bliadhna chur air a chùl. ’S cha b’e bliadhnaichean gun toradh gun dìleab a bh’annta. Tha againn mar an cuimhneachan as buaine orra an t-sreath mhór de leabhraichean uaine—dà fhichead ’s a cóig dhiubh gu ruige seo—anns a bheil tasgadh luachmhor de bhàrdachd, eachdraidh is sgoilearachd na Gaidhealtachd air a ghleidheadh, agus a nise, a’ comharrachadh na ceudamh bliadhna, tha leabhar eile nar tairgse.

Tha a’ fear seo a’ tòiseachadh, mar as cubhaidh, le sùil air ais air eachdraidh a’ Chomuinn, bho Mhàiri NicDhòmhnaill. Tha i ruith air na bliadhnaichean, ’s a’ cuimhneachadh air na daoine a bu dìcheallaiche ’s a b’iomraidiche chuir làmh ris an obair—sealladh air uachdar cùise, dh’fhaodamaid a ràdha. Ach saoilidh mi gu bheil Comunn Gàidhlig Inbhirnis airidh air rannsachadh nas doimhne na seo air an àite a bha ’s a tha aige ann an adhbhar na Gàidhlig, agus air an ìre gu bheil suidheachadh na Gaidhealtachd agus beachdan sgoilearach is eile a’ tighinn am follais ’na chuid leabhraichean.

Gu coitcheann, tha dà sheòrsa sgrìobhadh air a bhith a’ nochdadh ann an leabhraichean Comunn Gàidhlig Inbhirnis: air an darna làimh, an seòrsa sgrìobhadh a tha cruinneachadh ’s a’ gleidheadh air mhaireann bàrdachd, eachdraidh no beul-aithris sgìreachd air choireigin, agus air an làimh eile, an seòrsa sgrìobhadh a tha deanamh sgrùdadh nas doimhne air cuspair sònraichte.

Tha an dà sheòrsa fa’r comhair anns an leabhar ùr seo. Tha againn bho Iain R. MacAoidh naidheachdan a chruinnich a sheanair, an Dotair Uilleam MacAoidh, ann an Gleann Urchadan, ’s tha Uisdein Baran a’ toirt dhuinn naidheachdan is bloighean bàrdachd ás an aon sgìreachd ’s á ceàrnaidhean eile faisg air Inbhirnis. Tha Seumas Scott a’ toirt sùil air ais air eachdraidh na h-abaid a b’àbhaist a bhith ann an Saghadal ann an Cinntìre, ’s tha e cuideachd, san leabhar seo,

[TD 91]

a’ deanamh iomradh air oisinn eile de Shiorrachd Earraghaidheal—Muc-Càrna is Gleann Lònain. Tha Eóghann Mac-a-Phì a’ cur an céill mar a dh’éirich do na h-eilthirich Ghaidhealach a chaidh a-null, a dheòin no dh’aindeoin, a dh’Aimeireaga ’s a Chanada bho thoiseach na seachdamh linn deug gu meadhon na naodhamh linn deug.

Tha againn cuideachd sgrìobhaidhean a dh’fheumas barrachd cagnadh. Tha Iain MacAonghais a’ deanamh sgrùdadh air òrain, leithid nan òran-luaidh, anns a bheil an dà chuid rann is séis, a’ meòmhrachadh air an cruth ’s air a’ bhuaidh a bh’aca air òrain eile. Tha Uilleam MacMhathain, anns an t-seòrsa rannsachadh air a bheil alt cho ealanta aige, a’ deanamh luaidh air Coinneach Odhar, a’ coimeas an duine air a bheil lorg ann an eachdraidh ris an duine air a bheil iomradh cho farsaing ann am beul-aithris. Cha ruigear a leas a ràdh ann a’ seo ach gu bheil e cur an fhiosaiche ainmeil air ais do’n àite dha’m buin e. ’Se a’ bhàrdachd aig Niall MacMhuirich (c. 1636-1762) as cuspair do Ruaraidh MacThómais. Bithear gu tric a’ cluinntinn gu bheil bàrdachd nam bàrd ionnsaichte, leithid MhicMhuirich, fuaighte cho dlùth ri cleachdadh is riaghailt ’s gur gann as urrainn dhuinn obair aon bhàrd aithneachadh seach obair

[Sanasan]

[TD 92]

bàrd eile. Tha MacThómais a’ deanamh mion-sgrùdadh air tric no cho ainmig ’s a tha faclan sònraichte a’ togail ceann anns a’ bhàrdachd aig Niall, ’s air sàilleabh sin a’ meas co-dhiù b’e no nach b’e a sgrìobh earrainnean eile a bhithear air uairean ag ainmeachadh air. Tha an rannsachadh seo a’ sealltainn gu bheil Niall a’ fàgail a làrach fhéin air a chuid bàrdachd, a dh’aindeoin cho teann ’s gu bheil cleachdadh is riaghailt. Tha Iain MacAonghais eile—an t-Oll. Urr. Iain MacAonghais—a’ toirt sùil air bàrdachd spioradail na Gàidhlig, bho na h-ùraighean is eile a gheibhear ann an <eng>Carmina Gadelica<gai> a-nuas gu ruige dàin spioradail Iain Gobha, a’ lorg a-mach nam beachdan a bh’aig na daoine sin air an creideamh, air an suidheachadh fhéin ’s air an t-saoghal a b’aithne dhaibh.

Tha dà phàipear eile san leabhar, eadardhealaichte bho chàch ’s eadardhealaichte bho chéile. A thaobh cor nan croitearan san là th’ann, tha Domhnall MacCumhais a’ cur an céill na beachd gum biodh e ’na bhuannachd dhaibh seilbh a bhith aca fhéin air an fhearann. ’S ioghantach mura bithear a’ deasbad na ceiste seo greis fhathast, ach tha againn a’ seo aon taobh air a chur a-mach gu sgoinneil. Bho chroitearachd an là ’n diugh air ais gu seann saoghal na Gréige. Ann an 1969, chuir Iain Mac Gille-Eathain fa chomhair Comunn Gàidhlig Inbhirnis earrann de’n eadartheangachadh a rinn e air a’ bhàrdachd iomraideach aig Homer—Laoidh Ilios. ’S dòcha nach ann do’n t-seann seòrsa bàrdachd seo a tha càil ar là buailteach gu bhith tionndadh, ach tha an t-eadartheangachadh siùbhlach aig Mac Gille-Eathain a’ deanamh fianais air cho cumhachdach ’s a bha a chomas an Gréigis ’s an Gàidhlig, ’s tha e againn ’na chuimhneachan cubhaidh air sgoilear còir nach maireann.

Tha aon bheannachd eile air a bhuileachadh oirnn san leabhar seo, agus ’sa sin <eng>index<gai> air gach sgrìobhadh is sgrìobhaiche bho Leabhar XXXV gu ruige an fhir seo fhéin. A thaobh tlachd is feumalachd an leabhair, tha mi làn chinnteach gun guidh gach neach a chuireas làmh air saoghal fada fhathast do Chomunn Gàidhlig Inbhirnis.

COINNEACH D. MACDHOMHNMLL


<eng>Scottish Gaelic Studies<gai>, Leabhar XII, Pàirt 1
Obar-Dheadhain. l97l. 90p

Ga nach biodh ann ach a’ cheud chuspair a tha san àireamh seo de <eng>Scottish Gaelic Studies<gai> b’fhiach do dhuine sam bith a tha cur ùidh sa’ Ghàidhlig agus anna litreachas na Gàidhlig an leabharan a cheannach. ’Se sin “<eng>The Poetry of Rob Donn MacKay<gai>,” pàipear le Domhnall Iain MacLeòid. Chan eil a sin ach aon mhìr: nithear iomradh air a’ chòrr as a leathoir.

A’ tòiseachadh le Rob Donn, ma tha. “<eng>As a poet he cannot be

[TD 93]

placed in the first rank. He is deficient in pathos and invention. There is little depth of feeling and very slender powers of description to be found in his work<gai>.” B’e sin beachd Iain MhicCoinnich, a chuir a-mach Sàr Obair nam Bard; a réir Dhomhnall Iain Mhic Leòid, air an làimh eile, “. . . . . <eng>the greatest pre-20th century Gaelic writer<gai>.” Tha MacLeòid dh’an bharail nach d’fhuair Rob Donn riamh an cliù air am b’airidh e. “<eng>Anthologies and popular taste echo MacKenzie’s lack of sympathy with Rob Donn’s approach . . . . . [he] has been found disquietingly difficult to fit into any of the ready-made Gaelic critical categories<gai>.” Tha còrr air aon cheist air a filleadh ’na chéile sa’ bhinn sin, saoilidh mi. Co-dhiù, a thaobh cliù Rob Dhuinn, nach iongantach, ma tha, an inbhe a bhathar a’ toirt dha air feadh an Taobh-Tuath agus anns na h-Eileanan. Bu choma liom móran a stéidheadh air an teiste a thug Iain Mac Coinnich air; cha mhutha chuirinn cus suim sa’ ghrunnan òran a tha ri’n cluinntinn an diugh sna bailtean móra. Bha an inntinn mhoralta anns a robh Rob Donn ga chur fhéin an céill a thaobh tachartas an t-saoghail air a meas ’na rud fiachail aig muinntir na tuatha thall is a-bhos air a’ Ghàidhealtachd. Gu dearbha, is ann a bha na Caoidhich, luchd-dùthchais a’ bhàird, buailteach air a’ chliù aibhseachadh. Feumar a thuigsinn gu bheil barrachd air aon dual ann am “<eng>popular taste<gai>;” na có-dhiù bha sin anns fhads a bha de bhàrdachd aig an t-sluagh air an teangaidh na bheireadh cothrom dhaibh tomhas is roghainn a dheanamh.

Ach chan eil sin ach rud a th’air cùl-fraoin a’ chuspair a th’aig MacLeòid dhuinn. Bha fios roimhe gu robh eòlas aig Rob Donn air obair Alexander Pope; thionndaidh Mgr. Morchadh, ministear Dhiùrnais, a’ bhàrdachd aig Pope go ruige Gàidhlig. A chùl air sin, chuir ministear Sgùr Mheaghrath ùidh sa’ bhàrd Shasunnach oir b’e an aon ainm a bh’orra le chéile. Eadar na rinn Alasdair Pàp (mar a theirte ris) ann am Meaghrath is na rinn Mgr. Morchadh am Baile na Cille, bha Alexander Pope is dòcha ion is a bhith cho ainmeil an ceanna tuath Alba is a bha e an ceanna deas Shasunn. Tha Dòmhnall Iain MacLeòid a nise nochdadh inntinn ruinn gu bheil blàth air bàrdachd Rob Dhuinn a chinnich ás an fhreumh Shasunnach. Tha e sealltainn cuideachd, a dh’ainneoin an dàimh a tha eatorra, cho aocoltach is a tha an dithis ri chéile. Is dòcha gu fuilingeadh a’ cheist seo tuilleadh sgrùdaidh fhathast. Is annasach, air aon rud, gun gabhadh am meangan gallda alpadh cho soirbh san t-seann stoc. Cumhachdach is gu robh buadhan nàdarra a’ bhàird, is fheudar gu ribh snothach sa’ bhàrdachd a bha dùthchasach dha a chuidich an cinneachadh. Faodaidh e bhith, mar a tha MacLeòid ag aideachadh, gun digeadh a leithid as na h-aoirean Gàidhealach. A thaobh buaidh eile, tha e nas cinntiche: buaidh na h-eaglaise. Tha e ceart, agus


[TD 94]

[Sanasan]

[TD 95]

dh’fhaoite leudachadh air a’ phuing. Bha an creideamh daingeann soisgeulach ag obrachadh ri linn Rob Dhuinn ann am bailtean Dhùthaich Mhic Aordh; bha ceistean spioradail is moralta gan iomairt; bha na Caoidhich air tòiseachadh air bàrdachd chràbhach a dheilbh. Ga nach ionnan Rob Donn agus, abair, Iain Mac Iain mhic Raibeirt, is ann fo’n aon speur a rugadh iad.

Choisinn W. B. Lockwood cliù dha fhéin o chionn bhliadhnaichean ann a sgoilearachd Lochlainneach. Tha e air a bhith fad greise a nise sgrìobhadh ma’n Ghàidhlig; tha e toirt ionnsaigh a seo air ainmeannan eòin-mhara mhìneachadh, is e cur a sàs an fhiosrachaidh a th’aige air na cànanan Lochlainneach. Chuir e fhéin air shùilean dhuinn roimhe gur h-ann le farainm a bhite tric gu leòr ag ainmeachadh eòin-mhara; rud a dh’éirich á geasagan a bha ri faotainn—is go ìre a tha fhathast—a-measg iasgairean is eunadairean.

Tha Lockwood dh’an bharail nach eil san ainm “loireag” (<eng>petrel<gai>) ach a’ facal Lochlainneach <eng>líri<gai> ann a riochd Gàidhealach. Bu luaithe chreidinnsa gur e far-ainm eile a th’ann—“an te loireach” (Ach eadar seo agus an ath oirdheirp a bheir e, dh’fhaodadh e bhith beachdachadh air “gobada-lìri,” an t-ainm a th’aig muinntir Siorrachd Rois air “<eng>sandpiper<gai>”). Tha e cuideachd a’ cumail a-mach gur e as ciall do bhunabhuachaille, murabhuachaille, is a leithid, “<eng>something like ‘an old stump of a herdsman<gai>,’ cf. bun eich ‘<eng>an old stump of a horse . . . .<gai>’” Chan eil mi fhìn uile gu léir riaraichte leis a’ mhìneachadh: theirinn gu bheil a’ seann mhìneachadh “buachaille na mara” nas fhasa gabhail ris. Ach is dòcha gu bheil Lockwood ceart air a shon sin. Taobh seach taobh, tha m agus b buailteach air a dhol a lùib a chéile. (Ma’n duirt am pàiste Gàidhealach a thogadh air a’ Ghalldachd: “<eng>That table fell on my<gai> buin”).

Tha Terence McCaughey a’ sloinneadh eachdraidh an abairt ’sam bith, mar a th’againne an Gàidhlig Alba ma choinneamh an fhacail <eng>ar bith<gai> aig na h-Eireannaich. Gu mì-fhortanach, cha d’rinneadh cruinneachadh iomlan a seo; tha e ag agairt nach eil ’sam bith fiù is na Leódhus fhéin ri fhaighinn sa’ chruth “samith.” Ach tha “samith” agus “sa bith” aca Leódhus, agus an àiteachan eile; sa’ chòrr an dùthaich cluinnear “’sa(m) bith.” A réir is mar a tha mise tuigsinn na cúise, tha cion an fhiosrachaidh seo a’ cur gu feumar an eachdraidh ath-sgrìobhadh—rud bu mhath a b’fhiach a dhèanamh.

Dhearbh R. L. Thomson o chionn fhada cho cosanta is a tha e. Ann a seo tha e tomhadh oirnn cainnt is modh-sgrìobhaidh Leabhar Aithghearr nan Ceist a thainig a-mach a 1659 agus a’ gealltainn tuilleadh dh’an aon seòrsa Gàidhlig dhuinn a rithist. Tha e ’na chuideachadh mór dh’an leughadair gu bheil a’ chainnt air a cur ’na taisean aige air sgaoilteach na duilleige. ’Se obair ionmholta a rinn e seo a bheir tlachd do sgoilearan, gad is dòcha gum bi comh-fhaireachadh

[TD 96]

aig feadhainn eile ris an t-seannduine a thuirt, is e toirt sùil air n-ais air lathaichean òige sa’ sgoil. “Cha do theothaich mo chridhe ris na <eng>spellings<gai> riamh,” ars esan.

Tha dà phàipear an taic a chéile an déidh sin aig Hùisdean Baran; sean-fhacail á Gleann Urchadain agus cunntas air an leabharlann aig Alasdair Friseal (1764-1834), Fear Ghiùsachain á Siorrachd Inbhirt Nis. Tha Hùisdean Baran air fear dh’an fheadhainn a tha cumail suas an ainm a thòisich sgoilearan Inbhir Nis air a dheanamh dhaibh fhéin ceud bliadhna an ama-seo.

Chòrd an dòigh fhosgarra, rianail rium a ghabh Iain Latharna Caimbeul ris a’ chuspair aige “<eng>The Expurgating of<gai> MacMhaighstir Alasdair.” Tha e tagradh an aghaidh nan daoine faiteasach a cheil uimhir dhe na dàin aig Mac Mhaighstir Alasdair oirnn a thoradh gu robhar gam meas ro dhrabasta. Ach, mar a tha an Caimbeulach a’ ràdh, cha chuireadh a’ bhàrdachd sin móran anntlachd air saoghal an latha an diugh. Gad a thachair a leithid an àiteachan eile (agus do bhàird Shasunnach fhéin), bha na bàird Ghàidhealach na b’fhasa an cur sìos a chionn is gum boineadh iad do shluagh beag a bha fo bhinn aig ainntighearnas choigreach. Chithear sa’ chùis seo, a rithist, dà sheòrsa “<eng>popular taste<gai>.” Cha b’e casaid an t-sluaigh riamh a chuir glasghuib air MacMhaighstir Alasdair, ach an t-oilbheum a thug e do chuid dh’a luchd-dùthcha bh’air an lagachadh le foghlum gallda. B’iadsan a bha riaghladh aigne nan Gàidheal.

Bu mhath le Fear Chanaigh an leabhar aig MacMhaighstir Alasdair fhaicinn an clò a rithist, mar a chuir an t-ùdar fhéin a-mach e ann a 1751. Faodar a ràdh gu bheilear ag ullachadh Ais-eiridh na SeanChanoin Albannaich airson a’ chlò aig an dearbh ám seo.

Is ann air pearsachan-eaglais Eilean I, timcheall air linn an Ath-leasachaidh, a tha Mgr. Mark Dilworth a-mach sa’ phàipear ma dheireadh: rannsachadh cùramach an deagh sgoileir.

A chùl air na tha sin uile, tha ochd duilleag air fhichead aig luchd-mheas leabhar. Dh’fheumte rèidhleach eile man doirte beachd cothromach air an roinn sin de <eng>Scottish Gaelic Studies<gai>; ach chan urra mi seo a thoirt gu crìch gun faireachadh is breithneachadh Iain Mhoireich ainmeachadh is e sgrìobhadh air Luach na Saorsa. Cha b’e an ceannach a rinn e.

IAIN MACAONGHUIS
