[TD 301]

POLATAIC AGUS DUTHCHAS SAN EORPA MHEADHONAICH
Le TORMOD BURNS (Lunnainn)

IS i dùthaich bheag a tha an Ungaraidh le deich muillean de shluagh. Is e tìr chòmhnard, réidh a tha innte, le beanntan àrda m’a chuairt. Tha Abhstria, Teacoslobhacia, Rumania agus Iugoslabhia ’nan dùthchannan aig a bheil iomallan rithe. Mar so tha Ungaraidh am meadhon a’ chaimp cho-mhaoinich, agus chan eil aice ach an t-aon fhosgladh a dh’Eòrpa-an-Iar troimh Abhstria, ach tha an t-iomall eadar an dà dhùthaich so dùinte le achaidhean-mèinne agus le callaid-dealain.

Tha Ungaraidh ’na ball dìleas de’n bhloc shoibheatach. Ma tha sinn a’ fàgail a-mach oidhirp neo-shoirbheasach a’ chinnich bhig Ungaraich sa’ bhliadhna 1956 a bhriseadh na slabhraidhean a bha ga ceangal ri smachd nan Soibheat, ma tha sinn a’ fàgail a-mach an aramach so a chaidh a bhriseadh gu fuilteach leis an armailt Ruiseanaich, chì sinn gu robh riaghaltas na h-Ungaraidh riamh san dara àite an déidh Gearmailt-an-Ear ré barrachd is fichead bliadhna mar luchd-leanmhainn as dìlse agus mar chùl-taic as daingne de pholataic na Pàirtidh Cho-mhaoinich Ruiseanaich. Is e feallsanachd nan Co-mhaoineach gum bu chòir do’n Phàirtidh “deachdaireachd a’ mhóir-shluaigh” a stéidheachadh anns gach tìr. ’Se feallsanachd eadar-nàiseanta a tha ann an Co-mhaoineas cuideachd agus ged as còir do’n mhór-shluagh gaol-dùthcha a bhith aige, feumaidh nach gabh gaol-dùthcha na muinntir gnothach ri bràthaireachd eadar-nàiseanta an luchd-obrach. Tha a’ mheidh so eadar dùthchas agus eadar-nàiseantachd ’na aobhar móran chàsan do riaghaltasan Stàitean Eòrpa-an-Ear.

Tha mi cheana air sgrìobhadh gur e tìr bheag a tha an Ungaraidh. Ach roimh ’n Chogadh Mhór 1914-1918 b’e tìr mhór a bha innte. 325.500km2 le fichead muillean de shluagh. Bha crùintean na h-Ungaraidh agus Abhstria ceangailte aig an àm sin le aonadh pearsanta, mar a bha bha Alba ceangailte ri Sasunn le aonadh pearsanta fo rìoghachadh Sheumais VI. Bha an t-ìmpire Abhstrianach ’na rìgh na h-Ungaraich cuideachd, ach bha an riaghaltas féin aig Ungaraich. Aig an àm sin cuideachd cha robh na stàitean ann

[TD 302]

idir, ris an abair sinn an diugh Teacoslobhacia agus Iugoslabhia, agus cha robh ann an Rumania ach tìr bheag, bhochd. An déidh a’ Chogaidh Mhóir chaidh stàit nuadh Teacoslobhacia a stéidheachadh agus tha na Teacaich air gabhail tìre bho Abhstria agus na Slobhacaich tìre bho’n Ungaraidh. Mar an ceudna tha na Croataich air an ceangal ris na Serbaich gus an stàit nuadh Iugoslabhia a stéidheachadh ’s iad air glacadh tìre bho’n Ungaraidh cuideachd. Aig an aon àm tha na Rumanianaich air làmh a chur air a’ Mhór-roinn Ungaraich Transylvania.

Chaill Ungaraidh an déidh a’ Chogaidh Mhóir dà thrian a fearainn agus lethcheud ás a’ cheud de a sluagh cho math ris a’ mhór-chuid de a stòras nàdurra. Bha dà mhuillean Ungarach a’ còmhnaidh a nis ann an Rumania, bha barrachd air muillean dhiùbh ann an Teacoslobhacia agus barrachd air leth mhuillean ann an Iugoslabhia. Bha an suidheachadh so ’na aobhar air an nàimhdeas mhór a bha ann eadar Ungaraidh agus a coimhearsnaich roimh ’n dara Cogadh. Agus ré a’ Chogaidh so ghabh Ungaraidh a fearainn chaillte air ais bho Shlobhacia agus Rumania. Ach air do na Ruiseanaich an armailt Ghearmailteach fhuadachadh á dùthchannan na h-Eòrpa Meadhonaich, thug iad a’ mhór-chuid de na tìrean so air ais gu Slobhacia agus Rumania ach chùm iad cuid de’n fhearann air an son féin a chionn ’s gum biodh iomall aca ri Ungaraidh.

An déidh sin chaidh Co-mhaoineas a stéidheachadh anns gach dùthaich de’n Eòrpa Mheadhonaich, ach ann an Abhstria a-mhàin, far an d’fhuirich na Ruiseanaich còmhla ris na Frangaich, na Sasunnaich agus na h-Ameireaganaich gu 1955 nuair a chaidh saorsa Abhstria a bharantachadh. Ach dh’fhuirich na dùthchannan eile fo smachd na feallsanachd cho-mhaoinich, feallsanachd a tha ’g ràdh gu bheil bràithreachd eadar-nàiseanta an luchd-obrach nas cudthromaiche na gaol-dùthcha. Mar so cha leugh sinn anns na pàipearan-naidheachd tuille mu dheasbud eadar Ungaraidh agus a coimhearsnaich mu dheidhinn nan Ungarach a tha fo smachd nan Rumanianach no nan Slobhacach. Tha na dùthchannan uile so ’nan stàitean co-mhaoineach agus cha bu chòir do dheasbud no nàimhdeas a bhith ann eatorra idir, idir. Ach cha deach cùis an deasbuid a sgrios fo na riaghaltasan co-mhaoineach idir, chaidh i a-mhàin ás an t-sealladh fo làmh nan <eng>censors<gai> oifigeil.

Tha sinn air leughadh o chionn dà bhliadhna dheug mu dheidhinn an aramach Ungaraich oir b’e aramach cho mór a bha ann ’s nach b’urrainn iad a chumail ’na thosd. Ach cha do leugh sinn gu robh na h-Ungaraich ann an Rumania dèanamh aramach aig an aon àm, ’s iad ag iarraidh gum bu chòir dhaibh a bhith aonaichte ri Ungaraidh a rìs. Chan eil na h-Ungaraich sin a’ còmhnaidh air feadh Rumania ach anns an aon chèarn de’n dùthaich, ann an Transylvania. Roimh ’n Chogadh, fo riaghaltas Rumanianach, bha oilthighean agus

[TD 303]

[Mapa]

sgoiltean aca a’ teagasg ann an Ungarais, bha pàipearan-naidheachd agus tighean-cluiche aca, ach tha na Co-mhaoinich Rumanianach gan dùnadh ceum air cheum, agus tha iad a’ feuchainn na h-Ungaraich anns an dùthaich gu h-iomlan a rumanianachadh. Gu nàdurra rinn na h-Ungaraich ann an Rumania aramach, ach gun bhuaidh!

Tha sin air leughadh sa’ bhliadhna so mu dheidhinn cùisean Teacoslobhacia. Tha fios againn nach robh muinntir na dùthcha so ro thoilichte le a riaghaltas. Tha fios againn cuideachd nach eil na Teacaich agus na Slobhacaich cho mór aig a chéile, ach cha do leugh sinn mu dheidhinn nan Ungarach ann an Slobhacia a tha gleac airson an dùthchas aca a chumail beò an aghaidh smachd nan Slobhacach. Tha suidheachadh nan Ungarach ann an Iugoslabhia coltach ris an t-suideachadh aca anns na dùthchannan eile. Tha beatha glé dhuilich, dhoirbh aca, oir ged a tha iad a’ còmhnaidh ann an Slobhacia (no an Rumania no an Iugoslabhia) fo ùghdarras gobharmaid na dùthcha sin, le pasportan teacoslobhacach (ma tha iad glé fhortanach!), gidheadh is Ungaraich iad agus tha na ceanglaichean ri an seann dùthaich glé làidir gus an là an diugh. Bha mi fhìn ann an Teacoslobhacia an uraidh agus thachair móran Ungaraich òg orm an sin a bha ’g ràdh rium gu robh iad ’nan Slobhacaich a réir nam pastportan aca ach ’nan Ungaraich a réir an cridheachan féin, agus so ged nach fhaca iad Ungaraidh riamh! Mar eiseimpleir,

[TD 304]

their na Slobhacaich “Bratislava” ris a’ phrìomh-bhaile aca agus their na h-Ungaraich “Pozsony” ris. Bha am baile so uaireiginn ’na phrìomh-bhaile na h-Ungaraidh. Anns na pàipearan-naidheachd oifigeil a chuireas iad a-mach an Ungarais ann an Slobhacia sgrìobhaidh iad daonnan “Bratislava” mar ainm a’ bhaile, agus air là àraidh nuair bha mi ann an Teacoslobhacia bha caraid dhomh a’ leughadh á pàipear-naidheachd Ungarais agus thuirt e “Pozsony.” “A bheil sin sgrìobhte sa’ phàipear?” dh’ fhoighnich mi. “Chan eil,” ars esan, “ach is a ‘Pozsony’ ainm a’ bhaile so, agus is baile Ungarach e! Gu nàdurra chan amhairc an riaghaltas teacoslobhacach gu bàidheil air na h-Ungaraich so agus tha e feuchainn iad a shlobhacachadh cho luath ’s as urrainn e, ach gun bhuaidh!

Tha an riaghaltas Ungarach an aghaidh polataic nan gobharmaidean Teacoslobhacach, Rumanianach agus Iugoslabhach a thaobh nan Ungarach anns na dùthchannan aca, agus e ’na riaghaltas co-mhaoineach a shearmonaicheas “càirdeas eadar-nàiseanta an luchd-obrach.” Tha buill na gobharmaide Ungaraich uile ’nan deagh cho-mhaoinich, ach tha iad cuideachd ’nan deagh Ungaraich, agus chan urrainn iad ’s chan eil toil aca an dùthchas aca a dhìochuimhneachadh. Mar sin, nuair a leughas sinn mu dheidhinn nan trioblaidean san Eòrpa Mheadhonaich, feumaidh sinn cumail nar n-inntinnean an seann deasbud eadar Ungaraidh agus a coimhearsnaich nach eil air a fhuasgladh idir.

[Sanas]

[TD 339]

A’ TRUSADH DHAN AN FHACLAIR
MURCHADH MACLEOID A CRABHLASTA

Riamh bho thòisich obair an Fhaclair, tha Murchadh MacLeòid (Murchadh Chaluim Sheòruis) air a bhith cur thugainn dhuilleagan luma-làn de dh’fhaclan ’s de ghnàthasan-cainnte a dhùisg e á chuimhne fhéin, ’s iad air an cur sìos gu snasail le mìneachadh is dealbhan. Seo taghadh beag dhiubh, agus tha dòchas againn tuilleadh dhiubh a thoirt am follais fhathast.

Coinneach Dòmhnallach.


CIR. Chanadh na bodaich mu eathar ma bha i na bu bhonna-charaiche na té eile, gu robh barrachd CIR oirre.

TOBHTAICHEAN. Bho thoiseach gu deireadh an eathar: AN TOBHTA THOISICH; TOBHTA A’ CHROINN; AN TOBHTA BHRAGHAD; AN TOBHTA MHEADHON no AN TOBHTA CHLEITH; AN TOBHTA AMARRA; AN TOBHTA DHEIRIDH.

AMADAN. Seòrsa de cheap air greusaiche.

SEIB, SEUB. “’Se séib eagalach a th’innte.” Boirionnach ann an àite, no a’ tighinn do dh’àite, a bhios a’ còmhradh ’s a’ toirt ro fhada, ’s a’ falbh ’s a’ toirt ro fhada, ’s a’ cur ’s a’ tabhairt dhaoine eile ’na luib. Parsailean aice an siod ’s an seo, ’s chan fhaighear air an cruinneachadh ann an tìde, ’s cha bhi i-fhéin ann an tìde, ’s thig air móran dhaoine nithean beag no mór a dheanamh mus fhaighear an séib cheart,no air falbh.

LIAC. Nuair a chitheadh na bodaich liac de ola air uachdar na mara no a-muigh air muir-mór, chanadh iad LIAC AN SGADAIN.

FANGA, SUINCEAR, CLACH-BHAITHTE. Bodach a bha ’na dhuine nuair a bha m’athair òg (rugadh m’athair ann an 1860), ’se FANGA a chanadh e ri SUINCEAR (<eng>sinker<gai>). Chuala mi A’ CHLACH BHAITHE airson SUINCEAR ann am baile faisg air a’ bhaile againn fhìn.

TOGAIL NA CLOICH-BHAITHTE. ’Se sin a bhiodh againn air cleas a bhiodh againn ann an làithean na sgoile. Bha thu cur

[TD 340]

clach bheag air muin cloich eile ann an toll bùirn, no ann am fuaran, agus bha thu cur do chinn fodha gu’m beireadh tu air a’ chloich, ’s gu’n togadh tu i ’nad fhiaclan.

BUCAS NAM MIONN. <eng>Witness Box<gai>.

TUMARRAID. Boirionnach cruinn, trom ’na pearsa.

EIBHIL-BHUINN. ’Se seo a chanadh sinn ri éibhleag a bha dùil againn a bha fuar. Ach nuair a sheasadh sinn oirre gun fhios dhuinn, cha robh i fuar idir, ach glé theth.

GABH. “Is i a ghabh a h-uile duine a fhuair Dòmhnall.” Is i bu bhean-ghlùine nuair a rugadh a h-uile duine de theaghlach Dhòmhnaill.

TOBAN. “Na tòban a chuireadh e air a bheul.” Mar a chuireadh e a bheul nuair a bhiodh e a’ còmhradh, le fasan, le fearas-mhór, no leithid sin.

MOTAN. A’ chlòimhteach a chruinnicheas ann an lùibean do bhriogais, aig na <eng>turn-ups<gai> ’s a leithid sin. Bhiodh na bodaich ’ga chur gu feum airson an fhuil a chasg nuair a ghearradh fear dhiubh e-fhéin dona.

CNATAN THOBHTAICHEAN. Cnatan a gheibheadh tu le fuachd. Mar a bhiodh balaich is cloinn-nighean fada ’nan seasamh a-muigh ri balla, a’ còmhradh ’s a’ geòbraich. Balaich is cloinn-nighean mhóra, thoir an aire.

GLOGAIRE. Chanadh na bodaich seo ri suaile ’sa mhuir. Là a bhiodh am muir lom, réidh agus gun ghaoth ann, ach luasgadh math ann an deidh sin, chanadh iad gun robh GLOGAIRE de shuaile ann.

SLIUTRADH. “Tha sliutradh math Beurla aige.”

GEILIDH. “Bha gèillidh air a’ choire air an teine.” Bha e a’ goil gu sunndach.

SUATH. “Suath a’ phrais.” ’S ann mu phrais lite a chanadh sibh SUATH. Mu nithean eile, ’se chanadh sibh, “Cuir mun cuairt a’ phrais.”

COPAG. “Chan fhaic e a’ chopag.” Cha bhi e beò nuair a thig a’ chopag as t-earrach.

FEAR PHUTANAN GEALA. Am polisman. “Cuiridh mise fear phutanan geala as do dhéidh.”

CLAB-MOR. “Bha an dorus air a chlab-mór.” Bha an dorus fosgailte gu ’chùl.

CABAR-SLADHAIG. Cabar a bhiodh aig na bodaich airson

[TD 341]

tughadh an tighe. Nuair a bhiodh am bodach gu h-ìosal air an tobhta chuireadh e an tughadh ceart leis a’ chabar-sladhaig far nach ruigeadh e-fhéin.

GILLE-CHEANN-DOILL. Treòraiche do dhuine dall. Bha na seann saighdearan a dhalladh anns na cogannan a’ faighinn na h-uibhir a bharrachd ’sa pheinsean airson gille-cheann-doill.

GLIUDHACH. Duine a bhiodh e furasda dha a dhol a ghal. Duine bog.

SGLIUNACH. Faoileag òg le na spotan oirre. ’Se SGLIUNAIDH a chanas muinntir nan Ceithir-peighinn-deug ann an Uig ri sgliùnach againne.

CIUTHARANAICH UISGE. Uisge mìn, càil ach gum fairich sibh air bhur n-aodann e.

SGURADH. Nas truime na ciutharanaich. Là de’n t-seòrsa thig an t-uisge mìn nas truime. An uair sin aotromaichidh e. A rithist thig e nas truime, agus trom. ’Se sgùraidhean a chanas sinne ris na frasan sin.

PAM. Airson brughadh na snàthaid-sheòl troimh a’ chanabhas ’s troimh bhuill, uaireannan.

[Sanas]

[TD 344]

<eng>GEOGRAPHY<gai> NA H-ALBANN

(7) SIORRACHD INBHIRNIS—TIR-MOR

le ALASDAIR I. MACASGAILL

Fosgladh Eachdraidheil

Cha robh na crìochan a gheibhear air a’ mhap an diugh an còmhnaidh aig Siorrachd Inbhirnis, oir is ann timcheall air 1661 a chaidh an suidheachadh mar a tha iad a nis, ach bha an ceàrnaidh so de’n dùthaich ainmeil bho chiad thoiseach eachdraidh na h-Albann gus an do chuir blàr fuilteach Chuil-lodair, mu chóig mìltean a-mach á Inbhirnis, ceann agus casan air a h-uile iorghall a bha ann.

Is ann shuas an so a bha na Cruithnich a’ fuireach anns an t-seann aimsir. Is iomadh ionnsaigh chruaidh a thug iad air na Ròmanaich an uair a bha iadsan a’ feuchainn ri Albainn gu léir a chur fo an smachd fhéin, agus is ann bho na sgrìobhadairean acasan a gheibh sinn iomradh air an t-seòrsa ghné dhaoine a bha anns na Cruithnich so: daoine le falt ruadh, casan fada, gun bhailtean móra a b’fhiach an ainmeachadh, a’ tighinn beò air toradh na talmhainn agus air sealg, a bhiodh a’ peinteadh an corp le dealbhan bheathaichean fiadhaich, agus nach saoileadh hó-ró de bhith fodha gu an amhaichean ann am boglaichean airson dha na tri làithean. Sin agaibh daoine! agus bu tric cogadh air bhonn eadar iad fhéin agus na bha mu’n timcheall: ás déidh nan Ròmanach, ris na Lochlannaich, agus an sin ris na bha deas orra an Albainn fhéin gus mu dheireadh am b’fheudar dhaibh a dhol a-steach còmhla ris an còrr de’n rìoghachd.

Is e pàganaich a bha annta anns a’ chiad dol a-mach, gus an do ràinig Calum Cille iad leis a’ chreideamh Chrìosdaidh. Tha eachdraidh ag innseadh mar a rinn esan gu dàna air lùchairt Brude, an rìgh aca (càite an robh so chan eilear buileach cinnteach, oir tha cuid de’n bheachd gur ann aig Creig Phàdruig, suas an abhainn bho Inbhirnis, ach tha feadhainn eile a cheart cho làidir de’n bharail gur ann far a bheil Caisteal Inbhirnis an diugh a tha an seann làrach), agus mar a dh’fhosgail na geataichean móra roimhe air dha ùrnuigh a dhèanamh agus am bualadh. Tha e fhéin agus na naoimh a thàinig ás a dhéidh air an cuimhneachadh ann

[TD 345]

an iomadach ainm eaglaise, suidhe agus grianan troimh ’n t-siorrachd. Ach chan eil sin ag ràdh gun deach na seann làraichean gu buileach á bith. Gheibhear gu math tric buaileagan de chlachan móra air an ceann san talamh, gu h-àraidh timcheall air Inbhirnis fhéin. Tha grunnan math dhiùbh ann an Clàbhalag, air bruaichean Abhainn Narunn, mu ochd mìltean a mach á Inbhirnis. Carson a bha iad chan eil cinnt aig duine, ach cha b’ann gun dìchill agus gun fhìor eòlas a chuireadh an àirde iad. Chì sinn cuideachd glé thric eileanan anns na lochan troimh ’n t-siorrachd nach robh annta idir bho riamh ach a shocraicheadh an sud le làmhan dhaoine, mar ann an Loch Lundaidh ann an Gleann-garaidh. Ann an iomadh àite cuideachd, ach gu h-àraidh ann an Gleann Eilge gheibhear na turaidean móra cruinne ris an canar ‘broch’ a bha aig sluagh na dùthcha bho chionn fhada mar àitichean fasgaidh, far am bitheadh dìon math orra nan tigeadh cruaidh orra. Ann an àitichean eile—aig Creig Phàdraig, an Gleann Nibheis, an Gleann-garaidh, an Arasaig—thigear tarsaing air ‘dùin loisgeach’ <eng>(vitrified forts)<gai> far am faicear fhathast buaidh an teine air na clachan a bha annta, gan dèanamh mar sheòrsa gloinne. Carson a bha na turaidean so chan eil fhios againn an diugh, ach tha iad, mar làraichean eile, ’nan seasamh an sud mar chuimhneachan air làithean bho chian.

B’ eòlach an siorrachd so air cogadh is marbhadh anns na linntean a dh’fhalbh. Nach iomadh sgeul a gheibhteadh bho Chaisteal Urchardainn, Caisteal Inbhir-Lòchaidh, Caisteal Inbhir-garaidh, Caisteal Tioram agus Caisteal Dhùnaidh, nan robh cothrom labhairt aca? Cha robh creach neo ar-a-mach nach robh na Dòmhnallaich, na Camshronaich, Clann Chatain, na Frisealaich, na Granndaich agus na Siosalaich ’na theis meadhon, agus cha b’ann aon uair a chuireadh baile Inbhirnis ’na theine. Ach is ann an strì nan Seumasach a bha a’ bhoil gu buileach, le caismeachd agus eubhachd shaighdearan bho Bhàideanach gu Lochabar. Chaidh Montròs fhéin dha na tri uairean troimh Inbhirnis, an turas mu dheireadh ’na phrìosanach gu Dun Eideann agus gu bàs.

An sin dh’fhàg an Sinilear Sasunnach Cromwell làrach a chasan air an t-siorrachd. Thog e dùn ainmeil ann an Inbhirnis ris an canar ‘An Daingneach’ <eng>(Citadel)<gai>, far a bheil an laimrig an diugh, agus chuir e bàta-cogaidh air Loch Nis gus na cinnidhean a chumail an òrdugh Ach cha do mhair iad sin ro-fhada, oir an uair a thugadh Rìgh Teàrlach II air ais, chuir na Gàidheil ‘An Daingneach’ ’na smùid.

Bha an claidheamh gu tric an làmhan nan cinnidhean an aghaidh an luchd riaghlaidh, oir cha robh iad ro chion air géilleadh do ùghdarras na rìoghachd. Bha an rìgh ùr, Rìgh Uilleam, gu ta, airson na cinnidhean san t-siorrachd a cheannsachadh, agus gu seachd àraid na bha an Lochabar aca. Cha robh dad na b’fheàrr na gearasdan


[TD 346]

[Sanas]

[TD 347]

a thogail faisg air Inbhir-lòchaidh, le mìle saighdear, gu cumail na sìthe. Tha baile an ìre mhath mór ann a nis, ris an canar sa’ Ghàidhlig fhathast ‘An Gearasdan’, ach air an tug luchd na Beurla ‘<eng>Fort William<gai>’, mar urram air an rìgh.

An déidh ar-a-mach 1715, far an deach siorrachd Inbhirnis a rithist gu fuam, is e Sinilear Wade a thàinig gu smachd a chumail, agus rinn esan atharraichean móra. Chuir e an toiseach gearasdain anns na h-àitean bu fhreagarraiche, mar ann an Cille-Chuimein (air an tug e <eng>Fort Augustus<gai>), Ruadhainn, agus an Gleann Eilge; chuir e long-chogaidh air Loch Nis, mar a rinn Cromwell roimhe, ach is e an rud a b’iomraitiche idir, agus a b’fheàrr gus an t-sìth a chumail, na rathaidean a rinn e troimh ’n Ghàidhealtachd, gu h-àraid an siorrachd Inbhirnis, agus air a bheil ainm fhathast. Roimhe sin cha robh ach frith-rathaidean ann a bha cho garbh corrach agus nach coisicheadh duine ro fhada orra. Rinn e dà rathad mór, a’ chiad fhear a’ falbh á Sruighlea a’ dol troimh Chraoibh, Obair-pheallaidh, Dail-na-Ceàrdaich gu ruig Dail-chuinnidh. Bha meur eile dheth a’ dol gu Dail-chuinnidh bho Pheairt, troimh Dhun-Chailleann. A sin bha e a’ gearradh dà thaobh: aon troimh Srath-spé, troimh Chinn a’ Ghiùthsaich, Drochaid Charra gu ruig Inbhirnis, agus an dara fear a’ dol chun na làimh clì gu ruig Cille-Chuimein troimh ’n Gharbh-àth Mhór agus beanntan casa a’ Choire Ghearraig. Bha an rathad mór eile air an taobh an iar, a’ tòiseachadh aig Loch Laomainn, troimh Tigh-an-Droma, Gleann-a-Comhainn, Baile a’ Chaolais, gu ruig An Gearasdan. A sin bha rathad taobh deas Loch Lòchaidh agus Loch Othaich, gu Cille-Chuimein, agus á sin a’ dèanamh air Inbhirnis taobh deas Loch Nis troimh Srath-fhararaig.

An uair a thàinig am Prionnsa Teàrlach air tìr an Loch nan Uamh, eadar Mùideart agus Arasaig, bha othail nach bu bheag air feadh na siorrachd a rithist, gus an do leagadh ri làr dòchas nan Gàidheal so air Monadh Dhruim Athaisidh, an Cuil-lodair. Chaidh an seann dòigh á bith air an àraich ud, oir bhriseadh an ceangal eadar cinneadh agus ceann cinnidh, agus bha gach àite tuilleadh gu bhith fo theann riaghladh na pàrlamaid. Chaidh gearasdan eile a thogail san t-siorrachd, a-muigh an Aird-nan-Saor, air an tugadh <eng>Fort George<gai>, agus tha e an sin fhathast.

Ach bha math an luib a’ chronachaidh an dràsda, cuideachd, oir thòisich Telford, an t-innleadair ainmeil, air rathaidean eile a thogail, agus canàla a chladhach troimh ’n Ghleann Mhór, a’ ceangal ri chéile Loch Nis, Loch Othaich agus Loch Lòchaidh. Bha na rathaidean bho’n Ghearasdan gu Arasaig, air an taobh siar, bho Inbhir-garaidh gu Loch Shùirn troimh Ghleann-garaidh agus bho Inbhir-moireasdan troimh Ghleann-moireasdan gu Gleann Seile agus Loch Duthaich. Air an taobh sear de’n Ghleann Mhór bha rathad a’ falbh bho ’n

[TD 348]

Ghearasdan gu Loch Lagain. Rinneadh rathad úr bho’n Mhòigh gu Inbhirnis, agus á sin gu Inbhir-pheofharain, le meur a’ fàgail aig a’ Mhanachainn agus a’ dol troimh Srath-ghlais.

Rinneadh an canàla <eng>(Caledonian Canal)<gai>, le innleachd agus saothair—tri fichead mìle gu léir, dà fhichead dhiùbh sin anns na lochan. Tha an loch mheadhonach, Loch Othaich, ceud troigh os cionn àirde a’ mhuir-làin as A’ Ghearasdan agus an Inbhirnis. Tha dìg a’ chanàla 110 troigh an leud aig a’ mhullach, agus 50 aig a’ bhonn, agus tha 20 troigh de dhoimhneachd uisge innte air fad. Tha glasan-uisge aig ceann nan lochan agus bho bheul na mara aig gach ceann. Cha b’ann gun eòlas agus gun spàirn chruaidh a chuireadh crìoch air an obair mhóir so. Chaidh a’ chiad shoitheach troimhe air an 23mh agus 24mh de’n Dàmhar, 1822, ann an trì uairean deug agus sud agaibh far an robh an ceòl, an t-aighear agus an t-uisge beatha. Ach bha 1843 ann mus robh an obair ceart ullamh mar a tha an canàla an diugh agus chosg e £1,300,000—an t-uabhas anns an là ud. Tha bàtaichean fhathast suas is sìos air gach seachdain.

Thàinig a nis sìth do’n t-siorrachd, agus ged a bha bochdainn is bròn gu leòr fhathast air thoiseach, thòisich cùisean a’ fàs coltach ris nas aithne dhuinn an diugh fhéin.

[Sanasan]

[TD 353]

EIDEADH AN INNSE GALL 1840-1920
le TORMOD MACLEOID (de Shliochd IAIN UALLAICH)

Deanamh breacan a baile

Le mo bhreacan uallach,
Fhilleadh air mo ghualann
Shealltainn air a’ ghruagach
O’n d’ fhuair mi gealladh.

Air taobh siar Eilean Leódhais, gu mu thimcheall 1870, a’ fàgail a’ bhaile, gu banais, gu bàs, gu eaglais, gu féill, bha am breacan uallach air gach duine is air gach gille. B’e so, bhith “deanamh breacan á baile,” facal a tha dol gus an latha ’n diugh.

B’iad na mnathan a bha dath na cloimh, a’ snìomh an t-snàth, agus a’ deilbh nam breacan. Cha robh guth air tartan nan Dòmhnallach no air tartan nan Leòdach mar a chithear ann a leabhrachain tartain an diugh. Bha gach bean a’ taghadh nan dath, an cur agus an dlùth mar a thigeadh iad ri a càil. Nan còrdadh am breacan ris na coimhearsnaich dhèanadh iadsan a shamhail. Sgaoileadh deilbh breacan briagha fad is farsaing.


Am Bonaid Gorm. Bonaid cruinn gorm a bha so, an seòrsa ris an abair cuid an diugh “Balmoral.” Ach ma bha ainm acasan air ’se “Glengarry” a theireadh iad. Air dealbh Fear Ghlinngaraidh a rinn Raeburn, ’se bonaid cruinn a th’ air. Bha toban daite ann a fras-mhullach a’ bhonaid agus ribin sìos ri chùl.

Bliadhnachan an déidh am breacan dol á cleachdadh lean am bonaid gorm a-measg gillean an iasgaich. B’e am bonaid gorm am bile mu dheireadh de’n éideadh Gaidhealach a bha cumanta a-measg nan Eileanach.

[TD 354]

[Dealbh]

Am Peitean mór ’s a’ Bhriogais. Nuair a bha iasgairean Leódhais a’ sìor leantainn iasgach an sgadain gu Gallaibh, na Portan Bucach, gu Ceann Phàdraig ’s a’ Bhruaich ’sann a thàinig am peitean mór sa’ chleachdadh. De chlò donna-ruadh Bucach a bha am peitean mór, le ceithir pòcaidean agus dà shreath phutain. Nàdur de chòta geàrr a bha sa’ pheitean mhór: teann mun a’ bhodhaig: cumadh peitean beag, le muinichillean. Bha an clàr cùil agus na muinichillean de stuth dubhghorm <eng>(serge)<gai>. Bha dà pheitean mhór aig gach cosnaiche a bha strì ri muir agus ri tìr; fear airson na mara agus fear a b’ fheàrr airson an tìre. ’Na latha fhéin b’e am peitean mór fìor éideadh nam fir, aig baile ’s á baile, ach bha deise bhéabhar aca airson na h-eaglais. Bha a’ bhriogais cuideachd de’n chlò Bhucach. Bha ainm eile na briogais, “triubhas”, a’ dol á cleachdadh.

A thuilleadh air briogais chlò-Bucach bha briogais obraich de chlò-bàn, agus briogais de chòcrach, theirte briogais anart ris a’ bhriogais chòcraich ach b’ann de chòcraich a bha i. Bha an clò-bàn agus a’ chòcraich an caitheamh linntean mun tàinig an clò-Bucach.


Gensi snàth. Bha gensi snàth gorm fo’n a’ pheitean mhór; neapaigin sìoda mu ’n amhaich agus bonaid bileach bhàrr an cinn ’s bu ghrinn ’nan éideadh na gillean iad.

Bonaid bileach, bonaid dubh, crùn cruinn agus bile leathair loinnireach, putan air gach taobh os cionn gach cluais: gach còrd bho phutan gu putan. Dh’fhaodte an còrd a tharraing sìos fo’n smig chum ’s gum biodh am bonaid teann mu ’n ceann an aghaidh

[TD 355]

na gaoithe. Iall-smig a b’e an còrd so. “Bonaid bileach ’s gensi snàth bhiodh air mo ghràdh as t-Samhradh.”


Aodach Iasgaich

Bha aodach na mara air a dhèanamh de dh’ anart buidhe, air a thomhais, air a ghearradh, agus air fhuaigheal leis na daoine fhéin, agus air a liacradh le ola fhras lìn, nuair a bha an t-aodach ùr, agus a rithist an uair a bhiodh feum aig an aodach air tuilleadh ola gu chumail dìonach.

Bha cóig seòrsa trusgan ann;

(a) Ad-souwester, (b) seacaid, (c) peitean, (d) féile, chaidh am féile á bith. Bha e ro bhlàth. ’Se a bh’ann briogais fharsaing ghoirid, chun na glùin, air muin na bòtunnan móra. Nuair a leig iad am féile á bith, chur iad suas, (e) an uillisgin mhór ga tarraing thar mullach an cinn, aon trusgan a rinn an duine a chòmhdachadh bho’n amhaich chun na glùin.


Botann mór. Caisbheart de leathair air an deagh dhèanamh leis a’ ghreusaiche. Ruigeadh am bòtann mór gu leth na sliasaid agus bha e dìonach.

Moganan. Còmhdach làmhan, aig na h-iasgairean a’ tarraing na lìn mhór, agus le droch shìde, le sneachd, a’ lorg chaorach.

Bonnagan. Caisbheart an àite brògan, a’ ruith na mòintich le sneachda tioram.

Cuaran. Caisbheart de sheiche mairt, gun chartadh, am bian a-stigh, toill air an troigh, agus iall a’ ceangal nan gàillich ri chéile.

Dòrnagan. Còmhdach nan dòrn chun na h-uilt.


AODACH MNATHAN

Gruag, Gruagach

Cha robh na mnathan òga a’ cur còmhdach air an cinn, mar a bhiodh am fasan aig amannan. Bha am falt aca ann am figheachan agus air a cheangal teann ann a’ ciudha chruinn air cùl an cinn. An gruag féin a-mhàin. Bha cìr aig gach té. Bha am falt ga chìreadh agus ga shlìobadh mun rachadh iad a-steach an làthair na cuideachd.

Am Bréid. B’e am bréid suaicheantas a’ phòsaidh. Bréid de dh’ anart, de shròl, no de shìoda, le bior is leug is dual, ga chur suas air latha a’ phòsaidh.

[TD 356]

Chaill Ceann-cinnidh Chlann an Tòisich a bheatha air an latha a phòs e. Anns an iorram a rinn a bhanntrach bha rann mar so.

Bha mi’m bhréidich, a’m ghruagaich,
a’m bhréidich, a’m ghruagach,
a’m bhréidich, a’m ghruagaich,
’s ’nam bhanntraich ’n aon uair ud.


Currag. Dh’ fhalbh am bréid—1860/70—agus thàinig an Currag mar shuaicheantas a’ phòsaidh. Bhiodh an currag air a’ bhean òg aig a’ chircigeadh, an t-Sàbaid an déidh a’ phòsaidh. Anart geal, anart cho geal re sneachd na h-aon oidhche, b’e sin annart a’ churraig. An glanadh, a stuthaigeadh, an iarnagaidh a bha sud: dol dà mhìle mhòintich a dh’iarraidh uisge geal bùrn-éirigh, a’ chlann gu fuadach a-mach ás an tigh air eagal gun togadh iad luath na cagailte; an t-iarunn-beag ga ghlanadh, ga shuathadh ga shlìobadh gus an robh faileas ás. Dà spìc dearg-theth anns a’ ghrìosaich, té mu seach ga sàthadh dh’an iarunn-bheag gus am bitheadh na trì streath ghucagan air an deagh iarnaigeadh.

Bha na gucagan àrd agus bha cul àrd air a’ churrag: cùl àrd cruinn, air a chumail àrd cruinn le cearcall am broinn a’ churraig, cearcall ris an abairear ciudha, “Former” mar theireadh luchd na beurla. Bha falt air a thoinneamh mu’n chearcall. Bha banntrach a’ caitheamh bann dudh bròin ann an slag a’ churraig. Bha an

[Dealbh]
Dealbh Fear Ghlinn-garaidh a rinn Raeburn

[TD 357]

currag ceangailt fo’n smig agus crochaid air a’ cheangal bha dà ruban anart leth-chromadh a liad, fear air gach taobh, sìos air a’ bhroilleach.

Gùn stuth, Còtaichean stuth. Bha iad féin a’ dèanamh aodach mìn cloimhe, de shnàth cho caol ’s a b’ urrainn dhaibh a shnìomh. Dubh an dath. Bha muileann a toirt na lòineag dheth agus ga liosreagadh eadar dà rolair mhór. Bha gùntan stuth ann agus còtaichean stuth (sgiortaichean) cuideachd. Còtaichean dubh agus còtaichean glas, le bandaichean malabhait <eng>(velvet)<gai> agus cuartagan de ruban dubh shìos faisg air an iomall.

Scarfa mhór. Sgarfa mhór dhubh de chaismìr, bidean air a cùlaibh sìos seachad air a’ ghùn, agus dà bhidean air a bialaibh sìos seachad air a’ ghùn.

Flèide bheag. Slat air fad, slat a liad; flèide dhubh no flèide thartain, no neapaigin <eng>paisley<gai>, air muin a’ churraig, ceangailt fo’n smiogailt le bràisde.

Guailleachan. Breacan beag nam boireannach. Dubh an dath, no gorm a’ ghuirmein, le strianagan dearg air fhad agus air a liad, ceangailt air a’ bhroilleach le aon phutan agus drula.

Polca <eng>(Blouse)<gai> Teann teann mun a’ mheadhon, de dh’aodach cotan no sìoda; teann mu chùl an dùirn agus builg air gach gualainn: dubh agus donn, geal agus craobhach aodach nan caileagan.

Còta. Còta-bann de dh’iomadh seòrs’ aodach, tiugh blàth sa’ gheamhradh agus aotrom tana as t-samhradh: drògaid. Am bann caol air a bhialaibh agus leathann air a’ chùlaibh far an robh streath phutan agus toll-tàilleir fòdhpa a’ toir farsaingeachd airson an trusgan a chur thar an cinn.

Còta-bàn de chlò bàn na beart, no de shnàth bàn air fhighe.

Osan. Stocainn gun bhonn orr’ a’ còmhdachadh na troigh agus truileachan mu dhà ordag mheadhonach na cois. Bha na mnathan a’ caitheamh nan osan aig obair tre thìde bhlàth an t-samhraidh.

Bha na fir a’ cur osan orr’ bhos cionn na bròg dol tre ’n t-sneachd air lorg nan caorach. Bha na h-osain acasan ceangailt le bann fo’ n a’ bhròig.

(Bhiodh sinn toilichte dealbhan fhaighinn de sheann éideadh, agus ma chuireas sibh thugainn iad, ag innse càite agus cuin a thogadh iad, bheir sinn am follais ann an Gairm iad—Fir-deasachaidh).

[TD 363]

BARDACHD W. B. YEATS
le IAIN MAC A’ GHOBHAINN

THA gu leòr cumail a-mach gur e Yeats am bàrd a b’fheàrr a bha sgrìobhadh anns a’ Bheurla anns a linn so agus có chuireadh ’nan aghaidh? Ach a dh’aindeoin sin ’s beag a shaoileadh duine le sùil a thoirt air a’ chiad bhàrdachd a sgrìobh e gum biodh e cho cumhachdach aig an deireadh. Eireannach a bha a’ sgrìobhadh mu bhruadaran, dé bh’ann dhe ach sin aig an toiseach? Rugadh e anns a’ bhliadhna 1865, ’s tha a’ chiad bhàrdachd a sgrìobh e glé choltach ri bàrdachd Spenser, bàrdachd throm aislingeach a tha toirt nar cuimhne cuideachd na rannan a sgrìobh Keats nuair a bha e òg, bàrdachd throm coltach ri bàrdachd a sgrìobhadh duine ann an seòrsa de chadal, bàrdachd mu dheidhinn gaol gun shusbaint, mu dheidhinn Chuchulain ’s na sgeulachdan àrsaidh Eireannach, mu dheidhinn dhaoine le clogaidean ceòthach, bàrdachd coltach ri so:

<eng>Your eyes that once were never weary of mine
Are bowed in sorrow under pendulous lids
Because our love is waning . . .<gai>

Bàrdachd coltach ri bàrdachd Spenser, bàrdachd aosd throm, an seòrsa bàrdachd a thig gu inntinn duine nuair a bheir e sùil air dealbhan nan Linntean Meadhonach, làn de fhaileasan, ’s de cheòl muladach. ’S mar a bha e leantainn roimhe cha b’ann buileach gu léir bho Spenser ’s bho Shelley a bha a’ bhàrdachd so a’ tighinn no gu léir bho na sgeulachdan àrsaidh mu Chuchulain ach cuideachd bho’n chòmhlan bhàrd sin a bha sgrìobhadh ann an Sasunn aig deireadh na naoidheamh linn deug, bàird coltach ri Dowson is Johnson, bàird a bha air móran ionnsachadh bho Oscar Wilde ’s na smaointean aige, na smaointean sin a bha ag ràdh gur ann a bha a’ Bheatha a’ gabhail iasad bho Ealain (no <eng>Art<gai>), bàird a bha beò ann an seòrsa de chamhanaich làn de fhaileasan ’s de bhoireannaich bhòidheach gheal thursach. Bha an cuid sgrìobhaidhean ro throm ’s ro sgeadaichte, mar chrùintean a chitheadh duine ann am Byzantium, agus tha mi de’n bheachd gu bheil an dealbh-chluich “Salome” a sgrìobh Oscar Wilde a’ foillseachadh sin gu soilleir. Agus tha mi de’n bheachd cuideachd, nuair a chì mi cho tric ’s a tha Yeats fhéin a’ cleachdadh ìomhaigh

[TD 364]

an dannsair gur ann air Salome a tha e smaoineachadh, Salome anns an talla ud a-measg fhuil is ghamhals is ghaol.

Cia ris a bha a’ chiad Yeats ud coltach? Bha a bhàrdachd fann is trom is muladach. Chan eil fhios carson a bha so ach dìreach gu robh e anns an fhasan a bhith fann is tùrsach. ’Se slighe Yeats an slighe ud a gheàrr luimead a-mach á coilltean neo-fhìor. ’Se slighe fhada a bh’ann dha cuideachd is bha móran saothair aige mus do ràinig e a rathad fhéin, bho

<eng>Red Rose, proud Rose, sad Rose of all my days<gai>

gu

<eng>How can I, that girl standing there,
My attention fix
On Roman or on Russian
Or on Spanish politics?<gai>

Ach a dh’aindeoin sin tha taobh eile ri Yeats eadhon aig an toiseach mar a chì sinn anns a’ bhàrdachd “<eng>The Ballad of Molly Magee<gai>.”

<eng>So now ye little childer
ye won’t fling stones at me
but gather with your shining looks
and pity Moll Magee.<gai>

Ach ’sann ainneamh a chluinnear an guth sin aig an toiseach. Thuirt mi gu robh e a’ sgrìobhadh mu ghaol ach cha b’ann idir mu ghaol coimhlionta ach mu ghaol bruadarach. Ach thachair dòrainn ris a dh’aindeoin cùis ’s b’e so an gaol a bh’aig air Maud Gonne, boireannach pròiseil bòidheach a bha aig an àm ud co-cheangailte ri <eng>politics<gai> Eirinn agus a bha airson ar-a-mach a dhèanamh a sguabadh na Sasunnaich a-mach ás an rìoghachd. Ach phòs ise Iain MacBride. So mar a sgrìobh Yeats mu Iain MacBride a chaidh a mharbhadh anns an ar-a-mach a chaidh a dhèanamh aig ám na Càisge, 1916:—

<eng>This other man I had dreamed
A drunken vainglorious lout
He had done most bitter wrong
To some who are near my heart . . .<gai>

Chì sinn anns a’ cheathramh leabhar a sgrìobh Yeats a bhàrdachd a’ fàs nas làidire ’s nas cruaidhe agus anns an ath leabhar <eng>The Green Helmet and Other Poems<gai> gheibh sinn an t-òran so:

<eng>I had this thought a while ago,
“My darling cannot understand
What I have done or what would do
In this blind bitter land.”

[TD 365]

And I grew weary of the sun
Until my thoughts cleared up again
Remembering that the best I have done
Was done to make it plain.

That every year I have cried “At length
My darling understands it all.
Because I have come into my strength
And words obey my call.”

That had she done so who can say
What would have shaken from the sieve?
I might have thrown poor words away
And been content to live.<gai>

Ach tha mi fhìn de’n bheachd gur e a’ bhàrdachd a tha foillseachadh gu bheil Yeats air a chumhachd is àirde a ruighinn an té a leanas ’s a chaidh a sgrìobhadh nuair a bha e dà fhichead bliadhna ’s a naoi. Cha do phòs e gus an robh e leth cheud. Tha e duilich a chreidsinn nach do sgrìobh Yeats aon phìos bàrdachd cothromach gus an robh e mun cuairt air an leth-cheud ach ’se ’n fhìrinn a th’ann a dh’aindeoin cùis. Agus faodar a ràdh cuideachd gur ann le móran spàirn is strì a thàinig a’ bhàrdachd thuige. Cha b’e Rimbaud a bh’ann de Yeats. Chaith e bliadhnachan móra mus do lorg e mach a’ mhodh-sgrìobhaidh sin a thug air falbh e bho bhruadaran, a’ mhodh-sgrìobhaidh sin anns an cluinnear a ghuth fhéin. So a’ bhàrdachd agus bu chòir dhuinn mothachadh gu h-àraidh do na ceithir sreathan mu dheireadh:

<eng>Pardon, old fathers, if you still remain
Somewhere in ear-shot for the story’s end
Old Dublin merchant “free of the ten-and-four”
Or trading out of Galway into Spain:
Old country scholar, Robert Emmet’s friend,
A hundred year old memory to the poor:
Merchant and scholar who have left me blood
That has not passed through any huckster’s loin,
Soldiers that gave, whatever die was cast:
A Butler or an Armstrong that withstood
Beside the brackish water of the Boyne
James and his Irish when the Dutchman crossed:
Old merchant skipper that leaped overboard
After a ragged hat in Biscay Bay:
You most of all, silent and fiece old man,
Because the daily spectacle that stirred
My fancy and set my boyish lips to say:
“Only the wasteful virtues earn the sun”:
Pardon that for a barren passion’s sake

[TD 366]

Although I have come close on forty nine
I have no child, I have nothing but a book,
Nothing but that to prove your blood and mine.<gai>

Dh’fheumadh duine a bhith ’na shàr-bhàrd mus sgrìobhadh e na ceithir sreathan mu dheireadh sin.

’Se so a’ chiad pìos bàrdachd a th’anns an leabhar “<eng>Responsibilities”<gai> ’s tha an ainm fhéin ag innse sgeul. Chaidh an leabhar a chur a-mach ann an 1914, a’ bhliadhna a thòisich an Cogadh Mór. Anns na bliadhnachan roimhe bha Yeats air a bhith trang ann am <eng>politics<gai> ’s ann an dràma ’s ann an 1907 bha e air dìon bho fhearg nan Eireannach an dealbh chluich ainmeil sin a sgrìobh Synge: “<eng>The Playboy of the Western World<gai>.”

Ach a dh’aindeoin sin b’ann ann an 1914 a thainig a bhàrdachd gu a h-ìre anns an leabhar ‘<eng>Responsibilities<gai>.’ Tha i tòrr nas luime ’s nas làidire na chleachd i bhith, àrdanach is aonaranach, mar a chì sinn anns a’ bhàrdachd a leanas:

<eng>A Coat

I made my song a coat
Covered with embroideries
Out of old mythologies
From heel to throat:
But the fools caught it,
Wore it in the world’s eyes
As though they’d wrought it.
Song, let them take it
For there’s more enterprise
In walking naked.

“Walking naked.”<gai> Dh’fhaodadh sin a ràdh mu dheidhinn Yeats an déidh an leabhair so.

Agus anns an ath leabhar “<eng>The Wild Swans at Coole<gai>” tha an aon neart ri faicinn, an aon luimead.

Chì sinn cuideachd anns a’ bhàrdachd ùr so—gu h-àraidh anns na rainn “<eng>In Memory of Major Robert Gregory<gai>”—an còmhstri a th’ann an inntinn Yeats. (Mar a thuirt e fhéin uair: “<eng>Out of the quarrels with others we make rhetoric, out of the quarrel with ourselves we make poetry<gai>”). Tha e glé thric a-mach air tuath-cheatharn (no <eng>peasantry<gai>) Eirinn agus a’ lorg ’nam measg sìmplidheachd is fìrinn ach aig a’ cheart àm cluinnear ’na ghùth àrdan is aonaranachd, an t-àrdan sin a gheibh duine a-measg an àrd-uaisleachd. Bha pàirt de nàdur a bha na bu toilichte a’ leughadh Plato no a’ coimhead ’na inntinn copanan airgeadach Bhyzantium, pàirt a bha na bu toilichte le deilbh is eich is aodach

[TD 367]

iarainn. Chan eil fhios nach robh na déircich a’ còrdadh ris na b’fheàrr na an tuath-cheatharn oir anntsa-san chunnaic e àrdan is aonaranachd is seòrsa de àbhachdas: agus sgrìobh e móran mu’n deidhinn:

<eng>“Nor should she be too rich because the rich
Are driven by wealth as beggars by the itch,”
Beggar to beggar cried, being frenzy-struck,
“And cannot have a happy humorous speech.”<gai>

Bha Yeats a nis ’na bhàrd ainmeil ’s a bharrachd air a sin bha e ’na Bhall Pàrlamaid ann am Pàrlmaid Eirinn <eng>(Senator)<gai>. Chuir e mach Leabhran mu Airgead (no <eng>Report on Coinage<gai>)—esan a sgrìobh uair mu “<eng>ghreasy till<gai>”. Mu dheireadh chaidh a <eng>Nobel Prize<gai> a bhuileachadh air. Bha e sgrìobhadh bàrdachd cho cumhachdach ’s a sgrìobh e riamh, an duine a rinn ’s an duine a bhruadraich còmhla anns an aon chorp. Aig an deireadh ’s iad so na facail a sgrìobh e:

<eng>Under bare Ben Bulben’s head
in Drumcliff’s churchyard Yeats is laid.
An ancestor was Rector there
Long years ago: a church stands near.
By the road an ancient cross
No marble no conventional phrase,
On limestone quarried near the spot,
By his command these words are cut.

Cast a cold eye
On life on death
Horseman pass by.<gai>

Sin a’ bhàrdachd aige, lom làidir pongail ’s, aig an deireadh, àn ardan ’s an aonaranachd:

<eng>Horseman pass by.<gai>

Tha an Eirinn ud seachad. Tha saoghal ùr ri teachd. Aig an toiseach bha e sgrìobhadh:

<eng>I must be gone: there is a grave
Where daffodil and lily wave
And I would please the hapless faun
Buried under the sleepy ground . . .<gai>

ach aig an deireadh an guth ud mar mar ghuth chloich:

<eng>Horseman pass by.<gai>

Thubhairt Eliot mu Yeats gur e bàrd a bh’ann fad a bheatha, a’ dìreadh bho staidhre gu staidhre a réir an inbhe a ràinig e. Sgrìobh e fhéin pìos bàrdachd, leis an ainm “<eng>The Choice<gai>”:

[TD 368]

<eng>The intellect of man is forced to choose
Perfection of the work or of the life . . .<gai>

Chan eil fhios nach do bhuannaich esan na dhà. Cha robh e co-dhiù air taobh a’ Bhuidheann Meadhonach oir tha e a’ sgrìobhadh:

<eng>What need ye being come to sense
but fumble in a greasy till . . .<gai>

Ach aig a’ cheann thall tha a chridhe leis na tighean móra, na làithean a dh’fhalbh, leis na h-eich, leis na réidhlean ghorma, leis an copanan fìona:

<eng>When with the Galway hounds he would ride
From Castle Taylor to the Roxborough side . . .<gai>

agus a rithist:

<eng>When long ago I saw her ride
Under Ben Bulben to the meet
The beauty of her country side
With all youth’s lonely wildness stirred
She seemed to have grown clean and sweet
Like any rock-bred sea-borne bird.<gai>

Anns an leabhar so cuideachd gheibh sinn a’ bhàrdachd mhór ud “<eng>Easter Rising 1916<gai>.” Anns a’ bhàrdachd so tha tòrr de nàdur Yeats ga foillseachadh fhéin. Cha robh e de’n bheachd gun dèanadh na h-Eireannaich càil a chaoidh ach còmhradh ach a nis bha e gan coimhead a’ bàsachadh fo ghunnachan Shasuinn. Aig an toiseach bha e smaoineachadh air a’ chòmhradh aca mar gu smaoineachadh duine air dealbh-chluich éibhinn (no <eng>comedy<gai>) ’s air na h-Eireannaich fhéin mar gum b’ e cleasaichean a bh’annta. Tha sabaid is còmhstri anns a’ bhàrdachd so: ann am pàirt dhi tha e ag ràdh nach robh fhios nach robh na Sasunnaich air tighinn gu còrdadh agus air an aobhar sin dh’fhaodadh gu robh an spàirn gun fheum ach a dh’aindeoin sin tha e coimhead an ar-a-mach mar a chitheadh duine dealbh-chluich Greugach:

<eng>A terrible beauty is born<gai>.

An déidh dha a’ bhàrdachd mhìorbhaileach so a sgrìobhadh


[Sanas]

[TD 369]

thòisich e a’ cnuasachd ann an sgrìobhaidhean dìomhair, a’ cur ri chéile dealbh-saoghail dha fhéin, <eng>symbolism<gai> a shnigheadh a’ bhàrdachd ri chéile. Cha leig sinn a leas an <eng>symbolism<gai> so a thuigsinn ach a-mach aisde thàinig bàrdachd mhór coltach ris a’ bhàrdachd a sgrìobh e mu dheidhinn Byzantium.

Tha cuid a’ cur air Yeats mar a tha iad a’ cur air Lawrence gu robh freumhaichean Nàsach ’na bhardachd eadhon anns an taobh a bha e a’ gabhail ri fòirneart is fuil aig a’ cheann thall. Nach ann á Prussia, àite aosd aonaranach a thàinig an trioblaid a theab cur ás do’n Roinn Eòrpa? Bha mi fhìn de’n bharail uair nach robh móran ri ràdh airson an argumaid so ach chan eil mi ’n diugh cho cinnteach ’s a bha mi. Cuiridh mi sìos pìosan bàrdachd a sheallas beagan de’n chùis oir chan eil teagamh nach robh fòirneart is sìth fìllte ann an nàdur Yeats, ceòl is cogadh. Thugaibh an aire do na sreathan so:

<eng>Yet I am certain as can be
That every natural victory
Belongs to beast or demon
That never yet had freeman
Right mastery of natural things . . . (Demon and Beast)<gai>

agus a rithist:

<eng>Beyond that ridge lived Mrs. French.
When every candlestick or sconce
Lit up the dark mahogany and wine
A serving man what could divine
That most respected lady’s every wish
Ran and with the garden shears
Clipped an insolent farmer’s ears
And brought them in a little covered dish . . . (The Tower)<gai>

(A bheil Yeats a’ cur an aghaidh so?)
An iad so òigridh na Gearmailte?

<eng>I leave both faith and pride
To young upstanding men
Climbing the mountain side
That under bursting dawn
They may drop a fly . . .<gai>

Agus thugaibh an aire do’n òran so:


<eng>The Road at My Door

An affable Irregular
a heavily built Falstaffian man
Comes cracking jokes of civil war<gai>


[TD 370]

[Sanas]

[TD 371]

<eng>as though to die by gunshot were
The finest play under the sun . . .

I count those feathered balls of soot
The moor hen guides upon the stream
To silence the envy in my thought
And turn towards my chamber caught
in the cold snows of a dream.<gai>

(Chan eil teagamh sam bith nach robh e de’n bheachd gur ann á cus bruadrachadh a bha fòirneart ag éirigh mar a thubhairt e anns na sreathan:

<eng>We had fed the heart of fantasies.
The heart’s grown brutal from the fare . . .<gai>

Tha e ag ràdh rudeigin coltach ri so anns a’ bhàrdachd ‘<eng>Easter Rising<gai>’ cuideachd.)

Seallaibh cuideachd ris a’ bhàrdachd so:

<eng>Blessed be this place
More blessed still this tower
A bloody arrogant power
Rose out of the race
Uttering, mastering it.
Rose like these walls from these
Storm beaten cottages
In mockery I have set
A powerful emblem up . . .<gai>

Chan eil teagamh ’nam inntinn fhìn nach robh Yeats air a tharraing gu fuil is cogadh, gu robh e de’n bheachd aig amannan nach dèanadh a’ bhàrdachd a’ chùis ’na h-aonar. Chan eil teagamh nach robh gréim aig uaisleachd air a mhac-meanmna. Thubhairt e fhéin uair gu robh eagal air gun do chuir na h-òrain aige feadhainn a-mach a shabaid ris na Sasunnaich, ach aithnichidh duine gu bheil pròis anns an smuain so. Tha e mach air fòirneart is fuil glé thric anns na h-òrain mu dheireadh mar a tha e anns an òran iongantach ud: ‘<eng>Her Vision in the Wood<gai>.’ Chan urrainn dhomh a’ bhàrdachd so a chur sìos an dràsd ach bu chòir dhuibh a leughadh ma tha sibh airson bhur n-inntinnean a dhèanamh suas mu dheidhinn na ceist so. Seallaibh cuideachd ris an òran ainmeil ud “<eng>The Second Coming<gai>.” A bheil e air taobh a’ bheathaich aingidh ud a tha a’ deànamh a shlighe gu ruige Bethlehem? Ach chan eil mi creidsinn gu bheil, oir tha e ag ràdh anns a’ chiad phàirt de’n bhàrdachd:

<eng>The best lack all conviction, while the worst
Are full of passionate intensity . . .<gai>

[TD 372]

(Ach nach robh “<eng>passionate intensity<gai>” ’na bhàrdachd fhéin?)

Tha e a’ coimhead gu soilleir gur ann á fòirneart a dh’éirich a’ bhòidhchead d’a bheil e fhéin ag adhradh:

<eng>O what if garden where the peacock strays
With delicate feet upon old terraces
Or else all Juno from an urn displays
Before the indifferent garden deities
O what if levelled lawns and gravelled ways
Where slippered Contemplation finds its ease
And Childhood a delight for every sense
But take our greatness with out violence?<gai>

Mar is trice a leughas mi Yeats ’sann a chì mi gu bheil a’ chòmstri so aig cridhe a bhàrdachd, ’s nach tàinig e riamh gu còrdadh ris an dà phàirt de nàdur. Bha àrdan is pròis ’na nàdur is boile gun sgur ach cuideachd bha e coimhead gu robh an saoghal fhéin gun bhrìgh ás aonais na boile so. Tha a’ bhàrdachd so fillte anns an duine fhéin ’s chan ann ’na smaointean ’s air an aobhar sin tha e falbh bho thaobh gu taobh mar phendulum gleoca. ’Sann ás a’ chòmhstri so a tha e a’ togail a’ bhàrdachd a b’fheàrr a sgrìobh e. Thoiribh an aire cuideachd do na sreathan so a sgrìobh e aig toiseach a thurais:

<eng>Then nowise worship dusty deeds . . .
Words alone are certain truth.<gai>

Fàgaidh mi an argumaid an so fhéin oir mar a thubhairt mi cheana chan urrainn dhomh a ràdh gu cinnteach gu robh Yeats air an dara taobh no air an té eile.

[Sanas]

[TD 377]

An Sgeilp Leabhraichean

Gu Tìr mo Luaidh. Le Uisdean Laing.
Gasaet Steòrnabhaigh. 12 / 6

Is eadar-theangachadh gu Gàidhlig o chaochla chànain, beagan o Ghàidhlig gu Beurla, is rosg cuideachd a tha againn anns an leabhar so. Chan e h-uile fear a tha coimhlionta anns a liuthad cànan a tha Maighstir Laing a’ tionndadh gu Gàidhlig, agus cha ghnothach soirbh breith a thoirt air leithid na farsuingeachd so. Faodaidh gur ladarnas dhòmhsa an t-oidhirp a dhèanamh o mo bheagan eòlais air corra thé dhiubh.

Their e fhéin ‘<eng>free poetic translations<gai>’ ris an eadar-theangachadh, agus ’se sin a tha anns a’ chuid dhith a tha bho chànanan a thuigeas mise. Is fìor thoigh leam fhìn an obair a rinn ar caraid. Tha duine buailteach air barrachd meas a chur air nì nach eòl da fhéin, is faodaidh gu bheil mise mar sin, ’s mi toirt urram nas motha do’n eadar-theangachadh air earrannan nach fhaca mi riamh. Tha e nàdurrach gu leòr mi bhith caran nas doirbhe mo thoileachadh anns an fheadhainn as aithne dhomh.

’Nam measg-san saoileam gur i obair Mhaighstir Laing air seachd sonaidean le Shakespeare as motha tha taitneadh rium. Ma ghleidheas ùghdar cumadh na sonaid anns an eadar-theangachadh, tha srian air nach misd e a bhacas e bho chus a chantainn. Tha a dhìol aige brìgh smuain ’s faireachaidh is ìomhaighean an eiseimpleir, ’s am beagan as eudar dha fhéin a chur ris a’ cheòl, a chumail ri ceithir sreathan deug. Is leasan math gu caomhnadh bhriathran an t-sonaid no bàrdachd sam bith anns a bheil an cruth ’s an rannaigheachd cheudna gan cumail anns an eadar-theangachadh.

“<eng>When I have seen by Time’s fell hand defaced . . .<gai>
Nuair chì mi carragh cuimhne air an làr,
A’ cnàmh le aois ’s le caochlaidhean na sian;
Nuair chì mi tùir is caisteil thighearnan àrd
’Nan tobhtaichean gun diù, lom, rùisgte, ciar,
Nuair chì mi tuinn le fiaclan guineach, geur,
Ag ithe mhachraichean is chreagan cruaidh;
Nuair chì mi aibhnichean le poll an t-sléibh
A’ lìonadh bhàgh bha bàithte fo an stuaidh;

[TD 378]

Nuair chì mi fairge cagnadh iomall raoin
Is cuan ’na fhògarrach fo thòcadh tràigh,
’S e samhladh th’ann nach bith-bhuan staid ar saoghail,
’S gun caill ar gaol a bheus, a bhlas, ’s a bhlàth.

Mar sin tha puinnsean dubh an diugh ’nam chàil—
Do bhilean cha mhealar leam gu bràth.”

Tha sin fìor mhath is faisg gu leòr air Shakespeare, ged tha rudeigin air chall anns an t-sreath mu dheireadh, theagamh o’n chlò-bhualadh. Agus cha tàire an t-sonaid so eile a tha, ’s dòcha, nas dlùithe buileach air a’ Bheurla,

“<eng>Shall I compare thee to a Summer’s Day? . . .<gai>
An ann ri latha Samhraidh ’s coltaich’ thu?
’Nad ghnùis tha tuille maise, tuille stuaim;
Bidh ’n t-Iuchar tric a’ losgadh feòir is flùir,
’S bidh feasgair Chéitein faoilleachail le fuachd;
Bheir frasan gruaim gu aghaidh ghlan nan speur,
Le teas na gréine bithidh gach creutair fann;
Gach nì as àille, bithidh e ceum air cheum,
A’ fàs lag-bheusach, breòite, creuchdach, gann.
Ach caochladh cha tig air do shamhradh buan;
Cha sheac do bhuadhan fad’s a mhaireas Grian
’Na blàths, ’s cha bhi thu tàmh ’nad choigreach truagh
An talla bhàis, gun ghràdh, gun mheas, gun fhiach.
Cho fad’s a sheasas fianais cluais is sùil,
Bidh ’n fhìrinn seo toirt beatha dhuinn is mùirn.”

Nuair a dh’fhàgas sinn na sonaidean, faodaidh gu bheil Maighstir Laing aig amannan a’ leigeil ruith le theangaidh ’s a’ gluasad car fada bho’n ùghdar a tha e cur an Gàidhlig. Tha e a dha fhaidead ri W. S. Landor an “<eng>I strove with none<gai>,” agus cha chailleadh “Dàn le Catullus” dad nam biodh e na b’ fhaisge air an Laidioinn ’s a leth cho fada ’s a tha e. A rithisd, anns an dàn bheag dhà-shreathach a rinn Sappho, dh’fhaodamaid cumail cha mhór facal air an fhacal mar so—

“Reuil an Fheasgair bheir air ais
na sgap a’ mhadainn àrbhuidh,
bheir thu chaora, bheir thu ghobhar,
’s bheir thu ’m mac gu mhàthair.”

Chan fhac mise co-dhiù gur leasachadh sam bith air an duanaig a meudachadh mar a rinn ar caraid, agus, rud a dh’ionnsaich mi bho chionn ghoirid, b’e an leantanas air an fhacal ‘bheir’ a chòrd

[TD 379]

cho mór ris na seann sgoilearan Greugach ’s gun chùm e air mhaireann am bloigh so. Their Maighstir Laing—

“Gach treud a tha gathan na Gréine
A’ sgaradh, tha fionnachd na h-oidhche
A’ trusadh air ais; meannan ionraic na goibhre,
’s an t-uan beag gun tacsa, gach creutair
Gu chuithe, ionad fasgach nan ànrach,
’S am pàisde gu blàth-uchd a mhàthar.”

Anns an “Dàn Ghreugach le Callimachus” tha amharus agam gu robh sùil ar caraid na bu trice air an eadar-theangachadh a rinn Uilleam Cory na air Greugais Challimachus, agus saoileam gur misde a’ Ghàidhlig sin.

Ach tha an t-ùghdar a’ cur deagh dhìon air fhéin le ràdh gur ‘<eng>free<gai>’ a chuid eadar-theangachaidh, agus chan ann a’ talach air an obair ionmholta a rinn e a tha mo bheagan gearain-sa. Tha bàrdachd Maighstir Laing soirbh, siùbhlach, loinneil, ceòlmhor anns an fhìor nòs Ghaidhealach, ’s chan ann idir coltach ri móran a tha ga sgrìobhadh an diugh, gun mhaise, gun cheòl ’s cho do-thuigsinneach ’s nach fhiach e ’n t-saothair a bhith feuchainn ris an t-sìlean bàrdachd a lorg anns an tòrr mhuill. B’fhiach leabhar ar bàird a cheannach ged nach biodh ann ach an dàn beag le Sappho air na chuir Maighstir Laing bàrdachd nach do chuir Sappho ’s ás am bithinn fhìn, no duine sam bith eile, fìor mhoiteil, nan rachadh agam air a deachdadh. Chan eil aig Sappho anns an duanaig so ach—“A mhàthair chaomh, chan urrainn mi mo bheairt fhighe ’s mi fo chìs aig a’ ghaol tre Aphrodite sheang.” Chan eil cuimhn’ agam cuin a chòrd rud rium cho math ris a’ Ghàidhlig a chuir Maighstir Laing air a so—

“A mhàthair, na bi dìteach,
Ged tha mo spàl cho mall;
Thàinig Aphrodite
Le fiabhras cuirp is inntinn
Is dh’fhàg i mise dall.”

Is math as fhiach an rosg cuideachd a leughadh; tha e snasail, nàdurrach, smear na dearbh Ghàidhlig, agus anns a’ bheagan a tha anns an leabhar so tha Maighstir Laing a’ siubhal le ceum cinnteach o Uibhist a’ Chinn a Deas gu bailtean is fàsaichean Astràilia, biodh e a’ toirt dhuinn eachdraidh air Ailean Ròcaire no air cor truagh nan Astràileanach dhubha.

IAIN RATHAIRSEACH.

[TD 380]

Crann. Comunn Gàidhlig Oil-thigh Obar-dheadhain. 2/-

Chan e ràitheachan san t-seagh àbhaisteach a tha so—chan eil <eng>editorial<gai>, naidheachdan no sanasan ann—ach saoilidh mi nach misd e idir sein. Tha cho beag againn de luchd ceannach leabhraichean sa’ Ghàidhlig ’s gur e obair gun mhóran collais a th’ann do bhuidheann sam bith ràitheachan a chur a-mach a tha dhe’n aon sheòrsa néat ri feadhainn a tha againn mu thráth. Tha, gun teagamh, Raoghnall Black air feuchainn ri blas a thoirt dha’n dà iris mu dheireadh de ‘Oisean’ (Glascho) nach eil air ‘Gairm’ no ‘Sruth’ le bhith clò-bhualadh barrachd de bhàrdachd ‘fharasda,’ nòsach (mar òrain Mhic Phàrlain is Pheighinn nan Aorainn), ach ged is e rud ionmholta ann fhéin a tha so, tha e tàmailteach gur ann an rathad so a chaidh e an àite cur roimhe na beachdan is an sunnd sònraichte a th’aig òigridh nan Oilthighean a chur an clò.

’Se na h-oileanaich Ghaidhealach a tha annan Obar-dheadhain a sgrìobh a h-uile sgath dhe na tha annan ‘Crann’: agus tha a’ bhuil sein air. Tha sinn a’ leubhadh mu obair is chur-seachadan nan oileanach:—an tlachd a th’aig ‘<eng>Multy<gai> Còir’ ann a bhith ri <eng>surgery<gai> taca ri bhith dàrnaigeadh stocainn, còmhradh air <eng>exams<gai> is eile aig danns anns an sgeulachd, ‘Sgeulachd,’ beagan mu dheanamh an uisge-bheatha bho oileanach <eng>science<gai> a chuir seachad an samhradh an Talasgair, bàrdachd mu bhith ‘creimeadh’ foghluim anns an oilthigh, cunntas air có cheàrnaidh dha’m boin oileanaich Ghaidhealach Obar-dheadhain is dé tha iad ag ionnsachadh, agus barail air a leabhar bàrdachd ùr aig Ceannard na roinn Ghàidhlig san Oilthigh. Tha aon bhàrd có dhiùbh a tha glé mheasail air a bhith cleasachd le facail, cur-seachad aig a bheil tarrainn mhór do dh’oileanaich:—“Their iad rium/ gu bheil/ Eaglais air Sràid Dhé/ (Tha sin ri ràdh <eng>Dee Street<gai>). Sràid Chumhang/ far am bi Oileanaich Ghaidhealta/ ri togail Fonn a thogas/ an inntinn ’s an/ Spiorad./// Chuala mi cuideachd/ gu bheil/ Tigh-òsda air <eng>Broad Street<gai>./ An t-slighe Leathainn/ Air am bi Oileanaich Ghaidhealta/ ri togail Spiorad/ a thogas/ an inntinn agus/ Fonn”. Ach ’se an rud as motha a tha a’ comharrachadh a-mach ‘Crann’ mar leabhar oileanach an aigne aoireil, neo-eiseimeileach, no, ma cheadaicheas sibh a’ facal, <eng>irreverent<gai> a tha air cùl a’ chuid mhór dhe na sgrìobhaidhean—a’ bùrd-ás mì-reusantachd is seanfhasantachd agus na comuinn is na buidhnean is na daoine a tha a’ toirt oilbheum dhaibh. Tha facal againn aig an tigh—“’S fheàirrde duine gàire”: tha e gu h-àraidh fìor ma tha an gàire cho geur sgaiteach is gu rùisg e air falbh na breugan o roinn dhe’n t-saoghal mun cuairt oirnn. Tha an seòrsa gàire so air a bhith tighinn am bàrr glé thric a litreachas na Gàidhlig o chionn ghoirid—eadarras ‘Seachdamh Gealach’ is Iain Moireach agus an Caimbeulach;

[TD 381]

cha mhisde sinn na tha an ‘Crann’ dheth. Chòrd “’Eil cail anns a’ Ghazette ” gu h-àraidh, àraidh rium. Tha an fhearg nas follaisiche anns ‘An Sgoil Dhubh’:—“Tha cuimhn’ agam/ A bhith/ Muigh/ Air beulaibh class,/ Agus <eng>teacher<gai> a’ deanamh aiseal dhiom/ ’S gun fhios ’am/ Càite ’n robh Venice/ Air a’mhap. / . . . / Cha robh e/ Ach/ Mar mhóran eile/ A dh’fhàg/ Mise is m’eilean/ Aineolach balbh gun eolas;/ . . . /Cha robh annam/ An uairsin/ De spionnadh na chanadh sin ris/ Mar bu choir dhomh. /// Ach fuirich thus’.”

Tha inntinn na h-òigridh, is gu h-àraidh nan oileanach buailteach air a bhith luaisgeanach, buaireasach—gu ìre, aig amannan, is gun creithnich i bunaitean na rìoghachd as làidire tha muigh, mar a sheall a’ Fhraing o chionn ghoirid. ’Se so as coireach gu bheil na h-uimhir de Ghaidheil—aig an tigh ’s bho’n tigh—air an cluas a dhùnadh riutha. Ach, an cois a’ bhuairidh is an luaisgein, tha beothachas, sunnd, riamhaichean saoghail ùir, is cha dean ar dùthaich, ar daoine no ar cànan móran adhartas as aonais nam buadhan mì-chomhfhurtail sein.

Chan eil brath agam cia mheud de 95 oileanaich Ghaidhealach Obar-dheadhain aig a robh làmh anns an leabhar so, ach tha, co-dhiùbh, grunn mhath de dhòighean-sgrìobhaidh eadar-dhealaichte ann: càit eile faighear san aon leabhar dá nì cho eadar-dhealaichte ri ‘Eil cail anns a’ Ghazette’ agus ‘Do mo Sheanmhair’? “Tha rud ann dh’an a h-uile duine,” man dubhairt iad. Bha dhà no trì nithean mu thimcheall a chòrd sònraichte math rium-sa:—nach eil ainmeanan idir ris, rud a tha mar dheoch de’n bhùrn fhuar air latha murtaidh do dhuine aig a bheil am bointinn as lugha ri comuinn Gàidhlig Ghlascho; gu bheil e air fad an Gàidhlig; cho uabhasach fhéin ealanta is a tha na dealbhannan is an sgrìobhadh air a chur an alt a chéile, an dàrna fear a’ soillseachadh an fhir eile—cha do chuireadh dealbhan gu feum cho taitneach o linn ‘Dain do Eimhir’: a bhàrdachd gaoil aig té de na h-oileanaich—‘Dha Momo,’ ‘Ionndrainn,’ ‘Dh’fhairich mi Tuigse’: b’fhiach i moladh ged nach biodh ann ach gu bheil sinn a’ cluinntinn guth na mnatha cho uile-gu-léir ainneamh sa’ Ghàidhlig, ach, a bharrachd air a sein, tha a’ bhàrdachd so cho brèagha is cho faireachail ri rud a leubh mi o chionn treise. Tha i sìmplidh còmhraideach ach tha doimhneachd faireachdainn is smuain innte a tha meallta:—“Tha mi ’gad ionndrainn/ An dràsd’/ Mar a bha mi ’gad ionndrainn/ Mus do choinnich/ Mi/ Riamh/ thu.” Chòrd cuideachd rium ‘Ma tha e bho muigh.’ rannsachadh air eachdraidh beatha is barailean nan Gaidheal gus solus a chur air ar suideachadh an diugh agus gus faicinn ciamar as fheàrr a ghabhas an suidheachadh sein leasachadh. ’S math a phàigheas e a shaothair do dhuine sam bith a tha gabhail gnothaich ri bòrd-leasachaidh no

[TD 382]

comunn Gàidhlig na tha so a leubhadh is a dheagh chnuasachadh.

Tha e annasach cho collach is a tha ‘Crann’ ris ‘A’ Chabairneach,’ leabhar bliadhnail a tha Feachd Phort-Rìgh de Chounn na h-Oigridh air a chur a mach trì no ceithir a thursan o àm a’ Chogaidh is a thug dhuinn sgrìobhaichean mar Finlay J. is Pòl MacAonghais. (Agus tha fhios a’am glé mhath nach ann a’ copaigeadh a tha iad!) Thainig leabhar Phort-Rìgh o bhuidheann rudeigineach dùinte de sgoilearan ás na h-eileanan a-muigh is far na dùthcha san Eilean Sgiathanach fhéin, a bha gu ìre mar choigrich anns a’ bhaile; bha iad fo stiùireadh comasach an t-seann eòlaich, Iain Steele; chuir iad a-mach leabhar de an cuid sgrìobhaidhean fhéin, feadhainn dhiubh air an cur ri chéile aig coinneamhan roinn de’n Fheachd: cha robh ainmeanan ris na sgrìobhaidhean, agus, ged a bha caochla dhòighean-sgrìobhaidh ann, bha aonan gu h-àraidh a bha ùr dh’an a’ Ghàidhlig agus ’si a bu trice a bha togail ceann—àbhachdas eirmseach ann an cainnt an t-sluaigh, seòrsa Gàidhlig nach fhacas móran dhith an rosg sgrìobhte chon a sid fhéin. Ann an Obar-dheadhain tha buidheann de dh’oileanaich is gun bhointeanas mór sam bith aca fhéin ri Goill no ri Gaidheil (400) a’ bhaile; tha e glé fhollaiseach a so gu bheil iad fo stiùireadh Fhionnlaigh MhicLeòid, a tha tidseadh an Roinn <eng>Psychology<gai> an Oilthigh; agus tha an leabhar aca air aon dòigh-sgrìobhaidh ùr gu sònraichte a thoirt a follais—sin an aoireadh ann an rosg—ged a tha, mar a thuirt mi cheana, iomadh dòigh-sgrìobhaidh eile ann cuideachd, feadhainn dhiubh nach fhacas ro thric sa’ Ghàidhlig chon a so.

Mura do leugh sibh ‘Crann’ gos a so, ’s dòcha gu bheil sibh a’ smaointeachadh gu bheil mi deanamh cus molaidh air; ach chan eil mise dhe’n bheachd gun gabh so dèanamh: a thaobh na tha e cur roimhe, tha e coimhlionta. (Agus ged a thuirt mi gur e leabhar oileanach a th’ann, cha dubhairt sein nach eil e farasda gu leòr a thuigsinn). Chan ann tric a thig dreag mar so tarsainn air iarmailt na Gàidhlig: ma tha sibh son gun till i, fiach an cuir sibh dà thasdan chon A’ Chomuinn Ghàidhlig, <eng>c/o Aberdeen University Union<gai>, air a shon. B’e an call nan deigheadh e bàs air sàilleabh cion cuideachaidh o luchd-leubhaidh na Gàidhlig.

[Sanas]
