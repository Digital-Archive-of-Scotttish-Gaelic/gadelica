[TD 107]

Air An Spiris

CHAN ann a h-uile bliadhna a tha bàrd aig a’ Chomunn Ghaidhealach a tha cho sgaiteach, deas-bhriathrach ri Seonaidh Mac a’ Phearsain air am bheil iomradh air duilleig eile anns a’ Ghairm so. Faodaidh gu fàg cuid air gu bheil e a’ glamhadh na làimhe a tha ’ga chlaparan, ach bithidh móran, eadhoin anns a’ Chomunn fhéin, nach gabh gu h-olc na tha aige r’ a ràdha.

Ann an aon de phrógraman a’ Bh.B.C. thuirt Seonaidh gum b’fheàrr leis Uibhist-a-Tuath, far am bheil a’ Ghàidhlig fhathast riatanach fallain, fhaicinn gun mheur de’n Chomunn Ghaidhealach. Oir, ’na bheachd-san, tha feum air a’ Chomunn co-ionnan ri fàilnigeadh anns a’ chànain. Tha teachd an lighiche, mar gum b’ eadh, a’ ciallachadh gu bheil tinneas san àrdaich.

Chan eil sin, ann an dòigh, a’ cur coire ás leth a’ Chomuinn, oir is e aon de phrìomh rùintean a’ Chomuinn na sailthean a neartachadh far am bheil an lobhta a’ bolgadh. No, a’ tilleadh gu samhla an lighiche, ionnlaid a shuathadh far am bheil an lot ag iongarachadh.

’S e a tha a’ cur dragh air Seonaidh, agus air móran eile, am bheil sin gu leòr? Tha sinn an dòchas gur h-e a tha a’ cur dragha air muinntir a’ Chomuinn fhéin an uair a tha iad a’ sireadh rannsachaidh a dheanamh air dòighean oibreachaidh na buidhne fiach an giùlan a’ churachd ’s an t-saothair barrachd toraidh.

An uair a théid an rannsachadh so a dhèanamh tha sinn ag earb ’s ag àithne gun suidhich an Comunn plana sònraichte airson nan Eileanan an Iar, far am bheil a’ Ghàidhlig fhathast tapaidh an taobh a-muigh de Bhaile Steòrnabhaigh.

Chan e céilidhean is Mòdan a tha dhìth idir; bha céilidhean ann fada mus robh Comunn ann. Is e a tha dhìth gach ìnnleachd a chumas sluagh sona tapaidh anns na h-Eileanan, agus, aon uair ’s gu bheil an teachd-an-tìr tèaruinte, a bheir dhoibh goireasan is sochairean an là ’n diugh. Tha na sochairean sin a’ ciallachadh an tuilleadh radio agus an tuilleadh mór telebhisean anns a’ Ghàidhlig, oir ged a bhiodh na h-Eileanan a’ taosgadh le luchd Gàidhlig cha sheas a’ chànain ma tha i air a bagradh le còmhradh is ceòl, adhradh is àbhachd, ann an cainnt choimhich air a leac-an-teintein fhéin.

Ghuidheamaid air a’ Choimisean Rannsachaidh a tha An Comunn a’ dol a chur air chois sùil a thoirt air dà oidhirp chéin—Gael Linn ann an Eire a tha a’ tairgse oibreach mar thacsa do ’n chànain, agus dùthaich bheag Iceland far am bheil a’ chànain slàn beòthail gnàthasail a dh’ aindeoin suirighe bheairteach nan Amaireaganach a tha nas miosa cus na bagraidhean na Beurla air Gaidhealtachd na h-Albann.


[TD 109]

An Duine Ur
ROB SHIRLEY

NUAIR a chaidh an t-Ard-lighiche, Seumas MacDhòmhnaill, a-steach do ’n talla-obair thug an t-adhar fionnar, fliuch air sreothart a dhèanamh. Bha Windsor, am prìomh-fho-lighiche, ag aomadh air closaich a bha sìnte air fuar-bhòrd, ach thionndaidh e an uair a chuala e an sreothart.

“Bheil an cnatan sin ort fhathast?” thubhairt e.

“Is coltach sin” fhreagair an ceannard gu goirid agus lean e air aghaidh gun tuilleadh a ràdh. Sheall Windsor ás a dhéidh car greis agus an sin thionndaidh e ris a’ chorp agus thòisich e air obair gu dìchiollach.

Ràinig MacDhòmhnaill oifig le a shròn ann an neapaicin, agus na deòir ’na shùilean. Nach uabhasach an rud an cnatan, shaoil e. Thug an cinne-daonna a h-uile galar fo smachd ach am fear sin. Thug iad buaidh eadhon air a’ bhàs, an Galar Mór, ach an cnatan—cha ghabhadh e a chur sìos. Thaitinn an smaoin ris agus chunnaic a rùnaire fiamh-ghàire fhann air aodann an uair a sheall i suas air.

“Madainn mhath dhuibh, dhotair,” thubhairt i ris.

“Càite a bheil lighiche na h-oidhche?” dh’ fheòraich e.

“Dh’fhalbh e dhachaidh.”

“Carson nach do dh’ fhan e? Tha fhios aige gur feàrr leam a chunntas a sgrùdadh còmhla ris.”

“Tha sibh anmoch an diugh, agus bha cabhag air.”

Thainig gruaim air gnùis an lighiche. “Na dh’ fhàg e a chunntas?”

Thog a’ chaileag duilleagan paipeir bhàrr a’ bhùird r’ a taobh agus shìn i chuige iad.

“Leugh e dhomh” ars an lighiche. “Tha an cnatan diabhlaidh so a’ cur nan deur ’nam shùilean.”

Chuir an rùnaire na duilleagan f’ a comhair air an dasg agus thòisich i air leughadh: “Thainig ceithir chlosaichean a-steach ré na h-oidhche, triùir fhear agus aon bhoireannach. Thuit aon fhear bho dha-fhicheadamh ùrlar togalaich mhóir ann an Sràid Earraghaidheal. Chan eil air fhàgail dheth a bhiodh chum feum. Tha fear eile ann a chaidh a mharbhadh le a mhnaoi, a bhuail e m’ a cheann le òrd. Tha a bhodhaig uile slàn, a-mach o ghreallach, a tha air milleadh leis an deoch. Bha an treas fear an so o chionn cóig bliadhna, agus thug sinn


[TD 110]

cridhe ùr agus sgamhan ùr dha. Tha na buill sin slàn fallain fhathast cuide ris a’ chòrr, ach a cheann a-mhàin; chaidh e bàs le peilear san eanchainn aige.”

Bhris an lighiche a-steach: “Féin-mhort?”

“Chan eil fhios ’am” thubhairt a’ chaileag.

“Nach iad na deagh chinn a tha gann! Tha mi ag iarraidh cinn iomchuidh o chionn dà bhliadhna.”

Sheall a’ chaileag air. “Airson ur caraid ann a shin?” agus i a’ putadh a cinn rathad doruis dhùinte taobh thall na h-oifig far an robh seòmair-obair an Ard-lighiche.

“Seadh” thubhairt e. “Airson Sheumais a Dhà, mar a thatar a’ cantainn ris san talla-obair.” Dh’ fhan e tiota mar sin, a’ smaointinn air a’ chreutair sìnte sa’ chiste-eigh gun a dhìth air ach an ceann agus an fhuil chum am beatha a thoirt dha. Duine coimhlionta gun lochd. “Seadh” thubhairt e a rìs, agus e a’ deanamh suidhe air oir an dasg. “Mur eil peilear ann, tha an t-eanchainn bruichte le gath-bàis no rudeigin mar sin; neo, ma tha e iomlan, is dòcha gur h-e ceann amadain no slaightir a bhiodh ann.” Dh’ fhan e ’na thosd.

“Carson a tha sibh cho titheach air ceann neo-lochdach a chur air?” dh’ fhaighnich an rùnaire caran diùid. “Tha mi cinnteach gur iomadh ceann a thainig an so ré na dà bhliadhna a chaidh.”

“Chan fhaca mi riamh ceann freagarrach air na tha romham” thubhairt an duine. “Nach eil thu tuigsinn?”—agus las a shùilean, agus thainig fonn déidheil ’na ghuth. “Tha mi feuchainn ri duine coimhlionta a chruthachadh nach fhacas a leithid riamh. ’S e a bhodhaig bodhaig Bhruno Antionori a choisinn prìomh-dhuais nan Cluichean Oilimpiach airson an decathlon trì bliadhna ann an sreath mun deachaidh e bhàthadh dà bhliadhna air ais. Agus am faca tu a làmhan agus a righeannan? Fhuair mi iad bho Chasimir Tomaszek a bha ’na phianaist do ’n Ard-thòiseach; nach fhaca tu na h-òrdagan fada caol aige?

Rinn a’ chaileag snodha-gàire. “Chan àbhaist dhomh a bhith spleuchdadh air na closaichean—gu sònraichte mur eil ceann orra.” Dh’fhàs i na bu shòluimte, agus rinn i crathadh beag. “Chan e so obair a chòrdadh ris a h-uile duine.”

Ach cha robh an lighiche ag éisdeachd. “Is ann do ’n t-seinneadair a bu bhinne a chualas riamh a bhuin a sgamhan agus a sgòrnan. Am bheil cuimhne agad air—Seonaidh Mór Mac an t-Saoir?”

“Dh’éisd mi ris iomadh uair air an telebhisean” ars a’ chaileag gun bhlàths.

“Agus a bheil fhios agad far an d’ fhuair mi a chridhe?

“Chan eil” thubhairt i.

“A Uisdean Gillechrìosd.”

“An Naomh?”

“Bhatar a’ cantainn sin ris, agus iad ri fanoid. Ach ’s e duine air leth a bha ann—duine coibhneil, caomh, ceart, calma, cothromach . . . .” Stad e greiseag. “Cha mhór nach d’rinn mi bàrdachd m’ a thimcheall sin” thubhairt e le fiamh-ghàire; an sin lean e air adhart. “Is mór am beud nach eil barrachd dhinn coltach ris.


[TD 111]

“Coltach ris!” ghlaodh i fo iongnadh. “Coltach ri brathadair na Stàite!”

Rinn MacDhòmhnaill sreothart. “Chan e sin idir as ciall dhomh” thubhairt e le neart. “Tha mi cho dìleas do ’n Stàit ’s a tha neach sa bith eile. Ach ged a chuireadh gu bàs mar bhrathadair e, bha buadhan ann as gann a lorgar annainne. Nan robh na buadhan sin annainn cha bhiodh crìoch air na h-adhartasan a b’ urrainn an Stàit a dhèanamh.”

“Gaol—nach e sin a bha e a’ cur an céill?”

“’Sè” thubhairt an lighiche.

“Ach is ann an aghaidh ar nàduir a tha sin. Nach eil cuimhne agaibh air an teagasg: cha ghabh nàdur a’ chinne-daonna atharrachadh?”

Cha do fhreagair e car greis; an sin thubhairt e: “Ar leam air uairean nach fìor dhaoine idir sinn—nach eil sinn cho fada air adhart air daoine linn nan cogadh no eadhon linn nan clach.”

Chnuasaich iad le chéile ’nan dòigh fhéin air sin fad leth-mhionaid. An sin thainig guth beag ás an radio-dearmaineum ann am pòca còta geal an lighiche.

“An t-Ard-lighiche” thubhairt an guth.

Dh’ fhàisg an Dòmhnallach putan air a’ bhocsa chaol ’na phòca. “Tha mi an so.”

“Is e Ceannard na Cumhachd Nàiseanta tha so” thubhairt an guth.

“Seadh.”

“Fhuair mi ur cunntas bliadhnail sa’ mhadainn. Tha mi airson sibhse a thighinn chugam air ball.”

“Tha mi tuilleadh ’s trang” fhreagair e gu goirid.

Bha fearg ann an guth an fhir eile. “O, a bheil sibh trang? . . . . ro thrang gu coinneachadh ri Ceannard na Cumhachd Nàiseanta. Mas ann mar sin a tha a’ chùis feumaidh mi na tha agam r’ a ràdh ribh a ràdh an nis. Chan eil mi riaraichte idir. Chaidh barrachd air ceithir cheud chlosaichean a chur chugaibh sa’ bhliadhna a chaidh, agus cha dainig a-mach ach ceithir fhichead duine beò. Carson sin?”

“B’ iad na deagh dhaoine iad.”

“Deagh dhaoine” ghlaodh an ceannard, ged a bha an guth ás a’ bhocsa bheag fann fhathast. “Eisd rium a bhalaich. Cha deachaidh Aitreabh an Ath-bheothachaidh a stéidheachadh chum fearas-chuideachd a chumail riutsa. Chan e daoine coimhlionta a tha a dhìth oirnn. Ni daoine comasach an gnothach ceart gu leòr. Ma chosgas sinn uiread air do dhaoine-sa a chur r’ a chéile ’s a chosgas sinn air cloinn a ghintinn agus oileanachadh san dòigh àbhaisteach, cha b’fhiach e an dragh. A bheil sin soilleir?”

“Tha.”

“Coma leam ma tha pluc air an sròin, no foinne air an tòn, mas urrainn iad an obair a dheanamh. A bheil thu a’ tuigsinn?”

“Ceart gu . . . .” thòisich an ceannard mun do chuir MacDhòmhnaill ás do ’n ghuth leis a’ phutan fhàsgadh.

Sheall an lighiche air a’ chaileig gun diog a ràdh, mar gum b’ ann a’ beachdachadh air bàinead a fuilt a bha e. An deidh tamaill bhig thubhairt e: “Dé mu bheighinn a’ bhoireannaich?”


[TD 112]

“Có am boireannach?” dh’ fheòraich an rùnaire.

“A’ chlosach,” thubhairt e, a’ cumail neapaicin r’ a shròin.

“O, seadh,” agus thòisich i air leughadh a rìs á cunntas Fo-lighiche na h-oidhche: “Chaidh am boireannach a puinnseanachadh, agus uime sin cha bhi a stamag no a reangan chum feum, ach on is caileag òg bhòidheach i chan eil sin gu diofar; tha na pàirtean feumail, slàn fallain.” Chuir i sìos an cunntas. “Is dòcha nach robh e an dùil gum bithinn-sa a’ leughadh so” thubhairt i.

“Is dòcha” fhreagair e. “Agus tha mi ’n dòchas nach faigh an dotair Berry gréim oirre.”

“Carson?”

“Nach eil fhios agad? Tha e ri strìopach a chur r’ a chéile dha fhéin.”

Nochd a’ ghràin an gnùis na caileige. “O, nach uabhasach sin! Carson a tha sibh a’ leigeil leis rud cho nàireach a dhèanamh?”

“’S e a chòir. Tha e ’ga cur r’ a chéile ’na ùine fhéin, agus tha e a’ pàidheadh nam pàirt—dìreach mar a tha mi fhéin a’ dèanamh.”

“Ach ’s e rud ionmholta sam bheil sibh an sàs.”

“A bheil sin gu diofar? Ma tha e ionmholta duine coimhlionta a chruthachadh, dé tha ceàrr ann a bhith a’ cruthachadh strìopaich coimhlionta?”

Bha i leth-fheargach agus chaill i foighidinn. “O, chan eil fhios ’am, ach tha e tàireil is gràineil. Nam b’ e mise cha leiginn a-steach e.”

Rinn an Dòmhnallach fiamh-ghàire thoilichte. “Tha e neònach, ach ’s e an dearbh rud a tha mise a’ faireachdainn. Dh’ fhaoidte nach eil sinn cho fada air seacharan ’nar gnè.”

Gu h-obann chuala iad sgreadail uamharra nach cuala iad a leithid riamh a’ tighinn ás an talla-obair far an robh na fo-lighichean an sàs anns an obair-chruthachaidh. Greiseag an déidh sin thainig gàireachdainn àrd nam fear.

“Dé air an t-saoghal a tha tachairt?” ghlaodh a’ chaileag.

“Tha iad ri fealla-dhà, is dòcha” thubhairt an duine agus e a’ togail air chun an doruis. Mun d’ ràinig e e chuala iad sgreuchail bhorb a rìs agus gàireachdainn ’na cois, agus le sin chaidh an dorus a thilgeil fosgailte gu h-obann, agus bhrùchd a-steach uabhas cho mì-nàdurra ’s gun ghéill an Dòmhnallach air ais. Stad an t-uabhas dà-cheannach anns an dorus a’ spleuchdadh air, agus an sin dh’ aithnich an lighiche le briosg gum b’e aon de na cinn, ceann caileig òig a thainig a-steach o chionn seachdain, agus gum b’e an ceann eile, ceann grànda amadain a bha sa’ bhanca o chionn bliadhnachan. Sheall an lighiche air a’ bhodhaig agus b’e bodhaig chàm an amadain e le briogais mhìn mhnà m’ a leasraidh. Bha an ceann mì-dhreachail a’ laighe air leth-ghruaidh le clab air agus sgleò air a shùilean mar gum b’ ann ’na bhreislich a bha e; bha eagal do-chreidsinn ann an sùilean na caileige, agus bha a bilean air chrith; ach an rud a bu mhiosa ’s e gun do chuir iad dearg air na bilean agus pùdar air a h-aodann ged a bha e a nis ’na thaois le deòir na geilt.

“Air do shocair” thubhairt an lighiche. “Na biodh eagal ort.” Chuir e làmh os-ìosal ’na phòca ag iarraidh an daige bhig a bha aige.

Thainig gàireachdainn mhór bho chùlaibh an uabhais, agus thug


[TD 113]

MacDhòmhnall fa-near gu robh an luchd-cuideachaidh cruinn mu ’n dorus. Fhuair e an dag is shocraich e ’na làimh e.

“Tha am bodach ’na chadal” thubhairt fear de na fo-lighichean le rochd-ghàire. “Cha bhithinn-sa agus aodann cho bòidheach air an aon chluasaig còmhla rium.” Rinn càch gàire a rìs.

“Chan eil mi cho cinnteach” arsa fear eile. “Nach b’ ann car mar an nathair ag itheadh a h-earbaill fhéin?”

Lìon fuath is tròcair anam an Ard-lighiche; fuath do na béistean fòghluimte, agus tròcair ghonach do ’n chaileig thruaigh a bha a’ sealltainn air ag iarraidh cobhair.

An sin labhair am beul dearg critheach. “An ann an Ifrinn a tha mi?” Bha an guth stadach caointeach. “Mharbh mi mi-fhéin gus fois a chosnadh. Nach bi fois ann dhomh a chaoidh?”

Dh’ amais an t-Ard-lighiche an dag air a’ bhodhaig fhuathasach gun a thoirt am follais, agus an sin leig e e. Bhuail peilear-suain e agus an ceann tiota dhùin na sùilean caomh fliuch, agus thuit an t-uabhas gu làr.

Dh’ fhan MacDhòmhnaill ’na thosd ag amharc air, agus an sin thug e sùil bhiorach air càch. “Có rinn sin?” dh’ fheòraich e.

Thainig Windsor air bheulaibh, agus fiamh-ghàire air. “Bha mi airson beagan aigheir a chumail ruinn. Cha robh ann ach fealla-dhà.”

“Fealla-dhà,” thubhairt an ceannard gu sgaiteach. “Seadh—tha sin a dhìth oirnn.” Sheall e a rìs air an uabhas a bha ’na laighe m’ a chasan, agus bha a ghuth airtnealach an uair a bhruidhinn e. “Thoiribh sin air falbh, is cuiribh ás do cheann na caileige.” Theann iad ris a’ chorp a shlaodadh air falbh, agus dhùin e an dorus. Rinn e suidhe air dasg an rùnaire.

Bha an fhuil air dol ás a gruaidhean. “Bha sin eagalach” thubhairt i.

“Chan e a’ chiad uair a rinn iad a leithid.”

“Tha mi a’ creidsinn nach fan mì san obair so.”

“Tha mi tuigsinn. B’ fheàirrde thu gun a bhith ann nas fhaide.”

Thainig guth Ceannard na Cumhachd as a phòca: “Dotair MacDhòmhnaill.”

Shìn e a làmh ’na phòca is chuir e chuige an radio. “Tha mi an so.”

“Thigibh chugam air ball” thubhairt e le ùghdarras, “ge be cho trang ’s a dh’ fhaodas sibh bhith.”

Cha do fhreagair e an toiseach.

“A bheil sibh a’ cluinntinn?” thubhairt an Ceannard gu frionasach.

“Thà. Theid mi a-null an ceartair.”

Chuir MacDhomhnaill a chòta geal dheth agus chuir e a dheacaid uime. “Faodaidh thu dhol dhachaidh a nis” thubhairt e ris an rùnaire. “Cha ruig thu a leas fuireach an so nas fhaide. Cuiridh mi do thuarasdal chugad leis a’ phost.” An sin chaidh e a-mach chun a’ chàir-dhealain gun dad a bharrachd a radh.

An ceann fichead mionaidean bha e ’na shuidhe fa chomhair a’ Cheannaird, a bha beagan nas càirdeile na bha e air an radio. Thug an Ceannard paipear bharr an dasg aige.


[TD 114]

“Fhuair mi cunntas an diugh air rian ath-bheothachaidh a chaidh a choimhlionadh sa’ Ghearmailt. ’S e rian nas cinntiche agus nas soirbheachaile na bhatar a’ cleachdadh gus a nis. Lorgadh a-mach dòigh air na deagh chinn—cinn cheannardan, mar eisimpleir . . . .” agus rinn e fiamh-ghàire, “—— a chur air bodhaigean beò. Bu léir dhuibh-se luach an dòigh sin.” Stad e greiseag. “Cha bhiodh e cho ana-caithteach.” Dh’ fheith e an sin.

“Cia ás a gheibh sibh na daoine beò a bhiodh deònach am bodhaig a thoirt thairis air sgàth an Riaghaltais?”

“Cha ruigear a leas iad a bhith deònach. Tha feadhainn ann a tha fo bhinn a’ bhàis, agus ge be cho mì-dheònach ’s a bhiodh iad, dh’ fhaodadh sibh an cur gu feum san dòigh sin. Math dh’ fhaoidte gun teid tuilleadh dhaoine a dhìteadh gu bàs —— an fheadhainn a tha slàn ’nam bodhaig co-dhiùbh.”

“Agus sheachnadh sin tuarasdal a’ chrochadair do ’n Stàit” thubhairt an lighiche.

Rinn an Ceannard snodha-gàire. “Ceart gu leòr. Sin agaibh buannachd eile a bhiodh ann.”

“Ach mur bi mise deònach air bhith ’nam chrochadair?” dh’ fheòraich an lighiche.

“Dé is ciall dhuibh?”

“Is lighiche mi, agus chan e crochadair. “S e mo dhleasdanas ìoc-shlaint a thoirt do na tinn agus beatha aiseag do na mairbh. Chan eil fhios ’am am bheil iad ciontach a tha fo bhinn a’ bhàis, na truaghain, agus ma tha iad ciontach, cia dheth?—— cur an aghaidh beachd an Ard-thòisich?”

Las an Ceannard le feirg. “Tha thu ’nad chnap-starradh dhomh tuilleadh ’s fada. Bidh mi cùiteas thu. Tha lighichean eile ann comasach air t’ obair a dhèanamh.”

“A bheil gu dearbh?” thubhairt an lighiche.

“Thà” ghlaodh e, a’ geur-shealltainn air. An sin dh’ fhàs e na bu shàmhaiche, mar gu robh e a’ cuimhneachadh nach robh a leithid ann idir. Leig e osna ás. “Nach duilich an obair e dreuchd Ceannard na Cumhachd,” thubhairt e a’ crathadh a chinn gu h-airtnealach. “Faodaidh sibh falbh.”

“Slàn leibh, ma tha” thubhairt an lighiche, agus thog e air a-mach.

Bha an cnatan fhathast ’ga shàrachadh, agus rinn e sreothart uabhasach mun d’ ràinig e a chàr-dealain. Smaointich e air a’ bhuaidh a thug e air a’ Cheannard agus air an Riaghaltas. Bha e feumail dhaibh, agus cha toireadh iad thairis gu furasda e. Ach cha robh a chumhachd ach searbh, agus a bhuaidh gun aoibhneas. Nach eil anns a’ bheatha ach a bhith sìor-chaitheadh nam ball agus buill ùra a chur ’nan àite? —— car mar an t-seann fheallsanachd a bhiodh a’ cumail a-mach gu robh an aon bheatha a’ dol bho sheann chorp do chorp ùr gu sìorruidh . . . . beatha gun toiseach, gun chrìoch, gun bhuil, gun dòchas.

Stiùir e an càr troimh shràidean trang na cathrach, gun toirt an aire do ’n ùinich is an dòmhlas mun cuairt dha. Bha a shùilean goirt agus inntinn ’na neul leis a’ chnatan, agus bha an cadal a’ tighinn air. Dhùin e a shùilean, air a thàladh leis an t-suain.

Nuair a dh’ fhosgail e iad chunnaic e aodann Windsor a’ sealltainn


[TD 115]

sìos air agus aig bun na leapa an Ceannard ’na sheasamh làimh ri lighichean agus an Ard-bhanaltrum.

“Tha mi fuar” thubhairt e.

“Chan eil do theas ach ceithir fichead ’s a trì deug fhathast” fhreagair Windsor. “Dhùisg thu ro thràth.”

“Tha an t-acras orm” thubhairt e agus a chorp uile air a léireadh leis.

“Chan iongnadh sin idir.”

An sin, mar gum b’e bruadar a bha e ann, thòisich e air cuimhneachadh gum b’ iad na faclan a labhair e na dearbh fhaclan a labhradh na daoine ath-bheothaichte nuair a dhùisgeadh iad air a’ bhlàth-leabaidh. Dh’ fheuch e ri tuigsinn. An robh e marbh? Ciamar?

Chuala e guth a’ Cheannaird a’ tighinn chuige ás a’ cheò: Bidh thu air do dhòigh ann an tiota. Mharbhadh thu ann an tubaist, ach shàbhail sinn do cheann.”

Dh’ fhan MacDhòmhnaill ’na laighe a’ beachdachadh air a’ chùis. Chaidh am fuachd agus an t-acras air falbh, agus thainig sìth do-chreidsinn ’nan àite, agus leis an t-sìth dh’ fhàs eòlas iongantach diamhair air feadh anma.

Chuala e fear de na lighichean ag ràdh ann an guth ìosal: “Có ach Windsor a smaointicheadh air ceann Sheumais a h-Aon a chur air bodhaig Sheumais a Dhà?”

“Tha mi an dòchas gun còrd iad r’ a chéile” thubhairt fear eile.

Thog an t-Ard-lighiche a làmh is chunnaic e òrdagan fada caol a’ phianaist.

Labhair Windsor an sin. “Ciamar a tha an duine coimhlionta a’ faireachdainn?”

Rinn Seumas fiamh-ghàire tlàth. “Chan eil nì coimhlionta ach an t-Athair.”

Sheall càch air a chéile. “Dé thubhairt e?” dh’ fheòraich an Ceannard.

“Chan eil annainn ach creutairean. Is e Dia an cruthadair.”

Dh’ aom Windsor thairis air a’ sgrùdadh a shùilean. “Tha rudeigin ceàrr air. Theagamh gun d’ rinn an tubaist dochunn air eanchainn.”

Thòisich iad air labhairt gu h-ìosal r’ a chéile, ach dh’ fhan Seumas ’na laighe air an leabaidh ag éisdeachd ri buillean daingeann, buaidh-chaithreamach cridhe an Naoimh ’na chom.

[Sanas]


[TD 121]

“Air Lorg Nan Reultan”
IAIN A. MACLEOID

THA òran a chluinnear gu bitheanta an diugh anns am bheil “slighe dhoirbh gu beanntan àrd ar n-eilein.” Aontaichidh gach Hearach a tha beò gur sud beanntan as fhiach siubhal thuca ge doirbh an t-slighe is ge garbh an dìreadh, air an tug Seumas MacCoinnich iomradh.*

Bha daoine riamh a’ togail an sùil a chum nam beann agus tha tarraing air leth daingeann aig beanntan air spiorad an duine. Ach an diugh is ann a tha móran shùilean air beanntan fada, fada air falbh; is an dà rìoghachd chumhachdach sin, an Ruis agus Amaireaga, a’ strì có aca a chuireas a’ chiad chas air beanntan àrd na gealaich. Ars am bàrd “Tha slighe dhoirbh gu beanntan àrd ar n-eilein” ach is beag do-labhairt sin ri taobh an dà cheud gu leth mìle de mhìltean eadar an talamh is a’ ghealach.

Tha sibh uile air a bhith a’ cluinntinn is a’ leughadh mu ’n othail is an ùpraid tha dol air adhart, aig Rubha Chanaveral anns na Stàitean Aonaichte agus, tha sinn cìnnteach, na dearbh nithean ann an cùil aonarach de ’n Ruis, air nach fhaod sùilean coigrich a bhith sealltainn.

Chan urrainn gu bheil móran air an t-saoghal nach cuala an naidheachd mhór ud bho chionn beagan sheachdainean, air mar a chaidh an Ruiseanach, Yuri Gagarin is an t-Amaireaganach Ailean Mac a’ Chìobair air turuis rocaid do ’n iarmailt.

Chuir na naidheachdan iongnadh air móran, eagal is uabhas air cuid eile ach, ann an Gaidhealtachd na h-Alba bha feadhainn do ’n do ghluaiseadh an smuaintean air ais seachd bliadhna fichead: cha robh ann an tàirneanaich so nan rocaidean ach Mac Talla ag aithris fuaim a chualas a cheana am measg beanntan àrd na Hearadh.

Tha mi cìnnteach gu bheil feadhainn a’ leughadh so a sheas còmhla riùmsa air cladach Caolas an Scarp air là samhraidh anns a’ bhliadhna naoi ceud diag ’sa ceithir deug thar fhichead. Cha robh mi ach ’nam bhalach anns an sgoil agus is dòcha nach eil mo chuimhne mion-cheart anns gach dad oir is iomadh nì a thachair bho ’n àm ud.

Bu toil leam iomradh a dheanamh air mo chuimhne fhéin air an là ainmeil—là mu nach cuala móran agus is dòcha, là a tha cuid air a dhìochuimhneachadh mu dheighinn, ach gun teagamh sam bith là a chuidich gu ruige naidheachdan móra na bliadhna so fhéin.

Tha Eilean Scarp air taobh an iar na Hearadh, sgaraichte uaithe le leth mhìle de ’n chuan, caolas a bhios garg, fiathaich ri stoirm. Chan eil an t-eilean ach beag am meud is an sluagh, ach tha e air leth ainmeil airson foghlum is sgoilearachd nan gillean a chaidh àrach ann.

Beagan ùine roimh an là so, air am bheil mi a’ bruidhinn, rugadh leanabh anns an eilean do bhean aig an robh dùil ri dithis. Dh’ éirich duilgheadas air choireigin agus b’ fheudar ullachadh a dheanamh airson a’ mhàthair a ghiùlan gu eathar, a h-aiseag thar a’ chaolais ’s a giùlan thar a’ mhonaidh gu carbad a bheireadh i gu tigh eiridinn Steòrnabhaigh. Aig a’ cheann thall chaidh gach nì gu math is rugadh

* Tha òran eile le Seumas MacCoinnich air t.d. 143


[TD 122]

[Dealbh]
Gerard Zucker ag ullachadh na rocaid

an dara leanabh leth-cheud mìle bho ’n dachaidh agus ann an Sgìreachd eile.

Mar is dual, sgrìobh na paipearan móran air cruadalan nan eileanach is chuireadh ceistean ann an Tigh na Pàrlamaid air cor nan rathadan mora is nan aiseagan, ach cha b’ fhada gus an do dhìochuimhnicheadh an tachartas, is chaidh caitheamh beatha nan Hearach is nan Scarpach air adhart mar cheana.

Co-dhiùbh mhothaich feallsanach Gearmailteach an naidheachd—fear d’ am b’ ainm Gerhart Zucker. Bha esan a’ deanamh rannsachadh air rocaidean, gu h-àraidh air rocaidean a ghiùlaineadh litrichean gu àitean aonarach far nach robh rathad—thairis air beanntan agus thar mara is aibhnichean.

Bha e gann de airgead airson na h-oibre agus smuainich e, le tighinn gu àite a bha ainmeil anns na paipearan-naidheachd mu ’n àm so, gura dòcha gun tigeadh a chuid oibreach fo chomhair duine beairteach a chuidicheadh e gu obair a chrìochnachadh.

B’ ann mu dheireadh na h-Iuchair a ràinig e Tairbeart na Hearadh le dithis chompanach—air feasgar Diardaoin, mas math mo chuimhne. Chaidh fios air feadh nan gillean gu robh nithean annasach gu bhith tachairt agus chruinnich sinn aig bùth-saoirsneachd Dhòmhnaill Alick, far an robh iad a’ cur an innealan ri chéile. Leig iad leinn seasamh an sud ag amharc orra, ach ma bha facal aca mu ar deighinn ’nan cànain fhéin cha do thuig sinne guth.

Bha an rocaid air cumadh pìob mheatail, mu shia troighean air àirde is cóig òirlich dhiag air liad. Bha sròn bhiorach air a bàrr agus


[TD 123]

ceithir sgiathan beaga air a deireadh. A’ dol troimh meadhon bha pìob chaol airson an fhùdair, fosgailte chun an deiridh. Eadar an dà phìob bha na litrichean gu bhith paisgte.

Ann am bùth an t-saoir chuir iad ri chéile inneal de stiallan fiodha agus cearcaill iaruinn mar creathall, anns an seasadh an rocaid aig àm a losgadh. Bha dà ròp làidir de rubar mar clach-bhogha <eng>(catapult)<gai> airson grad-leum a thoirt do ’n rocaid a-mach as a chreathaill. Aon uair is gu robh an rocaid air ghluasad bha inneal a’ losgadh an fhùdair is bha neart spreadhadh an fhùdair a’ cur astar ìnnte gu a ceann-iùil.

Chrìochnaich iad an ullachadh air an Tairbeart is thug iad Scarp orra.

Tràth Di-luain ghabh gach carbad a ghluaiseadh sìos gu Hùisinis agus sheas a’ chuid mhór againn aig oir na mara dìreach mu choinneamh Eilean Scarp.

Bha móran aig baile far na Galltachd a chaidh a-null chun an eilein—luchd nam paipearan naidheachd, fir a seirbhis na rìoghachd is bho ’n arm, ceannardan a’ Phost Oifis a chuir an clò dealbh comharraidh ùr airson an là aig prìs leth chrùin.

Chaidh faisg air cóig mìle litir a sgrìobhadh airson an giùlan anns an rocaid. Bha litir gu Righ Deòrsa, gu Prionnsa Eideard, gu daoine ainmeil na dùthcha agus bho chàirdean gu càirdean air feadh an t-saoghail gu léir. Tha cuimhne agam sinn a’ deanamh fealla-dhà air a’ phost gum feumadh e na brògan mòra tacaideach fhàgail air thalamh air sgàth an cudthrom.

Beagan astair gu tuath air far an robh sinn a’ seasamh, bha tràigh leathann de ghainmhich ghil air an robh Maighstir Zucker an dùil cuimiseachadh an rocaid a chur gu talamh an déidh a turuis thar a’ chaolais.

Bho ar n-àite feitheimh chitheamaid na feallsanaich ag ullachadh na rocaid. Uair no dhà chaidh iad am fasgadh na creige agus dh’ fhuirich sinn sàmhach le iongnadh is eagal ach a-mach thigeadh iad a rithis a dheanamh ceartachaidh.

Mu dheireadh, is sinn a’ call foighidinn, is ann a ghlacadh gun fhios duinn sinn; chunnaic sinn spreadhadh de cheothaidh agus ’na dhéidh bhriseadh an t-sàmhchair le sgal is tàirneanaich an fhùdair.

Chaidh gach eun is ainmhidh gu othail is dhùisgeadh Mac-Talla nam beann mar nach do dhùisgeadh riamh roimhe e. Thionndaidh gach sùil gu tuath chun na tràghad ghil ghrianaich ach cha tàinig air a h-aghaidh aon lorg no smal.

Sheall sinn air ais thar a’ chaolais gu cladach Scarp agus b’ ann an sud a bha an sealladh. Bha an rocaid ’na laighe sgàinte agus oiteag ceothaidh aiste; a’ chreathall fhiodha briste is sgaoilte fad is farsainn; is na cearcaill iaruinn air an toinneamh ri chéile. Bha an cladach geal le litrichean mar cur sneachda, agus fir a’ ruith an sud ’s an so a’ cur ás nam feadhainn a bha air theine. Bha Maighstir Zucker bochd an taic creige ’s a’ cheann gu muladach eadar a dhà bhois. Chuir sud crìoch air rocaid an Scarp. Spreadh am fùdar ro luath mun robh an rocaid air a’ chreathaill fhiodha fhàgail agus ghlac na sgiathan ann an aon de na cearcaill iaruinn.


[TD 124]

Chuir iad a’ choire air fùdar Breatannach a b’ fheudar dhoibh a bhith losgadh do bhrìgh is nach do leig Hitler leotha am fùdar ceart a thoirt a-nall bho ’n Ghearmailt.

A nis, tha feallsanaich ag ionnsachadh ann am fàilneachadh cho math ri ann an soirbheachadh. Beagan mhìosan an déidh so, chunnaic mi iomradh air Maighstir Zucker a’ losgadh rocaid eadar Eilean Wight agus ceann a deas Shasuinn, agus shiubhail i so troimh an iarmailt ged nach so chùm i cùrsa mar bu mhiann leis.

Thill e do ’n Ghearmailt is cha chualas an còrr iomraidh air. Chan eil teagamh agamsa nach deachaidh a chur gu obair ann am baile Peenemunde bho ’n tàinig na rocaidean móra sgriosail V 2 aig deireadh a’ chogaidh, le ’n eallach de stuthan spreadhaidh a’ cur móran de Bhaile Lunnainn gu fàs.

Bha mise uair no dhà am Baile Lunnainn nuair a thainig té dhiubh gu talamh, agus tuigidh sibh carson, aig an àm sin, a shiùbhleadh mo smuain gu là grianach samhraidh ri taobh Caolas Scarp. Air an aon dòigh, ann an naidheachdan na bliadhna so fhéin le ’n cuid rocaidean is cainnt air siubhal gu ruige na gealaich cha robh dhòmhsa is do m’ èolaich a leth-uimhir de chùis-iongnaidh is a bha do chuid.

Tha coltas gun cluinn sibh tuilleadh is tuilleadh mu dheighinn siubhal adhair anns na làithean air thoiseach òirnn agus, bu toil leam facal no dhà a ràdh air a’ chuspair, oir, bho thoiseach eachdraidh, chì sinn miann an duine a bhith a’ tàrr ás bho ’n ghréim a tha aig an talamh air a chorp.

Chaidh móran a mharbhadh is a leòn a’ deanamh sgiathan dhaibh fhéin mar eunlaith an adhair. B’ ann le <eng>“balloons”<gai> a rinneadh a’ chiad turus adhair, pocannan móra de phaipeir a ghleidheadh gaoth. Chan eil ach naoi fichead bliadhna bho rinn Steuphan agus Iosaph Montgolfier anns an Fhraing <eng>“balloon,”<gai> a lìon iad le gaoith theth, le teine a lasadh fodha, agus ann am bascaid ceangailte ris shiubhail iad cóig mìle, aig àirde cóig ceud troigh os cinn na talamhainn. Ged is ann acasan a tha an t-urram, tha amharus againn gu do rinn na Sìnich an dearbh nì bho chionn cóig ceud bliadhna.

Lorg na feallsanaich an eileamaid <eng>“Hydrogen”<gai> a tha móran nas aotroma na ’ghaoth agus is ann le <eng>“Hydrogen”<gai> a lìonadh na luing adhair air am bheil sibh eòlach; na <eng>“Zepellins”<gai> aig na Gearmailtich agus an fheadhainn Bhreatannach “R 34” agus “R 101.” Cha tàinig luing adhair riamh gu móran feum oir tha iad slìgeach an siubhal, tha iad lag an aghaidh stoirm is doinnean agus tha Hydrogen air leth cunnartach do bhrìgh mar a loisgeas e.

Is fhada bhon a bha bàtaichean mara air an gluasad le inneal ris an abair sinn <eng>“propellor”<gai> air am bheil an leithid de chumadh, an uair a thionndaidhear e anns an uisge tha e ’ga shàthadh uaithe agus mar sin a’ gluasad a’ bhàta ris am bheil e ceangailte. An nis ged nach fhaic sibh gaoth tha cuid de nàdur an uisge innte.

Ma thionndaidhear <eng>“propellor”<gai> anns a’ ghaoith sàthaidh e bhuaithe a’ ghaoth agus gluaisidh e, a’ tarraing ’na dhéidh na luing adhair a tha ceangailte ris. Do bhrìgh gu bheil a’ ghaoth cho tana is cho aotrom, feumaidh am <eng>“propellor”<gai> tionndadh aig astar air leth luath agus sgiathan leathann a bhith air an luing airson an cudthrom aice a sgaoileadh.


[TD 125]

[Dealbh]
“. . . an cladach geal le litrichean . . .”

B’ iad dithis bhràithrean Aimearacanach d’ am b’ ainm Wright aig am bheil an t-urram a’ cheud turus a dheanamh. Chan eil ach tri fichead bliadhna bho ’n la a dh’ éirich an t-inneal a chuir iad ri chéile far na talamhainn, is shiubhail e trì cheud slat le tarraing a’ phropellor ann an aon mhionaid na h-uaire. Cha robh a’ chiad turus so ach glé ghoirid ach dh’ fhosgail e rathad mór ùr do ’n duine. Bha mise ann am baile Dayton, Ohio, anns na Stàitean Aonaichte, baile àraich nan gillean Wright agus chunnaic mi an long adhair anns an d’ rinn iad an turus ainmeil ud agus ag amharc air na slatan fiodha, stiallan canabhais agus ròpan a bh’ ìnnte cha b’ iongnadh leamsa mar a chaidh móran de ’n coimh-aoisean a leòn is am marbhadh a’ fiachainn éirigh far na talamhainn.

Tha an <eng>“Aeroplane”<gai> an diugh cho bitheanta is nach leig mi leas móran a labhairt mu deidhinn, ach abram facal air na <eng>“jet” planes.<gai> Tha iadsan as eugmhais <eng>“propellor”<gai> ach tha iad a’ tarraing a-steach gaoth troimh tholl anns an toiseach, ’ga mheasgadh le ola is ’ga losgadh ann an inneal àraidh. Tha ghaoth theth a’ spùtadh a-mach á tuill an cùl nan sgiathan le neart a tha a’ sàthadh na luing air adhart. An nis feumaidh <eng>“balloon”<gai> agus long adhair gaoth air an seòl iad; feumaidh <eng>“aeroplane”<gai> gaoth air an sàth am <eng>“propellor”<gai> agus feumaidh <eng>“jet”<gai> gaoth a tharraingeas i a-steach airson a spùtadh a-mach.


[TD 126]

Ach chan eil àirde na gaoithe os cinn na talamhainn ach tana, tana an coimhmeas ri àirde nan speur agus mar sin chan éirich aon de na h-innealan sin ach beagan mhìltean do ’n adhar—cha dìrich iad móran thar deich mìle. Tha a’ ghealach dà cheud gu leth mìle de mhìltean air falbh—cha dean <eng>“hydrogen,”<gai> cha dean <eng>“propellor,”<gai> cha dean <eng>“jet”<gai> feum sam bith.

Tha moran agaibh a loisg urchair neo a chunnaic gunna ’ga losgadh. Ann an spreadhadh an fhùdair tha an gunna a’ leum air ais. Chan eil ann an rocaid ach mar gum biodh gunna, pìob làn fùdair agus i fosgailte gu ceann deiridh. Ann an losgadh an fhùdair tha a’ phìob a’ gluasad air adhart. Tha mór sgil ann a bhith deanamh fùdar a loisgeas gu socair is gu còmhnard, agus anns am bi neart spreadhaidh as motha airson an cudthrom as lugha. Tha sgil do-labhairt ann a bhith stiùireadh na rocaid le mìorbhuilean an <eng>“radio”<gai> thar astar mór de mhìltean. Chan fheum an rocaid cùl-taic sam bith ris an sàth i agus mar sin seòlaidh i fada an àird seachad air mullach na gaoithe, agus, có aig tha fios, is dòcha gun ruig i a’ ghealach fhéin là-eigin. Thuirt Maighstir Ceanadach, Ard fhear-riaghlaidh nan Stàitean Aonaichte an là roimhe, gun cuir an Riaghaltas aige-san mu seach còrr is trì mìle million not airson duine a chur gu ruige na gealaich is a thoirt air ais gu sàbhailte mun ruith deich bliadhna.

[Sanas]


[TD 131]

An Cuan ’S Na Faoileagan
IAIN MAC A’ GHOBHAINN

BHA Napóleon ’na shuidhe ris a’ chladach a’ coimhead nan tonn ’s ag éisdeachd ri sgriachail nam faoileagan. Bha na suallaichean geal ’s iad ag éirigh mu choinneamh mar bhiasdan le cop mu’n carbadan. Cha robh càil ri fhaicinn ach fairge is faoileagan.

Anns an fhairge chunnaic e armailtean a’ cogadh, sgeadaicht ann an gorm is ann an uaine. Chunnaic e eich gheala ag éirigh ’s a’ tuiteam ’s chual e gaoir nan leòint. Ri thaobh bha aon fhaoileag le gob bhuidhe: ’s ann a bha i coltach ri sròin fhada Wellington. Chaidh e air chrith leis an deuchainn a’ smaoineachadh air.

“B’ fheàrr leam gum b’ urrainn dhomh am batail ud fhiachainn a rithist. Bhiodh fhios an uair sin có a b’ fheàrr.”

Bha e ’na shuidhe ann an cathair a’ coimhead a’ bhatail, esan a bha mar dhia, a thug bàrr air nàdur a’ chinne daonnda. Bhuail an dà armailt a chéile ’s a-mach ás a’ ghoil thill iad—armailt fhéin.

’S a nis bha e air an eilean ud, fo riaghladair lag-inntinneach. Thog e clach ’na làimh ’s shad e i. Thuit i do’n fhairge. Cha robh e a’ faireachdainn fuar ged nach robh grian ann. Bha gach latha ag éirigh mar na h-Alps mu choinneamh Hannibal ’s dh’ fheumadh e ’n dìreadh. Chaitheadh e pàirt de gach latha a’ deachdadh, pàirt eile a’ coiseachd anns an lios, pàirt eile a’ cluich air tàileasg, ’s pàirt a’ leughadh. ’S e a’ mhadainn bu mhiosa.

Thug iad uaithe a thrusgan seanalair, ’s dh’ fheumadh e sealltainn dhaibh gach litir a sgrìobhadh e. Bha iad a’ leughadh gach litir a bha a’ tighinn thuige. Nam biodh pian sam bith air, thigeadh an dotair.

Bha uimhir de thìd aige ’s nach fhaigheadh e air càil a dhèanamh. Chuir so iongnadh air nuair a smaoinich e an obair a dhèanadh e uair ann an ùine glé ghoirid.

’S ann a bha a bheatha mar bhruadar. Dé chiall a bh’ aig na h-ainmeannan—Jena, Austerlitz, Lodi, ’s an còrr? Dé a’ chiall a bh’aig Corsica far an do rugadh e? Smaoinich e air fhéin ’na bhalach òg a’ cnuasachd leabhraichean cogaidh ann an rùm beag ’na aonar—fo-uachdaran le saoghal ùr ’na cheann.

“Chan fhaca mi duine riamh coltach rium fhìn,” ars esan ris na faoileagan.


[TD 132]

Smaoinich e air an Eiphit agus air an Sphinx agus air na tagairtean a bhiodh aig na sgoilearan ’s an t-soitheach mhór a’ seòladh fo na reultan ciùine. Gach oidhche bhiodh iadsan a’ deasbad le cop ri ’m busan, ach, air a shon-san, ’s ann a bhiodh e ag éisdeachd ’s ag ionnsachadh ’s gàire ’na inntinn. Dé feum a bha an cuid facail a’ deanamh dhaibh, iadsan nach stiùireadh armailtean ’s nach atharraicheadh an saoghal.

“Bhiodh e cho math dhomh a bhith marbh,” ars esan ris fhéin ’s e a’ sealltainn tarsainn na fairge. “Chan fhaic mi an Roinn-Eòrp a chaoidh. Chan òl mi fìon ann an lùchairt, cha thionail timcheall orm gach reul a th’ anns an Fhraing, chan éirich mi tuilleadh ann am madainn cho fionnarach ri airgead, cha chluinn mi gliongan shrian nan each móra.”

Ach càite ’n deach e ceàrr? Chrom e cheann is smaoinich e. Thainig na h-ainmeannan air ais gu inntinn a rithist, Soult, Ney, Lannes, Moore, Wellington, a bhràthair Iòseph. Bha inntinn mar gum biodh i a’ fighe obair-ghréis gun sguir ’s an eachdraidh ud a’ gabhail seachad. Bha e ’na sheasamh air creig aig Boulogne a’ coimhead Bhreatainn, ’s a’ ghaoth ghlan a’ togail fhalt, ’s na soithichean fodha. Bha e a’ marcachd troimh shneachd ’s a’ coimhead Moscow ’na theine. Carson a rinn iad sud air? Cha robh e ceart dhaibh. Nach e iad fhéin a bha ceàrr a bhrist an còrdadh a rinn e ris a’ bhalach thaitneach ud? Carson nach dèanadh iad an rud a bha e ’g iarraidh? Carson nach fhaiceadh iad gur esan a bha ceart?

’S an latha dh’ fhàg e Moscow dh’ fhairich e e ’ga fhàgail—an cumhachd chinnteach ud a bha ’na bhroilleach a riamh gu ’n àm sin fhéin. Dh’ aithnich e sin an uair a sheall e timcheall air ’s a thuig e gur ann leis an inntinn ’na h-aonar a bha e a’ coimhead an t-saoghail. Mharbh an sneachd ud blàths ’na chumhachd ’s bha an spiorad fhéin a nis fo fhuachd.

Cha tigeadh iad a chogadh ris. Bha eagal orra. Sin a bha ceàrr o thùs. Chaidh na saighdearan fodha anns an t-sneachd ach cha robh dragh aige. Dé b’ urrainn dha a dhèanamh? An robh e dol a chogadh ri Nàdur fhéin? Bha iad a’ bàsachadh timcheall air ach có iadsan co-dhiùbh? Dh’ fhàiling iad an uair bu chòir dhaibh buannachadh. Có air an t-saoghal a thuigeadh e? Có ris a bhruidhneadh e?

Sheall e mach ris a’ mhuir. Bha am bùrn a’ fàs na bu duirche a nis, is sgòthan a’ dol thairis air a’ ghréin. Bha na faoileagan fhathast a’ sgiathalaich timcheall air. Smaoinich e air an lios a bha e a’ togail—co-dhiùbh bha e toirt òrdughan do a sheirbhisich càite an cuireadh iad na sìtheanan, gus am fàsadh iad mar armailt ás an talamh, sgeadaicht ann an dearg is geal is uaine. Bha an lios a’ tighinn air adhart glé mhath ’s e a’ còrdadh ris an riaghailtear fhéin, an duine beag reamhar lag-inntinneach ud.

“Chan eil duine ann ris am bruidhinn mi,” dh’ éigh e ris fhéin. Nan cuireadh iad a dh’ iarraidh Wellington ach am bruidhneadh e ris ’s gu faigheadh e mach dé seòrsa inntinn a bh’ aige. Dh’ fhaodadh iad bruidhinn mu dheighinn a’ bhatail, ’s mar a bha e fhéin tinn an latha


[TD 133]

sin. Ach bha Wellington a’ falbh a-measg sheòmraichean móra Shasainn ag innse mar a bhuannaich e ’m blàr ’s nach robh Napóleon cho mìorbhaileach ’s a bha daoine ’g ràdh. Wellington!

A dh’ aindeoin sin, dh’ fhaodadh e bruidhinn ris.

Agus bhuail e inntinn a rithist mar chlach: “Chan eil duin’ ann ris am bruidhinn mi, ’s cha bhì tuilleadh, gu bràth tuilleadh. Cha fhaic mi ach am beagan talmhainn so, ’s am muir timcheall air. Chan éisd mi ach ris an aon chòmhradh gun bhrìgh, gun chumhachd. Gabhaidh an Roinn-Eòrp air a h-adhart, ’s chan fhaod mi suathadh innte.”

“Chan urrainn mi a ghiùlan,” dh’ éigh e. Na daoine a bha beò, ’s na daoine a bhàsaich, nach robh ’nam measg iomadh fear a bhruidhneadh ris? Sgoilearan, bàird, fir-eòlais . . . . Ach bha fhios aige nach robh sin ceart. Chan fhac e duine riamh ris am bruidhneadh e. Mholadh iad e, ghéilleadh iad dha, ach cha bhruidhneadh iad ris.

’Na shuidhe ris a’ chuan a’ coimhead na suallaichean ’s a’ cluinntinn sgriachail nam faoileagan ghuil e airson a’ chiad uair ’na bheatha, a’ caoidh gun tugadh dha tàlantan cho mór ’s nach b’ urrainn dha bruidhinn ris a’ chinne-dhaonnda. Ann an sgriachail nam faoileag chual e a’ sgriach ud ’na inntinn fhéin cho geur ’s gun theab i a cheann a chrathadh ás a chéile. Dh’ fhiach e aodann le òrdagan. Bha e fliuch. Cha robh fhios aige an e deòirean no sàl a bh’ ann ’s chaidh e air chrith le eagal. Sheas e: “Có mì?” dh’ éigh e ris a’ chuan.

“Có mì? Có mì? Có mì . . . . ì . . . . ì?”

Anns a’ mhionaid uabhasach ud, cha robh fhios aige an e esan a bha a’ sealltainn ris a’ chuan no an e an cuan a bha a’ sealltainn ris fhéin: no an e fhéin an cuan: no an robh an cuan ann idir.

Chuir e làmhan air a shùilean ’s choisich e cho luath ’s a b’ urrainn dha ás an àit dheireannach ud air ais gus an lios an robh na sìtheanan a’ fàs.

[Sanasan]


[TD 134]

Muileach . . . .

[Dealbh]
Iain MacCarmaig

BHA rudeigin riamh ann an Clann ’IcCarmaig Mhuile, có-dhiùbh a bhiodh iad ri sgrìobhadh dhealbh-chluichean no a’ strì ri polataics. B’ e fear dhiùbh an Dotair Iain MacCarmaig a chaochail bho chionn ghoirid ann an Glaschu—duine sgileil tonaisgeil do ’n robh spéis aig a h-uile duine. B’ e fear eile Caiptean Dùghall MacCarmaig a chuir seachad a’ chuid bu mhotha de’ bheatha ann an Astràilia ach a thill dhachaidh an déidh a’ chogaidh agus a bha ’na fhear-taice ann an Céilidh nan Gàidheal.

Bha Dùghall ’na sgialaiche air leth agus, a dh’ aindeoin nam bliadhnachan a bha e air falbh á Muile bha a’ Ghàidhlig aige cho siùbhlach coimhlionta ’s a bha i riamh. Bha, agus a’ Beurla siùbhlach a réir sin. Gu dearbha, sgrìobh e leabhar beag bàrdachd Beurla cho snog ’s a chunnaic sibh riamh—<eng>“Little Laddie”<gai>—rannan a chuir e an altan a chéile gus am balach beag aige a chumail air a dhòigh.

B’ e ainm a’ bhalaich bhig, Iain. Tha Iain an diugh ’na sgrìobhaiche dhealbh-chluichean cho ealanta agus a tha anns an dùthaich, agus bithidh a chuid oibreach daonnan air telebhisean a’ Bh.B.C.

Rinn e ainm dha fhéin an toiseach le grunnan dhealbh-chluichean fo ’n ainm <eng>“The Liberators”<gai>—cluichean a bha a’ cur an céill nan dòighean anns an do bhuin an cogadh ri daoine cumanta có-dhiùbh a ghlacadh anns an arm iad no a ghlacadh iad ann an gréim nàmhaid a ghabh seilbh air an dùthaich. Leis na cluichean sin choisinn MacCarmaig prìomh dhuais na bliadhna airson dealbh-chluichean telebhisean. Rinn e cuideachd beag fhortan dha fhéin.

Bho chionn beagan sheachdainean chunnaic sinn <eng>“The Hunted”<gai> agus <eng>“The Affair at Kreekville.”<gai> Anns an te mu dheireadh dhiùbh sin bha e a’ nochdadh nan cùisean gràineil a tha a’ dol air adhart ann an Afraca-a-Deas.

Ge be có air an toir e làmh tha alt an fhìor-sgialaiche aig Iain MacCarmaig, agus cha b’ e a ceannach a rinn e.


[TD 135]

Leodhusach . . . .

[Dealbh]
Alasdair F. MacLeoid

RUGADH Alasdair Fionnlastan MacLeòid ann an Aird-Tunga, an Eilean Leódhuis, o chionn còrr is ceithir fichead bliadhna. ’Se Alasdair Aonghais Ruaidh a theirte ris an sin, agus bha Aonghas Ruadh pòsda aig Anna, nighean Mhurchaidh ’ic Aonghais Oig. ’Se iasgaire a bh’ ann an Aonghas Ruadh, is bithidh cuimhne aig feadhainn ann an Leódhus fhathast air an ainm éibhinn a bh’ air a’ bhàta aige, an Nothing. ’S fheudar gu robh fealla-dhà an cois a’ bhaistidh sin, agus bu tric a bhiodh Alasdair òg a’ tarraing á athair air sgàth an ainm neònaich a thug e air a’ bhàta-iasgaich.

Chuir Alasdair seachad a’ chiad chuid de a shaoghal ag obair ann an Leódhus, ach mar a bha an fhéill a bh’ air a’ chlò-mhór a’ sgaoileadh fad is farsaing, b’ fheudar do na muillnean luchd-reic a shocrachadh thall ’s a-bhos gus gréim a chumail air na marcaidean luachmhor a lorg iad do phrìomh bhadhar an eilein. ’Se so a chuir Alasdair MacLeòid a Lunnainn, agus ’s fheudar gu robh e math air a ghnothaich. Cha b’ ann gun aobhar a choisinn e am farainm “Lever Beag.” Thug e bliadhnachan móra mar so, a-mach bho Mhuilinn Newall ann an Steòrnabhagh.

Ach cha b’ e an clò-mór a mhàin a bha ’ga cheangal ri Leódhus. Coltach ri iomadach duine eile a dh’ fhalbh ás na h-eileanan, agus ás a’ Ghaidhealtachd, rinn an eilthireachd fadadh air gràdh-dùthcha agus air dìlseachd do chainnt na h-òige. Tha deagh chuimhne aige fhathast air an tàir a bha a’ Ghàidhlig a’ faighinn anns an sgoil an làithean òige. Bha e air a thoirmeasg dhaibh a’ Ghàidhlig a bhruidhinn air àrainn na sgoile, agus bha e air innse dhaibh gu tric nach deanadh iad beòshlaint a chaoidh leatha. Thà a bhuil. An diugh chan eil e furasda luchd-Gàidhlig a lorg gus na beàrnan a lìonadh, gu h-àraidh anns a’ mhinistrealachd agus anns na sgoiltean.

Bha Alasdair gu math dìleas do’n Ghàidhlig, agus bha e ’na Cheann-suidhe air Comunn Gàidhlig Lunnainn agus air Club Gaidhealach Lunnainn fad iomadh bliadhna. Tha e nis ’na Cheann-feadhna air a’ Chlub. Guma fada mhealas Gaidheil Lunnainn a chompanas agus a chomhairle.


[TD 136]

Uibhisteach . . . .

[Dealbh]
Iain A Mac a Phearsain

CHAN EIL Seonaid Alaic Mac a Phearsain cinnteach có am bad air còir dha e e fhéin ainmeachadh. Tha a mhàthair a Scalpaidh na Hearadh; tha athair a Uibhist; agus rugadh e ann an Steòrnabhagh—anns an ospadal! Gus am measgachadh a cholmadh buileach glan, chaidh e do ’n sgoil anns an Eilean Sgiathanach agus do ’n Oil-thigh ann an Dun-Eideann.

Chan eil e tomadach ann an bodhaig, agus tha coltas a’ bhalaich air fhathast ann an iomadh dòigh. Ged a nì e oidhche mhór aig Mòd no aig céilidh, tha e caran somalta ’na dhòigh is ’na chòmhradh, agus tha a smuainteanan domhainn mar a nochdas a’ bhàrdachd a rinn e airson a’ Mhòid agus leis an do choisinn e crùn na bliadhna so.

Tha e air leth deas-bhriathrach, agus ann an craobh-sgaoileadh a rinn e airson a’ Bh.B.C. and là a chaidh crùn a’ Chomuinn a chàradh air a cheann dh’ aidich e gum b’ fheàrr leis Uibhist-a-tuath fhaicinn mar a tha e—as aonais a’ Chomuinn—na fhaicinn le meur de ’n Chomunn Ghàidhealach. Dh’ aidich e cuideachd nach do phàigh e cìs riamh do ’n Chomunn gus an tàinig air sin a dheanamh an uiridh mas fhaodadh e oidhirp a thoirt air co-fharpuis a’ Mhòid. Agus cha robh e buileadh cinnteach am pàigheadh e a’ chìs tuilleadh seach gun do bhuinnig e na bha a dhìth air!

Thòisich Seonaidh Alaic a’ deanamh bàrdachd an-uair a bha e anns an Oil-thigh, agus chan eil teagamh air an t-saoghal nach eil e fìor mhath. Ma tha a bhàrdachd rud beag seànn fhasanta ’na cumadh, chan eil sin ’na chùis ìongnaidh, oir tha a cheann làn de sheann òrain Uibhist agus tha iad a’ toirt buaidh air. Air an làimh eile, an-uair a theannas e ri sgialachd a sgrìobhadh tha e fileanta anns an nòs ùr. Bithidh a’ toirt làmh air dealbh-chluichean cuideachd, agus tha ùidh mhór aige ann an dealbh-chluichean mar dhòigh air a’ chànain a chumail siùbhlach beò.

Bithidh sinn a’ cluinntinn an tuillidh bhuaithe ann an Gairm, tha sinn an dòchas, oir tha feum air Gàidheil òga anns am bheil an smior a tha annsan.


[TD 140]

A’ Bhreith
IAIN MACLEOID (GLASCHU)

BHA e a’ fàs dorcha an uair a thainig Mairead a-stigh do ’n chidsin le ultach mòna.

“Thug mi sùil oirre”, ars ise, a’ leigeil sìos na mòna. “Tha i mar a bhà i, ach cha bu chòir gum biodh i fada a nis.”

“Bha i glé mhath leis an laogh mu dheireadh co-dhiùbh”, arsa Niall, a’ sadadh bun na siogaireid anns an teine.

B’ e sin a’ chiad uair a bhruidhinn iad ri a chéile bho an deaghaidh àm dìnnearach an uair a dh’ fheuch e ri a cuideachadh leis a’ bhasgaid aodaich.

“Ach fàg agam fhéin i”, thuirt i, agus an fhearg ’na guth.

Shad e sìos a’ bhasgaid agus chaidh e a-mach do ’n bhùthainn a rithist, an dàrna cuid de a inntinn làn de dh’ fheirg ’na h-aghaidh agus a’ chuid eile duilich gun do dh’ aithnich i gur e a b’ aobhar dha a bhith ag iarraidh a cuideachadh gu robh e a’ faireachadh ciontach nach robh e a’ faireachadh d’ a h-ionnsaigh mar bu chòir dha.

An uair a chunnaic e i a’ dol a thogail nam peileachan bainne sìos do ’n chlòsaid thug e tomhadh air éirigh, rinn e stad, agus an uair sin chaidh e null agus thug e bhuaipe na peileachan.

“Ni mise sin,” thuirt e.

“Ach bha thu trang anns a’ bhùthainn an diugh.”

Bha a guth coibhneil leis a’ choibhneas a bhios an guth duine an uair a tha e faireachadh gu robh an fhearg air ’s nach robh còir aige.

“Tha i cho trang” thuirt e ris fhéin, agus e anns a’ chidsin a rithist agus e ’ga cluinntinn a’ dòrtadh a’ bhainne anns na miasan. “Ach dòcha gu bheil i a cheart cho toilichte ris na mnathan eile. Dòcha nach eil ann ach so—a’ dol timcheall o latha gu latha gun a bhith a’ faireachadh an dàrna cuid ro thoilichte no ro dhubhach.”

“Thuirt Ina rium gu coimheadadh i fhéin agus Alasdair a-stigh a-nochd,” arsa Mairead a’ tighinn a-stigh do ’n chidsin a rithist agus a’ cur dhith a h-apran salach.

Dh’ éirich Niall.

“Fhalbh thusa ma tha, agus cuir umad. Ni mise am bòrd a sheatadh.”

“Glé mhath. Gheibh thu tubhailt ghlan an draghair a’ bhùird.”

Bha e mar gun do rinn iad còrdadh, gun guth a radh, nach deanadh e feum sam bith a bhith a’ bigearachd air a chéile, ach bha fhios aig Niall nach robh a h-aon aca càil nas toilichte.

Is ann an uair a bha e a’ gluasad feadh a’ chidsin a’ seatadh a’ bhùird a smaointich e air Ealasaid.

Chuimhnich e air mar a dh’ fhairich e an uair a thuirt i ris gu robh i a’ dol a phòsadh Dhòmhnaill. Bha dùil aige nach fhaigheadh e seachad air a’ bhuille sin gu bràth, ach fhuair. Am bitheadh e nas toilichte an dràsda nan robh e air Ealasaid a phòsadh? Bha fhios aige ’na chridhe nach bitheadh.

Bha fhios aige gu robh nàdur nas coibhneile aig Maireid na bha


[TD 141]

aig Ealasaid, agus bha cuimhne aige cho toilichte ’s a bha iad an toiseach, ach bha e mar gum biodh Mairead ciontach ann an dòigh anns nach robh Ealasaid.

Thainig Mairead a-stigh a rithist agus am froca uaine uimpe.

“Ni mi fhéin sin deiseil”, ars ise. “Dòcha gum bu chòir dhut léine ghlan a chur umad. Cha bhi iad fada a nis.”

Bha e a’ teàrnadh na staidhreach a rithist an uair a chuala e an cù a’ comhartaich agus bha Alasdair Mór agus Ina a bhean a’ tighinn a-stigh—Ina beag, dorcha, aigeannach, agus Alasdair a’ cromadh a’ tighinn a-stigh air an dorus.

Rinn Ina air a’ chidsin a choimhead air Maireid.

“Ciamar a tha a’ bhó?”, arsa Alasdair.

“Cha bu chòir gum biodh i fada a nis”, fhreagair Niall. “Bha mi dìreach a’ dol a choimhead oirre. Faodaidh tu tighinn cuide rium.”

“Théid gu dearbh”.

An uair a bha Niall a’ coimhead air a charaid a’ bruidhinn agus a’ gàireachdaich an dorus na bàthaich bhuail badhg e. Cha mhór nach duirt e, “A bheil gaol agad air do bhean?”

Ach bha fhios aige nach canadh e rud mar sin ri Alasdair agus nach canadh Alasdair rud mar sin risan ged a bha iad ’nan companaich o ’n bha iad a’ dol an sgoil còmhla, an t-aon sgoil anns a robh Alasdair fhéin ’na mhaighstir a nis. Bhitheadh e na b’ fhasa a radh ri cuideigin nach b’ aithne dha idir.

“Tha sinn air ar cuairteachadh”, ars esan ris fhéin, “la balla de ghàireachdaich agus de throd troimh nach eil creutair beò eile a’ faicinn ach glé ainneamh”.

Fad na h-oidhche a’ bruidhinn agus a’ gàireachdaich cuide ri càch bha inntinn Nèill air an aon ruith. Bha e mar gum biodh Alasdair agus Ina eadardhealaichte bho ’n Alasdair agus an Ina a b’ aithne dha. Bha dàrna leth inntinn a’ gabhail pàirt anns a’ chòmhradh agus an leth eile ’ga choimhead fhéin agus càch mar gum b’ e cuideigin a’ coimhead a-stigh air an uinneig a bhiodh ann.

Bha e a’ toirt faochaidh dha a bhith a’ dol a-mach a choimhead air a’ bhoin an dràsda agus a rithist, agus bha e taingeil an uair a dh’ fhalbh an luchd tadhail.

Is e aon sùil a thug Mairead air an deaghaidh do chàch falbh, ach bha fhios aige gun do dh’ aithnich i mar a bha inntinn ’na boil.

Cha robh càil a b’ urrainn i a dhèanamh. Thionndaidh i air falbh.

“Tha e cho math a dhol suas”, thuirt i. “Bheir sinn sùil oirre an dràsda ’s a rithist.”

“Bheir”, arsa Niall. Cha b’ urrainn dha an còrr a radh. Bha e duilich air a son agus aig an aon àm bha an fhearg air. Bha e mar gu robh i a’ sìor iarraidh air a bhith a’ faireachadh rud d’ a h-ionnsaigh nach b’ urrainn dha.

“Chan urrainn do ’n h-aon againn a leasachadh”, thuirt e ris fhéin. “Chan urrainn duine beò a leasachadh.”

Cha mhór nach do shad e na brògan air a’ bhalla leis an fheirg, ach chuir e stad air fhéin, chuir e gu socair fo ’n t-séithir iad agus dhìrich e an staidhir le ceann trom.


[TD 142]

Bha iongnadh air an uair a dhùisg e gun do thuit e seachad cho luath. Thug e an aire gu robh àite Maireid falamh. An uair a choimhead e air an uaireadair chunnaic e gu robh e dà uair sa’ mhadainn.

Dh’ éirich e agus chaidh e sìos an staidhir. Bha dorus na bàthaich fosgailte. An uair a chaidh e a-stigh chunnaic e gun d’ rugadh an laogh. Bha e ’na chnap fliuch air an fheur agus a mhàthair ’ga imlich.

Cha tug Mairead an aire dha an toiseach, thainig e a-stigh cho socair. Bha i air a glùinean ri taobh an laoigh. An uairsin thug e an aire d’ a h-aodann.

Bha i a’ coimhead air an laogh agus a sùilean làn de ghràdh agus de dh’ iochd do ’n chreutair bheag. Cha robh smaoin aice oirre fhéin, no iarrtas sam bith oirre air a son fhéin.

Las rudeigin an cridhe Nèill agus chuimhnich e gum faca e an t-aon choslas air a h-aodann roimhe.

An uair a chuir e a làmh air a gualainn choimhead i suas ’na aodann agus fiamh ghàire oirre.

Chrom e sìos ri a taobh. Chuir e a-mach an làmh eile agus shuath e ceann an laoigh. Bha fhios aige gum biodh cuimhne aige air a’ mhionaid sin fhad ’s bu bheò e.

Bha e mar gum faca iad le chéile a rithist rud air an robh fhios aca roimhe agus a dhìochuimhnich iad: nach eil dòigh air ach a bhith a’ toirt seachad gun smaointeachadh air a’ chosgais. Is e sin an t-aon dòigh air gràdh a thoilltinn.

[Sanas]


[TD 147]

An Staran
RUARAIDH MACTHOMAIS

SAOILIDH mi gu bheil gath soluis a’ tighinn thugam fhathast bho ’n bhliadhna naodh ceud deug, fichead ’s a h-ochd deug—bliadhna mun deach na soluis ás. Tha an gath sin ’na laighe air staran eadar tigh ann an Leódhus agus an rathad-mór, agus ’se oidhche na bainnse a bh’ ann. Nuair a smaoinicheas mi air, tha fhios agam nach robh mi a’ tuigsinn dé bh’ ann banais, agus tha fhios agam cuideachd nach robh càil a bhreithneachadh agam gu robh an saoghal ud an ìmpis a dhol ’na smàl. Ach ’se sin nàdur an fhéin-fhiosrachaidh: gun toir an aon sholus air ais thu air slighe dhìrich, ann am priobadh sùla, fichead bliadhna no còrr, agus an ath mhionaid aithnichidh tu gu bheil an solus sin briste is sgapte, air a phrannadh ’s air a chruth-atharrachadh mar a tha gach solus nàdurrach eile a tha air a leigeil ma sgaoil troimh ’n iarmailt. Ged a tha an solus sin ’na laighe gu còmhnard air staran na h-oidhche ud, tha staran eile ann le iomadach ceum a’ falbh ’s a’ tighinn air. Chan urrainn dhomh mar sin a bhith buileach cinnteach dé thachair an oidhche ud agus dé chuir mi air an staran an déidh làimh.

Bha coileid gu leòr air an oidhche ud. Mun do ràinig mise an tigh bha a’ bhanais air a bhith a’ dol cóig uairean a thìde co-dhiùbh. Bha an t-seirbheis-pòsaidh seachad, is bha am ministear air a bhiadh a ghabhail, ’s air facal no dhà a ràdh, ’s air falbh dhachaidh. Bha a chuid-san dhith seachad, ach cha robh an oidhche ach òg do luchd na bainnse. Bha a’ chàraid nuadh-phòsda ’nan suidhe aig ceann a’ bhùird, is iad a nis air an trìtheamh bòrd. Bhiodh trì eile ann co-dhiùbh mus deidheadh iad a laighe, is tha mi a’ creidsinn gu robh iad a’ fàs sgìth. ’Se falt mìn gleansach dubh a bh’ oirrese. Bha a’ chuideachd aigesan agus a’ chuideachd aicese air am biadh a ghabhail, is bha a nise duine mar a thigeadh e a’ dol chon a’ bhùird. Bha feadhainn de na cailleachan a bha mu’n chreagan ’nan suidhe a’ còmhradh an ceann shìos an tighe, is bha na bodaich a’ gabhail ceò, agus gloinne leann an urra aca ’ga thraoghadh air an socair, agus athair bean-na-bainnse ’ga riaghladh orra, ’s air gach duine a thigeadh, gun e fhéin fhàgail falamh. Bha clann-nighean an àite ’nam màl a’ deasachadh ’s a’ frithealadh, is bha sgeulachdan is naidheachdan, ceòl is gearradaireachd, a’ dol air gach taobh. Na làmpaichean <eng>“Tilley”<gai> a’ sainnsearachd, duine a’ tighinn bho ’n chruaich le ultach mònach


[TD 148]

nuair a bha feum oirre, ’s ’ga chàrnadh air an teine gus nach gabhadh e ’n còrr. Is ged a bha i fuar reòta a-muigh, is toiseach December ann, bha fallas air gach duine bha stigh, is shaoileadh tu gu robh leann nam bodach a’ falbh dìreach bho am beul gu ruig am maoil, ’s a’ tighinn an uachdar an sin ’na bhoinneagan gun dad a dhìth orra ach an dath.

Mar a bha na caileagan frithealaidh a’ dol a-null ’s a-nall seachad orm, dh’ fhairichinn fàileadh geur cùbhraidh an fhallais bho ’n craiceann ’s bho ’m bodhaigean, is saoilidh mi gu bheil mi ’ga fhaireachdainn fhathast.

Bha gu leòr a’ falbh ’s a’ tighinn. Feadhainn a’ dol dhachaidh tràth; feadhainn a’ dol a-null air an rathad gu tigh eile air cheann-gnothaich; bha an crodh ri ’m bleoghan, anmoch ’s ga robh e; bha clann òga a’ ruagail ’s ri falach-fead, ’s a’ toirt sùil a-steach air dorus an t-sobhail ach a faiceadh iad dé bha dol. Bha na Fir Chlis a’ leum a-null ’s a-nall air raointean fuara an adhair, is chluinneadh tu cù a’ deanamh comhairt ris a’ ghealaich aig ceann thall a’ bhaile. Chluinneadh tu fada bhuat air an oidhche reòta sin, ach ged a chuala mi dithis bhalach, a bha air a thighinn dhachaidh bho sheòladh, a’ bruidhinn air Hitler ’s air cogadh cha do chuir e smuain orm, oir bha fàileadh geur cùbhraidh na h-òige ’nam chuinnleanan, agus cha robh tuigse agam dhà.

Cha robh dad a dh’ eòlas agam air deoch aig an àm ud, ged a bha mi naodh bliadhna deug a dh’ aois. Ach chaidh gloinne uisge-bheatha a thairgse dhomh aig a’ bhòrd agus dh’ òl mi e, agus fhuair mi ’n uair sin gloinne leann an déidh mo shuipear a ghabhail. Is dòcha gun deach bloigh dheth ’nam cheann, le cion a’ chleachdaidh, ach co-dhiùbh fhuair mi de mhisneachd na thug do ’n t-sobhal mi. ’S ann a sin a bha an ceòl ’s am fleadhachas ’s cha b’ ann a-stigh. Bha <eng>“Tilly”<gai> crochte ris na sparran, ach cha chluinneadh tu fuaim bhuaithe nas motha na chluinneas tu bho sholus an dealain an diugh, oir bha an t-àite làn de cheòl ’s de bhruidhinn ’s de ghàireachdainn. Bha cnap de bhalaich ’s de ghillean aig an dàrna ceann, bonaid air fear an sud ’s an so, balaich òga a’ fiachainn air na fags is gun móran eòlais aca air mar a dheanadh iad an gnothach orra, corra fhear is “rowl” air leis a’ chiad bhloigh daoraich a bh’ air a riamh.

Bha a’ chlann-nighean aig a’ cheann eile, le ’n dreasaichean sìoda is cotain orra, fìor chorra thé le beagan de ’n chloich-dheirg air a beilleagan, ach bha a’ mhór-chuid mar a dh’ fhàg am bùrn ’s an siabunn iad. A’ bruidhinn ’s a’ bruidhinn, ’s thigeadh sgread gàire a-null thugainn an dràsda ’s a rithist. Feadhainn shocharach ’s feadhainn eòlach. Agus dh’ fhairich mi àile gheur chùbhraidh a rithist, ’s cha robh fhios agam glé mhath dé bh’ ann.

******

An ath bhliadhna thòisich an cogadh, is chaidh mo thogail gu math tràth an déidh dha tòiseachadh. Thug mi greis an càmpaichean an sud ’s an so, a’ deanamh droch ionnsachadh air ceàird a’ mharbhaidh, a’ bleith buinn mo chasan ris an làr, a’ sgùradh is a’ glanadh chlòsaidean, a’ toirt ghunnachan beaga ás a chéile ’s ’gan cur ri chéile a rithist, a’ caitheamh ghrenéid gun fùdar annta, ’s ag éisdeachd ri facal an Tighearna air an t-Sàbaid. Bha mi aig an aon àm a’ cur ri m’ eòlas air innealan radio. An ceann greise bha mi ’nam shaighdear, is dh’


[TD 149]

òlainn sia pinnt anns an N.A.A.F.I. còmhla ris na blaigeardan eile nan robh feum air. Dh’ éisd mi ri iomadach sgeulachd shuarach shalach, agus an uair a bha mo cheann làn de ’n oilean Bhreatannach ud chaidh mo chur a-null do na h-Innseachan, còmhla ri buidhinn eile, a dhìon còirichean na h-Impeireachd agus gu buille a bhualadh, nam b’ fheudar, air sgàth sìthe is sìobhaltachd.

Ma bha cianalas a’ bualadh thugam corra uair ann an càmpaichean Shasainn cha do chuir e móran dragh orm aon uair ’s gun ràinig mi na h-Innseachan. Bha an saoghal a bha sin cho ùr dhomh, ’s a’ cur thairis leis gach annas agus beartas agus tàladh, agus shaoilinn nach fhaighinn mo leòr dheth a chaoidh, ged a leanadh an cogadh fichead bliadhna agus mise beò. Ach O charaid ort, nach iomadh facal faoin a chanas duine, is smuain mhì-thoinnte a theid troimh a cheann, gu h-àraidh nuair a tha an òige aige, agus uinneagan na h-òige fosgailt, a’ leigeil a-steach gach sealladh is boladh is ceòl a tha mun cuairt air. Sud mar a thachair dhòmhsa.

Thug mi greis ann am Bombay, agus bha sin fhéin iongantach gu leòr. Bha beartas is bochdainn an taic a chéile an sud air dhòigh nach eil furasda a thuigsinn do dhuine sam bith ás an rìoghachd so. Chitheadh tu na marsantan móra agus iarmad nam prionnsachan Innseanach le ’n tighean òirdhearc làn maoin, agus na mnathan fìnealta, seanga a’ gluasad air an àile, mar gum b’ ann, le ’n aodach bog fionnar a’ snàmh mu bhuill am bodhaig, agus am ball-seirc beag dearg sin air am maoil a’ leigeil fhaicinn dhut gu robh inbhe aca air leth bho chàch. Agus an ath cheum a bheireadh tu chitheadh tu bodach seacte, piullach, gun dad air ach luideag, ’na chrùban ri oir na sràide mar sgithinn leth-fhosgailte, ’s e a’ fiachainn ri dòrlach de ghrìogagan no de threallaichean eile a reic. Bha a’ chaoile ’s an t-sult aghaidh ri aghaidh, gun aon seach aon a’ toirt buaidh, no feart, air a chéile.

Bha na sràidean an còmhnaidh cho làn, a’ taomadh thairis le daoine is clann is badhar, agus ged a bha mi air a bhith an Lunnainn barrachd air aon uair, cha robh mi a’ tuigsinn an toiseach co ás a bha na bha sin de shluagh a’ brùchdadh. Fhuair mi sin a-mach ri tìde: bhà á bothain bhochda bu ghann a sheasadh iad air am maidean truagha. Bu bheag an t-iongnadh ged a bha galairean a’ falbh gu follaiseach air na sràidean sin: typhus is malaria, a’ bhuidheach ’s a’ chlap.

Ach thigeadh an sin an oidhche, is thogadh tu do shùilean chun nan nèamhan, is bha na rionnagan cho faisg ort, ’s an àile air a glanadh bho gach truaillidheachd, agus corra uair bhuail seòrsa de chianalas orm, nuair a chuimhnichinn air na fir-chlis againn fhìn, is bha mi ’n uair sin air staran eile, fad air falbh.

******

Ach cha b’ ann am Bombay idir a thachair mi rithe, ged a thainig i uair no dhà gu m’ inntinn anns na mìosachan sin. Chaidh ar cur fada gu tuath, gu àite beag an ear-thuath air Lucknow, agus an ìre mhath faisg air a’ chrìch a tha ruith eadar na h-Innseachan agus dùthaich Nepàl. Cha robh fhios aig an àm sin dé an taobh a leumadh na Ruiseanaich, is bhathas a’ cumail faire orra, agus air dùthchannan a dh’ fhaodadh a thighinn fo am buaidh. Bha mise air beagan eòlais a thogail


[TD 150]

air innealan radio, còmhla ris gach truaighe eile, agus ’se sin a dh’ fhàg mi ri saighdeireachd anns a’ cheàrnaidh iomallaich sin.

Ged a bha sinn, anns a’ chàmpa bheag ud againn, iomadach mìle air falbh bho bheanntan na Himalayas, shaoileadh tu uaireannan gu robh iad gus tuiteam ás an adhar air do mhuin; bha iad cho àrd ’s cho uabhasach ’s gur gann a chreideadh tu gum buineadh iad idir do ’n talamh so. Tha cuimhne agam aon fheasgar dùsgadh á dùsal cadail agus am faicinn mar sin, is bha dùil agam an déidh làimh gu h-ann an trom-laighe a bha mi.

Bha an trom-laighe a’ tighinn orm an ìre mhath tric anns na mìosachan sin, agus thòisich so air dragh a chur orm. B’ e an t-aon trom-laighe a bha tighinn orm an còmhnaidh. Bha mi ’gam fhaighinn fhìn ann an sobhal bainnse—an sobhal sin air an tug mi tarraing roimhe—agus nuair a bha an ceòl agus an dannsa aig àirde, agus mise dannsa le bean-na-bainnse, thigeadh a’ chreach ud ás na speuran, thuiteadh mullach an t-sobhail air an luchd-dannsa, bha gach nì a’ fàs dorch airson tiota, agus thòisicheadh an teine an uair sin, a’ snàmh ann an aodach nan nigheanan, agus an sin a’ leum ’s a’ slugadh, gus a robh an t-àite uile ’na aon chaoir theine, agus an té a bha ’nam ghàirdeanan ag éibheachd rium a sàbhaladh, ’s cha b’ urra mi dad a dheanamh.

******

Dh’ fhàs mi tinn mu dheireadh—b’ e sin a tinneas a bha ’g obair orm fad nam mìosachan sin—agus chaidh mo thoirt gu tigh-eiridinn ann an Lucknow. B’ ann an sin a choinnich mi rithe mu dheireadh thall, an oidhche ás déidh dhomh dhol a-steach do ’n tigh-eiridinn. Bha e anmoch air an oidhche ’s bha na soluis ìosal, is càch ’nan cadal. Chunnaic mi i a’ coiseachd troimh ’n ward, le aodach banaltruim oirre, is beannag gheal m’ a ceann, mar cheannabheart bean nuadh-phòsda, agus i a’ toirt sùil air duine ma seach, a’ leughadh nan cairtean a bha os cionn nan leapannan aca, a’ fàgail rian agus fionnarachd ás a déidh.

Nuair a thainig i chun na leapa agamsa bhruidhinn i rium agus dh’ fhaighnich i an do chaidil mi idir an oidhche ud, agus thuirt mi rithe nach do chaidil, ach cha do leig mi orm gu robh mi ’ga h-aithneachadh. Dh’ fhalbh i a leughadh na cairte agam, agus thug i an ath shùil orm agus dh’ aithnich i mi, agus an sin bhruidhinn i rium anns a’ Ghàidhlig, agus rinn sinn gàirdeachas ri chéile ann an tìr na fadachd ás.

******

Thainig piseach orm gu luath an déidh dhomh dhol do ’n tigh-eiridinn, agus cha b’ fhada gus a robh mi air mo chois a rithist, ach cha robh cabhaig air na doctairean mo chur air ais do ’n chàmpa, gun fhios nach tigeadh an aon rud orm a rithist. Ach fhuair mi cead a bhith dol a-mach ás an ospadal gach là nan tograinn, is bha mi a’ deanamh feum far a robh mi.

Bha e nàdurrach gum bithinn tric ann an cuideachd Catrìona. Chaidh ar togail anns an aon bhaile, agus cha robh i ach dà bhliadhna na bu shine na mi fhìn.


[TD 151]

Ach bha lathaichean air a dhol seachad mus d’ fhuair mi air faighneachd dhi dé dh’ fhàg ann a sud i. Cha robh i fhéin air dad a ràdh mu’n duine aice, is cha robh i air cus a ràdh mu ’n àite againn fhìn, ach faighneachd airson mo mhàthar. Cha robh fhios aice gu robh i air bàsachadh.

Bha fhios agam gu robh i dìreach air dreuchd na banaltruimeachd a thoirt a-mach mun do phòs i, is dh’ fhaighnich mi dhith an latha-sa dé chuir air ais do ’n t-seirbheis i. ’S ann an uair sin a dh’ innis i dhomh gun do chailleadh an duine aice tràth ann an 1941. Bha ochd mìosan deug bho ’n uair sin, ach cha robh mi air an naidheachd a chluinntinn idir.

’S ann aig muir a bha e, agus bha iad air a dhol air thigheadas a Ghlaschu nuair a phòs iad. Gu dearbh cha d’ fhuair iad móran cothrom air eòlas a chur air a chéile: bha e air bhòidse a dheanamh null thairis goirid an déidh dhaibh pòsadh, is an sin thainig an cogadh, ’s chan fhac i ach aon uair tuilleadh e. Chaidh an t-soitheach aige fodha ’s gun iad ach latha a-mach á Durban.

Bha ise air a bhith ag obair anns an Ospadal Rìoghail an Glaschu, ach an uair a fhuair i an naidheachd smaoinich i gum b’ fheàrr dhi an rùm a bh’ aice an Glaschu a leigeil bhuaipe. Bha feum gu leòr air a leithid aig an àm ud, agus ghabh i dh’ an Arm, is an ceann greise chuireadh a-null do na h-Innseachan i.

Thug mi greis mhór an oidhche ud a’ smaoineachadh air a h-uile nì a dh’ innis i dhomh, is ged a tha nàir orm innse cha do chuir e dubhachas sam bith orm. Eadhon nuair a smaoinichinn air an t-soithich ud a’ dol fodha anns a’ chuan mhór an iar air Africa, cha do lean mo smuain ris a’ chuspair mionaid, is bha port-a-fead agam rium fhìn ’s mi coiseachd cho suigeartach ’s ged a bhithinn air mointeach Leódhuis. Nuair a bheirinn sùil an àird chithinn na beanntan móra sin fada bhuam is cha robh eagal orm. Agus dh’ aithnich mi anns a’ mhionaid ud gun do chaill mi mo chridhe rithe.

Bhithinn ’ga faicinn a h-uile latha, agus an ceann ùine bhig bha sinn a’ dol chuairtean, ’s a’ fàs na b’ eòlaich air a chéile, is bha eagal mo bheatha orm an uair sin gun deidheadh mo chur air ais do ’n chàmpa agam fhìn. Bhiodh sinn a’ còmhradh ’s a’ còmhradh: uaireannan mu na bliadhnachan mus do phòs i, ’s nuair a bha sinn anns an sgoil còmhla. Cha b’ e gu robh móran eòlais agam oirre an uair sin: bha i dà bhliadhna na bu shine na mi, ach bha gu leòr ann a chumadh còmhradh ruinn, is shaoilinn bho dheireadh gu robh mi eòlach oirre a riamh. Bha cuimhne agam a bhith anns an tigh aca corra uair nuair a bha mi a-mach ás a sgoil, agus thigeadh an staran sin gu mo chuimhne. Ach cha b’ ann idir air oidhche na bainnse. Cha mhór gu robh mi cuimhneachadh air a sin idir.

Cha mhotha bhiodh sinn a’ deanamh móran bruidhinn air Glaschu, na air a’ ghreis ud a thug mi fhìn ann an càmpaichean Shasainn. Bha ise an Glaschu an uair sin. Ach bha bruidhinn gu leòr againn mu na h-Innseachan. B’e so an saoghal ùr againn, is an cuan mór is leth an t-saoghail eadarainn is sud.

******


[TD 152]

Nuair a tha thu ann an dùthaich chéin, gun duine de na seann eòlaich timcheall ort, ’s gun thu a’ tuigsinn ro-mhath dé ’n seòl-beatha a th’ aig an t-sluagh tha mun cuairt ort, tha e dualtach gun caill an seòl beatha a bh’ agad fhéin a ghréim ort. Agus an àm cogaidh tha so nas dualtaiche buileach tachairt. Mean air mhean tha do chogais ’ga mhùchadh, ’s an rud a chuireadh sgàig ort an toiseach smaoineachadh air, fàsaidh tu eòlach air sin a bhith ’nad inntinn, agus aon uair ’s gum bi an t-eòlas sin air do shiubhal chan eil ach ceum goirid eadar rùn agus gnìomh. Chunnaic mi iomadach duine a’ falbh na slighe sin: feadhainn aca nach tugadh mionaid ris, agus feadhainn eile a dhiùltadh cothrom an déidh cothroim is a dh’ fhalbhadh aig a’ cheann thall. Tha mi creidsinn gu robh e réir an togail a fhuair thu is an dèanamh a bh’ ort. ’S iomadh là a chuir so dragh orm. Ach bha mi a’ fàs na bu shine, is na bu dàine.

******

Dà mhìos a bh’ agam ann an Lucknow. ’Se aimsir nam blàthan a bh’ ann. Bithidh dùil agam uaireannan, ’s mi cuimhneachadh air a nis, gun tug mi ùine mhòr ann. Ach ’se as coireach ris a sin gun do thàth mi ris an dà mhìos sin iomadach smuain a thainig thugam roimh ’n àm sin, agus smuaintean a bh’ agam ás a dhéidh, is chan eil fhios agam an tainig crìoch orra sin fhathast.

Nuair a thuirt an lighiche rium gum faodainn a nis tilleadh do ’n chàmpa agam fhìn cha mhór nach duirt mi ris gun deanainn barrachd feum far a robh mi. Ach cha duirt mi sin ris. Cha do rinn mi càil ach taing a thoirt dha. Taing.

A’ chiad oidhche a bha mi air ais anns a’ chàmpa, sud an oidhche bu dorra dhomh a bh’ agam a riamh. Mu dheireadh, nuair nach seasadh mo chorp ris na b’ fhaide, thainig an cadal orm, ach cha b’ e an cadal a bh’ ann, ach an trom-laighe. Bha an lighiche os cionn na leapa, leis an sgithinn ’na làimh. Bheireadh e an straonadh ud leatha, is nuair a shaoilinn gu robh e air m’ amhach a ruighinn dh’ fhairichinn an sgathadh sin, is thuiteadh ultach de bhlàthan air m’ aodann, ’ga mo mhùchadh cha mhór. Ach cha b’ e blàthan iomadhathach na dùthcha ud a bh’ annta. Bha iad dubh.

******

’S ann thuige ’s bhuaithe bha mi anns na mìosachan sin. An dàrna latha bhithinn ceart gu leòr, ’s mi ’g obair air na h-innealan agam, ’gan toirt ás a chéile ’s ’gan càradh ’s ’gan gleusadh, gus an togadh iad gach cagair a bha na tonnan-adhair a’ toirt thuca. Ach an ath latha bhiodh mo cheann làn de chòmhraidhean eile: na balaich a bh’ ann a ward an tigh-eiridinn, Catrìona is na banaltruimean eile, na lighichean, ’s air chùl sin, glòr shràidean Bhombay, ’s na b’ fhaide air chùl sin, ach a’ sìor thighinn na b’ fhaisge, gleadhraich na bainnse ud bho chionn fhada, is sàmhchar na maidne nuair a sgaoil i.

Bha an cianalas orm gun teagamh—cianalas airson Lucknow. Agus an-fhois. Bha mi ceithir bliadhna fichead, is bha mi air a bhith beò ro fhada air smuaintean ’s air bruadairean. Bha mo cheann a nis a’ fàs corrach leotha.

An ceann dà mhìos no mar sin fhuair mi cead airson dha no trì lathaichean, agus thog mi orm gu Lucknow. Rinn mi dìreach air an


[TD 153]

tigh-eiridinn, ach cha robh Catrìona a-stigh, is cha robh fhios aig càch càite a robh i. Ach thuirt te de na banaltruimean rium gur h-iongantach gum biodh i stigh gu anmoch—gum b’ fheàrr dhomh thighinn an ath latha. Chaidh mi dh’ òl ann an club shaighdeirean, is chaidh an oidhche seachad.

Chunnaic mi i an ath latha. Bha i uabhasach duilich mar a thachair. Bha fear de na lighichean air iarraidh oirre a dhol gu dìnneir còmhla ris. Ach mar a chaidh an latha air adhart thainig mi fo ’n t-seun aice a rithist, agus rinn sinn an àirde gun deidheadh sinn gu ruige Delhi an ath uair a bhiodh cead againn còmhla.

Chaidh mi air ais do ’n chàmpa agam. Bha aimsir nam blàthan nise seachad.

******

Cha b’ fhada mhair an aighear sin. Nuair a bha mi air ais anns a’ chàmpa thòisich mi rithist air mo smuaintean a bhleith ri chéile, is an ceann greise chaidh mi bho fheum buileach, is chuireadh do ’n tigh-eiridinn a rithist mi. Ach cha robh mi ann ach seachdain nuair a chuireadh Catrìona air imrich, gu ospadal ann an Delhi. Agus trì seachdainean an déidh sin fhuair mi fios bhuaipe gu robh i dol a phòsadh. Agus b’ e an duine a bha i dol a phòsadh an lighiche a chuir dhachaidh mi an toiseach á tigh eiridinn Lucknow—am fear dh’ an tug mi taing. Thug i cuireadh dhomh chun na bainnse, ach thuirt i mura robh mi airson a dhol thuice gun tuigeadh i glé mhath. Is thuirt i gu robh i duilich airson gach nì a thachair.

Goirid an déidh dhomh an litir so a leughadh thainig seòrsa de sholus thugam, agus neart ás ùr. Shaoileadh duine, is dòcha, gur h-ann an rathad eile a bhiodh e, ach tha inntinn an duine ag obair ann an dòighean iongantach. Bha mi a’ faireachdainn mar gum bithinn a’ tighinn faisg air crìch an rathaid ud, a thòisich ’na staran beag ann an Leódhus, bho chionn ceithir bliadhna gu leth. Sgrìobh mi thuice is thuirt mi gun deidhinn chun na bainnse nam faighinn cothrom.

Mar a thachair, fhuair mi an cothrom sin ann an dòigh ris nach robh dùil agam. Thainig fios thugam gu robh mi ’gam chur air ais a Bhreatainn, air soithich-adhair, is muinntir an Airm an dùil nach deanainn tuilleadh feum anns na h-Innseachan. ’S ann á Delhi a bha mi gu falbh, air feasgar là na bainnse. Chaidh mi thuice.

Cha robh mi air a bhith aig banais bho ’n té ud ann an 1938, agus shaoilinn a nis gu robh mi ann an saoghal eile, is bha mi ann a sin. Cha robh ceannabheart gheal air Catrìona an turus so; ach bha a falt cho dubh, lannireach ’s a bha e a’ chiad turus. Ach ’s ann orm fhìn a chuir mi ’n umhail a bu mhotha. Bha mi air a chuile ceum a choiseachd, cha mhór, a-mach air ceann an starain, a-null an rathad mór, troimh ’n bhoglach a tha eadar an rathad cumhang ’s a’ bheinn, is cha mhór nach deacha mi fodha anns an t-suil-chruthaich, ach bha mi nis aig ìochdar na beinne ’s a’ tòiseachadh ’ga dìreadh. Mar a bha mi a’ dìreadh ’s a’ dìreadh, is mar a b’ àirde bha mi a’ dol ’s ann bu lugha bha gach nì a’ fàs fodham. Chaidh na bùird ás mo shealladh, agus na daoine a bha ’nan suidhe aca, ann an deiseachan an Airm, is an cèice mór geal, is falt dubh bean-na-bainnse, is an togalach mór anns a robh a’ bhanais, is bailtean móra nan Innseachan a’ cur thairis le beatha is bàs. An


[TD 154]

ceann ùine chrom sinn gu Karachi, is chunnaic mi na tighean is na sràidean a’ fàs mór a rithist. Nuair a rinn sinn ar gnothach an sin dhìrich sinn aon uair eile, a-null thar a’ chuain Innseanaich, agus os cionn bùirich na soithich-adhair chuala mi, fada bhuam, ceòl beag a bha cho sean ri mac an duine, is cha robh fhios agam an e ceòl Innseanach no ceòl Gaidhealach a bh’ ann.

Cha tug an turus fada, agus cho luath ’s a ràinig sinn an dùthaich so fhuair mi dhachaidh a Leódhus air fòrladh. ’S e deireadh an t-samhraidh a bh’ ann, an 1943, is bha boladh an fheòir ’s nan sìtheanan mar a bha e ri mo chiad chuimhne. Nuair a bha mi a’ dol seachad air tigh Catrìona bha a h-athair ’na sheasamh aig ceann an tighe, is chuir e fàilte orm. Sheas sinn a’ còmhradh greiseag bheag, ach an uair a bha mi dol a dh’ innse dha gu faca mi a nighean o chionn trì latha cha tigeadh na facail gu mo theanga.

Tha ochd bliadhna deug bho ’n uair sin.


[TD 155]

Sean Eòlas-Luibh

(18) SAIL-CHUACH

ALASDAIR MAC’ILLEMHAOIL

[Dealbh]

THA còrr is deich seòrsachan de ’n fhlùr so ri ’m faighinn air feadh ar dùthcha, agus tha iad fo dhealachadh ainm mar—Fail-chuach, Dail-chuach, agus Sàil-chuach.

Bha e ’na chleachdadh sa’ Ghearmailt an leabaidh-pòsaidh agus a’ chreathall a sgeadachadh leis an dìthean, agus tha e coltach gu robh an dearbh ghnàths aig na Ceiltich agus na Greugaich o shean.

Tha e air aithris gun do thuit dubhar a’ Chroinn-cheusaidh air an lus, agus gu bheil sin ’na aobhar air a cheann a bhith crom fo bhròn. Ann an Innse Gall bha meòg, anns a robh sàil-chuach air a bruich, air a thoirt mar dheoch-leighis air fiabhras.

B’ e so am flùr a b’ annsa leis an fhàidh Mahomed, agus gus an latha-an-diugh tha e measail aig a luchd-cuideachaidh. Anns a’ Ghaidhealtachd bha sàbh dheth mùirneach aig na mnathan, agus cha b’ iongnadh sin oir bu mhór a bhuaidh.

Sàil-chuach is bainne ghobhar,
Suath ri t’ aghaidh,
’S chan eil mac Rìgh air an domhain
Nach bi air do dhéidh.

Nan robh sùgh an luibh air a chur air rosgan neach ’na chadal, thàlaidheadh sin aigneadh a dh’ ionnsaigh a’ chiad chreutair air an laigheadh a shùil.


[TD 156]

Sop as gach seid
AILEAN MACGILLEATHAIN

’S i naidheachd glé éibhinn a chòrdas ri duine nach aithnich na daoine bho ’n tàinig i. Ach tha cuid de naidheachdan cho soilleir agus gu saoil sibh gum b’ eòlaich na daoine ged nach fhaca sibh riamh iad.

Tha mi smaoineachadh gur h-i so té bu mhotha thug a ghàireachdaich air fear nan “naidheachdan éibhinn” a chuala e riamh—agus am fear bho an tainig i ’s e fhéin a b’ fheàrr air gàireachdaich a chualas, Ruairidh Aonghais Oig air an Luachair.

Bha bodach an Uig an Leódhus a’ tiodhlacadh na seachdamh mnatha an Eadar-a-fhaodhail. An uair a bha na fir a’ cladhach na h-uaghach thainig cnàimh a-mach air té de na spaidean. Thog fear an cnàimh agus bhathas a’ gabhail beachd ach dé seòrsa rud a bh’ ann, có-dhiùbh a bhuineadh e do dhuine no dh’ ainmhidh. An ceann tacain thainig fear a’ bhròin e fhéin a-nall. Rug e air a’ chnaimh ’na làimh agus thug e sùil air. “O ’s e dìreach,” thuirt e, “peirceall na té duibhe thug mi á Arasaig.”

Nach saoil thu gu faic thu an té dhubh thug e á Arasaig?

Chan eil fios càite ás an “tug” e na sia eile! Mur eil lorg aig Uilleam.

Duine a b’ éibhinne gu seanchas a chunnaic mise riamh ’s e Iain Peigi sa’ Scarpa. An uair a bha Iain òg, chàidh e a Ghlaschu agus ghabh e air a’ Pholice. Bha e fuireach còmhla ri bràthair athar dhòmhsa anns a’ bhaile. Cha robh e fada air a’ Pholice an uair a thainig e dhachaidh aon oidhche. Shìn e a-mach a dhà làimh agus thuirt e: “Seall thusa air mo dhà làimh-sa! Tha iad air fàs cho geal ri làmhan maighstir-sgoile. Tha mi ’falbh dhachaidh.”

Rinn e dìreach sin. Dh’ fhalbh e air ais do ’n Scarpa agus chuir e seachad a shaoghal ris na giomaich le ràmh shia troighe diag ’na dhòrn bho mhoch gu dubh. Bha Iain leasg ’na dhòigh ach an uair a chuireadh e a chas ri tobhtaidh ag iomradh, ge mór am facal e, cha robh ’shamhail ann.

Chaidh e turus gu Taobh Siar Leódhuis a cheannach bà agus mac a bhràthar còmhla ris. Chan eil cho fada bho ’n là sin ach choisich na fir ud á Caolas an Scarp gu Siadair agus air ais le mart air thaod cho beag cùram agus a théid sinne cuairt sìos am baile an diugh. An uair a ràinig iad an ceann-uidhe an Siadair thug bean an tighe dhoibh bóla mór le bàrr is gruth no min-eòrna am fear. Dh’ ith am fear òg na chaidh aige air ach dh’ fhàg e barrachd sa’ chuaich na thug e aiste. Thionndaidh am bodach Siarach ri Iain Peigi agus thuirt e ris: “Siuthad, a dhuine, gabh còrr do mhic: daoine òga an la an diugh chan eil mionaichean aca.”

Bha sinn là dipeadh chaorach mu Shamhainn. Bha reatha aig Iain Peigi agus adhaircean fada farsainn air, gun iad a’ tighinn a-steach


[TD 157]

rathad a chìnn a chur dragh no cunnart air. Thug Iain an reatha a-mach ás an fhaing: cheangail e air cnoc e: fhuair e sàbh agus theann e ri gearradh nan adhaircean dheth mu ’n dara-leth. Thuirt cuideigin ris: “Mo chreach, Iain, carson a tha thu a’ toirt dheth nan adhaircean?” “Chan eil riasan sam bith dha bhith ’gan giùlain,” thuirt Iain. Feumaidh nach robh e a’ creidsinn san fhacal “’s eutrom leis an damh a chabar.”

Am bodach a bha seanchas air a’ Bhlascaid Mhóir an Eirinn mus tugadh na daoine dhith bha e ag ràdh “Cha bhi ar leithid-ne ann gu bràth tuilleadh.” B’ fhìor a labhair e.

Chaidh misionaraidh ás na Hearadh a dh’ Uibhist turus agus goirid an déidh dha dol ann chaidh e a-mach rathad na mara leis a’ ghunna. Chunnaic e eathar a-nuas ris a’ chladach agus dithis ’ga h-iomradh. An uair a bha i dol seachad air a’ mhisionaraidh agus astar math oirre leis na ràimh dh’eubh e ris na fir a bha air bòrd, “Tha sibh math air an iomradh.”

Stad am bàta. Agus thuirt an t-Uibhisteach bu shine agus bu treasa, “Chan eil nas fheàrr agaibh sna Hearadh co-dhiùbh”!

“Cuir a-steach a deireadh ach am faic sinn,” thuirt am Misionaraidh. A nis chan eil ach glé ghoirid bho chaochail am Misionaraidh—Iain Beag na Luachrach. Cha mhór anns an Hearadh no Lèódhus do nach b’ aithne Iain Beag agus chan eil duine a bha eòlach air nach can gun do thachair a sheise ris an Uibhisteach.

Ghabh Iain Beag an ràmh a bha aig a’ ghille: thòisich an t-iomradh agus an co-iomradh. Cha b’ fhear a dheanadh briag Iain Beag ann, agus, a réir a sheanchais, bha an gille ’na deireadh agus duan aige ag éibheach air Dia leis an spàirn a bha air an dà laoch ris na ràimh. “Chuir mi air i mu dheireadh,” thuirt Iain Beag: “Ach bha e glé mhath air iomradh.”

[Sanasan]


[TD 162]

Dealbh-Tharraing Nan Seapánach

Leis an Ollamh Tokusaburo Nakamura (Tokyo)
(air eadartheangachadh le CATRIONA NICFHIONGHUIN)

THA mi cinnteach g’ eil cuimhn’ agaibh uile air earrann ann a <eng>Highland River,<gai> le Neil M. Gunn, far a bheil e a’ bruidhinn mu pheinteireachd nan Sìneach, agus ag ràdh mu na dealbhan de dh’ eòin a rinneadh leotha gur e faireachdainnean nan eun iad fhéin e tha air an nochdadh dhuinn. Tha so a’ leigeil fhaicinn dhuinn gu bheil fìor thuigse aige de na rudan as motha buaidh ann an saor-ealdhainean na h-àirde an Ear.

Agus dh’ fhaoidte g’ eil cuimhn’ agaibh cuideachd air an dà òraid a sgrìobh e airson an <eng>Saltire Review,<gai> mun tainig crìoch air an leabhrachan sin. ’Se <eng>Herons’ Legs<gai> agus <eng>Highland Space<gai> na tiodail a th’ orra, agus tha iad a’ foillseachadh gu bheil fiosrachadh neo-chumanta aige mu ghnè nan saor-ealdhan Seapánach, agus mu dhòigh-smuain nan Seapánach.

Dh’ fhaoidte, mata, gum bu toigh leibh rudeigin a chluinntinn mu pheinteireachd Sheapánach. Tha mi ’n dòchas gum faic sibh gu bheil na Gaidheil agus na Seapánaich glé choltach ri chéile ann an iomadh dòigh.

’Se seann sluagh a th’ anns na Seapánaich, agus tha an eachdraidh a’ dol air ais tuilleadh is dà mhìle is sia ceud bliadhna. Bha iad ainmeil mar ghaisgich chalma, ach cha robh iad borb oir bha iad teò-chridheach ’nan nàdur is uarraidh gaolach air bòidhchead. Gu dearbh, bha na saor-ealdhainean acasan caigeann cheud bliadhna mun d’ rugadh Crìosd.

Tha iad a’ fuireach air ochd eileanan a tha uile san roinn measarra de ’n t-saoghal, agus tha an t-sìd glé chiùin, gun a bhith ro-bhlàth no ro-fhuar. Tha maise na dùthcha gun choimeas. Chan eil leathadan nan cnoc cas, ’s tha na machraichean uaine, flùranach. B’ e “dùthaich nam flùr” a bh’ air an t-Seapáin, agus b’ e <eng>Horai no shima<gai> (Eilean Phàrais) a bh’ aig na Sìnich oirre. Bha Marco Paulo de ’n bheachd gur e El Dorado a bh’ innte, ach bha e am mearachd anns a’ bheachd sin.

Co-dhiùbh tha a talamh sìolmhor, torach, agus leis a sin tha na daoine tha còmhnaidh ann dòchasach, sìothchail, agus glé fhialaidh. Mar bu chòir, bha iad cho coibhneil ri coigrich ’s gun tug an eachdaire Sìneach <eng>Kunshi no Kuni<gai> (an sluagh as uaisle) orra. Tha na boireannaich sònraichte “bòidheach, gaolach, agus dìleas.” Tha na comharraidhean sin a bhuineas do ’n chinneadh ri ’m faicinn anns na saor-ealdhainean, gu h-àraid anns na rudan a chaidh an dèanamh (leithid nan ionmhasan roimh-eachdrail) mun tainig saor-ealdhainean nan Sìneach no nan Innseanach ’nam measg. Tha iad ri ’m faicinn cuideachd anns na saor-ealdhainean a chruthaicheadh on a sguir ùghdarras na Roinn-Eòrpa anns na nithean sin: faodaidh sinn gabhail mar eiseimpleir na saor-ealdhainean an déidh aimsir Fujiwara. Ach cha deach na comharraidhean sin buileach á fianuis eadhon nuair bha buaidh na Roinn-Eòrpa aig àird a cumhachd.


[TD 163]

[Dealbh]


[TD 164]

Anns an obair so, ’se gaol Nàduir an rud as comharraichte. Tha na Seapánaich anabarrach gaolach air Nàdur, ’s tha so ri fhaicinn san dòigh anns a bheil iad a’ dealbhadh rudan nàdurra ’nan saor-ealdhainean. Tha e mar gum biodh brath-ribeachan do-fhaicsinneach bho ’n inntinn a’ beantainn ris na cnuic, na raontan agus na h-aibhnichean, ri craobhan, lusan, agus dìtheinean, ainmhidhean, biastagan agus eòin, ’s ’gan cniadachadh. Ann an dealbhan Seapánach tha na beanntan ’s na cnuic, mar gum biodh, a’ smèideadh ort, na h-eòin a’ seinn dhuit, na flùraichean a’ fàs ruiteach mu d’ choinneamh, agus saoilidh tu gu bheil na h-uisgeachan a tha sruthadh seachad duilich a bhith ’gad fhàgail. Tha a h uile rud còmhdaichte le faireachdainnean blàth, ciùin.

An coimeas ri peinteireachd nan Seapánach tha na Duidsich a’ peinteadh le ’n sùilean air a’ chuspair fad na h-ùine, ’s tha an dealbhan de nithean nàdurra mar gum biodh iad air an tarraing le camara. Ach tha ’m peintear Seapánach a’ cur an céill a fhaireachdainnean fhéin ’na pheinteireachd, agus tha na dealbhan aige impriseanach.

’Se an cleachdadh so an dara rud a tha a’ comharrachadh saor-ealdhainean na Seapáin. Tha na peinteirean a’ feuchainn ri dathan is cruthan a dhealbhadh, ach air thoiseach air sin tha iad a’ feuchainn ri fhoillseachadh dhuinn am faireachdainnean ’s an smuaintean fhéin nuair a sheallas iad air an cuspair. A réir beachd clasaiceach mu shaor-ealdhainean, tha móran chudthruim air a chur air an dearbh phuing so.

A thuilleadh air so tha meas àrd aca air dealbhadh neo-chearbach de nithean nàdurra. Ach chan eil so a’ ciallachadh gu bheil iad a’ sealltainn air rudan ann an Nàdur le sùilean an t-sientist, ach le blàth ghaol is mìn bheachdachadh.

Tha Yoshida-Tokoku, am peintear ùr ainmeil de ’n Sgoil Nanga, a’ gleidheadh ’na ghàrradh peucagan, easagan, corran, corra-ghriadhaichean, seabhagan, tunnagan Mandairin, pioghaidean, comhachagan, lachaich, agus móran chreutairean eile. Tha mion-eòlas aige air an nàdur, air na faireachdainnean no na miannan as lugha aca. Tha Anayama Shodo, peintear ùr eile, de ’n Sgoil Yamatoe, mum peint e craobhan-giuthais, a’ coiseachd fad ùine mhóir ’nam measg, gus am fairich e gaol bràithreil agus companas leotha.

Cuide ris an t-subiochtachas so, tha gaol litreachais ri fhaicinn ’nan obair. Tha a’ chuid as motha de na peinteirean Seapánach gaolach air leughadh, agus glé fhiosrach mu dheidhinn seann litreachais, ’s gu dearbh tha feadhainn ’nam bàird iad fhéin. Chan eil na peinteirean aig nach eil tuigse no gaol sam bith air litreachas ach a’ peinteadh na chì iad, agus chan eil meas sam bith air an obair, ach tha na peinteirean a tha gaolach air bàrdachd a’ tarraing dealbhan nas grinne. Tha so fìor gu sònraichte mu na peinteirean a bhuineas do ’n Sgoil Nanga. Tha iad a’ cur seachad barrachd ùine a’ leughadh ’s a’ smuaintinn, na tha iad a’ peinteadh.

A thaobh ealantais, tha cudthrom mór air a chur air an dòigh a tha na sgrìoban air an tarraing, agus dh’ fhaoidte g’ eil so co-cheangailte ri dòigh-sgrìobhaidh nan Seapánach. Feumaidh fìor smachd a bhith aig na peinteirean air na bruisean a tha iad ag uisneachadh. Eadhon an uair a tha dathan deifirichte air an spoirteadh air canbhas sìoda no


[TD 165]

paipeire tha lorg na bruise ri fhaicinn. Feumaidh a h-uile buille de ’n bhruis a bhith cinnteach, oir cha ghabh e atharrachadh. Tha còir aig na dathan a bhith maoth ’s car doilleir, agus tha e nas fheàrr mur eil móran dhiubh air uisneachadh.

A nis, mu dheighinn na h-òraidean aig Neil M. Gunn, tha a shuim ann an saor-ealdhainean na h-àirde an Ear, ar leam, a’ foillseachadh rudeigin mu ’n sgrìobhadair aibhseach so: ní ’na obair anns a bheil mór thàbhachd. Tha e a’ sealltainn air a h-uile rud le sùilean na h-inntinn, ’s chan eil e toilichte le coslas ghnothaichean, na chì sinn air an uachdar. Tha e a’ toirt an aire de ’n h-uile rud. Ach chan eil a shùilean fuar, ach blàth. Tha peinteirean na h-àirde an Ear mar so cuideachd, ged nach eil iad a’ ruighinn inbhe-san ann. Tha e ag altrum a leithid de ghaol airson na Gaidhealtachd, agus tha e uarraidh déidheil air Nàdur, dìreach mar tha na peinteirean Seapánach. Tha e ’na bhàrd ’s ’na fheallsanach gu nàdurra, agus ann an dòigh tha na peinteirean Seapánach ’nam bàird cuideachd. Dh’ fhaoidte gu bheil e a’ faicinn nan nì a tha falaichte an aigeann pheinteireachd na h-àirde an Ear, agus a’ tuigsinn nam faireachdainn domhainn aig na peinteirean Seapánach, nach eil iad a’ cur an céill ’s nach gabh cur an céill. Co-dhiùbh, tha aon nì cinnteach, g’ eil rudeigin dìomhair ’na inntinn a tha a’ co-fhreagrachadh na bàrdachd ’s na feallsanachd ann am peinteireachd na h-àirde an Ear.

[Sanas]


[TD 167]

Gnothaich Bhoireannach
Le CEITIREIN NICMHATHAIN

BITHIDH mo mhàthair gu tric a’ fàgail orm gur e an aon choltas a th’ agam ri taobh Chloinn Mhic Coinnich de ’n teaghlach “nach tig gean orm gus am faigh mi mo bhiadh.”

Biodh sin mar a bhitheas, feumaidh gu bheil creutairean le fuil Chloinn ’Ic Coinnich nas pailte na sóbhraichean an t-samhraidh. Thig na <eng>“towrists”<gai> do ’n bhaile againn ’s iad cho greannach a’ foighnich ciamar a tha sinn a’ tighinn beò anns an toll mharbh so: ach an déidh dhoibh iad fhéin a shàsuchadh le biadh math Gaidhealach bithidh iad a’ falbh ’nam plàigh a’ coimhead airson tighean-croite falamh, ’s iad a’ moladh a’ bhìdh ’s an t-sluaigh ’s an àite. Ach, an còmhnaidh, am brù an toiseach.

Na <eng>“towrists”!<gai> Chan eil fhios ’am ciamar a bha daoine a’ cur seachad an t-samhraidh mun tàinig iad mar dealain-dé ag itealaich bho àite gu àite feadh na Gaidhealtachd! ’S an uair a dh’ fhalbhas iad chan fhàg iad ach sguain de aodach leapa a’ crathadh air na ròpan gus gu bheil gach sabhal is bathach anns an sgìre fo sheòl mar gum biodh <eng>regatta.<gai>

A h-uile bliadhna tha “àm nan towrists” a’ tòiseachadh nas tràithe ’s nas tràithe ’s a’ leantainn nas fhaide, ’s mar sin tha e nas fhasa do dhaoine biadh aimsireil (a tha nas saoire a chionn gu bheil e aimsireil) a lòrg dhaibh. Bho ’n Ghiblin chun an Dàmhair tha am pailteas timchioll òirnn, mar a tha maorach, sitheann fhiadh, sgadan, bradan, lachan, agus mar sin air adhart. ’S fhada bho mo chridhe gu faigheadh duine sam bith ann an crois ri linn so a leughadh, ach . . . . “breac a linne, slat a coille, fiadh a fireach, meirle as do ghabh Gaidheal riamh nàire” . . . . !

’S a’ bruidhinn air bric . . . .

Mar is trice, tha am breac dìreach air a ghoil no air a reòstadh ’s air a shadadh air truinnsear. ’S i fìor chorra bhoirionnach nach eil air <eng>diet<gai> no nach eil a’ cur pent is pùdar air a h-aodann airson i fhéin a dheanamh nas tlachdmhora. Nach airidh am breac bochd an aon seòrsa sgeadachaidh? Agus seach gu bheil sìbh a’ toirt a mhionaich as, nach biodh e cho math a chruth a thoirt air ais dha le lìonadh rud-eigin mar so.

Coilleagan air am pronnadh.
4 spàinean de sprùidhleach arain.
2 spàin de gheir phronn.
1 spàin mionnt pronn.
1 spàin fionnas-gàraidh.
Cadag de chnò-meannt, salann, piobar, craicionn liomaid, ugh, is bainne.
An déidh an reòstaidh cuireabh còta grinn air de lionradh geal air a dheanamh blasda le sùgh eisg, capers agus <eng>anchovy essence.<gai>

Tha e a’ cur ìongnadh mór orm nach eil na Gàidheil nas fhaisge air ealantas nan Eòrpach ann a bhi a’ deanamh biadh nàdurra na


[TD 168]

[Sanas]


[TD 169]

Gàidhealtachd nas taitniche le lusan is luibhean is eile. Is e a’ choire as motha a tha air na mnathan Gàidhealach nach bì iad a’ deanamh a’ bhìdh a tha iad a’ deasachadh blasda gu leòr. Thig an ithe air an imlich, agus is olc an còcaire nach imlich a meòir. Uaireannan bithidh mi a’ smaoineachadh nach eil meuran idir air feadhainn de ar còcairean!

“B’ eòlach do sheanair air luibhean is lusan” cluinnidh mi cuid ag ràdha. ’S dòcha nach b’ eòlach, ach tha mi cinnteach gu robh mo shìn-seanair eòlach orra ’s gan cur gu feum ann an deasachadh bìdh, ann an leigheas is eile. Ach cha robh mo shìn-seanair a’ call uaireannan an uaireadair a’ feitheamh ri “bhanaichean làn thunaichean.” Bha agus tha an crodh ’gan lìonadh fhéin le lusan is luibhean air am bheil sinne a’ deanamh tàire. Carson nach eil a’ chlann ’gan cur a-mach a chruinneachadh ’s a thiormachadh lusan a chuireadh am màthraichean gu feum an àite a bhi ’gan ceannach ann am botuill a dh’ ullaicheadh ann an dùthchannan leithid Iapan.

An uair a théid Gàidheil gu dùthchannan céin, tha dùil aca ri beusan eadar-dhealaichte fhaicinn agus biadh dùthchasach a bhlasad. Mar sin, tha an coigreach a thig do ’n dùthaich so a’ faighinn briseadh dùil mór an-uair nach fhaigh e ach an seòrsa bìdh air am bheil e eòlach aig an tigh. Tha e ann an inntinn mac an duine, anns a h-uile dùthaich, gu bheil iteagan bòidheach air na h-eòin as fhaid as, agus chan eil e air a dhòigh an-uair nach lorg e ach an ceànn ròcais a dh’ fhàg e as a dhéidh ’na dhùthaich fhéin.

Chan eil a h-uile duine coltach ris a’ bhodach a Camus-tianabhaig a chaidh a Phort-rìgh agus a fhuair <eng>mince<gai> airson a’ chiad uair. An uair a dh’fhoighnich iad dheth carson nach robh e ’ga ithe, fhreagair e “Am fear a chagainn e, faodaidh e ithe.”

Tha sitheann fhiadh saor ri ceannach agus math ri h-ithe, bho ’n Iuchar chun an Dàmhair. Tha móran dhòighean air a deasachadh. So aon dhiùbh . . . .

Dean da phùnnd sithinn ’na sliseagan tana.
Pronn da shliseig de mhuc-fheòil réisgte.
Reòist iad le leth-phunnd uinnean ann am margarine.
Ris a so cuir da spàin de fhionnas-gàraidh, salann,
is piobar, spàin de fhìon-geur agus copan suigh.
Cuir a h-uile dad a th’ ann ann an àmhuinn theth airson cairteal na h-uarach.

Carson nach eil sinn a’ cur a’ bhìdh timcheall nan cladaichean againn gu barrachd feum? Tha iarraidh gu leòr air mu dheas a réir nam prìsean matha a gheibh an fheadainn a tha ag obair air faochagan is maorach eile. Carson nach tionail sibh maorach, agus nach cuir sibh ann am fìon-geur i mu choinneamh “àm nan towrists.” Bhitheadh feadhainn ag ràdha bùrn teth do ’n fhaochaig is goil gu leth do ’n fhiasgan. Cha bhiodh sin ach blian. Gu de mu dheidhinn so . . . ?

Goil muir-sgian no fiasganan ann am beagan uisge airson leth-uair.
Dean lionradh-geal le ùnnsa min-fhlùir, ùnnsa ime, leth pìnnt de shùgh maoraich. Ris so cuir spàin tea de fhìon-geur, capers, fionnas-gàraidh, salann


[TD 170]

is piobar is dà bhuidheagan uighe. Teasaich so gus an tiughaich na buidheagain. Taom so air na muir-sgianan. Cuir a h-uile dad a th’ ann do ’n àmhainn no fo ’n ghrill, agus faodar sprùileach chàise a chrathadh air ma throgras tu.


Omelette Choilleagan

Da dhòrlach choilleagan air am bruich. Ceithir uibhean. Salann. Piobar. Lusan-measgaichte. Càise (ma throgras sibh). Bruicheabh iad anns an dòigh àbhaistich airson omelette chumanta.

Nan robh mi a’ dol a thòiseachadh air dòighean bruich Gaidhealach a thoirt dhuibh, lìonainn Gairm agus dheanadh sin ùpraid! Ach tha leabhraichean taitneach ann leithid <eng>Highland and Other Recipes<gai> leis an Athair Urramach R. MacDhòmhnaill, aig trì is sia sgillinn (3/6). Tha e math leabhar còcaireachd Gàidhealach fhaicinn a tighinn bho pheann Gàidheil.

Ach gu de mu dheidhinn na seànn mhin-choirce, fìor bhiadh a’ Ghàidheil. Tha taois min-choirce math air mullach stew.

Da ùnnsa min fhlùir.
Da ùnnsa min choirce.
Suath a-steach da ùnnsa ime.
Salann is piobar.
Dean taois thiugh le bùrn.

Feumaidh an luchd-tadhail an là a chur seachad air dhòigh air choir-eigin. Carson nach cuir sibh a-mach a dh’ iasgach iad, no a bhreacach, no a thrusadh maoraich? Agus cuireadh sìbhse gu feum am biadh a ghlacas iad. Tha mi mionnaichte gu falbhadh iad dhachaidh ag ràdha <eng>“Frightfully jolly fun, old chap. Went quite native. Amazing customs these people have, but frightfully good value as cooks.”<gai> ’S cha chuimhnich iad gu bràth gu robh iad a’ pàigheadh airson a’ bhìdh a chruinnich iad fhéin.

Ma chuireas sìbh crìoch air biadh sam bith (ach a mhàin bracaist, ’s dòcha) le coifi Gàidhealach cha bu chòir adhbhar gearain a bhi aig fear-tadhail sam bith. So agaibh e . . . .

Drama uisge-bheatha.
Coifi dubh, làidir, teth.
Siùcar.
Barr (no uachdar).
Leigibh an t-uachdar air mullach a’ choifi air ’ur socair far cùl spàine.

Chan eil paipear gu leòr air fhàgail airson reseit an uisge-bheatha a thoirt dhuibh! Ach ma bhios “àm nan towrists” probhaideach, fàbharrach do na h-uile duine agaibh, mar a tha mi an dòchas gum bì, ’s dòcha gum bì e nas sàbhailte agus nas saoire aig a’ cheann thall an t-uisge beatha a cheannach.


[TD 174]

Turus A Shaoghal Eile
EILIDH HAZRA

(3) AMHGHAIR AGUS SOCAIR ANN AN ASSAM A TUATH

THOISICH an trioblaid an uair a chaidh na h-oileanaich dhiubh fhéin a chionn ’s gun do dh’ fhiach an Riaghaltas ris a’ chànain Hindi a stéidheachadh mar phrìomh chànain na dùthcha an àite Assamese.

Tha móran Hindus a’ fuireach ann an Assam, agus, gu tric, tha iad anns na h-àrd oifisean a chionn ’s gu bheil iad cus nas foghluimte na muinntir na dùthcha fhéin.

An uair a ghluais na h-oileanaich, ghabh na h-Assamese an cothrom agus cha robh Hindu sam bith sàbhailte. Mar a tha fios agaibh is e Hindu a tha anns an duine agamsa agus bha sinn, le chéile, an cunnart ar beatha fad sheachdainean.

Tha Jyoti a nise ’na àrd dhotair aig Comunn nam Mèineachan Guail, agus, mar a rinn an Sealbh, bha e fhéin agus feadhainn de oifigich na Mèin shìos anns an toll ghuail an uair a thòisich am mort ’s am marbhadh. Cha robh dhoibh ach fuireach an sin gus an tainig na saighdearan feasgar.

Bha mise leam fhéin anns an tigh agus cha do shàbhail mi ach gu bheil measgachadh de fhineachan timcheall oirnn. Bengalis, Nepalis, Telegus (a India a Deas) agus Nagas. Tha làmh an uachdair aca air na h-Assamese, agus, mar sin, cha do thachair an rud bu mhiosa ged a bha buidhnean de Assamese a’ glaodhaich ’s a’ muidheadh air taobh a muigh an tighe. Bha mi gus a dhol dhiom fhéin mun tainig feasgar agus a thug na saighdearan Jyoti dhachaidh.

Oidhche an déidh oidhche, gus an do chiùinich cùisean, bha grunnan dhaoine a’ geàrd an tighe. Cha robh e furasda móran earbsa chur asda oir cha robh armachd aca ach sgeinean a dh’ fhàg na h-Amaireaganaich, boghannan-saigheid, slatan tiugha le goban biorach leis an leigeadh iad am mionach á duine, agus corra sheann ghunna. Ach chùm iad sàbhailte sinn co-dhiùbh, agus, ged a dh’ ith iad a h-uile gréim a bh’ againn mun do dh’ fhalbh iad, bha mi taingeil air an son.

Tha e duilich suidheachadh de ’n t-seòrsa so a thuigsinn ann an dùthaich chiallach shocair leithid Bhreatainn, ach feumaidh sibh a chuimhneachadh gur e cus oibreach agus dìth bìdh an dà rud air an eòlaiche sluagh na dùthcha so. Ged a tha iad coibhneil laghach gu leòr am bitheantas, tha iad buailteach a dhol dhiùbh fhéin an uair a gheibh iad fàileadh na fala, agus, ’nan cràdh ’s ’nam bochdainn, chan eil e buileach ’na chùis iongnaidh gu bheil farmad aca ri luchd an airgid ’s nan càraichean mòra ’s nan tighean maiseach. Math no dona, bha sinne air ar n-àireamh a-measg na buidhinn bheairtich, agus bha greis mhór mus robh mise cìnnteach eadhoin ás na searbhantan againn fhéin.

Bha sinn trì seachdainean gun phost. Dh’ fhàs am biadh gann agus chaidh na prìsean an àird. Thainig Nehru a-nuas agus thòisich an trod eadar Riaghaltas Bengal-a-Siar agus Riaghaltas New Delhi.


[TD 175]

[Dealbh]
Dealbh an tighe againn; mi fhéin agus Anil air an tobhtaidh. Tha an tigh air a thogail sia troighean far na talmhainn gus a chumail seasgair an uair a thig na tuiltean.

Bhàtar a’ fàgail air Nehru gun do thòisich an aramach a chionn ’s nach robhar a’ deanamh gu leòr luath gu leòr airson nan Assamese. Thòisich a h-uile duine a bh’ ann an uair sin a’ tilgeil air Riaghladh Assam gu robh e lapach a chionn ’s nach deachaidh an t-sìth a chumail bho thùs. Ged a tha cùisean sàmhach a nise, tha eagal am beatha air na h-Assamese gun crom na Bengalis orra ’s gun toir iad a-mach an éirig.

Ach fòghnaidh sin mu chùisean ana-cneasda. Fhuair mi litir an là roimhe bho the a bha a’ seinn còmhla riùm aig Mòd Ghlaschu ag ràdha gum fac’ i a’ chiad earrann de mo sgialachd ann an Gairm, agus bha i a’ guidhe orm tuilleadh innse mu dheidhinn mo bheatha fhéin anns an dùthaich so. Rinn mi sin anns an dara earrann ged nach robh ise air a leughadh an uair a sgrìobh i, ach tha fios ’am gura toil le na boireannaich a bhith a’ cluinntinn mu dheighinn an tighe ’s nam bùthan ’s rudan mar sin.

’S fheudar dhomh aideachadh nach robh biadh no seirbhis riamh againn aig an tigh mar a th’ againn an so.

Tha ’n fheòil air leth math—feòil chaorach, oir, mar a bhios cuimhne agaibh, tha crodh air an dleas spioradail ann an India agus cha chuir duine bial air mart-fheòil.

Gheibh mi ceathramh féidh uair sam bith a tha e a dhìth orm, saor ’s an asgaidh, oir tha na beanntan air cùl an tighe làn fhiadh. Tha an t-iasg air leth math—iasg aibhne a tha ann uile—agus tha e cho pailt ’s nach bi sinne a’ cur bial air dad ach an roinn mheadhoin de na h-éisg as motha: sin a chionn ’s gu bheil na còcairean Innseanach


[TD 176]

[Dealbh]
Dannsair Naga ’na “dheise Ghaidhealaich”, chan eil fada bhon a sguir na Nagas a shealg cheann. Tha droch dhìol aig riaghladh Nehru orra.


[TD 177]

buailteach na h-éisg bheaga a bhruich dìreach mar a thig iad ás an uisge.

Bithidh sinn ag ithe móran sitheann chearc. Ann an so cha cheannaicheadh duine sam bith cearcan no iseanan marbh; théid an cócaire no cuideigin a-mach a thaghadh ’s dòcha leth-dusan eun beò anns a’ mhargadh ’s théid an cur far na h-amhach mar a bhios feum orra.

Tha tigh chearc beag agam air cùl an tighe agus tha mi fhéin a’ dol a chumail chearc là de na làithean air sgàth nan uighean. Thug cuideigin dhomh ceithir cearcan Naga—ann am meudachd tha iad rudeigin eadar eireag agus cearc—ach cha do nochd ugh fhathast. Tha an còcaire a’ smaoineachadh gu bheil mi ás mo chiall ’s uighean cho saor, agus tha amharus agam gu nochd mo chearcan air a’ bhòrd là de na làithean.

Tha an t-ìm math agus saor—mu chóig tasdain ’s sia sgillinn am pùnnd. Gheibh sinn na thogras sinn de ìm ùr no ìm saillte agus ’s mi fhéin a tha taingeil. Ann am móran àiteachan ’se ìm nan canastairean a bhios aca agus is beag orm e.

Chan eil móran chanastairean a gheibh sibh aig an tigh nach fhaigh sinn, oir tha móran de na companaidhean móra Breatannach air iad fhéin a’ stéidheachadh anns an dùthaich so—leithid Glaxo, Crosse & Blackwell, Brown & Polson ’s mar sin air adhart.

Tha sin cho math, oir tha cìs eagalach air badhar sam bith a bheirear a-steach do ’n dùthaich bho dhùthchannan céin. Abair H.P. Sauce: chan eil àite acasan ann an India idir agus tha bhuil gu bheil botul H.P. còrr agus deich tasdain. Air an làimh eile, có a cheannaicheadh sabhs botuil ’s na sabhsaichean milis Innseanach fhéin cho blasda?

Tomatoes, beetroot agus currain, chan eil an leithid r’ a fhaotainn, oir cuimhnichibh gu bheil lusan is luibhean gàrraidh an so tur eadar-dhealaichte bhon fheadhainn air am bheil sibh titheach is eòlach aig an tigh, agus gu tric tha an fheadhainn a tha daor aig an tigh cianail saor an so. Chan eil Sìol-Innseanach <eng>(Corn on the Cob)<gai> ach bonnacha-sia! Agus chan eil am pine-apple as motha ach ochd sgillinn!

Airson ar biadh maidne bithidh sinn an còmhnaidh ag ithe hama ’s uighean—cleachdadh a dh’ fhàg na Breatannaich ás an déidh mar a dh’ fhàg iad iomadh cleachdadh eile.

Aig meadhon là bithidh curry air choiregin againn an còmhnaidh, le rus no lentils, agus, mar is trice bithidh measan is bàrr no bananas bhruich againn an déidh sin.

Mu cheithir uairean bithidh sinn a’ gabhail balgam tea le bonnaich bheaga bhlasda air an deanamh le buntàta ’s uinneanan, no mìlsein air nach eil ainm agam ann am Beurla no ann an Gàidhlig—gruth ann an sireap.

Mar is trice bithidh sinn a’ fiathachadh chàirdean airson na dìnneir fheasgair (mu ochd uairean) no bithidh sinn fhéin a’ dol a-mach. Bithidh daonnan eadar dusan is sia duine diag cruinn aig dìnneir, agus bithidh na searbhantan a’ dol timcheall le asaidean móra air am bheil a h-uile seòrsa bìdh air an smaoinich sibh.

Madainn na Sàbaid bithidh sinn an còmhnaidh a’ deanamh cadal fada gu seachd no ’s dòcha ochd uairean, ach ge be cuin a bhios ar bracaist a dhìth òirnn chan eil againn ach ar boisean a bhualadh ’s


[TD 178]

thig am <eng>“bearer”<gai> a dh’ fhoighneachd dé a tha sinn a’ dol a dh’ ithe ’s cuiridh e fhéin ’s an còcaire gach nì air dòigh. Aig an tigh bhiodh Anil buailteach ar dùsgadh, ach an so tha a’ bhanaltram a’ coimhead ás a dhéidh gus an éirich sinne.

Tha eagal orm nach eil móran agam mu dheighinn a’ chuid as motha de na Breatannaich a tha a’ fuireach an so. Mar as trice, tha iad an tòir air airgead agus air socair. Is e corra fhear nach eil ag òl tuilleadh mór is cus, agus is ann leth-rùisgte os cionn gloinne <eng>gin<gai> ’s air cùl cigarette a’ cumail tacsa ri cuntair bàr as trice a chithear feadhainn de na boireannaich.

Tha mi làn chinnteach nach eil ach aon dòigh aig Breatannaich de mo leithid fhéin air tighinn beò an so, agus is e sin an t-seann dhachaidh ’s na seann dòighean a dhìochuimhneachadh gu tur, agus gabhail ri beatha an àite le gach beus agus modh a dhùirigeadh duine aig an tigh a-measg a chàirdean ’s a dhaoine fhéin.

Bho ràinig mi Assam tha geamhradh is foghar is samhradh air a dhol seachad—làithean luath is làithean mall, a réir ’s mar a bha mi a’ cumail smachd air a’ chianalas.

An uair a bhuail an geamhradh sinn bha e fuar, fuar. Bha a’ phlangaid-dealain air an leabaidh a h-uile oidhche agus bha mo chòta béin orm a h-uile turus a chaidh mi a-mach gu dìnneir. Bha daoine aig an tigh a’ deanamh glaoic dhiom airson a thoirt leam, ach tha eagal orm gu bheil daoine aig an tigh buailteach a bhith a’ smaoineachadh air India mar àite far am bheil a’ ghrian a’ spealgadh nan creag an còmhnaidh. Fad a’ gheamhraidh bha teine guail againn air a h-uile là. Tha sinn a’ losgadh ceithir basgaidean san là, agus tha na basgaidean a’ tighinn thugainn a h-uile madainn as a’ mhèin air an giùlan air cinn ceathrar bhoireannach.

Tha móran bhoireannach ag obair anns an toll ghuail. Bithidh feadhainn, leithid an fheadhainn a dh’ ainmich mi, a’ lìbhrigeadh a’ ghuail chun nan tighean, ach bithidh feadhainn eile a’ cladhach fo ’n talamh. Chunnaic mi fhéin feadhainn aca a’ putadh bharaichean guail còmhla ris na fir. Ma tha leanaban òga aca bithidh iad crochte riutha ann an sheaghall mar a chì sìbh, uaireannan, na bana-cheardan. Ma tha boireannach trom, bithidh i a’ sgur a dh’ obair an ceann an ochdamh mìos agus a’ tilleadh an uair a tha an leanabh dà mhìos a dh’ aois eadhoin ged a tha e air a’ chìch. Tha na trì mìosan so dheth a’ nochdadh cho bàigheil ’s a tha luchd nam mèineachan a’ fàs.

Thug sinn a’ Bhliadhn’ Ur a-steach ann an aon de na clubaichean, agus an uair a thainig meadhon oidhche nach ann a chuala mi prógram a’ Bh.B.C. a’ tighinn air an radio cho soilleir ’s ged a bhithinn aig an tigh. Agus chuala mi <eng>Big Ben<gai> a’ bualadh dà uair dhiag. Tha eagal orm gun do thòisich mi a’ bruidhinn ris an te a bha ri mo thaobh cho bras ’s a b’ urrainn dhomh, air eagal ’s gum buaileadh an cianalas buileach mi.

Là na Bliadhn’ Uire fhéin chruinnich na h-Albannaich uile aig tigh fear á Kilmarnock—tha e fhéin ’s a bhean air deich bliadhna


[TD 179]

[Dealbh]
Dol fodha na gréine air an dùthaich mun cuairt oirnn.

fichead a chur seachad ann an so gun a dhol dhachaidh a dh’ Alba.

B’ e an ath oidhche mhór a bh’ againn Oidhche Raibeart Burns. Thug dotair á Glaschu a’ phrìomh òraid agus sheinn mi fhéin grunnan òran. Bha mi air “A’ Bhradag Dhubh” a thoirt dhoibh mura b’ e nach robh aon duine eile an làthair a thuigeadh òran Gàidhlig.

Nam faiceadh sibh an cruinneachadh a bha sud. Bha botul <eng>“Black and White”<gai> mu choinneamh gach ceathramh cathair, agus cha robh cùmhnadh air <eng>Atholl Brose.<gai> Thainig a’ mhin-choirce airson an éisg agus an taigeis air an itealan á Alba, agus bha dìnneir againn a bha sgoinneil.

Gun teagamh bha rud neònach an sud ’s an so nach tuigeadh Raibeart Burns. Bha tri fichead <eng>“bearer”<gai> Innseanach a’ frithealadh nam bòrd, ach bha ribein thartain ann an currachd gach fir. B’ e pìobaire beag Ghurka a chluich a-steach a’ mharag, ach cha ghabhadh e balgam uisge-bheatha, rud nach fhaca mi pìobaire aig an tigh riamh a’ diùltadh!

Tha so, tha eagal orm, a’ cur crìch air m’ iomradh, oir tha agam ri dhol do ’n ospadal airson greis. Tha dùil againn ri leasachadh teaghlaich. Ach ’s dòcha, an uair a bhios gach nì air dòigh, gun sgrìobh mi cuibhrionn eile mura bheil luchd deasachaidh Gairm seachd seann sgìth dhìom mar thà.

(A’ Chrìoch)


[TD 183]

An Sgeilp Leabhraichean

“Each Actor On His Ass” le Micheál Mac Liammóir. Clo-bhuailte Routledge & Kegan .Paul. (25/-).

Ged a rugadh ann an Sasuinn e, agus ged nach eil an t-ainm ach air eadar-theangachadh bho Michael Willmore, chan eil móran Eireannach a tha cho Eireannach ri Micheál Mac Liammóir. Actar. Sgrìobhaiche. Dealbhaiche. Còmhraiche ann an seachd cànainean Eòrpach. Tha e math air a h-uile dad air an toir e làmh, agus tha e air làmh a thoirt air móran ’na bheatha.

Tha e an dràsda air chuairt feadh an t-saoghail le cluiche a sgrìobh e fhéin agus anns nach eil actar ach e fhéin—<eng>“The Importance of Being Oscar.”<gai> Agus ’s fheudar gur ann an teas-meadhon na cuairt sin a chrìochnaich e an leabhar so agus a choimhlion e gach iomadh dleasdanas a tha co-cheangailte ri leabhar tomadach sam bith a chur an clò. Ach ’s e sin an seòrsa duine a th’ ann. Mar is trainge a tha ’s ann as motha a nì e.

Tha aon rud sònraichte mu dheidhinn an leabhair so, agus is e sin gu bheil e air eadar-theangachadh bho dhà leabhar Gàidhlig a chuir Micheál an clò cho chionn bliadhna no dhà. B’ e fear dhiùbh (a’ chiad earrann de ’n leabhar Bheurla) Ceo Meala lá Seaca agus an dara fear Aisteoirí Faoi Dhá Sholas. Chaidh iad sin a chlò-bhualadh le Sairseal agus Dill a thug cead an cur a-mach ann am Beurla.

Is e leabhraichean-là <eng>(diaries)<gai> a bha annta le chéile, oir bha e riamh mar chleachdadh aig Mac Liammóir cùnntas air gach là a sgrìobhadh gach feasgar, agus sin anns a’ Ghàidhlig Eireannaich a dh’ ionnsaich e an uair a bha e eadar ochd bliadhna diag is fichead. Tha <eng>Each Actor On His Ass,<gai> mar a bha na leabhraichean-là fhéin a’ ruith thairis air dà bhliadhna—a’ bhliadhna 1950 an uair a bha an t-ùghdar air ais ’s air adhart eadar an Roinn Eòrpa, far an robh e a’ cluiche ann an dealbh-chluichean còmhla ri Orson Welles agus Eartha Kitt, agus Eirinn far an robh e ’na bhreitheamh aig féisean dràma no a’ leigeil analach ann am Baile Ath Cliath. Agus a’ bhliadhna 1956 an uair a bha e fhéin agus Hilton Edwards leis a’ Chompanaidh Dhràma aca fhéin air chuairt anns an Eiphit.

An uair a leugh mi a’ chiad chuid de’n leabhar anns an leabaidh bha mi a’ cireasail ’s a’ gàireachdaich uiread ’s gun deachaidh mi fhéin ’s a’ bhean a-mach air a chéile a chionn gu robh mi ’ga cumail ’na dùisg ’s an gleoc aig trì uairean. Tha am peann aig Micheál cho aotrom mear ’s a tha a theanga, agus foghnaidh sin; tha iad le chéile uaireannan a’ sileadh meala ’s uaireannan domblas.

Cha robh duine a bha riamh aig Féis Dhràma air an dùthaich nach tuig cho fìor ’s a tha na tha aige r’ a ràdh mu ’n Fhéis ann an Killarney:—


[TD 184]

[Sanas]


[TD 185]

<eng>“T. Rattigan’s Winslow Boy tonight performed with a sort of awe-inspired enthusiasm by small group from some small country place; why do these waste their time on a polished bibelot from Kensington which demands nothing but the qualities they have not and could not ever acquire? Found myself pondering . . . . on how Aschenputtl’s half-sisters had chopped the toes off their feet in order to wear another woman’s shoes.”<gai>

A Killarney tha e a’ cur cuairt air an Roinn Eòrpa a’ cluiche còmhla ri Welles agus Eartha Kitt, agus càite air an talamh am bheil dithis cho doirbh anns gach dòigh. Ach chan e mhàin na sgialachdan a tha aig Mac Liammóir mu’n deidhinn-san a tha a’ deanamh an leabhair cho math, ach a’ chùnntas mhionaideach thuigseach a tha e a’ toirt air gach baile anns an do rinn iad stad.

Tha an dara leth de ’n leabhar, mar a thubhairt mi, ag innse mu dheidhinn turus do ’n Eiphit.

<eng>“Choukri, with true Egyptian impromptu inspiration, drove us out to the Sphinx. Indescribable emotion at smelling again at last the sharp, trous perfume of the desert and at seeing again that grey, broken, mons-sweet Face I love more, I believe, than any other work of the hand of man. There she is still, floating tonight as you would think on the breast of a moony silver twilight . . . .”<gai>

Tha sìor alt an t-sàr sgrìobhaiche aig Micheál Mac Liammóir, air an sgialachd a tha e a’ sgrìobhadh a thoirt beò ann an inntinn an luchd-leughaidh. Ma bha na leabhraichean cho math anns a’ Ghàidhlig agus a tha iad anns an eadar-theangachadh tha na h-Eireannaich fortanach, mar a tha an luchd Beurla fortanach am faotainn anns a’ chainnte a thuigeas iad fhéin.


<eng>“The Scottish Islands”<gai> le Seòras Scott Moncrieff. Clo bhuailte Oliver & Boyd. (21/-).

Cha leig leas eagal a bhith oirnn gun cuir Seòras Scott-Moncrieff an caothach air duine le dad a sgrìobhas e; cha mhotha na sin a leigeas leas dòchas a bhith aca gun tog e ar spioradan gu ionadan àrda, oir tha e daonnan eadar dhà shlighe agus eadar-dha-liùnn. Tha an leabhar so coltach ri mìle leabhar siubhail a chaidh a sgrìobhadh mu dheighinn na Gaidhealtachd, agus bithidh mìle eile ann mura cuir bomaichean móra nan Ruiseanach no rudeigin eile crìoch òirnn.

’S fheudar gu bheil féill air leabhraichean siubhail no cha bhiodh clo-bhualadairean a’ cur am foillse uiread dhiubh. ’S dòcha nach bu mhisde Amaireaganach aineolach <eng>“The Scottish Islands”<gai> ma tha e a’ dol a thoirt ruith thairis air na h-eileanan eadar Sealtainn is Ile ann an dha no tri sheachdainean. Ma tha duine air leth déidheil air dealbhannan maiseach (de ’n t-seòrsa a chunnaic e anns a h-uile leabhar-siubhail Gaidhealach eile a leugh e riamh) ’s dócha gun cuir iad so seachad uair a thìde dha, oir tha iad air an deagh thaghadh ás gach ceàrnaidh.

Airson a’ chòrr dheth thaghainn fhéin Alastair Alpin MacGriogair uair sam bith ged nach biodh ann ach gun cuir e an fhuil a’ brasadh ’na mo chuislean an àite mo chur ’na mo chadal. Tha mi a’ dol a thoirt an leth-bhreac so do chuideigin air nach eil mi uabhasach measail mar thiodhlac Nollaige.

F. McD.
