[TD 13]

AIR BRUAICHEAN NA RHEIN
le Fionnlagh MacSuain

Aig deireadh na bliadhna ’n uiridh fhuair còisir na sgoil againn (Sgoil Abair-pheallaidh) cuireadh a dhol a sheinn ann an cuid de sgoiltean agus eaglaisean na Gearmailt. A chionn gun do smaoinich sinn gum biodh seo ’na bhuannachd mhór dhuinn, rinn sinn ullachadh air feadh a’ gheamhraidh agus a-nis, ann a bhith a’ toirt sùil air ais, bu mhath leinn a ràdh gum b’e turas air leth sònraichte a bh’againn, turas a dh’fhàg làrach domhainn oirnn agus a bhitheas ’na chloich mhìle dhuinn fad ar beatha. Ann an iomradh mar seo, chan eil e comasach ach boillsgeadh beag a thoirt seachad air ar cuairt, na h-àiteachan anns an robh sinn, na daoine ris an do choinnich sinn, gus na beachdan a ghabh sinn air an dùthaich gu léir.

B’e bana-Ghearmailteach, Frau L. Haberecht á Cologne, a thug dhuinn an cuireadh an toiseach. Tha greis a-nis bho thòisich i a’ tighinn do dh’Alba agus tha i air ùidh mhór a ghabhail anns a’ Ghaidhealtachd agus anns a’ Ghàidhlig. An déidh dhith móran rannsachaidh a dheanamh air eachdraidh nan Ceilteach agus a daoine fhéin, thàinig i gu ciallach chun a’ cho-dhùnaidh gu robh luach mór ann an cultur nan Gaidheal ’s gu foghlumadh Gearmailtich, aosda agus òg, móran bhuaipe. Leis a sin, ghabh i os làimh gu còisir Albannach fhàilteachadh a-steach ’na dúthaich agus lorg i mach teaghlaichean bha deiseil gu gillean agus caileagan na sgoil againn ghabhail fo’n cùram airson aona latha deug. Na b’fhaisg air làimh, aig an dearbh àm, bha fear ciùil na sgoile, Maighstir Seumas Scott a’ cur na còisir air ghleus agus a’ toirt gach ball air adhart ann am pongan ciùil de gach seòsa. Mun do dh’fhalbh sinn air a’chiad de’n Ghiblinn, chùm a’ chòisir cuirm anns an sgoil airson sgillinnean a chruinneachadh ’on cosgais a chumail sìos.

Ged a bha sinn anabarrach sgìth a’ ruighinn ar ceann-uidhe, chuir cridhealas is coibhneas nan Gearmailteach spionnadh ùr annainn agus bha fhios againn, anns a’ bhad, gu robh làithean grianach air thoiseach oirnn. Air a’ chiad latha Sàbaid sheinn a’ chòisir ann am

[TD 14]

[Dealbh]
Còisir na sgoile

[TD 15]

Bonn, ceann bhaile na Gearmailt, ann an eaglais Pròstanach, far an robh móran san éisdeachd. Mun do dh’fhàg sinn am baile brèagha seo, chùm sinn aona chuirm chulturach. An déidh ruaig air feadh a’ bhaile chaidh sinn na b’fhaide tuath gu Cologne agus gu baile Bergheim a tha suidhichte faisg air aon de na mèinean guail as motha san Roinn Eòrpa air fad agus a tha a’ cumail an treas cuid de’n chonnadh ris a’ Ghearmailt. An sin chunnaic sinn an crann cladhaich as truime san Roinn Eòrpa, agus mura b’e mheud ’se dheanadh an obair latha am buain na mònadh sna h-Eileanan. Ann am meadhon na seachdain, sheinn a’ chòisir ann an àrd sgoil Bhergheim agus bha e ’na annas do dh’òganaich an sin sgoilearan fhaicinn ann an deise sgoile, a’ seinn bho chuimhne, cleachdadh nach eil idir ri fhaighinn sa’ cheàrnaidh ud de’n Ghearmailt, dh’aindeoin cliù an ceòl. Air latha eile rinn companaidh T.V. prógram de na caileagan agus na gillean a’ seinn air lianaig air beulaibh a’ chaisteil Paffendorf. Mun do ruith an t-seachdain gu a ceann bha a’ mhórchuid againn air a dhol air feadh Chologne agus air lorg a-mach na h-àitean annasach agus na rudan inntinneach tha dol air adhart annta. B’aon de na h-àitean sin musaem Ròmanach far a faca sinn goireasan tighe tha còrr is dà mhìle bliadhna dh’aois. Air an dara Sàbaid bha a’ chòisir a’ gabhail pàirt ann an seirbheis ann an eaglais an Köln-Klettenberg ’sa mhadainn agus feasgar fhuair sinn an t-urram seinn anns an eaglais Ghothic as motha air an t-saoghal, Cologne <eng>Cathedral<gai>, togalach shnasail tha fìor tharraingeach ’na cruth ’s ’na dealbh, ’s a tha nochdadh inntinn agus dealas air leth. An sin bha móran sluaigh ag éisdeachd, an cuide ri mac-talla as làidire a chuala sinn riamh. Air Di-luain, latha deireannach na féille, sheinn a’ chòisir aig seirbheis Càisge air iomallaibh a’ bhaile.

Ré ar cuairt, bha móran ann thug bhuainn ar suim. (1) Cho coibhneil ’s a bha na Gearmailtich ruinn oir ged a bha sinn sgapte bho chéile ann an dachaidhean fa leth, fhuair sinn uile di-beatha bha air leth gasda. Ged nach robh Gearmailtis againn, cha robh dìth na cainnte sin ’na bhacadh air seanachas oir tha na Gearmailtich, am bitheantas, ealanta ann an iomadh cànain, bharrachd air Beurla. Cuin a ruigeas sinne an ìre sin ? (2) Bha e duilich dhuinn a chreidsinn gu robh an dà rìoghachd an sàs ’na chéile dà fhichead bliadhna air ais. Ri linn an dara cogaidh bha Cologne air a bhombadh gu dona agus b’e an Eaglais Mhór fhéin an aon thogalach a ghléidh a

[TD 16]

[Dealbh]
Cuid de’n chòisir còmhla ris a’ Mhaor Iakobs, a thug dhuinn aoidheachd a’ bhaile ann an Cologne. Agus rud annasach: tha a’ chòisir ’nan seasamh air brat-ùrlar a thug Hitler seachad mar thiodhlaic an uair a ghabh e Vienna le lamhachas làidir, agus bha e math ar casan a shuathadh air.

[TD 17]

bhunaitean. Bh’aig a’ Ghearmaílt tòiseachadh ás ùr agus le dìcheall agus luchd riaghlaidh thoinisgeil thog i a-rìs air làraich lom. Ann an iomadh seagh, b’i an rìoghachd a bhuannaich an cogadh oir tha beartas agus dòighealachd innte nach eil ann am Breatainn an diugh. (3) Bha móran, gu h-àraidh na feadhainn bu shine a’ bruidhinn gu fosgailte air a’ chogadh, Hitler, na Ruiseanaich agus na prìosain campa. Choinnich sinn feadhainn bha an gréim aig Sasunnaich agus Ameiriceanaich agus leis a sin bha duilleag neo dhà de dh’eachdraidh na Roinn Eòrpa air a toirt beò dhuinn. (4) Air sgàth gu robh sinn a’ fuireach còmhla ri teaghlaichean eadar-dhealaichte, fhuair sinn a-steach na bu dlùithe air cridhe na Gearmailt: na daoine fhéin, an dòigh beatha agus mar a bha iad a’ riaghladh gach latha. Tha fhios againn a-nis carson a tha iad cho làidir, fallain. An seo tha sinn ag ithe am biadh ceàrr. (5) Nochdadh dhuinn cuideachd an ùidh th’aig Gearmailitch ann an Alba agus am féin-cheasnachadh tha dol air adhart innte an dràsda. Tha cuid a’ faicinn ceangal eadar an droch dhiol chaidh dheanamh air Gaidheil agus am fulangas a lean droch riaghladh anns a’ Ghearmailt fhéin. Tha ùidh aca anns an éileadh, a’ phìob-mhór, ceòl agus bàrdachd na Gáidhlig, agus gun robh cuid againn co-dhiù a bhuineadh do phàirt de rìoghachd nach tàinig riamh fo smàig Impireachd na Ròimh.

Sa’ chrìochnachadh feumar aideachadh gu bheil ar bana-charaid, Frau Haberecht, ag iarraidh greasad air an latha anns a faic i barrachd bhuidhnean mar seo a’ tighinn á Alba do’n Ghearmailt agus an rathad eile. Cha leigeadh na buidhnean seo a leas a bhi ealanta ann an rud sam bith ach dìreach làmh a shìneadh ann an coibhneas ri coigrich aig a bheil dualchas eadar-dhealaichte riutha fhéin. Troimh eòlas air dùthchannan eile, théid ar n-eòlas air ar dùthaich fhéin a chothromachadh agus a dhoimhneachadh. Cuideachd, théid ar n-inntinn fhosgladh agus cha bu mhisde dhuinn ged a choimheadamaid air ar suidheachadh o bheinn nas àirde, uair neo uaireigin. Bu mhath gu dearbh gu robh barrachd dha seòrsa ma chuairt.

A dh’aithghear, tha sinn a’ sùileachadh còisir às a’ Ghearmailt a thighinn far a bheil sinne, agus bidh sinn an dòchas gu faigh iad

[TD 18]

uimhir a thoileachadh ’s a fhuair sinn fhéin. Do sgoileirean Ard Sgoil Bhraghaid Albann chaidh féin-fhiosrachadh a mheudachadh gu mór agus tha mi làn chreidsinn gu fuirich an turas seo beò ’nan cuimhne agus blàth ’nan cridhe, an uair a bhitheas eòlas an cuid leabhraichean air crìonadh air falbh.

[TD 23]

BUADHACH IS SGRIOST
le Eilidh Watt

Shocraich Ealasaid am pillean ri druim, thug i sùil a rithist air a’ chloc, thog i an leabhar a bha air a glùin, a’ sgapadh a dhuilleagan bho chéile le leithid de spionnadh is gun robh an leabhar a’ dìosgail aig a bhannan, is airson an treasa turas thòisich ri leughadh aig mullach na duilleige. Ged bha a sùilean air na facalan cha robh iad a’ togail am brìgh dhi, ach an uair a thilleadh Seòras chan fhaoidhte gum bitheadh coltas iomagain oirre is i a’ feitheamh. Bha i air Seumas, a mac a bha bha a-nis aon ochd bliadhna, a chur a laighe, air a dhorus a dhùnadh gus nach ruigeadh dùrd de’n aimhreit a dh’fhaodadh gu math a bhi eadar i fhéin is athair e.

Choimhid i air a’ chloc a rithist is chuir i sìoladh air an iomagain a bha a’ cur crith air a meòrainn is a’ cur na facalan ri dannsa air an duilleig. Bha Seumas na b’anmoiche na’n àbhaist. Dòcha gum b’e an cleas a b’fheàrr dhi i bhi air fuireach gus an tilleadh e is gun i bhi air rahbadh sam bia thoirt dha. Air an làimh eile b’e seo a’ chiad turas a bha cothrom aice, oir leatha, air cairt bhuadhach a chur air a’ chairt a bu treasa a bh’aige. Ach am b’aithne dhi an dearbh àm? B’e sin a cheist? B’iomadh oidhche a bha i ann an gleus catha is fios aice nach b’urrainn di a bhi beò na b’fhaide fo na h-aoin chabair ris. Ach b’eudar dhi. Ged nach b’e Seumas fhéin a cheannsaich i leig i leatha fhéin a bhi ceannsaichte. Uair agus uair is i air ceann na teadhrach a ruigheachd chuireadh an t-udlan car dhe is bhitheadh anail bheag aice. Bha fios aice nach b’e truas dha taobh a dh’aobhraich gun toireadh e am faochadh dhi, ach gun leughadh e i cho math is gun robh fios aige air fìor-iomall a fulangais. Aig an àm sin thigeadh fiamh gàire fuar, fochaideach, air aodann, is dòcha gun tigeadh facal taspannach gu bhilean is bheireadh e e fhéin leis. Riamh chumadh e ris a’ chrìch i is fios aige gun robh a braighdean ’na chadal anns a’ chreathaill.

Ach chual’ i an doras mór a bhi air fhosgladh is, ged bha a sùilean air an glaodh ris an duilieig b’esan a bha i a’ faicinn a’ cur dhe a chòta air a shocair, a’ toirt crathadh beag air mun crochadh e e, a’ coimhead air fhéin anns an sgàthan, a’ slìobadh an fhuilt thairis air a’

[TD 24]

bhad a bha a’ lomachadh, a’ tighinn astigh cho féin-fhoghainteach is nach bitheadh amharas aig neach a chitheadh e gun robh i air a thoirt far a sheasaimh-buinn leis an litir anns an do sgrìobh i: Feumaidh mi dealachadh bhuat ach bu mhath sinn a dhealachadh le cho beag de mhì-run is a tha’n comas dhuinn.

Gun choimhead air bha fios aig Ealasaid gun robh Seòras a’ coimhead sìos oirre le sùilean air an caogadh, is snodha tàireil, tarchuiseach air a bhilean fads a bha e a’ garadh is a’ suathadh làmhan tiugha, troma, nach d’ fhairich fuachd. Bha esan faireil, is e a’ feitheamh. Thainig e stigh oirre gum b’ise a bu chòir a bhi air a bonnaibh, is nach bu chòir dhi bhi air comas a bhi a’ sealltainn sìos oirre a thoirt dhà. Ach bhitheadh sin air a bhi cho mì-nàdurrach dhi is a bha a’ charachd anns an robh i air a glacadh an ceartuair. Nuair nach dainig facal fhathast bhuaidhe thuirt Ealasaid, gun sùilean a thogail, “Tha thu air tilleadh.”

“Tha,” fhreagair esan gu sùnndach, “an robh thu ag ùrnaigh nach tillinn?”

Bha i ’na tosd is fios aice gun robh e air beum sgéithe a thoirt le claidheamh rùisgte, is a bharrachd, bha fios aice nach tigeadh ise an coimeas ris an cuilbheartan catha, is bu tric a dh’fhóghnadh aon bhraidseal bhuaidhe gus a cur fodha. Cha do chleachd i a bhi sgaiteil, baobhach, is cha b’e seo an t-àm a chur chun dearbhadh. Fads a gheibheadh i cothrom teicheadh bhuaidhe theicheadh i fads nach b’eudar dhi teicheadh leatha fhéin.

Nuair a thug e fa-near nach faigheadh e facal aiste tharraing e a litir ás a phòcaid, is, a’ toirt buille bheag shuarach do’n litir le cùl a làimhe thuirt e, “Is dé a’ ghloireis a tha seo agad nach rachadh agad air a ràdh ri m’ aodann?”

Ged bha am blàr air a bhonn is iad an cairibh a chéile tharraing i air ais oir nach robh am fear-gill ’na chadal gun dìon aige ach ise. Mar sin, ged thainig a facalan gu siùbhlach, air an ath-innseadh turas an déidh turas dhi fhéin, bhruidhinn i leis an irioslachd a chleachd i nis. Fhuair i misneachd coimhead air as an aodann is, le ciùineas réiteachaidh thuirt, i, “Gun a bhi cur coire taobh air thaobh, tha e cho math dhuinn aideachadh nach càraid shona sinn. Ach faodaidh sinn a bhi sona gu leòr is gach neach againn air a dhubhan fhéin. Leig thusa leamsa Seumus beag a bhi agam. Togaidh mi fhéin e. Chan iarr mise sgillinn gu bràth bhuat is cha chuir mi dragh eile ort fads a gheibh mi am balachan a bhi agam. Chan iarr- - -”

Shìolaidh a facalan fo mhaoidheadh na feirge a bha air a shùilean

[TD 25]

a lasadh, air a chruth atharrachadh. “Is an robh éis a riamh air an seo? An robh éis airgid ort fhéin no air a’ bhalachan riamh an seo?”

Thug i sùil mun cuairt air an rùm a bha air uidheamachadh le grinneas do nach b’aithne caomhnadh air airgead. Bha làn fhios aca le chéile nach do cheannaich ise is nach do thagh, aon bhad de seo bho na dealbhan luachmhor air na ballaichean gus a’ bhrat dhlùth-fhighte a bh’air an làr. Cha b’ann bho loibeanachd a bha i a’ teicheadh ged dòcha gum b’ann gu loibeanachd a bha i a’ dol. Ach ciamar a chuireadh i air shùilibh dhàsan gum b’aotrom a bha i a’ meas na bha i a’ call taca ri bhi saor bhuaidhe-san. An ceartuair cha robh i airson a chur gu dhùbhlan is fhreagair i gu sìobhalta, “Cha robh, cha robh éis airgid, idir.”

Thionndaich e oirre, “Innis a nis có thàlaidh bhuam thu, có bhrosnaich an sasdachd seo annad a leigeadh leat leithid de thairgse a chur riumsa. Innis dhomh. Có è?”

Chionns nach robh sùil aice ri leithid de cheist thainig stad innte is gu mì-chinnteach aiste fhéin fhreagair i, “Cha do thàlaidh neach. Chan eil bhuamsa ach Seumas a thogail gun dragh a chur air neach. Tha mi air obair a lorg agus coisinnidh mi na dh’fhóghnas do’n dithis againn. Cha iarr mise am bonn geal bhuat gu bràth.”

Cha robh mothachadh aice gun robh i air saighead a chur ’na fhéin-spéis, cha do thuig i gum bu mhotha a maslachiadh leis i bhi ga fhàgail chionns nach fuilingeadh i a chompanais no ged bha fear eile air a tàladh bhuaidhe. Bha fios aige, ged bhitheadh i fo’n aon chìs dha, nach b’esan a bha a’ cur gheimhlean oirre, nach b’esan a bha a’ cur a’ bhraid mu h-amhaich ach am fear-gill a bha ’na chadal.

Cha d’fhuair i cothrom an còrr a ràdh. Bhruidhinn esan is thagh e gach facal, a’ bruidheann gu socair gus an drùdhadh brìgh gach lid oirre. “Mas ann mar sin a tha, dean thusa do roghainn. Cha mhise a chumas an aghaidh do thoileach thu. Tha cead do choise agad. Uair sam bi. Ach fanaidh Seumas far am bheil e. Airson sin faodaidh e t’àite a ghabhail, faodaidh, ann an iomadh dòigh. Is coma leamsa. Ach na can gu bràth nach deach do shùilean fhosgladh. Nis, dean roghainn.”

Sheas esan is e a’ feitheamh, cinnteach gum b’e seo an t-àm a dheanadh i a reubadh, a léir-sgrios. An àite sin mhothaich e do’n oillt a mheudaich a sùilean is ciall nam facalan dà-sheaghach a’ drùdhadh oirre. B’e tàmailt a las fhearg ’na h-aghaidh, tàmailt gun robh i ga mheas a réir fhacalan. Ach carson nach do phrann i e?

An àite a rubadh mar bu thoill e chrom i a ceann air amhaich chaol

[TD 26]

a bu mhiann leis fhàsgadh fo mheòrainn tiugha, is dh’fhàg a fiacalan làrach chraiteach air a liop ìosal mun duirt i gun fheirge gun fhaireachadh, “Fanaidh mi”.

“Fanaidh tu”, ars esan is e fhéin gun fheirge. An uairsin thog e a làmh is thainig e air a lethcheann le pailleart goirt. “Am fan thu nis?” ars esan, “Am fan?”

Cha do thog i làmh ri gruaidh is cha do thuit deur bho a sùilean tetha ged dh’fhàg a fiacalan làrach fhuilteach air a liop ìosal mun duirt i, is i cuimhneach air a bhràighe-gill, “Ge be air bith a their no nì thu fanaidh mi. Chan fhàg mi’n gille”.

Cha robh an còrr ri ràdh is, mar gun robh e sataichte, leag an curaidh e fhéin ann an séidhear is shuidh e ga h-amharc, a’ sùghadh anail fhada troimh fhiacalan mar fhear a bha air a theanga a bhuilgeanachadh. An uair a bha e coltach nach canadh e an còrr dh’ éirich i air a socair is, gun sùil ’na rathad, dh’fhosgail is dhùin i an dorus. Sheas i airson mionaid ann an rùm a’ bhalachain ag éisdeach ris is e tarraing analach fhoiseil.

Nuair a chaidh i do’n rùm chadail aice fhéin cha do choimhid i air an làrach air a gruaidh is cha do chuir i meur ris. Chuir i dhi mar gun robh i ri obair fo’n druim-laighe. Ged chaidh a leòn anns a’ chomhraig is ged chaidh a ruagadh bho’n bhlàr is gann bu tàrr do sùilean dùnadh nuair a bha i ’na cadal.

Dhùisg fuaim air choireigin i is thog i a ceann far na cluasaig, ag éisdeach. Dh’aithnich i nach b’e am balachan a bha a’ caoineadh. Thog i i fhéin air a h-uilinn is dh’éisd i. Dh’aithnich i có bha ri gu ann an dorchadas na h-oidhche; thionndaich i air a cliathaich eile, is chaidil i.

[Sanas]

[TD 42]

AISEAL A’ CHEAIRD
le Cailein T. Mac Coinnich

Ghoid iad an aiseal aig Iain. Có-dhiù sin a bha na gillean dubha cur an ìre dha. ’S cha ghabhainn iongnadh ged a bhiodh iad ceart; cha luaithe thigeadh na ceàrdanan dhan àite, na thachradh rudeigin do Iain. O chionn beagan is dà bhliadhna air ais ’se cù a bh’ann — cù a cheannaich e uapa nuair a chuir Ioseph Mór agus Para Dubh eagal a mhionaich air, an deidh dhà chur ás a leth gu robh iad a’ cromadh air na cruachan mònadh aige. Cha robh e gu dragh gun do thionndaidh an gnothaich a-mach buannachail gu leòr do Iain, nuair a lorgadh gur e Salucaidh na ban-uachdarain a bh’ann, ’s duais deich-nota-fichead a-mach do dhuine sa bith a gheibheadh e. Fhuair Iain an duais ach mar a thùbhairt e fhéin, “Ged a bhiodh coin aca b’fhiach ciadan not, sud an turas mu dheireadh a theid mise a lùib nan ceàrdanan.”

Ach có againn as urrainn a chrìoch àraidh fhéin na ’chrannchur chumadh? Mar thubhairt Shakespeare, “Tha freasdal ann tha dealbh ar cùrs’, a dhaindeoin lùb is car ar gnìomh.” Cha robh riamh cho fìor a thaobh duine ’s a bha e thaobh Iain: mar bu mhotha chuireadh e roimhe fuireach caoidhteas na ceàrdanan ’sann bu trice a rachadh e an crois air choreiginn co-cheangailte riu. Dh’fhaodadh tu mhionnachadh, cho luath ’s a thogadh na gillean breaca ceò air an lianaig, ris an canamaid Gearraidh nan Ceàrdanan, nach biodh fada gus an tigeadh iad trasd air Iain na esan orrasan.

Gu beagaich, ’se an aon bhannal aca bha tighinn a h-uile bliadhna on as cuimhne leamsa; Para Dubh ’s a theaghlach, a bhràthair Ioseph Mór ’s a theaghlach fhéin, Seumas Breac ’s a ghràisg, a’ bhanntrach Marsaili ’s a mac Tòmas — bhiodh mu chóig na sia a’ teantaichean ann uile gu léir.

Thàinig iad tràth a’ bhliadhna-sa. Gun teagamh thàinig a samhradh tràth cuideach, rud nach robh tachairt tric sa’ cheàrna agam dha’n dùthaich. Gann gu robh meadhon na Giblin againn, nuair a bha Marsaili timcheall nan dorsan, bascaid mhór air a gàirdean,

[TD 43]

sgòd làn luideagan air a druim, agus sgaoth chloinne an crochadh ri earball a còta. Oghaichean, clann peathar, teaghlach a bràthar, bha iad ann de gach aois o thrì bliadhna gu dusan.

Chitheadh tu iad a’ dol troimh’n bhaile ’s mun cuairt nan cruitean, dithis is dithis mar a chaidh na h-abstoil a-mach; ainneamh barrach air dithis. A’ bhean, na an nighean dha robh ann, fo’n eallach, agus ma dh’fhaoidte pàisde air a druim còmhla ris a’ chòrr: am fear, pìos air dheireadh, na ceum na dhà air thoiseach, pìob ghoirid dhubh ’na phluic, a làmhan ’na phòcaid, a dhruim cho dìreach ri slat-mhosgaid, ’se feadaireachd na sradadh smugaidean greis ma seach. Shuidheadh esan ri fàl a rothaid na aig ceann na h-ùdaraid fhad ’s a bhiodh ise shuas aig an dorus a’ deanamh gnothaich. Cha robh na fir a-measg luchd-a-rothaid a’ creidsinn ann a bhi deanamh a dh’obair ach na bheireadh an éiginn orra. Agus fìor éiginn aig a sin.

O, chaitheadh iad fad maidne na feasgair a’ barganachadh airson each na eadhoin cù, ’s rachadh iad ’na do mhuilichinn cho luath ’s a shealladh iad ort, ach iarr orra an druim a lùbadh ’s boinne falluis a chur dhiubh, ’s cha robh eucail air an cuala dotair iomradh, o’n t-siataich gu galaire nan cearc, nach robh ga léireadh. Dream agus cinneach annasach anns a h-uile seadh.

’S bha annas àraidh aca am bliadhna a-measg an treud chon, ghobhar is each a bha daonnan a’ falbh ’nan cois — aisealan. Cia mheud a bh’ann dhiubh cha robh duine buileach cinnteach; theareadh cuid a dhà, cuid eile a trì, cuid aon aiseal agus dà loth eich, agus cuid eile loth agus dà aiseal. Cha b’urrainn eadhoin Calum a’ Ghobha a radh. Eil thu tuigsinn, cha robh aon dhiubh a’ tighinn gu ceàrdaich airson an crùidheadh; dheanadh na gillean breaca an crùidheadh fhéin cho math ri gobha sa bith, ’s na b’fheàrr na cuid.

An dubhairt mi gur e annas a bh’anns na h-aiseil san àite? Ma thubhairt, chaidh mi rud beag air fiaradh o’n fhìrinn — bha aon chreutair eile de’n treubh rag-mhuinealach sin sa sgìreachd, aiseal Iain mar a rinn an cruaidh-fhortan. A-nis, carson a bha Iain a’ cumail aimhidh dhe’n t-seòrsa bha e doirbh a radha. Thìll e dhachaidh far féill an Obain aon bhliadhna ’s am preasan seo aige. “Fhuair mi bargan dhith”, ars e fhéin ris an fheadhainn a bha tighinn air a’ bhàta còmhla ris, agus smùid mhath air. Rinn na caoirich airgead anabarach a’ bhliadhna ud.

Cha b’fhada gu robh e fhéin a’ cur teagamh sa’ bharagan nuair a dh’fheuch e car oibreach a thoirt aisde. Creutair eile cho leisg, crosda, rag-mhuileanach, cha do chruthaicheadh. Theab i na

[TD 44]

h-aisnichean aig Iain a phronnadh le aon bhreab chuimseach de cas-dheiridh, ’s e feuchainn strathair a chur oirre ’son cléibh mhònadh fhaighinn air a druim.

Turas eile ’s e crom, thug i làn a craois ás tòn na briogais aige maille ri leòba mhath de chraiceann a mhàis. Dh’ith i dà léine le Ruairidh na Bualadh, dreathairs le bhean, agus trì paidhrichean stocainn leis an nighinn aca — aodach a bha muigh ga thiormachadh air balla na h-iodhlainn. Ach dé dha sin! Cha dealaicheadh e rithe. Theireadh cuid nach robh ann ach fearas-mhóra; leòm nach robh duine thall na bhos aig an robh aiseal ach e fhéin. Biodh sin mar a dh’fhaodas e, cha robh innte ach creutair millteach, gun fheum, aimhleasgach ’na gnàthas, crosda ’na nàdur, ’s grannda ’na cumadh. Chan eil iongnadh ann ged a thuirt Chesterton mu deidhinn;

De chreutairean an domhainn mhóir
Mac-samhla ’n Fhir nach b’Fhearr.”

“Socair thus ort”, theireadh Ruairidh, “gheibh i e ann an crois latha brèagh air choreiginn”. Ach thàinig daoine suas rithe, chumadh iad sùil air aodaichean a bhiodh a-mach air thiormachadh, dh’fhanadh iad dà fhad sgadain uaipe san dol seachad, ’s cha robh móran colais gun rachadh fàidheadaireachd Ruairidh a chomhlionadh an aighearrachd.

Gus an dàinig na ceàrdanan.

Agus rud bu neònaiche dheth, cha do thachair dad a’ chiad turas a chàmpaich iad air a’ Gheàrraidh, ’s bha iad ann còrr is deich latha. Faodaidh gun tug e misneachd dhoibh nach do chuireadh air falbh iad an ceann na seachdain, mar a b’àbhaist, air neo faodaidh gu robh muinntir an àite caran na bu teò-chridheach leis cho math ’s a bha ’n t-sìde ’s cho tràth ’s a chuireadh crìoch air a’ mhònaidh. Có-dhiù na có-dheth bha’n càmp suas air a lianaidh a-rithist mu robh mhìos a-mach, ’s bha t-àite faramach le éigheach chloinne, sitrich each, méilich ghobhar agus sgreadail ghrannda nan aiseal. Ceòl bìnn gu leòr leis na ceàrdanan, ach cha robh e cur dad ri sìth is bòidhchead an àite air feasgar brèagha samhraidh.

Bha daoine gu math foighidneach dha’n taobh ’s gu h-àraidh Iain. Tha mi deimhinn gu robh fhios aige glé mhath gur i chruach mhònadh aige bha cumail a’ dol na toit liath chaol a chitheadh e dìreadh dha na speuran a h-uile feasgar. Chan urrainn nach robh e toirt fa-near làrach nam brògan móra tarsainn nan acha far an robh am fochann

[TD 45]

a-nis aig ìre mhath — cha rachadh an ceàrd timcheall air raoin na acha chunnaic e riamh fhad’s a bha cothrom aige dhol troimh theis meadhon, ’s bha iad daonnan a’ tathaich a’ mhachaire air tòir choineanach. Ach dh’fhuirich Iain còir bog balbh a dh’aindeoin gach pibreachadh, ’s bha muinntir an àite air tighinn chon a’ cho-dhùnaidh gu robh turas nan ceàrdanan dhan àite a’ dol a chrìochnachadh gun dad a dhol ceàrr eadar iad fhéin is Iain. ’S a sin ghoideadh an aiseal aige. Dìreach latha na dhà mu robh dùil ris na ceàrdanan a bhi deanamh na h-imrich.

Cha do chuidich an òigridh dad leis. “Có eile bheireadh air falbh i?”; “Chan eil duine seo aig a bheil ùidh an aisealan.”; “An creutair grannda, có ghabhadh turas rithe ach a leithid fhéin”; theireadh fear thall ’s a-bhos, gun mhothachadh aca, a réir cholais, gu robh iad a’ cur Iain air an aon inbhe ris na ceàrdanan, có-dhiù a thaobh cumail aiseal.

“Tha trì sa’ chàmp aca ’n diugh, ’s cha robh ann ach a dhà an dé”, arsa Eóghainn a’ Bhàigh. Chaidh esan seachad gu math teann air a’ champ ’s e tilleadh ás a’ mhonadh beagan an deidh meadhon-latha.

Ach cha deach àireamh nan aiseal aig na ceàrdanan riamh a chur an dara taobh.

Bha trì ann o thùs, chùnnt mise iad a’ chiad latha thàinig iad; seo Calum a’ Ghobha agus sùil gheur aige son nan each, dlùth dha na fad uaithe.

“A, ach dé mu reic iad té dhiubh? Bheireadh aiseal Iain a sin an àireamh air ais gu trì. Tha iad cho gleusda ris an Droch Fhear fhéin, an dearbh chuideachd.” Cha robh tlachd mhór aig Fionnlagh riamh dha na ceàrdanan.

Thug Ruairidh sùil air Iain. “Chan eil air ach a dhol far a bheil iad ’s a’ chùis a chur chon an dearbhaidh. Ma tha ’n aiseal aca maoidh a lagh orra. Cuir ’nan cuimhne gun do ghoid iad cù na ban-uachdaran o chionn dà bhliadhna; cumaidh sin ’nan àite fhéin iad.”

Cha do chuir a chomhairle sogan mór sa bith air Iain. “Co aig a bheil dearbhadh gur e ghoid a rinn iad air a’ chù? Ma theid mise chon a’ chàmp an teid thu fhéin còmhla rium? Chan eil nas fheàrr na fianuis an cois duine, nuair a tha e déiligeadh ri Ioseph ’s ri Para Dubh.”

Thàinig clos aithghearr air a’ chòmhradh. Bha e soilleir nach robh duine dha na fir airson cas a chur a-steach air àrainn a’ chàmp; bha iad uile deas leis gach gné chomhairle mu dhoras na ceàrdaich, ach

[TD 46]

se rud eile bh’ann aghaidh a thoirt air leithid Ioseph ’s Phadruig air a sitig fhéin.

“Shaoileadh tu nach gabhadh iad olcas na rachadh duine dh’fhoighneachd an deach beathach cruidh na caorach a-meas nam beathaichean aca. ’S gann latha nach eil cuideiginn aca fhéin mun cuairt a’ bhaile farraid, ‘A faca sibh cù leinne timcheall a seo? Tha na coin aca daonnan air chall orra”.

Beachd Fhionnlaigh, ach mhothaich Iain nach do thairg e idir a dhol còmhla ris. ’Se Calum a thug an ath thac gu fuaradh, ach ged a bha seòrsa de ghàire an cois a chainnte, cha robh ann ach an gàire fann, colach ri rud a bhiodh a’ cur falach air cion tapachd is duinealais. “Tha h-uile colas gum bi iad air ghluasad madainn a-màireach; cia bith dé tha fa-near dhuit Iain, tha bhuat a dheanamh gu sgiobalta”. ’S a sin, aobhar a ghàire nach dug gàire air duine ach e fhéin; “Bi thu colach ri Saul mac Chish an tòir air aiseil athar. Aon rud, bu cheart cho math leam Samuel fhéin mo chrùnadh ri Ioseph Mór.”

Cha do chòrd a chainnt idir ri Iain; bha e ’na dheacon san eaglais eil thu faicinn. Ach cia bith dé bh’air bàrr a theanga cha dàinig e mach. Có nochd a-nuas a rathad ach Para Dubh agus Tòmas, an gille aig Marsaili, ’s colas cabhaig orra. Rinn iad dìreach air a’ cheàrdaich, ’s cha robh e duilich fhaicinn nach ann air turas na sìthe bha iad. Bha droch cholas air aodann Phàdruig ’s bha bhonaid aig an fhear eile air a sgrogadh a-nuas gu tuasaideach air taobh clì na malaidh aige. Chuir Iain suas facal goirid buidheachais, nach ann leis fhéin a thàinig na seòid ud air.

Las Tòmas a phìob cho luath ’s a ràinig iad far an robh na fir cruinn. Shìn e spliùchan do Phara Dubh ’s chaidh an diùlnach sin gu lionadh na pìoba aige fhéin. Cha robh cabhag sa bith orra nis tigh’nn gu ceann-fàth an turais. Chuimhnich Iain air an dòigh fhuar shàmhach san do choinnich iad ris a feasgar a chaidh e ghearain mun mhònaidh. Chaidh crith bheag troimhe.

’Se Ruairidh a bhruidhinn an toiseach. “Mas ann a’ lorg cù mór geal a tha sibh, tha e shìos air cruit Mhic a’ Bhiocair, còmhla ri roinn mhath de choin a’ bhaile. Tha banais shìos a sin.”

Rug Pàdruig air a chabar bata bh’aige cho cruaidh ’s gu faiceadh tu na rùdain aige geal fo’n chraiceann. Dh’fhàs na sùilean aig Tòmas cho caogach ri sùilean cait, ’s sheall an dithis aca air Ruairidh mar gum biodh ag ràdha, “Co air a bheil thu magadh, ’ille?” Ged nach dubhairt aon aca smid bha ’n dòigh san do sheall iad gu leòr. Chaidh glas-ghuib air Ruairidh.

[TD 47]

Mu dheireadh thall ’s colas nach robh duine eile dol a chur ris an t-seanachas bhruidhinn Para Dubh, rud a chuir iongnadh air Iain. Chuimhnich e nach robh abadh aige ’m feasgar a reic iad an cù ris; nach dàiníg ás a bhial ach an aon chomhairle thaobh a’ choin, sin a’ bhròg a chumail air. Bha Iain làn chinnteach gur ann mar fhear-tagraidh a thug e leis Tòmas mar a thug Maois leis Aaron; an dèacon eaglais a-rithist eil thu faicinn.

Tha sinn air aiseal a chall, ’illean ’s tha amharas againn gura goid a chaidh a dheanamh oirre. Bha i air an teadhaire còmhla ri càch a-raoir, ’s madainn an diugh cha robh sgial oirre.” Thug e sùil bhiorach air na fir. Nighean an àbharsair, có ghoideadh ise?, smaoinich Calum, ach ’se thubhairt e, “Nach fhaod gun do bhris i ’n teadhaire ’s gu bheil i ma sgaoil air a’ mhachaire an àiteiginn. Seall Iain a sin, chaidh an aiseal aigesan cuideachd air chall a-raoir, ’s chan eil robhas aig oirre”.

Bha Iain taingeil mar a thugadh a chall fhéin a-steach dhan a’ chòmhradh; sheall e air Calum mar gum bu mhiann leis a radha, ‘Cha dhìochuimhnich mise idir sin dhuit a charaide’.

“Aiseal Iain?” arsa Tòmas, “bheil thu ciallachadh am poca chnàmh a bhiodh a’ criomadh na luideagan air feadh sitigean a’ bhaile? ’Sann tha sinne a’ bruidheann air aiseal ’s chan ann air cnàmhalach de mhùileid, ’ille.”

Thainig lasair chunnartach ann a sùilean Phàdruig; shrad e smugaid: “Cùm do theanga agad fhéin, a bhleagaird”, ars esan ri Tòmas, “Nach eil fhios agad gur geal leis gach feannag a h-isean fhéin.” Có-dhiù bha e cronachadh cainnt mhì-mhodhail Thòmais, na magadh air Iain, bha e doirbh a dheanamh a-mach. Tha na ceàrdanan mar sin; cha eil thu uair sa bith buileach cinnteach dé th’air cùl nam briathran.

“O chaill mise an aiseal ceart gu leòr”, ars Iain, “’s bha mi dìreach air thuar cuairt a thoirt suas feuch an deach i lùib nam beathaichean eich agaibhse troimh’n oidhche. Chan fhaca sibh dad dha colas?”

Bial nam briag, smaoinich Eóghainn, ’s beag a bha dhùil agad a dhol ’s aghaidh a thoirt air na ceàrdanan, ’s eagal do thòine agad rompa. Thionndaidh e ri Para Dubh. “’S dé tha dùil agaibh a dhèanamh, sibh fhéin agus Iain? Ruith air gach sabhal, bàthaich ’s bothag chearc san àite feuch a bheil na creutairean sgreataidh a falach aig duine againne?” Cha bu duine buaireasach Eóghainn idir gu nàdurra, ach bha chùis a’ feuchainn ris: latha math samhraidh a’ dol seachad air sgath dà bheathach sgreamhail nach fhuilingeadh

[TD 48]

e fhéin a-steach air crìochan na cruit aige beò na marbh. Oibriche cruaidh, cha robh e creidsinn ann a bhi call ùine mar a toireadh an dul-éiginn air. Bha Calum ’s Fionnlagh air gealltainn làmh chuideachaidh a thoirt dhà a’ cur mullach ùr air an t-sabhal, an dearbh mhadainn ud, ’s bha ’n ùine phrìseil a’ dian ruith. Tigh Iain Ghròit do na h-aiseil.

Thàinig colg chrosda air aodann Phàdruig, ’s theann am bata ri siabadh air ais ’s air adhart ’na chròig mar gum biodh am fear aig an robh e, a’ tighinn gu ceann a theadhaire — cleas nan aiseal. Bha Ruairidh Mór agus Calum a’ deasachadh airson leum a-steach eatorra, nan tigeadh e gu buillean, nuair a nochd màthair-aobhair a bhuairidh a-nuas a’ rathad.

“A mhic an Fhir Mhóir, cha dubhairt duine go robh na h-aiseil a falach san fhail sin shios ris an can thusa . . .” Stad na briathran ann a’ slugan Phara Dhuibh, thionndaidh na sùilean aige ’na cheann, ’s a sin shocraich iad air a rathad a-nuas chon na ceàrdaich. Ghrad thionndaidh gach ceann agus sùil eile an taobh a bha esan a’ coimhead.

’Se sealladh car annasach a bh’ann, ceart gu leòr, ’s bha clann is coin a’ bhaile (sin an fheadhainn nach robh aig a’ bhanais) a’ sìor chruinneachadh a dh’fhaicinn a’ bhall-amhairc. Eadar sgalaich na cloinne, tathunn nan con, sgriachail neònach nan aiseal agus spéireadh an dithis a bha sàs anns na beathaichean, ’se mhìorbhail bu mhotha nach fhad on a mhothaich an còmhlan a bh’aig a’ cheàrdaich dhoibh.

’Se duine ciùin socair a bh’ann an Seòras Mór am poilis á Baile Lòin; cha chuireadh e dragh air duine chunnaic e riamh nam b’urrainn e leasachadh, agus ’sann glé fhada far slighe dhìreach chumhang an lagha dh’fheumadh duine dhol mun togadh Seòras còir làmh chum a chasg. Ach, a réir cholais, thug an éiginn mhór air gluasad an turas seo, a dheòin na dh’aindeòin.

Bhà e sud, sia troighean dheth agus còrr is cóig chlachan diag, a’ slaodadh dà aiseal a bha deanamh na b’urrainn an cùrsa stiùradh taobh eile. Bha ceap a’ phoilis pìos math gu cùl a chinn, bha sruth falluis a’ dian ruith sìos ri mhalaidh, agus rud nach cuala duine eile ach ainneamh, sruth de’n a’ chainnt nach b’fheàrr a’ ruith far bàrr a theanga.

Mu amhaich gach aon de na h-aiseil bha ròpa, ’s bha ceann gach ròpa aig gàirdean a lagha air a shnìomh mu chùl a dhùirn, ’s cha bu bheag an dòrn sin. Air cùl nam beathaichean bha Anndra Beag, an

[TD 49]

tuathanach as Achnacloich, creutair cho eangarra, spìocach, droch-nàdurrach ’s a bha eadar dà cheann na dùthcha; cha robh slaic a bhaireadh e air màs nan aiseal nach cluinneadh tu leth-mhìle air falbh. Bha e soilleir cà ’n d’fhuaras na creutairean truagh. Na rachadh cat a-steach air fochann, buntàta, na snèapan Anndra, bhiodh brath aig Seòras gun dàil; bha h-uile colas gum biodh Seòras a-mach á obair a latha sguireadh Anndra de’n tuathanas, cha robh ’n còrr ga chumail a’ dol.

A-nis tha Achnacloich bìdeag laghach o cheàrdach Chaluim; bha latha cho blàth ri aon a thàinig air an t-samhradh ud, ’s tha an aiseal air ainmhidh cho rag, dannara ’s a chuir am Freasdal air ceithir chasan. Dé an damaisde a fhuair an dithis a’ slaodadh, a’ putadh, a’ stràiceadh, ’s a’ breabadh nan aiseal a h-uile ceum goirt dh’an astar ud, chan eil fhios aig duine ach aca fhéin. Chan e aobhar ghàire bh’ann idir, ged a bha snodha dheth a’ bristeadh air aodann a h-uile duine bha làthair — ach Iain ’s na ceàrdanan, ma dh’fhaoidte. Rinn àsan a-null an coinneamh a’ chòmhlain annasach a bha nuas a rathad agus lean càch iad. Mar a thubhairt Calum an déidh làimhe; “Dh’fhàs an gnothaich na b’annasaiche na bha riamh, ’s bha mi fhéin dìreach a’ feuchainn m’inntinn a dheanamh suas, có an taobh a ghabhainn nan tigeadh i gu cluiche nan dòrn — taobh Iain, Anndra, a’ phoilis, na nan ceàrdanan.”

Rinn Para Dubh spéireadh cunnartach. “Cuir uat an cabar sin, sheangain bhig leis an donas. ’N ann a’ dol a bhristeadh druim nan creutairean a tha thu?” Leig Anndra às am bata cho luath ’s ge be slat Aaoroin a bh’ann ’s i air tionndadh ’na nathair ’na dhòrn. Sheas Iain gu bragail ri gualainn Phàdruig mar gum b’e seann ghoistidh a bh’ann, ’s ars esan, “’S thoir thusa ’n aire dhuit fhéin ’s dha d’obair a Sheòrais — tha thu gus na beathaichean sin a thachdadh.” Thilg Tòmas smugaid nach robh trì òirlich o chluas Anndra san dol seachad. Sheas an còrr de’n chuideachd an dara taobh ’s dh’fhàg iad an gnothaich aig a’ chòmhlan bheag a bha mun cuairt air na h-aiseil.

Cia bith dé bha dùil aig Anndra ris, bha e soilleir nach robh e idir uidheamaichte airson a leithid seo a choinneamh, ’s cha robh móran colais gu robh earbsa sa bith ri chur ás na bheireadh Seòras a chuideachadh dha.

“Chan eil thu ’g radha riùm, ’ille, gu bheil esan a’ tòiseachadh air goid nan each? A foghainn a chuid fhéin leis idir?” ’Sann ri Seòras a chuir Para Dubh a’ cheisd, ach ’sann an taobh a bha Anndra a


[TD 50]

[Sanasan]

[TD 51]

ghnog e cheann. Dh’at an t-aodann aig Anndra leis an droch-nàdur, ’s nuair a fhuair e mach na bh’aige ri radha, chanadh tu gur ann mu amhaich-san a bha ròpa air a theannachadh, ’s nach ann mu sgòrnan nan aiseal.

“A bhleagaird tha thu ann, ma chaidh each, cù na cearc a ghoid riamh air an àrainn seo, tha fhios aig a h-uile duine có ghoid iad. Thu fhéin ’s d’aiseal chaol ghrannda — bi fhios aig do sporan air mum pàigh thu na rinn i chall san iomaire bhuntàta agam.” Tharraing e anail, ach mu do lorg Pàdruig freagairt, thionndaidh e air Iain. “’S thusa bhurraidh, cha tù dad as fheàrr. Ma tha thu toilichte gu leòr a bhi biathadh creutair gun fheum dhan t-seòrsa sin”, thug e sùil nimheil air aiseal Iain, “sin do ghnothaich fhéin, ach cumaidh tu i a-mach air mo chrìochan-sa an deidh seo.”

Mu dheireadh fhuair Seòras facal a-steach air a tharsainn. Thog e làmh. “Fhearaibh, fhearaibh, cha dean seo a’ chùis. Chan eil mise airson cùis-lagha dheanamh dheth idir, ach a-nis feumaidh sibh aideachadh nach e rud nàbachail a th’ann idir ar cuid spréidh a leigeil ma sgaoil air cuid duine eile”. Sheall e air fir eile a’ bhaile mar gum biodh a’ tagradh cùl-taic uapa. Mun d’fhuair duine aca sin guth a radha, bhrist Iain a-steach a-rithist; “Cha do leig duine seo ar cuid spréidhe a-steach air fearann Anndra — chaidh iad ann leotha fhéin. Na leigeadh a spìocaireachd leis ballaichean agus feansaichean an àite aige chumail an òrdan cleas chàich againn, cha rachadh each, mart na caora an gaoth a chuid iomraichean.”

Bhuail e pong a dhùisg co-shéisd ann an cridhe gach fear a bha làthair. Bha iad air a léireadh le Anndra ’s leis na gearainean aige o aon cheann dh’an a’bhliadhna chon a’ chinn eile. Crodh, caoirich, eich — bha sprèidh aca daonnan ann an crois air fearann Anndra, agus sin dìreach a chionn ’s nach cosgadh e sgillinn ruadh air na gàrraidhean-crìche aige leasachadh. ’S cha robh iad idir màirnealach ann a bhi cur am beachd am briathran: “Chan eil aig Iain ach an fhìrinn. Duine nach cùm suas feansa na balla, dé tha dùil aige ris,” arsa Fionnlagh, ’s dh’éirich crònan na h-aonta o chàch uile. Chaog Seòras a shùilean ’s theann e ’tachais a chinn.

Cha robh chùis idir a’ dol mar bu mhiann leis. Cha chanadh duine gu robh Seòras air an fheadhainn a b’eagnaidhe eanchainn, ach bhuail e dhachaidh thuige nach robh tacsa mór na beag a’ tighinn o na cruiteirean. ’S theann e fàs na bu mhì-shaorsaile buileach nuair a thog Para Dubh taobh eile dhan chùis. “Cuimhnich cuideachd, ’ille, gu bheil lagh ann a thaobh a bhi làimhseachadh ainmhidhean. Thug

[TD 52]

sibh droch ghiollachd dha na creutairean sin dhan toirt a seo; tha fianaisean gu leòr ann a chunnaic sibh ga stialladh le cabar maide ’s ga slaodadh air dul-ruithteach mu’n amhaich.”

Cha mhór nach do bhris an gàire air Iain ’s e rithisd a’ cuimhneachadh na comhairle thug Para dha airson cù a chumail fo smachd. “Na cumhainn a’ bhròg air, ’s thig e gu rathad gun teagamh.”

“Chunnaic”, arsa Ruairidh, “agus ’se ’n t-iongnadh bu mhotha bha oirnn nach do thionndaidh an dara té aca ’s nach do chronaich i sibh mar a rinn an aiseal bhalbh air Balàam.” Cha robh còrdadh mór sa bith eadar Ruairidh agus Anndra, o’n turas a chuir Anndra gearain gu Bòrd an Fhearainn mu na coin aig an fhear eile.

“Saoile an ann an Gàidhlig a bhruidhinn i ris?” dh’fhoighneachd Fionnlagh ’s e mar gum biodh e airson an gnothaich a chur seachad le facal rabhdail na dhà.

Fhad’s a bha an argumaid annasach seo a’ dol, ’s colas nach tigeadh i gu co-dhùnadh ciallach a feasd, bha Tòmas a’ feuchainn druim is asnaichean na h-aiseil aig Iain. A sin dh’fhosgail e am bial aice thoirt sùil air na fiaclan. Gun dàil rinn i airson a dhearbhadh dha nach robh dad ceàrr air a carbad — thug na fiaclan snag air a chéile mu leth-òirleach o chùl an dùirn aige. Ach ’se bh’aice ach an ceàrd. Fhuair i an dòrn mun chuinnlean ’s chuir sin clos oirre. A réir cholais cha robh lagh an iochd a thaobh ainmhidhean a’ gabhail a-steach nan ceàrdanan idir.

Rinn Fionnlagh oidhirp fann eile. “Eil thu fhéin a’ creidsinn gun cuireadh duine ceal air mìle gaisgeach le peirceal creutair de’n t-seòrsa sin; eadhoin duine mar a bha Samson ann?” Cha do leig duine air gun cual e e.

Chaidh Para Dubh a-null far an robh Tòmas, ’s chuir a’ fear òg cogar ’na chluais. Theann Padruig ri aiseal Iain a thearraideachadh. Chuir e toinneamh beag ’na h-earball ’s bhreab ise cho clis ’s cho sgiobalta ’s gur gann a fhuair e cheann ás an rathad mun deach an ladhar aice seachad air.

“Beathach coirbte”, ars esan, cho beag diù ’s ged a b’e cuileag a bh’air a dhol seachad air an t-sròin aige, “’s neònach nach eil thu ga reic, ’ille.” Bha e soilleir gu leòr dé an t-sanais a chuir Tòmas an cluas an fhir eile — bha barganachadh fa-near dha na seòid. ’S mar a thàinig tuar phearsanta air a ghnothaich, theann na fir a’ call ùidh sa’ chonnsachadh; bha iad uile tuilleadh is eòlach air na ceàrdanan. Deas airson an dòrn a chur ri toll do chluaise aon mhionaid, ’sa cheart cho deònach an inntinn atharrachadh mu ruigeadh an dearbh

[TD 53]

dhòrn a ceann-uidhe. Bha Para Dubh ’s a chompanach làn deiseil tòiseachadh a’ barganachadh ri Iain, mar nach robh làthair ach an an triùir fhéin; cha robh cuimhne gun deach aiseal seach aiseal air chall riamh, na gun tug Anndra am poilis thuca.

Ghabh Seòras an cothrom e fhéin a thoirt ás an t-suidheachadh mhì-thlachdmhor gun an tuilleadh trod na buaireadh. Thug e neapaicin mór dearg dearg ás pocaid-tòine a bhriogais ’s thòisich e tiormachadh an fhaliais far a mhalaidh. “Tha ’n teas seo mì-chneasda Anndra. Dé mu chuairt bheag a thoirt sìos chon an tighe ’s crogan na dhà leamn a thraoghadh — tha deannan agam a-stigh on a bha sgiobadh agam a’ buain na mònadh?”

A réir cholais, bha Anndra air a cho-dhùnadh nach robh buannachd sa bith gu bhi aige ás a ghnothaich; bha Iain, na ceàrdanan agus na cruiteirean uile ’na aghaidh ’s cha robh ann ach àird an amaidis a’ chùis a chur na b’fhaide. ’S a bhàrr air a sin, bu dhuine e nach do chuir riamh cùl ri dad a bha dol an asgaidh.

“Tapadh leat a Sheòrais. Tha mi cho tioram ri searmon ministeir na h-Eaglais Stéidhte.” Buille air a tarsainn gu Iain. Ach mar a thionndaidh e air falbh còmhla ri Seòras loisg e urchair eile orra. “Agus cuimhnichibh nach e sin am facal mu dheireadh; chluinn sibh an tuilleadh mu’n chùis aon uair ’s gun cuir mi fhéin is Seòras gnothaichean air dòigh.” Dh’fhalbh iad.

“’S nach fheàrr dhuinne togail rithe cuideachd, ’illean, ’s cabar na dhà fhaighinn suas air na bailaichean?” Thug Eóghainn sùil air Fionnlagh ’s air Calum. Cha robh feum air brosnachadh mór sa bith; bha connsachadh nan aiseal a’ call a bhlàs is annas. Sgaoil a’ chuideachd, fear a-nùll ’s fear a-nall, gus nach robh air a’ stall ach Iain ’s na ceàrdanan — ’s an dà aiseal.

“Seadh a bhalaich, ’s dé mu dheidhinn?” Bha Pàdruig deònach am beathach a cheannach ged a theab i ’n t-eanchainn a chur ás.

Cha robh dragh na trioblaid a fhuair e an ceann na h-aiseil on latha cheannaich e i nach deach troimh’n inntinn ’s troimh’n chuimhne aig Iain am prioba na sùl, ’s rinn e suas inntinn gun dàil. Bha làn àm aige bhi cuidhteas i. “Glé mhath, ma tà, reicidh mi i — sin ma thig sinn gu còrdadh mu’n phrìs. Chosg i dhòmhsa deich notaichean a chùl air dà not faraidh a’ bhàt’ ás an Oban. Can deich, ’s Tigh Iain Ghròt dhan dà not faraidh.”

“Seachd notaichean, ’ille. Ge bith có reic riut i, chaidh e ’na do mhuilchinn.” An dearbh rud a dheanadh tu fhéin a laochain na

[TD 54]

faigheadh tu ’n cothrom, ars Iain ris fhéin, ach chan e sin a thuirt e ri Para Dubh.

“Naoi notaichean, ’s tha mi call a trì aige sin.”

“Ochd puinnd ’sa deich, a bhalaich, ’s mar a dean sin a’ chúis, faodaidh tu cur an comhar a cinn . . .”. Cia bith cà robh e smaoineachadh bu chòir do Iain an aiseal a chur, cha d’fhuair e radha. Thug aiseal Iain sgiamh oillteil aisde, ’s mun d’fhuair Tòmas eatorra, thug i greim as cluas na t-éile; bha colas nach robh i idir deònach a bhi mar a chanadh an sean-fhacal, ’na h-aiseal aig ceàrd’. Chuir Tòmas o chéil iad leis a’ bhata ’s leis na brògan; bha e soilleir do Iain nach làimhsicheadh esan gu sìorruidh aiseil mar a dheanadh na ceàrdanan. Gun fhios dhi, chuir an creutair truagh seula air a’ bhargan.

“Ceart gu leòr. Ni sinn ochd puinnd ’s a deich dheth — chan eil fhios nach cuireadh i barrachd is sin a chall ormsa ged a chumainn i.”

Chùnnt Pàdruig a-mach an t-airgead air bois Iain, ’s thill esan leth-chrùn mar bhonn-sealbh; bha dùil aig na ceardanan daonnan ris, ged nach fhaca duine riamh gin aca fhéin ga thoirt seachad. Shrad Para Dubh smugaid air ’s chuir e ’na phòca e.

“Nis, ille, ma bheir thu dhuinn làmh leis na h-aiseil chon a’ chàmp, cuiridh sinn snaim air a’ bhargan le dileag dh’an dràm. Tha botul na dhà aig a’ bhean a chuir i seachad o oidhche Shathurna.”

A rud mu dheireadh a bha fa-near do Iain. Bha fhios aige nach robh feum fo’n ghréin aca air cuideachadh le dròbhaireachd nan aiseal, ’s cha robh iarraidh air an t-saoghal aigesan a dhol faisg a mhìle dhan a’ chàmp. Ach, air a’ làimh eile b’e an gliocas an cumail air an dòigh, cho fad ’s a ghabhadh sin a dhèanamh. Thug e sùil mun cuairt feuch a’ robh duine ga faicinn.

“Glé mhath — ach cha dean math dhomh bhi fada; tha dùil aca stigh rium.” Cha robh an dragh bu lugha aig Tòmas na h-aiseil fhaighinn air taod agus ceum socair òrdail a chumail ás a dhéidh. Tha’n fhìrinn ag radha gun aithnich an aiseal prasach a maighstir, ach chan eil teagamh ann nach aithne dhi móran a bharrachd air a sin nuair is e ceàrd as sealbhadair dhi! Cha robh dad aig Iain ’s aig Para ri dheanamh ach coiseachd air an cùl, a làmhan ’nam pòcaidean agus toit liath ás na pìoban aca a’ snìomh gu snasail air an cùlaibh. Ga faicinn, có chanadh nach robh fad ann o bha h-uile colas gum biodh iad an uganan a chéile?

Choinnich am bannal àbhaisteach iad mun do ràinig iad an càmp; coin is clann ’s gach aon a’ strì có b’àirde guth na sgal. Bha Ioseph Mór ’na shuidhe ga ghrianaireachd fhéin air poca connlaich aig

[TD 55]

dorus na teanta agus ’sann thuigesan a ghabh iad an toiseach. Bha Iain riamh dhan a bheachd gu robh rìgh anns gach càmp, fear a dh’heumadh sùil a thoirt air gach bargan a dhèanaisde, agus aonta thoirt dha gach còrdadh a ruigiste muigh na stigh ás a’ chàmp. Thugadh an aiseal air a bheulaibh, ’s chruinnich còmhlan beag mun cuairt orra, fireann is boireann mar gum biodh a’ feitheamh ris a’ bhinn aige.

Cha robh e fada toirt sin seachad. “Beathach beag sgiobalta — bi i subaitle air a casan ’ille?” Sheall e air Iain. Cha mhór nach dubhairt an diùlnach sin ris e cheisd a chur air Para Dubh, a fear a theab peirceal briste bhi aige air a sgàth. Ach cha do dh’fhan Iòseph ri freagairt.

“Ach tha i caol, caol, a bhalaich. Cuiridh tu ’na corp na phàigh thu oirre ’s còrr a Phàdruig mum bi ì colach ris an aiseal agad fhéin.” Ma mhothaich e gu robh an dà bheathach air tòcadh ’s air at le buntàta Anndra, cha do leig e air. Cha mhol an ceàrd uair sa bith dad a tha a ceannach.

Chuir e iognadh air Iain nach do dh’fhoighneachd e do Phàdruig dé chosg i dha. ’Sann a dh’fhalbh e air tac eile. “Bidh am pathadh oirbh ’illean, tha fhios. Thoir a-mach crogan leann na dhà thuca, Shorcha.”

Seo ri té chaol dheathorra a bha faireachas timcheall oisean na teant. Chaidh i steach ’s an tiotan bha i mach a-rithisd le làn a sgùirte de chrogain leann. Tharraing Tòmas leis na h-aiseil an cabhaig — a réir cholais a’ cur roimhe bhi air ais mun deadh dad seachad air dhan a’ chuirm a bhathar a’ cur air dòigh. Thàinig Para Dubh agus Mór a bhean a-nall ás an teant aca fhein le dà bhotul uisge-bheatha agus ultach a ghloinichean ’s a mhughaichean.

Bha Iain aig cuirm-chnuic na dhà ’na latha, ach bha h-uile colas gu robh i seo a’ dol a thoirt barradh air gach té aig a robh e riamh — eadhoin an té a rinn an t-uachdaran nuair a bha e lorg bhòtaichean airson an t-Sasunnaich ghlais a bha seasamh son pàrlamaid. Cha robh teant sa’ chàmp nach do chuir a tochradh fhéin ris a’ chuirm, ’s ged a chrunnich gach fear is té a bh’aig aois dràm, cha robh Iain cinnteach ciamar a rachadh aca crìoch a chur air na bha sgaoilte air a’ lianaig. ’S a rud bu mhiosa dheth, cha robh gréim bìdh ri fhaicinn; bha mothachadh làidir aig Iain nach do ghabh e fhéin gréim on a ghabh e truinnsear beag lite ’s cupan tì aig seachd uairean sa’ mhadainn. ’S olc a leigheas an dràm air stamaig fhalamh, gu h-àraidh stamag déacoin. Ach ’se rud eile bhiodh ann aoidheachd

[TD 56]

ceàird a dhiùltadh! Chuir e chuid theagamhan is eagalan air cùl a chinn ’s shuidh e còmhla riutha.

’Se ’m “polasman” bu trice chluinneadh Seòras na’m maor-sìthe agus Seòras gu math na bu trice na polasman. Ach chan eil dad as cinntiche na gur e fìor mhaor-sìthe bh’ann, rud a bha feumail iomadh uair anns an àite. Chan e gu robh sluagh a’ bhaile ’s na dùthcha mun cuairt dad na bu mhiosa na muinntir àite sa bith eile ach an corra uair a dh’éireadh ceist na buaireadh sa feumadh Seòras a dhol a sàs, cinnteach gu leòr ’se cùis a bhiodh ann nach làimhsicheadh a h-uile polasman — ’se sin, gun an gnothaich a thoirt gu cùirt. Ma thoill duine riamh an tiodal “maor-sìthe”, thoill Seòras e. Chumadh e an t-sìth ’na dhòigh shocair fhéin, mar bu trice, gun ghuth mór na droch fhacal. Ma bha’n t-sìth cosgail do dhuine sa bith ’sann do Sheòras fhéin, rud a bha soilleir ann an ceum ’s an giùlain Anndra air a rathad dhachaidh mu thrì uairean a thìde an deidh dealachadh ris na fir aig a’ cheàrdaich.

Bha e tuilleadh is soilleir cuideachd gu robh barrachd aig Seòras air “crogan na dhà” leann a-stigh. Bha bhean air falbh a’ coimhead air a màthair fad latha na dhà; bha Anndra rag-mhuinealach is doirbh a thoirt gu rathad; bha na botuil dheiseil ri làimh an dithis a thòisich air cùis nan aiseal a chur air dòigh an tigh Sheòrais, ’s a rud a theann le gloine na dhà leann, chrìochnaich e le dramaichean móra dhan a stuth-chruaidh. Ma bha cuirm fhliuch aig Iain ’s aig na ceàrdanan, a-muigh air a’ chnoc, bha leithid eile aig Seòras ’s aig Anndra a-stigh.

Choinnich an dithis, Anndra is Iain leathach-slighe air a rathad eadar stéisean a’ phoilis is am Bràighe Riabhach, cruit Iain.

Chuala Anndra Iain greis mhath mun cuala Iain esan. Sheas an tuathanach am meadhon a rathaid ag éisdeachd ris a’ ghliogadaich neònach a bha tighinn a-nuas air o thaobh Gearraidh nan Ceàrdanan. Cha deanadh e mach dé air an t-saoghal a bh’ann gus an do nochd Iain, a’ toirt leis pìos math dhan a rathad, ’s a’ crònan seann òran nach do dh’ionnsaich e riamh o’n a’ mhinisteir ge bith có o’n do dh’ionnsaich e e. Cha do chuir coiseachd mhì-chinnteach Iain, na eadhoin am port annasach a bha e gabhail, iongnadh sa bith air Anndra; bha e fhéin a’ snàmh anns an t-saoghal àghmhor sin, far eil gach gluasad ’na dhannsa leis, ’s gach fuaim ’na cheòl fonnmhor. Ach thàinig stad beag ann nuair a rinn e mach có ás a bha ghliogadaich a’ tighinn.

Faodaidh gum biodh e caran ràbhartach a radha gu robh Iain a’

[TD 57]

giùlain ealach de phoitean, cuinneagan <eng>tin<gai>, mugaichean agus samhlaichean eile de ealan-làimhe na ceàrdanan; faodaidh gu robh fradharc Anndra a’ dùblachadh gach coire, mias agus lodair a bha croichte ri phearsa na air an sparradh fo achlais — aon nì cinnteach agus ’se sin, gu robh e coimhead mar gun do choisinn na ceàrdanan air ais a h-uile sgillin a phàigh Para Dubh air an aiseal.

“Eil thu ’g iarraidh làmh-chuideachaidh le roinn dhan treallaich sin? Tha thu air ceannach anabarrach a dheanamh, a nàbaidh”. Bha Anndra ullamh gu làmh a’ chàirdeis a shìneadh gu dunne sa bith, sin mar a bha e faireachadh.

“Ceannach? Thà, agus tuilleadh mór ’s an donas.” Thilg Iain e fhéin san fhiar ri fàl a rothaid. Bha e tòiseachadh a tighinn thuige fhéin a-nis. “Od, od a dhuine nach olc a’ chainnt sin aig déacon eaglais. Tha fhios gun d’fhuair thu fìor bharagan mun do cheannaich thu na tha sin?” Shuidh Anndra ri thaobh, ’s thug e mach a phìob. Cha robh chabhag àbhaisteach ann.

“Baragan?” Chan eil dad a dh’fhiosam. Reic mi’n aiseal riutha ’s chaidh mi suas còmhla ri Para Dubh air son dràm beag — seulachadh a’ bharagain, eil thu faicinn. Thug iad an t-ainm ceèrr air nuair a bhaist iad mac an àrsair, ma bhaist iad e. ’Se Dòmhnall Dubh a bha còir aca thoirt air.”

“An tà, ma tha cus agad dha na bucaidean sin, tha mi coma ged a cheannaichinn té na dhà uat. ’S dé mu na mugaichean <eng>tin<gai> sin—tha aon leth-dusan agad dhiubh. Mortaidh a bhean thu ma nochdas tu dhachaidh leis na tha seo.” Sheall Iain air Anndra mar nach fhac e riamh e.

’Sann aineamh a chunnaic duine Anndra a’ ceannach dad a bharrachd air beathach cruidh na caorach aig féill, na an gréim bidhe a bheireadh an éiginn air. Agus eadhoin fo bhuaidh mhic na braiche, bha ’n ceann cruaidh ghleusda, ged a bha na casan fada o bhi cinnteach ’nan gluasad. Mhair am baraganachadh gu math na b’fhaide na bha dùil aig Iain.

Ach teann ’s ga robh chròg aig an tuathanach mu’n sgillin, nuair a chaidh na fir air am bonnaibh a-rithisd, bha roinn mhath de’n aig Iain air gualainn Anndra. Shaoileadh tu gu robh togail bheag ann an ceum Iain a’ cur aghaidh air bean ’s air dachaidh. Ach bha slugan an fhir eile fàs car beag tioram a-rithisd; bhuail a smuain thuige, ma sheulaicheadh am baragan eadar Iain is Para Dubh, gum biodh e cothromach gu leòr a leithid eile dheanamh eadar e fhéin is Iain — cho fad’s a lorgadh Iain a’ stuth-làidir.

[TD 58]

“Dé mu na mugaichean a fhliuchadh. Tha fhios gu bheil deur a-stigh agad?” “Tha, ach chan eil fhios dé their Ceit; bha dùil aice dhachaidh rium o chionn fhada. Chan eil i ach crosda nuair as fheàrr a tha i.”

An taic a chéile, na cuinneagan ’s na mugaichean a’ gliongadaich leis gach ceum, shocraich iad an cùrsa air Druim Riabhach.

A’ bruidheann air an déidh làimhe chanadh Iain, “’Sann a bha i iongantach a dhuine. Aon uair ’s gun do thuig i gun d’fhalbh an aiseal, ’se mo bharail gu robh mi air maitheanas fhaighinn ged a bha mi air Dòmhnall Dubh fhéin a thoirt dhachaidh an àite Anndra ’s a luchd <eng>tin<gai>. Anndra? O, thug mi dhachaidh sa’ chairt e ro mheadhon oidhche, agus sin far an robh choinneamh. A dhuine, dhuine, chan eil ann an Ceit ach aingeal an coimeas ri Beitidh Mhór.”

’S a feasgar sin fhéin, shìos anns an tigh-sheinge, bha facal mu dheireadh air eachdraidh nan aiseal aig Murchadh Chaluim ’s an dithis ghillean dubh aig Eóghainn, Ailein is Seumas Beag. Chluinneadh tu na fir a’ lasganaich ag éisdeachd riutha ’g innse mar a dh’fhuasgail iad an dà aiseal feadh na h-oidhche ’s a leig iad ma sgaoil iad an iomaire Anndra.

“’Se call a bhiodh ann na ceàrdanan a leigeil air falbh gun spòrs air choreiginn fhaighinn asda.” Sin Seumas Beag, ùghdar gach cleas aimleisgeach a chaidh riamh air bhonn san àite.

“Nach e. ’S rud eile dheth bha’n t-àm aig aiseal Iain am bàirligeadh fhaighinn ás a bhaile, có-dhiù.” Murchadh, creutair cunnartach eile.

Ag éisdeachd riutha ’s ri gàireachdaich na cuideachd, bha Calum mothachail air bìogadh beag truais a’ gluasad ’na chridhe. Thàinig e gu chuimhne an turas a dh’fheuch am bodach Gallda, Ruairidh iompachadh chon a’ chreideimh neònaich sin a bha deanamh a-mach gu robh daoine tilleadh an déidh am bàis ann an cruth iomadh beathach na eun.

“Seall fhéin, dhuine, cho glòirmhor ’s a bhiodh e nan tilleadh tu mar iolaire a’ seòladh sna speuran os cionn truaighe na talmhainn seo, na eadhoin fiadh lùghmhor fallain, ann a saorsa ’s farsaingeach nam beann.”

“Taghta”, arsa Ruairidh, “ach dé nan tillinn ann an cruth aiseal ceàird?” Ceart gu leòr, smaoinich Calum, bha aiseal Iain ’na crois o thàinig i dh’an àite, ach ’s iomadh rud a dhùraichinn dhi seach a bhi fo spòig ’s fo bhròig Phara Dhuibh. Chuir e roimhe gun toireadh e ás corp Mhurchaidh a-màireach dìoghaltas na rinn e fhéin ’s clann

[TD 59]

Eòghainn air an aiseal. Ars esan ris fhéin, “Mun toir thu am poca mu dheireadh mònadh chon a rothaid, tarsainn guallain Creag an t-Sìthein, bheir mise ’m bannadh dhuit gum bi thu radha gum b’fheàrr leat a bhi nad aiseal aig ceàrd na bhi ’na do mhac cruitear.”

Tràth madainn latharna-mhàireach bha meall tiugh deathaich os cionn Geàrraidh nan Ceàrdanan, far an robh càrn luideagan ’s treallaich eile thionail iad, a’ cur smùid shocair suas dha na speuran. A bharr air a sin, agus corra sgall air an fhiar a’ comharrachadh làraich nan teantaichean, cha chanadh tu gu robh e na ‘bhaile’ beag dha fhéin nuair a chaidh a’ ghrian fodha. Bha sìth agus sàmhchair thairis air a’ stall a bha faramach le gleadhraich dhaoine agus ainmhidhean o chionn beagan uairean a thìde air ais. Bha na ceàrdanan air imrich a dheanamh. 

O, gheibheadh Seòras car beag ri dheanamh an dràsda ’s a rithisd fad an fhoghair ’s a’ gheamhraidh. Cha rachadh seachdain seachad gun an trod ’s an gearain àbhaisteach bristeadh a-mach mu chrìochan, mu lomadh, mu thodhar, mu stoc beinne — ach cha robh annta sin ach rudan nach b’fhiach a bhi bruidheann orra. Dh’fhaodadh am polasman dùthcha radha leis an fhìrinn, gu robh phàigheadh aige ’n asgaidh, gus an toireadh deireadh an earraich na toiseach an t-samhraidh na ceàrdanan air chuairt dhan àite a-rithisd.

[Sanas]

[TD 70]

FEALLSANACHD CHRYSIPPUS

le Dennis Coles, Oilthigh Chaol (Ceann-a-tuath Eirinn) agus Catrìona Coles, Na Hearadh; le cuideachadh bho D. MacGuaire, Inbhirnis.

<eng>GLOSSARY<gai>
Cinnseal … <eng>premise<gai>
Cumadh stéidhte … <eng>basic form<gai>
Maa … <eng>iff (if and only if)
Meas … <eng>value<gai>
<eng>Modus ponens … asserting pattern<gai>
<eng>Modus toilens … denying pattern<gai>
Probaisein … <eng>proposition<gai>
Tàbhachdach … <eng>valid<gai>

“Ma tha an là ann tha i a-réisd soilleir; ach tha an là ann, an lorg sin tha i soilleir”.

Tha an seo argumaid agus tha an cumadh aig an argumaid mar seo “Cpq; ach p, an lorg sin q”. San àite seo tha na litrichean p agus q a’ taisbeanadh rùman. Chan eil na rùman falamh agus feumaidh sinn probaisean a shuidheachadh an àite p agus q. Tha C dàimheil agus feumaidh sinn probaisein a shuidheachadh an àite Cpq cuideachd.

Ach dè seòrsa rud probaisein? Chan e probaisein abairt ged a dh’fhaodadh abairt tagrach a bhith ’na chomharradh air probaisein. Tha na h-abairtean “tha an là ann” agus “tha i soilleir” ’nan comharran air probaisein.

Tha gach probaisein fìor no ain-fhìor. An uair a tha an t-abairt “tha an là ann” ’na chomharradh air probaisein fìor tha an t-abairt “tha i soilleir” cuideachd ’na chomharradh air probaisein fìor. Gu dearbh tha an t-abairt “Ma tha an là ann tha i a-réisd soilleir” ’na chomharradh air probaisein fìor.

Nis tha an t-abairt deireannach baralach. Tha sinn a’ saoilsinn gu bheil i ’na comharradh air probaisein fìor. Cha b’urrainn do latha a

[TD 71]

bhith dorcha. Tha an là ann nuair a tha a’ ghrian a’ deàrrsadh agus tha solus ann.

Tha sinn ag amharc a-rithist air a’ chumadh “Cpq; ach p, an lorg sin q”. Tha gach argumaid leis a’ chumadh seo tàbhachdach. An uair a tha Cpq agus p ’nan comharran air probaisein fìor tha q ’na chomharradh air probaisein fìor cuideachd.

Tha an dara eiseamplair romhainn. “Ma tha Plato ag analachadh tha e a-réisd beò; ach tha Plato ag analachadh, an lorg sin tha e beò.” An uair a tha e fìor gu bheil Plato ag analachadh tha e fìor cuideachd gu bheil Plato beò.

A réir Chrysippus (280–207 R.C.) tha againn cóig cumaidhean stéidhte. Is “Cpq; ach p, an lorg sin q” a’ chiad syllogism agus is “Cpq; ach Nq, an lorg sin Np” an dara syllogism.

Ach feumaidh sinn foillseachadh gu bheil N diùltach. Nuair a tha p ’na chomharradh air probaisein fìor tha Np ’na chomharradh air probaisein ain-fhìor, agus nuair a tha p ’na chomharradh air probaisein ain-fhìor tha Np ’na chomharradh air probaisein fìor. Chaidh an suidheachadh “Tha Plato beò” an àite p agus ’s urrainn duinn “Chan eil Plato beò” no “Tha Plato marbh” a’ sgrìobhadh an àite Np. Tha sinn a’ beachdachadh gu bheil na h-abairtean “Tha Plato marbh” agus “Chan eil Plato beo” ’nan comharran air probaisein ionnan.

Tha sinn am barail gu bheil an t-abairt “Ma tha Plato ag analachadh tha e a-réisd beò” ’na chomharradh air probaisein fìor. Ma tha “Tha Plato marbh” cuideachd fìor is urrainn duinn co-dhùnadh gu bheil “Chan eil Plato ag analachadh” fìor.

A-nis is baralach an t-abairt “Ma tha Plato ag analachadh tha e a-réisd beò”, agus carson a tha sinn a’ saoilsinn gu bheil i ’na comharradh air probaisein fìor? Tha a’ cheisd duilich. Faodaidh sinn a ràdh gu bheil Plato gun anail marbh.

Gu dearbh tha abairt baralach ’na chomharradh air probaisein ann an cumadh agus tha aig probaisein ann an cumadh an cruth Cpq. Tha sinn ag agairt gu bheil Cpq fìor nuair a tha p a’ filleadh a-stigh q.

Is fheudar dhuinn na h-earrannan seo a mhìneachadh. Tha an t-abairt baralach againn “Ma tha uisge ann tha e a-réisd fliuch”. Tha fliuichead aig uisge agus tha “Tha uisge ann” a’ filleadh a-stigh “Tha fliuichead ann”. Tha againn dà phrobaisein agus tha iad fìor le chéile. Ma tha “Tha uisge ann” fìor is fìor “Tha fliuichead ann” cuideachd agus ma tha “Tha fliuichead ann” fìor is fìor “Tha uisge ann” cuideachd. Tha sinn a’ sgrìobhadh gu bheil “Tha uisge ann” fìor maa “Tha fliuichead ann” fìor.

[TD 72]

A réir Chrysippus nuair a tha Cpq fior agus tha p fìor, tha q fìor cuideachd. A-réisd nuair a tha Cpq fìor agus Nq fìor tha Np fìor cuideachd. Tha atharrachadh againn r’ a ràdh gu bheil nuair a tha Cpq agus q ain-fhìor agus p ain-fhìor cuideachd.

An diugh tha sinn ag ainmeachadh an syllogism “Cpq ach p, an lorg sin q” modus ponens agus an syllogism “Cpq; ach Nq, an lorg sin Np” modus tollens. Tha modus ponens agus modus tollens ’nan cumaidhean stéidhte. 

An déidh sin tha sinn a’ sgrùdadh an syllogism “CpCpq; ach p, an lorg sin q”. Chan eil an syllogism seo ’na chumadh stéidhte ach ’na chumadh tarrainnte. Is urrainn duinn C a tharrainn a-mach ás an dà chumadh stéidhte.

Tha sinn a’ fosgladh an fhoidheam.

1. CpCpq cinnseal
2. p cinnseal
3. Cpq modus ponens
4. q modus ponens

Tha againn na cinnsealan CpCpq agus p, agus faodaidh sinn co-dhùnadh Cpq. A-réisd tha againn na cinnsealan Cpq agus p for agus faodaidh sinn co-dhùnadh q.

Air an dòigh seo is urrainn duinn iomadh syllogism eile a tharrainn a-mach. Tha gach syllogism ann an òrdugh agus tha aig gach syllogism dà chinnseal agus co-dhùnadh.

Tha aig Chrysippus trì cumaidhean stéidhte eile. Tha an syllogism aige “NKpq; ach p, an lorg sin q”. Tha an syllogism aige “Jpq; ach p, an lorg sin q”. Tha an syllogism aige “Jpq; ach Np, an lorg sin q”.

Tha sinn a’ beachdachadh air a’ chumadh stéidhte “NKpq; ach p, an lorg sin q”. An seo, tha K dàimheil. Gu dearbh tha K a’ ceangal nam is probaiseinean p agus q agus tha sinn a’ faotainn aon probaisein Kpq. Nuair a tha sinn a’ sealltainn thairis air Kpq tha sinn a ràdh “p agus q”. Mar eiseamplair, nuair a tha “Tha Plato a’ seinn” againn an àite p agus “Tha Plato a’ dannsa” an àite q tha “Tha Plato a’ seinn agus a’ dannsa” againn an àite Kpq. Tha NKpq a’ diùltadh Kpq.

Ma tha p agus q fìor le chéile, tha Kpq fìor agus ma tha Kpq fìor, tha p agus q fìor le chéile. Tha sinn a’ cantainn gu bheil Kpq fìor maa p agus q fìor le chéile. Mur eil p agus q fìor le chéile tha Kpq ain-fhìor, agus mur eil Kpq fìor tha p ain-fhìor no q ain-fhìor.

B’aithne do Chrysippus Kpq Ach cha robh Chrysippus fiosrach air a cheangal eadar Kpq agus NCpNq. An diugh tha sinn a’ creidsinn

[TD 73]

gu bheil Cpq agus NKpNq co-chiallach.

A-rithist feumaidh sinn a’ bhrìgh. Tha sinn ag agairt fhoillseachadh gu bheil Cpq agus NKpNq malairteach. Tha Cpq agus NKpNq fìor le chéile no ain-fhìor le chéile. Mar eiseamplair, an àite “Ma tha an là ann tha i a-réisd soilleir” faodaidh sinn sgrìobhadh “Ni — tha an là ann agus chan eil i soilleir”. Than a h-abairtean seo ’nan comharran air probaisein agus ’s ionnan iad.

Tha sinn a’ mùchadh an cumadh stéidhte “NKpq; ach p, an lorg sin Nq”. Ged a chaidh Nq a suidheachadh an àite q tha againn an cumadh modus ponens.

Gidheadh, tha Chrysippus a’ dealachadh eadar “CpNq; ach p, an lorg sin Nq agus “NKpq; ach p, an lorg sin Nq”. Chan e a’ tuigsinn gu bheil CpNq agus NKpq ionnan. Ach cha ghabh sinn dragh ris.

Tha sinn ag ainmeachadh “fìor” agus “ain-fhìor” ’nam measan probaisein. Airson gun urrainn dhuinn suidheachadh an àite p agus q probaisein fìor no ain-fhìor tha ceithir cothroman againn. Mar sin, faodaidh e bhith gu bheil (1) p agus q le chéile fìor; (2) p fìor agus q ain-fhìor; (3) p ain-fhìor agus q fìor; (4) p agus q le chéile ain-fhìor.

Faodar na cothroman seo a liostadh sa’ chlàr a leanas:

[Clàr]

An seo tha f agusa mar mheasan probaisein p agus q.

Tha sinn a’ sealltainn gu bheil am meas a aig Cpq ann an sreath 2, agus am meas f air modh eile; agus gu bheil am meas f aig Kpq ann an sreath 1, agus am meas a air modh eile. Tha colbh (f, a, f, f) a’ sònrachadh Kpq. Tha sinn a’ mothadh gu bheil an colbh (a, f, f, f) a’ sònrachadh NKpq agus CpNq.

Tha aig sreath 1 ’nan aonar p fìor agus Cpq fìor agus q fìor. Is cuimhne leinn modus ponens. A-rithist, tha aig sreath 4 ’nan aonar Cpq fìor agus Nq fior agus Np fìor. Is cuimhne leinn modus tollens. 

Chan eil syllogism anns an cumadh “Cpq; ach Np, an lorg sin Nq”. Gu dearbh tha aig sreathan 3 agus 4 Cpq fìor agus Np fìor, ach tha aig sreath 3 Npq ain-fhìor agus aig sreath 4 Nq fìor.

Air an dòigh seo, faodaidh sinn syllogism sam bith a sgrùdadh

[TD 74]

Mar eiseamplair, tha sinn a’ roghnachadh an cumadh “Cpq ach CpNq, an lorg sin Np”. An seo tha againn an clàr:

[Clàr]

Tha aig sreathan 3 agus 4 Cpq agus CpNq fìor le chéile agus Np fìor cuideachd. Tha syllogism anns a’ chumadh seo.

A-réir Origen,⃰ “Ma tha fios agaibh gu bheil sibh marbh tha sibh a-réisd marbh” agus “Ma tha fios agaibh gu bheil sibh marbh chan eil sibh a-réisd marbh”. Is urrainn duinn co-dhùnadh “Chan eil fios agaibh gu bheil sibh marbh”.

An seo tha againn dà chinnseal: tha aig a’ chiad an cruth Cpq agus tha aig an dara an cruth CpNq. Tha an cruth Np aig a’ cho-dhùnadh.

Theagamh is coma leinn an argumaid seo. Chionns gu bheil sinn a’ feòrachadh a bheil na h-abairtean seo ’nan comharran air probaisein fìor? Tha am freagairt againn. Chan eil aithne aig fear marbh agus chan aithne do neach sam bith ach fìrinn. Chan e sgeul-bréige fios agus chan e mearachd fios.

Is <eng>syllogism<gai> a tha ann an “Cpq; ach CpNq, an lorg sin Np”.Tha argumaidean leis a’ chumadh seo tàbhachdach. ’Se theirear riutha “reductio ad absurdum”.

Tha againn Cpq fìor agus CpNq fìor. Tha sinn am barail gu bheil p fior. A-réir modus ponens tha sinn a’ co-dhùnadh q fìor agus a réir modus tollens tha sinn a’ co-dhùnadh Nq fìor. Chan eil q agus Nq fìor le chéile. Mar sin, tha sinn a’ fàgail na baralach seo agus tha sinn a’ stéidheachadh Np a bhith fìor.

An déidh sin, tha againn reductio ad absurdum agus tha sinn a’ suidheachadh p an àite q. Tha sinn a’ faotainn an <eng>syllogism<gai> “Cpp; ach CpNp, an lorg sin Np”. Chionn gu bheil Cpp fìor tha sinn faotainn an riaghailt “CpNp, an lorg sin Np”. Nuair a tha p a’ filleadh a-stigh Np faodaidh sinn an fhoidheam Np a thabhairt ás.

Tha againn cuideachd an riaghailt “CNpNNp, an lorg sin NNp”. Chionn gu bheil p agus NNp co-chiallach tha againn an riaghailt “CNp, an lorg sin p”. Theirear ris an riaghailt seo “consequentia mirabilis”. Nuair a tha Np a’ filleadh a-stigh p faodaidh sinn an fhoidheam p a thabhairt ás.

Bha aithne aig Anselm air consequentia mirabilis agus bha an

[TD 75]

argumaid seo aige. Tha neach le bith nas fheàrr na neach gun bhith. Tha Dia uile-iomlan agus is Dia an Nì as fheàrr. Cha eil Dia gun bhith. Feumaidh bith a bhith aig Dia. Chan urrainn duinn àicheadh gu bheil bith aig Dia. Gu dearbh chan eil neach gun bhith ’na Dhia.

Ach a-rithist, tha sinn a’ toirt an aire do na dàimhich C agus K. An diugh tha againn cuideachd an dàimheach A. Tha ceangal eadar K agus A agus tha Apq agus NKNpNq co-chiallach. Gu dearbh tha Apq ain-fhìor maa p agus q an-fhìor le chéile.

[Clàr]

Tha K dàimheach ceangalaidh agus A dàimheach dealachaidh. Nuair a tha sinn a’ sealltainn thairis air Apq tha sinn a ràdh “p no q”. An uair a tha p fìor no q fìor tha Apq fìor cuideachd.

Cha robh aithne aig Chrysippus air A ach bha J aige. Tha Jpq agus NKCpqCpq co-chiallach. Le p agus q fìor le chéile tha Jpq ain-fhìor, agus le p agus q ain-fhìor le chéile tha Jpq ain-fhìor.

* Faic <eng>Polish Logic 1920–1939, ed. S. McCall, p. 75<gai>

[Sanas]

[TD 91]

An Sgeilp Leabhraichean

Meic Stephens, <eng>Linguistic Minorities in Western Europe (Gamer Press. Llandysul.<gai> 1976. £9.50)

Chan eil teagamh nach e leabhar feumail tha seo, do dhuine a ni feum dheth gu cùramach. Tha e soilleir gu bheil raon an leabhair ro fharsaing airson gum biodh smachd aig an aon ùghdar air gach mion fhiosrachadh, oir tha an leabhar a’ toirt a-steach chan e mhàin grunn mór chànanan, ach eachdraidhean chinneach agus caitheamh-beatha agus poilitics an là-an-diugh. Chì sinn nach eil Stephens ro earbsach a thaobh an fhiosrachaidh sin, ach a dh’aindeoin sin tha an leabhar feumail, oir tha e a’ fosgladh uinneagan ’s a’ cur iuchraichean nar làmhan. Tha cothrom an uairsin aig an leughadair feum a dheanamh de na h-iuchraichean, agus a bheachd fhéin a thoirt air na chì e bho’n uinneig.

Tha mi creidsinn gu faodadh pàisd a dhol troimh ’n sgoil fhathast, eadhon an Albainn, gun móran de mhothachadh aige gu bheil cànanan am Breatainn a thuilleadh air Beurla, no san Roinn-Eòrpa a thuilleadh air Fraingeis is Gearmailt (agus is dòcha Eadailtis agus Spàinnis). Tha fhios co-dhiù nach biodh e mì-nàdurrach do’n phàisd sin smaoineachadh gu bheil na Frangaich uile a’ bruidhinn Fraingeis ’s na Gearmailtich a’ bruidhinn Gearmailt. Ach chan eil a’ chùis cho sìmplidh sin, oir ’se th’ann an cainnt rud a tha anabarrach duilich pasgan sgiobalta a dheanamh dhith. Gun teagamh tha na Frangaich a’ sparradh aon seòrsa Fraingeis air gach neach, ach chan ionnan Fraingeis Pharis is Fraingeis Occitanie ann an ceann-a-deas na Frainge. Tha an dùthaich sin a’ toirt a-steach mu thrian de thìr na Frainge, agus mu cheathramh de a sluagh, agus tha cainnt na mór-chuid, Occitan, cho dealaichte bho’n Fhraingeis eile ’s gu bheil e


[TD 92]

[Sanasan]

[TD 93]

iomchuidh ainm eile thoirt oirre. Agus tha mu dheich millean duine ga bruidhinn. Agus a thuilleadh orra sin, tha Catalan aig timcheall air 250,000 duine anns an Fhraing, ’s aig cóig millean no mar sin san Spàinn, tha Basque (cainnt tur eadardhealaichte bho na cainntean Eòrpach) air a bruidhinn anns an dà dhùthaich sin cuideachd, tha Gearmailt mar chainnt mhàthaireil an àiteachan eile san Fhraing, agus Duidseach aig mu 90,000 faisg air crìochan na Beilg. Agus tha cainnt Cheilteach, Breton, air a bruidhinn ann am Breatainn na Frainge, agus is dòcha trì chairteal de mhillean duine aig a bheil i.

Tha Stephens a’ cur cuairt air gach buidhinn dhiubh sin, ’s cuideachd a’ toirt cruinn fiosrachadh mu chànanan na Gearmailt, na h-Eadailt, na h-Eilbheis, ’s gach dùthaich san Roinn-Eòrpa air fad. Chan eil móran de na dùthchannan sin a tha cho fosgailte còir a thaobh cainnte is cànain ris an Eilbheis, far a bheil stadas oifigeil aig a’ Ghearmailt ’s aig an Eadailtis anns an dùthaich air fad, stadas oifigeil aig Romansh anns na roinnean (no na cantonaichean) far a bheil i air a cleachdadh, agus làn chothrom air a thoirt dhi anns na sgoiltean ’s air réidio is telebhisean, ged nach eil ach mu 50,000 ga bruidhinn anns an Eilbheis fhéin (tha móran a bharrachd a’ bruidhinn dual-chainntean tha an dlùth chàirdeas dhi, anns an Eadailt, far nach eil an Riaghaltas idir cho còir rithe).

Chan eil rùm no sgil againn an t-uabhas leudachaidh a dheanamh air a’ chùis an seo, ach gun teagamh sam bith tha an leabhar seo intinneach do dhuine sam bith a tha a’ beachdachadh air staid is inbhe na Gàidhlig ann an Albainn — anns an sgoil, ann an obair riaghlaidh, agus an iomadh dòigh eile. Cuiridh e solus glan air iomadh cuspair dhaibh.

Tha caibideilean ann a tha a’ déiligeadh ris a’ Ghàidhlig againn fhìn, ri Gàidhlig Eirinn, rì Cuimris agus na cànanan Ceilteach eile. Tha iad sin feumail cuideachd, ged is ann an seo gu h-àraidh a chì sinn nach eil smachd ro làidir aig Stephens air a’ chuspair aige. Tha pàirt de na figeirean ceàrr, agus tha an tuigse uaireannan cearbach. Ach a dh’aindeoin sin is fhiach an leabhar a bhi ri do làimh ma tha thu ag iarraidh tuigse a bhi agad air an t-saoghal Eòrpach ris a bheil sinn ceangailte, agus ma tha dùil no iarraidh agad staid na Gàidhlig a thogail anns an dùthaich againn fhìn.

Ruaraidh MacThómais

(Tha an leabhar ri fhaotainn bho Ghairm)

[TD 94]

Reothairt is Contraigh, Taghadh de Dhàin 1932–72
le Somhairle MacGill-Eain
(Cannongate. Dun-éideann. 1977. £5.00)

Tha grunn math bhliadhnachan a-nis bho nach robh an leabhar aig Somhairle MacGill-Eain, Dàin do Eimhir, a thainig a-mach an 1943, an clò. Bha gun teagamh cuid de na dàin ri ’m faotainn anns an leabhar <eng>Four Points of a Saltire<gai> (1970) agus an àiteachan eile, agus dìreach an uiridh nochd Nua-Bhàrdachd Ghàidhlig, leabhar anabarrach feumail anns a bheil Dòmhnall MacAmhlaigh a’ deanamh taghadh de shaothair nan nuadh-bhàrd. Bha cuideachd na h-eadar-theangaichidhean aig Iain Mac a’ Ghobhainn ri ’m faotainn ann am <eng>Poems to Eimhir<gai>.

Tha am bàrd a-nis air taghadh a dheanamh de na dàin a chuir e an clò an 1943, agus de na dàin uile a rinn e anns an dà fhichead bliadhna eadar 1932 is 1972. Dhe na 71 dàin a th’anns an leabhar, sgrìobhadh 55 roimh 1945, agus 16 bho ’n uairsin. Tha an cruinneachadh seo a’ toirt beachd cothromach do’n leughadair air saothair a’ bhàird, agus is math gu bheil e ri fhaotainn a-nis. Chì sinn gur h-e prìomh chuspairean na bàrdachd aige, na faireachdainnean aige fhéin (gu h-àraid fo bhuaidh a’ ghaoil), eachdraidh, agus poilitics, agus uaireannan tha na cuspairean sin gu léir air an snìomh ’na chéile ann an dòigh a tha glé sgilear is làn ùidhe. Bha móran de na dàin air an sgrìobhadh nuair a bha Cogadh na Spàinne a’ dol, air neo ùr an cuimhne dhaoine, ’s dh’fhàg sin làrach air a’ bhàrdachd, mar a dh’fhàg beachdan Co-mhaoineach is Nàiseantach cuideachd. Tha na beachdan as daingne anns an dà sheagh phoiliticeach sin air an cur gu cùl na còmhla anns an taghadh seo, ach tha iad ann a sin fhathast, ged is ann air na Sòisialaich as motha bhios MacGill-Eain a’ leigeil a thaic an diugh — no ’s dòcha gur h-ann a tha feadhainn eile a’ cur sin air a mhanadh. Poilitics ann no ás, tha móran de dheagh bhàrdachd an seo, agus ’se sin an rud a sheasas.

Ach tha e glé shoilleir gur h-i an t-seann bhàrdachd as fheàrr na a’ bhàrdachd ùr. Tha dàin mhatha a-measg an fheadhainn ùr cuideachd, leithid “Creagan Beaga”, “Creag Dallaig”, “Palach”, “Anns a’ Phàirce Mhóir” agus gu h-àraidh “Hallaig”. Tha “Hallaig” air fear cho math ’s a rinn am bàrd a-riamh. Ach feumaidh mi aideachadh nach d’fhuair mi móran ás an fheadhainn eile, eadhon á “Cumha Chaluim Iain Mhic Gill-Eain”, ged a tha ceamhramhan math ann; tha an dàn ùidheil an dòigh no dhà, mar chuimhneachan air fìor dhuine uasal, agus air an obair a rinn e agus na daoine a thug cuideachadh dha, ach

[TD 95]

nar bhàrdachd tha rud a dhìth air a thug ’na mo chuimhne facail Mhic Mhaighstir Alasdair mu’n bhalla bha e ag iarraidh a thogail air stéidh cho mór ’s clach-shnaidhte d’a dhìth.

Saoilidh mi gur h-e aobhar duilgheadais a th’ann nach do dh’fhàg McGill Eain an ruith-dhàn ‘Dàin do Eimhir’ slàn mar a bha e. Tha e cóig air fhichead de na dàin a bh’ anns a’ chiad ruith-dhàn (1943) a thoirt dhuinn an seo, agus trì eile a bhuineadh dha ach a chaidh an clò an toiseach an <eng>Lines<gai> 34, agus tha e air ceithir air fhichead fhàgail ás. Gun teagamh bha móran dhiubh sin goirid (grunn math dhiubh dìreach aon cheathramh), agus bha feadhainn eile ann nach buineadh gu coimhlionta do’n ruith-dhàn (leithid 1 agus 60), is feadhainn eile nach robh a’ cur móran ás ùr ris, ach a dh’aindeoin sin bha iad air àite a dhligheadh dhaibh fhéin ann. Dh’fhàg e ás, a-rithist, feadhainn de na dàin anns a bheil teagamh ag éirigh (leithid 10, 20, 27) agus feadhainn a tha a’ leigeil an taice gu léir air fhaireachdainnean fhéin (bha pàirt dhiubh seo anns na “Dàin Eile”, leithid 19, 23, 24 agus 26). Tha mi duilich cuideachd gun do dh fhàg e ás “Craobh nan Teud”, a sgrìobh e do Dheòrsa Caimbeul Hay, agus “Trì Slighean”, anns a bheil e a’ moladh saothair Uisdein MhicDhiarmaid.

Tha iomadh atharrachadh beag ann an sgrìobhadh ’s ann an cainnt nan dàn. An siud ’s an seo tha locradh beag ga dheanamh air ruith nan sreath (do a’ dol àn áite d’, ’n an àite an, ann am an àite am). Tha atharrachadh air litreachadh ann nas trice (faileas an àite falas, Maoibhe an àite Maebhe, O Conghaile an àite Connolly, Mol an àite Moll, foil an àite foil, agus sin uaireannan a’ milleadh co-chòrdadh eile). Agus tha beagan ceartachaidh air gràmair: aigne leatha fhéin ’an àruinn an àite aigne leis fhéin anns an àruinn (d. 31 ); na maoin an àite a’ mhaoin (39), a choltas an àite an coltas (87), agus corra rud anns an dàn air d. 37 a bha ainm aige bhi air a sgrìobhadh am bruadair (cha bu chòir gum biodh droch ghràmair aig manadh, no gun cuirte facail ùra ’na bheul!). Ach ’sann glé ainneamh a tha na atharraichidhean sin ag atharrachadh ciall na bàrdachd, ged a tha a’ tachairt corra uair, leithid 

. . . fo ghloine gheur fhuair
is fo mo lasair chéille,

an àite

. . . fo’n ghloine ghe ur fhuair
a tha ’nam lasair chéille (45)

no gu mo cheann-uidhe deòin an àite gu ceann ùidh mo dheòin (53) no annas bhàrd an àite òrain bhàrd (73).

[TD 96]

Togaidh an taghadh seo, agus an t-òrdachadh a th’air, móran cheistean a-measg eòlaich, ’s cha mhisde sinn sin. Agus tha Dàin do Eimhir ann fhathast, gu tilleadh thuca nuair a theirgeas an t-annas.

Ruaraidh MacThómais

[Sanasan]
