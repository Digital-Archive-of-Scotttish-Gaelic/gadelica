[TD 11]

Air An Spiris

MUN tig an ath àireamh de Ghairm o’n chlò, tha làn dùil againn gum bi taic o’n Stàit air a thairgsinn do luchd-sgrìobhaidh na Gàidhlig agus do luchd clò-bhualaidh na Gàidhlig. Tha faisg air dà bhliadhna a nis bho thugadh ionnsaigh mu’n chuspair so air Rùnaire na Stàite. Chan eil gnothaich na Gàidhlig ag iarraidh uiread de chabhaig ri gnothaich an Rìgh, ach bithidh fàilte roimh ’n each mhall so nuair a ruigeas e muilinn.

Chan eil fhios againn fhathast dé cho làn ’s a bhios a’ chairt, ach tha dòchas againn gum bi innte na bheir beagan biathaidh do na clò-bhualadairean a tha a’ strì ri Gàidhlig a chumail ri luchd-leughaidh, agus do’n fheadhainn a tha deònach leabhraichean a sgrìobhadh, agus gum bi iomall ann ri chosg air leabhraichean Gàidhlig a chraobh-sgaoileadh air feadh na dùthcha.

Tha e iomchuidh, ann an iomadach dòigh, gun tugadh an Stàit cuideachadh de’n t-seòrsa so seachad. Rinn i call gu leòr mar tha air a’ Ghàidhlig. Ach cuideachd, tha àite gu math nas fheàrr aig a’ Ghàidhlig anns na sgoiltean, agus anns an fhoghlum air fad, na bh’aice bho chionn fhada, agus mar sin bithidh barrachd iarraidh air leabhraichean Gàidhlig anns na bliadhnachan tha romhainn.

Tha dùil gun tig a’ chiad leabhar bho’n Chlub Leabhar an ceann beagan mhìosan, agus chì sibh dhà no trì a’ tighinn a-mach bho Ghairm roimh shamhradh. Tha sinn an dòchas gu faic sinn clò-bhualadairean eile a’ dol an gréim.

Ma tha duine de ar luchd-leughaidh le leabhar math ann an seotal na ciste bu mhath leinn cluinntinn bhuaithe, agus bu mhath leinn cuideachd cluinntinn dé an seòrsa leabhraichean as motha tha dhìth air luchd-leughaidh Gairm.

[TD 13]

MAS BREUG BHUAM E
leis A’ Bhard Bhochd

BHA mi fhìn is Scotaidh a’ dol chun an doruis còmhla oidhche no dhà ás déidh do Choinneach tilleadh feir a’ chuairt Shamhraidh. Bha e air a bhith air falbh trì seachdainean, agus leig mi do Scotaidh a dhol a-steach romham ach an cluinninn gu dé man a bheannaicheadh iad a chéile.

Bha Coinneach ’na shuidhe ’na àite fhéin is e ag amharc gu gruamach air beagan litrichean a bha air a’ ‘mhantlepiece’ bhos a chionn. Bha dithis no thriùir eile a-stigh.

“Tha thu air tilleadh, a Choinnich,” arsa Scotaidh, a’ beirsinn air làimh air, “is thug thu an t-uisge dhachaidh leat. Tha mi a’ faicinn nach d’fhuair Mòr am feur a-steach anns an tìde mhath a bh’againn bho dh’fhalbh thu, ach thig tìde mhath fhathast is bidh cuideachadh aice a nis. Am b’ ann a bhàrr do shàth a bha do thuras?”

“Gu dearbh cha b’ann,” ars ise mus d’fhuair Coinneach air guth a ràdh. “Cha b’ann idir. Bu shuarach aige nighean Mhic Ruairidh fhads a bhiodh te chruaidh air réiteach. A thuilleadh air gu bheil e fada air dheireadh air càch leis an arbhar, tha e ’na shuidhe an sud bho thill e ’s a shùil air na litrichean fiachan a bh’air a choinneamh, mar fhear ag amharc air làmh chairtean nach biodh a’ còrdadh ris is an dòchas gach sùil a bheir e orra nach e an fhìririnn a tha aca, ’s gun nì air a shiubhal a theid ’nan coinneamh gu reic e an damh.”

 “Cha chreid mi sin idir,” arsa Scotaidh ’s e suidhe air stòl. “Cha b’e duine bhiodh ag ithe na cruaiche fo’n t-sìoman a bha ann an Coinneach a riamh. Chan eil duine bha ri cosnadh mar a bha esan gun rud air a chùl, gu h-àraidh fear nach deacha thoirt a thaobh le fasan na Galltachd, a b’àill cur suas leis an stòl a bh’aig a sheanair na séir a cheannachd á bùth.”

Cha robh mi airson gun cuireadh iad Coinneach feir na meidhean cho tràth air an ionnaraidh is thog mi fhìn mo ghuth. “Nighean Mhic Ruairidh? Cha chuala mi a riamh an seanfhacal sin. Chuala mi mu bhùth Mhic Ruairidh an Steòrnabhagh ach—”

“’S ann ás a sin a thàinig an athainn no an seanfhacal,” ars Aonghas Ruadh, “Tha e coltach gum b’e duine còir blàth-chridheach a bha ann am Mac Ruairidh aig an robh a’ bhùth sin. Roimh àm a’ chiad chogaidh nuair a bhiodh iasgairean Leódhais

[TD 14]

a’ dol gu iasgach a’ chost’ a sear bheireadh Mac Ruairidh dhaibh air iasad gach nì a bhìodh a dhìth orra, is cha b’e sin a-mhàin ach chumadh e goireasan ri’n teaghlaichean fhads a bhiodh iad air falbh. Nuair a thilleadh na h-iasgairean sin b’e a’ chiad rud a dhèanadh iad a dhol a Steòrnabhagh le’m mnathan agus phàidheadh iad mar a b’fheàrr a thigeadh aca air gach nì a bhiodh mu’n coinneamh anns an leabhar. Gun teagamh bhiodh iasgair no dhà ann nach biodh cho coguiseach ris a’ chuid mhór, agus is ann ás a sin a thàinig an seanfhacal.”

“Seadh!” arsa Coinneach. “Nach éisd sibh ri Mòr is Scotaidh a’ frasadh na seanfhacail mar gum biodh iad dhan tuigsinn, ach thàinig fear no dhà gu m’inntinn fhìn fhads a bha iad a’ labhairt—toirt sùil oirre-se—“An duine ag obair, a’ bhean a’ caomhnadh’—toirt sùil air Scotaidh—‘Is fheàirrde cuideachd cuis-bhùirt,’ is cha mhisde sinn idir fear dhiubh-san a bhith làthair.”

“Coma leibh do’n ghòraich sin,” arsa Iain Mór. “Bithibh sàmhach ach an cluinn sinn gu dé a chunnaic ’s a chuala Coinneach air a chuairt. Le innse na fìrinn cha mhór nach canainn fhìn gu robh am bàs anns a’ bhaile fhads a bha e air falbh.”

“Tapa leat-sa Iain,” fhreagair Coinneach. “Tha mi toilichte cluinntinn gu robh cuideigin gam ionndrain; ach is e glé bheag de naidheachdan a thug mise dhachaidh leam. Cha b’e nach fhaca is nach cuala mi gu leòr a bha annasach dhomh, agus chòrd mo thuras rium ach cho blàth ’s a bha an aimsir is cho cruaidh ’sa bha cabhsairean a’ bhaile mhóir.”

“Gu dé na bailtean móra anns an robh thu?” dh’fhoighnich mi fhìn.

“Bha mi là no dhà ann an Dun Eideann, baile anns an robh mi tur aineolach, agus is aineolach is mi-choibhneil na daoine tha ri còmhnaidh ann. Cha bu diù le aon neach ris na labhair mi mo stiùireadh gu àite gu robh mi ’g iarraidh. Is cha b’e coigrich uile ris na bhruidhinn mi; bha saf nan clobhsaichean feir cuid a’ dèanamh soilleir do mo shròin gum b’e sud am baile dh’àraich iad, agus bha bodaich air suidheachanan ri taobh carragh cuimhne Scott is chanadh tu gu robh iad fhéin ’s an caisteal as na comhaoisean, aig nach robh fios càite an robh Sgoil Eòlais na h-Alba is cha do lorg mi fhathast i. Cha b’ionnan sin is muinntir Ghlaschu. Rachadh iadsan leth na slighe leat gus t’fhaicinn air an rathad cheart. Co-dhiù bha mi air mo chlaoidh aon uair ann a’ coiseachd sràidean is cùil shràidean rè uairean marbh an fheasgair gun àite fosgailte a fhreasgradh air coigreach nuair a thàinig mi tarsainn air nàdur do thigh àrsaidh is chaidh mi steach. B’e a’ chiad rud air na leag mi mo shùil an t-aodach a bha air a chorp a fhuaireadh bho chionn beagan bhliadhnachan ann am poll mònach MhicLeòid air mòinteach Raernis. Thabair thusa aodaoch annasach.

[TD 15]

Thug an t-seacaid a bh’ann gu mo chuimhne Scotaidh an so a’ briogadh a’ bhuntàta là fliuch ann an còta ‘<eng>Home Guard<gai>’ a th’aige fhathast. Bha duine le sùilean móra gorma mu mo mheud is m’aois fhìn ’na sheasamh ri mo thaobh ag amharc air an aodach, agus bhruidhinn e rium. Nuair a dh’innis mi dha gur iomadh ceud uair a chaidh mi seachad air an àite anns an d’fhuaireadh an t-aodach las a shùilean agus thòisich an ceasnachadh. Faca mi dad mì-nàdurrach timcheall an àite? Robh daoine cluinntinn dad faisg air? is mar sin air adhart. B’e Eireannach a bh’ann á Dùn-nan-Gall a thainig a Dhun Eideann airson seachdain no dhà is nighean leis pòsda anns a’ bhaile. Dh’fhàg sinn an tigh-àrsaidh an cuideachd a chéile agus a chionn gu robh am baile a nis air dùsgadh fhuair sinn a-steach a dh’àite far am faigheadh sinn air ar glùinean a lùbadh. Bha a’ Ghàidhlig fhéin aige ach cha tuiginn-sa móran dhith. Chuir e móran iongnaidh air nuair a dh’innis mi dha, cho fad ’s a b’aithne dhòmhsa, nach robh duine a’ faicinn nì mì-nàdurrach sam bith air mòinteach Raernis. Bha e fhéin loma làn de sgeulachdan mu shamhlaidhean ’s mu thaibhsean Dhùn-nan-Gall. B’e duine ris na thachair an là ’na òige a bh’ann, oir cha robh e móran ach a-mach ás an sgoil nuair a bha e anns a’ chòmhrag ris na Dubh-Dhonnaich no na ‘<eng>Black and Tans<gai>,’ agus bha e ag innse dhomh gu robh e iomadh uair maille ri feadhainn eile, sean is òg, fo’n choill anns na cnuic gun móran gan cumail a’ dol ach am misneach fhéin agus misneach a’ cheannard a bhiodh orra. “Agus,” ars esan, “is iomadh uair a thog manaidh na dh’fhalbh ar cridheachan, ag éirigh romhainn anns gach àite anns na thuit iad mar gum biodh iad ga ar brosnachadh gun géilleadh gun tugadh sinn buaidh na saorsa a-mach.” Bha ainmeannan an fheadhainn a thuit, na h-euchdan a rinn iad, is far an robh an taibhsean ri ’m faicinn a’ ruith cho siùbhlach air a theanga ’s gu robh e aig amannan a’ cur goireiseachadh troimh m’ fheòil. “An diugh,” ars esan, “mar gum biodh iad air fois na buaidh fhaighinn chan eil móran dhiubh ri ’m faicinn ach a-mhàin an Uladh far a bheil iad pailt fhathast.” Feumaidh mi aideachadh gu robh nàire orm nach robh sgeul mu shamhlaidhean agam fhìn a dh’ìnnsinn dha, ach thug mi taing fo’m anail do’n truaghan a fhuaireadh anns a’ pholl mhònach, a chionn gur e bha mar mheadhon air feasgar cho tlachdmhor a bhith agam.

“Ai!” ars ise ’s i togail a guth, “tha mi cinnteach gun deacha barrachd air cìs a’ choin a tha ag eubhachd riut feir a’ ‘mhantlepiece’ leis an t-sruth ag éisdeachd ri faoineas an Eireannaich. Nach tu THA fearasda thoirt a thaobh!”

Chuir Coinneach greann air. “Nach iongantach,” ars esan, “an t-seirbhead a chaidh a ghineadh an cuid de mhnathan seach cuid eile. B’e na facail mu dheireadh a thuirt an t-Eireannach rium

[TD 16]

anns an dealachadh: ‘Tha mi duilich gun dh’fhàg mi Brìde aig an dachaidh an Dùn-nan-Gall. Bha am feasgar so air còrdadh rithe. Thuirt i rium ’s mi ga fàgail ged a leiginn mo bhonaid leis an t-sruth an Dun Eideann mi mo léine a ghleidheadh.’ ’S iongantach man ar e seanfhacal Eireannach a tha sin. Ghabh mi aithreachas mór ás déidh làimh nach do dh’iarr mi stiùireadh a dhachaidh air.”

“Bha Eireannach còmhla riumsa air an t-soithich aig àm a’ chogaidh,” ars Aonghas Ruadh, “agus gu dearbha chan iarrainn air stiùireadh a dhachaidh a thoirt dhomh. ’Sann ás a’ cheann a tuath a bha e, is cha chreid mi nach e Secédar a bh’ann. Ach dé tuilleadh a chunna tu air do chuairt?”

“<eng>Well<gai>, bha mi là eile mu’n aon àm a’ coiseachd sràidean Dhùn Eidinn, là bruthainneach blàth, nuair a mhothaich mi ‘<eng>Royal Scottish Academy<gai>’ sgrìobhte air tigh mór mu mo choinneamh. Thuirt mi rium fhìn gum b’e so tigh mar an ‘<eng>Art Gallery<gai>’ an Glaschu far am faodadh daoine a dhol a-mach ’s a-steach mar a thogradh iad, saor ’s an asgaidh. Steach gun deacha mi, ach bha cailleach bheag ’na suidhe aig bòrd air taobh a-stigh an doruis a thug sùil cholgach orm a thuirt rium nach fhaodainn a dhol a-steach gun leth-chrun a phàidheadh. Thug i bhuam sin, is cha b’e sin a mhàin ach thabhaich i ‘<eng>Programme<gai>’ orm a b’fheudar dhomh a cheannachd. Shuidh mi air suidheachan anns a’ chiad rùm a bha falamh de dhaoine. Nuair a thug mi sùil mun cuairt gu dé bha mu mo choinneamh air a’ bhalla ach dealbh air a pheantadh ann an céis mhór agus na facail Tìr nan Og sgrìobhte air. Le sùil a thoirt do’n ‘Phrogramme’ chunna mi gur e fear Uilleam Burns a pheant e. Bha dealbh agam-sa ’nam inntinn fhìn air Tìr nan Og ach b’ ao-coltach e ris an dealbh a chuir Uilleam Burns air canabhas. Mas math mo chuimhne bha trì cheathramhan dheth gu h-iomlan am peanta geal, agus anns a’ cheathramh àrd gu do làimh dheis bha dath dearg agus dathan eile, ach cha robh cumadh sam bith orra dhòmhsa. Ma bha teachdaireachd do dhaoine anns a’ pheantadh cha b’ann ann an cainnt a b’aithne dhòmhsa a bha i. Cha do dhùisg e dad ’nam inntinn ach a’ cheist: ‘Gu dé a tha e ciallachadh? Aidichidh mi gur iongantach mar ar e cho maol ’s a tha mo mhac-meanmainn fhìn bu choireach ri sin. Thug e gu mo chuimhne ceann-cropic.

Bha briathran eile sgrìobhte air, agus air dhomh a dhol na b’fhaisge leugh mi: ‘Mar chuimhneachan air Madeline Niclomhair’ ann am Beurla. Thug an t-ainm sin car air rudeigin ’na mo dhubh chuimhne, ach ge b’e dé, cha tigeadh e chun an uachdair, is bha mi làn chinnteach gum bu chòir cuimhne a bhith agam air. Is ann ás dhéidh làimh a chaidh innse dhomh gum b’e ise té dhan a chaidh a chall nuair a chaidh an ‘<eng>Caledonian Hotel<gai>’ ann an Steòrnabhagh

[TD 17]

’na theine. Is iongantach inntinn an duine mar a dh’fheuchas i ri mùchadh sìos na nithean as motha a ni drùidheadh air.

“An dùil,” arsa mise ris, “an robh thu air ciall a thoirt ás an dealbh nan robh thu air cuimhneachadh oirre aig an àm?”

“Cha chreid mi gu robh,” fhreagair e. “’Sann a bhithinn an uair sin air smaoineachadh oirrese is mar a thachair dhi. Nuair a theid thu do’n chladh ’s a leughas tu ainm air lic ’sann ainneamh a bheir thu sùil air cumadh na cloiche mar a bi rudeigin sòmhraichte mu a timcheall a ghlacas do shùil. ’Sann a bhios do smuain air an neach a tha i a’ cuimhneachadh. Cha b’e an dealbh fhéin a tharraing m’aire-sa thuige an toiseach idir ach an t-ainm Tìr nan Og. Bha an t-ainm Tìr nan Og, agus ainm na té a bha an dealbh a’ cuimhneachadh a’ ciallachadh rudeigin dhomh ach cha robh an dealbh leis fhéin a’ ciallachadh dad dhomh. Mar a biodh ainm seach ainm air bha mise, agus tha mi cinnteach móran eile, air a dhol seachad air gun sùil a thoirt air. Ach tha mi creidsinn gu bheil daoine ann a bheir brìgh ás an dealbh fhéin ach cha mhise fear dhiubh.

“Is iongantach an rud e,” arsa Aonghas Ruadh, “an dà àite mhór a thadhail thu gu robh rud anns gach fear dhiubh aig an robh buntanas ris an eilean a dh’fhàg thu.”

“Thainig sin a-steach orm fhìn cuideachd,” fhreagair e, “ ach bha e air còrdadh rium na b’fheàrr nam bithinn air a thighinn tarsainn air rudan na bu thaitniche na murt is call an teine.”

Ged a bha fios agam gu robh Coinneach air bhiodagan mus fhoighnicheadh duine againn dha na chuir e a-mach móran air a chuairt dh’fhoighnich mi an tug e dhachaidh dad a b’ fhiach.

“Cha tug móran,” fhreagair e. “Cheannaich mi aon leabhar math bho fhear a bha ga reic á bara air sràid an Glaschu. Cha do chosg e móran is tha mi toilichte e a bhith agam.”

“’N e sin uireas?” arsa Scotaidh. “Nach tu a thill an riochd na cailliche bochda. ’S cinnteach nach tainig tu le làmh fhalamh thuice fhéin. Aon leabhar! Cha mhór an ulaidh sin ann an trì seachdainean.”

“’S mi fhìn nach canadh sin,” arsa Coinneach. “Na leughadh tusa e, agus móran eile de sheòrsa, cha b’e còmhradh gun chonn a bhiodh a’ faomadh bhuat, agus rachadh tu na b’fhaide air ais na do sheanmhair ann an eachdraidh do shiorramachd fhéin.”

“Co mu dheidhinn a tha e? ” arsa mise. “An e leabhar Gàidhlig a th’ann? Leugh dhuinn cuibhrionn ás.”

“Tha Beurla is Gàidhlig ann air iomadh cuspair,” ars esan, “is tha e ’na cheist orm-sa an e an fhìrinn a tha annta gu h-iomlan. Ach so agaibh eachdraidh ghoirid air fear a chaidh a thoirt gu mòd lagha air an ochdamh là deug de’n Fhaoilteach 1699. Mas breug bhuam e ’s breug thugam e.

[TD 18]

Anns a’ bhliadhna 1699 thug Seumas Friseal á Srath-Ghlas Dòmhnull MacAlasdair Mhic Dhòmhnuill Dhuibh gu lagh a’ cur meirle ás a leth. B’e Iain Grannd á Coire-na-Mòine, baran bàillidh nan Siosalach am breitheamh, agus b’e Christopher MacRath fear lagh a’ chrùin.

Bha móran chasaidean an aghaidh Dhòmhnuill.

(l) Gun ghoid e caora.
(2) Gun ghoid e tarbh adharcach dearg.
(3) Gun bhriste steach ciste Mhàiri Ruadh, a mhàthair chéile, is gun tug e leis snàth is rud eile.
(4) Gun ghoid e tuilleadh snàth agus aodach plaide.
(5) Gun ghoid e caora eile.
(6) Gun ghoid e càl air Uilleam Mac Iain Duibh.

Shuidh a’ chùirt is chaidh luchd breith no ‘<eng>jury<gai>’ a thaghadh. B’e iadsan Seumas Mac Iain Oig; Dòmhnull Mac Iain Mhic Ciùin; Fearchar Mac Dhòmhnuill MhicFhearchair agus Iain Mac Alasdair Riabhaich.

Chaidh gach fianuis a cheasnachadh agus aig deireadh an là bha an luchd-breith a dh’aon inntinn is fhuaireadh Dòmhnull ciontach. Chaidh a’ bhìnn a chur an sgrìobhadh mar a leanas:

“Theid Dòmhnull Mac Alasdair Mac Dhòmhnuill Dhuibh a thoirt a-mach ás prìosan Inbhir-Canaich far am bheil e aig an àm so, agus air Di-Haoine, an fhicheadamh là de’n Fhaoilteach 1699, theid a thoirt a-mach gu mòinteach Chómar eadar uair agus a dhà feasgar, agus an sin crochaidh crochadair e gus am bi e marbh, air croich a theid a chur suas air a’ mhòintich. As déidh sin theid a chorp a thoirt a-nuas agus theid a ghiùlain gu cùl gàrradh cladh Chómar far an teid adhlacadh, agus gabhaidh an Crùn seilbh air gach àirneis a bhuineas da. Le so gairmidh am bàillidh crìoch a bheatha. 

(Fo làimh) Iain Grannd.

“Nach b’eagalach na daoine a bh’ann anns an là sin,” arsa Scotaidh. “ach tha mi a’ smaoineachadh gur e glé bheag de na sloinnidhean a leugh thu an sin a gheibhear anns an eilean so an diugh.”

“’Se,” arsa Coinneach, “agus is dòcha gu bheil sin cho math. Ach tha aon fhear do Chlann a’ Riabhaich nach eil ro fhada ás a so an dràsda.”

[Sanas]

[TD 21]

AN LONG-ADHAIR
le CAILEIN T. MACCOINNICH

BHA Seonaidh a’ leughadh a’ phàipeir-naidheachd ’s càch ag éisdeachd ris cho dùrachdach ’s ged bu mhinisteir e searmonachadh air sàbaid comanachaidh. Chan e nach robh na bodaich comasach air am pàipeir a leughadh air a son fhéin—co-dhiù, brìgh na bha sgrìobht’ ann a thuigsinn—ach cha robh h-aon dhiubh cho fileanta ri Seonaidh gu blas is snas a chur air na facail a b’fhaide ’s a b’annasaiche sa’ Bheurla.

“Tha e ’g ràdh, ma chumas iad orra mar a tha iad a’ dol, gu ruig iad a’ ghealach ro cheann trì bliadhna, ’s an déidh sin Màrs, Iupiter, Saturn, na eadhoin Pluto fuar dorcha air fìor iomall a’ chrios-gréine. Tha iad a’ cumail a-mach gu bheil saideal aig an Ruiseanach mar tha, a chuireadh daoine air a’ ghealaich, nan togradh iad a cur suas.”

Chrath Calum a cheann, ’s thug e tarraing air fhiasaig. “Tha sin glé mhath, ach dé air an domhain tha dùil aca bhuannachadh le bhith ruigheachd air a’ ghealaich—na aon eile de bhuill na speur. Nach eil luchd an eòlais mhóir ag ràdh nach eil beò chreutair air gin dhiubh. Fearann fàs, fuar, marbh, air nach toir feamainn na inneir bàrr am feasd.”

Cia bith dé freagairt a bha ’m beachd Sheonaidh, cha d’fhuair e cothrom a chur am briathran. Dh’fheumadh Seòras facal fhaighinn a-steach air fhiaradh. “Mur biodh tusa cho tur aineolach air briathran na Fìrinn, cha chanadh tu leithid. Nam biodh tu aig a’ Bhìoball cho tric ’s a tha thu ris na leabhraichean amaideach sin a tha thu daonnan a’ slaodadh dhachaidh ás a laibrearaidh, chitheadh tù gu bheil daoine còmhnaidh air na rionnagan—air cuid dhiubh co-dhiù.”

Cha do thogadh riamh ceisd nach d’fhuair Seòras freagairt dhi—de sheòrs’ air choireiginn. Ach cha robh fainear do Chalum stubadh a leigeil leis. “Tha mise cho eòlach san Fhìrinn riut fhéin, ’s chan eil e ’g ràdh dad dhe’n t-seòrsa eadar dà cheann a’ Bhìobaill. Air neo tha thusa leughadh a’ Bhìobaill ùir, a chuireadh a-mach mu dheireadh—am fear a chuir am ministeir daoine ’na faiceal gun turas a bhith aca ris.”

[TD 22]

Chuir am fear eile seòrsa do chalg air. “Bheil thu gabhail ort a ràdh gu bheil Bìoball mo sheanar ri mearachd? Ma tha’m Bìoball agadsa nas feàrr na aon a th’aig duin’ eile, leugh e ’s gheibh thu ann gu soilleir na briathran ‘—an tigh m’àth’rs tha iomadh àite còmhnaidh.’ ’S ma tha tighean air Màrs, tha fhios aig an t-sealbh gu bheil daoin’ ann. Sin agad e.”

Dh’fhoghainn sin leis na bodaich. Chaidh iad ’na lùban leis a’ ghàireachdaich, Seòras còmhla ri càch, ’s e smaoineachadh gur ann ri feala-dhà air Calum a bha iad.

Bha e soilleir nach robh dh’eòlas aig Seòras air an Fhìrinn, ach na bha e cluinntinn ás a’ chùbaid, ’s cha robh claistneachd Sheòrais air an fheadhainn a b’fheàrr. Chuimhnich Seonaidh air an turas a bha e cumail a-mach gu robh am Bìoball a’ cur mar fhiachan air daoine tòrraidhean a fhrithealeadh, a chionns gu robh an treas salm thar a cheud ag ràdh—“na dìochuimhnich na tiodhlacan.”

Ach shìolaidh a fheala-dhà, ’s fhuair Seonaidh cothrom a dhol air adhart. “Chan eil e idir cho doirbh long-adhair a thogail. ’Se aon de na cunnartan as motha, tha na sgoileirean móra cumail a-mach, gu faodaisde ’tolladh le aon de na spitheagan beaga sin a tha daonnan a’ frasadh troimh na h-iarmailtean. Có shaoileadh gu rachadh molag nach bu mhotha na miaran troimh sheice chruaidh stàilinn long-adhair?”

Thàinig Seòras mun cuairt air tac eile. “ Chan eil sin iongantach idir. Ma chaidh spitheag troimh chlogad ’s troimh’n chlaigeann aig an fhuamhair Goliath, ’s cìnnteach nach cuireadh slige long-adhair stad oirre.”

Rinn Calum snothadh gàire. “Chan ionnan idir a’ phràiseach a bha’n clogad Gholiath ’s a stàilinn a thathar a’ dèanamh an diugh. ’S air son claigeann an Philistich dheth, cha chuala mi riamh gu robh an dream sin na bu chruaidhe sa’ cheann na cinneach eile.”

Chuir Seumas a-steach facal air a tharsainn. “Tha stàilinn a tha iad a’ cur sna saidealan cho cruaidh, a Sheòrais, nach motha leotha na spitheagan ris an can iad “<eng>meteorites<gai>” na fras chlachan-meallain. A, dhuine, nach iad a bha aineolach uair dha robh saoghal, nuair a bha iad a’ creidsinn gur e dreagaichean a bha sna spitheagan sin; chluinneadh tu iad a’ bruidheann air sgeith-rionnaig mar gum b’i rionnag fhéin a bha dol ’na teine-sionnaichean tarsainn aghaidh nan speur.”

Ach cha robh Seòras idir cho furasda chur dheth ’s a shaoileadh tu; bha mhac-meanmna dèanamh suas na bha dhìth air an eòlas. “Chan eil mi creidsinn dùrd dheth: spitheagan a’ siubhal ’nan dearg lasair troimh’n adhar! nam biodh molagan cho math sin gu gabhail, so aon fhear nach biodh a’ briseadh a cridhe gearradh ’s a’ tarraing mhònadh. Tha fhios agamsa glé mhath dé th’ann. Tha luingeis-adhair a’ siubhal eadar rionnag is rionnag, agus

[TD 23]

sraonadh teine o’n earball aca. Nach b’annasach an rud e nan tigeadh té dhiubh a-nuas chon na talmhainn so.”

“Nì Math ga sheachnadh oirnn —” cia bith dé ’n còrr a bha Seonaidh a’ dol a ràdha, cha d’fhuair e cothrom crìochnachaidh.

Sna speuran os an cionn thainig an aon srann a b’oillteile a chuala duine riamh, ’s nochd sreath dhìreach de cheò ghil tarsainn an adhair. Aig ceann na sgrìoba bha smùirnean dubh nach bu mhotha na pluc prìne. Chlisg na bodaich ’s ma sealladh tu thugad na bhuat, bha gach smig is fiasag ’na stob ris na speuran, ’s gach sùil a’ lorg feuch an e aon de luingeas-adhair Sheòrais a bha cromadh orra. Ach cha robh iad fada a’ dèanamh a-mach màthair-aobhair an fhuaim neo-chneasda.

Shrad Calum smugaid, mar gum biodh e leigeil fhaicinn cho suarach ’s a bha e cur na h-ùpraid. “Té eile dha na fead-phlèanaichean grànnd’ ud. Sgiobairean òga gun dad nas fheàrr aca nì iad na bhith gan cluiche fhéin air feadh na speuran.”

Thionndaidh aire nam bodach chon a’ phàipeir a rithisd, ’s an tiota shìolaidh farum cruaidh na plèana gu crònan fann air fàire.

Bha’n t-siathnar aca san àite-coinneachaidh àbhaisteach, lagan beag fasgach, grianach, gann leth-mhìle o’n bhaile, ris an canadh an òigridh, “Tigh-nan-Cumantan,” na “Pàrlamaid nam Bodach.” Seanaidh, Calum, Seòras, Seumas, Pàdruig agus Fionnlagh—’s gann latha nach robh “Phàrlamaid” cruinn, nam biodh an t-sìde idir car dòigheil.

So far am biodh iad a’ deasboid ’s a’ cur air dòigh gach gnothaich bu chudtromaiche na chéile a bhuineadh do’n rìoghachd—seadh, agus gnothaichean eadar-nàiseanta cuideachd, nach buineadh dhi idir. Faodaidh gun cuireadh am beachdan iongnadh, annas, na eadhoin eagal, air buill Pàrlamaid dhòigheil, na robh iad a’ farchluais air na bodaich, ach bha iad fhéin làn chìnnteach nach deach ball-pàrlamaid riamh am briogais a thigeadh an uisge na stiùireach dhoibh.

Ach an turas so bha’n còmhradh ’s a’ seanachas a’ seòladh caran na b’àirde na’n àbhaist. Chan fhóghnadh gnothaichean an t-saoghail air an robh iad a’ còmhnaidh leo; ’sann a dh’fheumadh na seòid a dhol am bad rudan a bhuineadh do shaoghail eile—Màrs, Iupiter, Bhénus, agus eadhoin Pluto cian, agus Saturn le chearcaill lainnireach.

Bha’n còmhradh ’s an argumaid ’nan teas, ’s Seòras a’ feuchainn a dhearbhadh a-mach ás an Fhìrinn, nach robh sna cearcaill aig Saturn ach callaidean-dìon atomach a chuir a luchd-àiteachaidh mun cuairt air a’ phlanaid, nuair a mhothaich Seumas do ’n long-adhair. Cha robh teagamh sa’ ghnothaich an turas so, ged nach robh sgrìob gheal air adhar, na’n dranndan a b’fhaoine a dh’fhuaim ri chluinntean. Cha robh an coigreach a’ sgeith lasraichean teine

[TD 24]

o h-earball, na sracadh nan speur le toirm. Airson sin dheth, cha robh earball oirre.

Ach ’se long-adhair a bh’ann ceart gu leòr; cha robh an teagamh bu lugha aig a’ chòmhlan a bha ga faicinn a’ cromadh gu talamh. Air chumadh breacag arain, le sreath de uinneagan beaga cruinn mór-chuairt an iomaill aice, bha i teàrnadh gu socair sàmhach air an achadh, beagan is ceud slat air falbh o “phàrlamaid am bodach.” Bha grian an t-samhraidh a’ deàrrsadh air an t-seice stàilinn aice—mar a thubhairt Seumas a rithisd, “chitheadh tu d’fhaileas aisde.”

Laigh i air an raoin cho aotrom ri ite á sgiath eòin, na duilleag a’ tuiteam bhàrr geug craoibhe aig deireadh an fhoghair. Aig an astar, chanadh na fir gu robh mu ochd fichead troigh innte tarsainn an droma, ’s bhiodh am pluc a b’àirde dhi mu fhichead troigh o’n talamh.

Ach chan e ’meudachd idir bu mhotha chuir luasgan air na bodaich, ach a cruth ’s a cumadh neo-thalamhaidh, maille ris an dòigh mhì-nàdurra san do ghluais i troimh na speuran ’s a-nuas gu talamh. Ach cia bith de ’n t-eagal a bha ’na sprogan, cha leigeadh fear seach fear sin ris ri càch.

’Sann air cruit Sheonaidh a laigh i, ’s cha robh Seòras fada a’ greimeachadh air a sin airson uallach a’ ghnothaich a chàradh air guaillean a nàbaidh. “Nam b’ann air a’ chruit agamsa bhiodh i; cha bhithinnsa fada cur sradagan aisde. Nach fheàrr dhuit bruidheann riutha, Sheonaidh.” Bhaganaich Seonaidh e fhéin, thilg e uaithe ’m pàipeir, ’s rug e gu greimeil air cuaille de bhata bha ri thaobh. Cha toireadh e ite nuas do dhuine chunnaic e riamh, biodh iad far an t-saoghail a thogradh iad, ’s gu cinnteach cha nochdadh e gealtaireachd a’ làthair a ghoistidhean.

“Có agaibh a theid còmhla rium? Duine sa bith air a bheil eagal cha leig e leas carachadh.” Cha do choimhead e air duine seach a chéil’ aca, ach bha fhios aige ro mhath nach leigeadh an nàire le aon aca fuireach air dheireadh nan deanadh a nàbaidh go gluasad. Sheas Seòras suas—faodaidh gun do ghabh e an urchair thuige fhéin, na bu mhotha na càch—agus o nach robh bat’ aige, thrus e cabar maide ás a’ choille ri’n taobh.

“So aon fhear nach leig thu leas a’ ghealtaireachd a chur ás a leth. Biodh iad á Màrs na ás an droch-àite, gheibh iad a-mach gu bheil cho math riutha air a’ phlanaid so.” Chuir e ’n cabar air a ghualainn.

Bha càch air am bonnaibh gun dàil. Am fear aig nach robh bata, lean e eiseimpleir Sheòrais agus dh’armaich e e fhéin le cabar maide. Thug Seonaidh sùil mhoiteil air a’ bhuidheann bheag ghaisgeach, ’s thuirt e, “Tha mi uasal asaibh, ’illean. Bha fhiosam nach leigeadh sibh sìos mi.” Bha iad uile sa’ mheilisidh uaireiginn,

[TD 25]

ach ged a bha fhios aig gach fear aca cia mar a loisgeadh iad gunna-caol, ’s cia mar a chuireadh iad a’ bhéigealaid ann am mionach Gearmailtich, cho fad’s bu chuimhne leotha cha deach a theagasg dhoibh riamh cia mar a rachadh iad am bad long-adhair á Alpha-centauri na grioglachan rionnag Andromeda.

Bha Seòras—neònach ’s ga robh sin—’na chorpalair sa’ mheilisidh ann a làithean òige; faodaidh gu bheil e fìor, mar as lugha tha dh’eanchainn aig duine, gur ann as àirde dh’éireas e san arm. Biodh sin mar a dh’ fhaodas e, ’se Seòras a ghabh comannd air an fheachd-choise, ’s a chuir iad, mar a theireadh an t-seann sgialachd, “an òrdugh catha is còmhraig.”

Fo shinileireachd, liùg iad a-steach air an luing choigreach o gach taobh, gach cabar is bata air ghleus, gach fear làn-deiseil airson a bheatha reic gu daor, chan ann airson a rìgh ’s a dhùthcha, tha mi duilich a ràdh, ach airson a chruit ’s a theallaich.

“Cumaibh ur sùil a-mach feuch a faic sibh duine dideireachd troimh na h-uinneagan. Ma chì sibh dorus a’ fosgladh, fuirichibh gus an cuir cuideigin a-mach a cheann, ’s an sin thoiribh dhà e an cùl na h-amhach.” Bha Seòras air a bheò-ghlacadh leis an inbhe ùr neo-àbhaisteach a fhuair e a-measg nam braisichean, ’s nach tilleadh e nis ged a theannadh i ri cur nam biodag.

“Ma chì duin’ agaibh gunna ga shàthadh a-mach air aon dhe na tuill, crùbaibh a-steach fòidhe, ’s na toiribh dhoibh cothrom amas dìreach oirbh. A nis, ’illean, gach mac air a shon fhéin, ’s Nì Math air taobh a’ cheartais.”

Ruith na bodaich cho luath ’s a cheadaicheadh aois agus lòinidh dhoibh, aon sùil air a’ luing, ’s an té’ile air aon a chéile, feuch a robh duine dhiubh ro thoiseannach na ro dheireannach air càch. Ach cha do rinn an coigreach oidhirp sa bith bacadh a chur orra. Ràinig iad cliathach a’ bhàta ’s an anail ’nan uchd. Na robh an nàmhaid air feuchainn a-mach orra aig a’ mhionaid ud, chan eil dad as cìnntiche, na nach robh lùs an duin’ aca na shiabadh bata na cabar. Ach cha do ghluais nì mu’n luing; cha do leig na sùilean cruinn a bha ’na cliabh orra gu robh iad ga faicinn—ma bhà iad ga faicinn. Bha long ’na suidhe ann a sud, gu dùr sàmhach, gun cholas beatha oirre muigh na stigh. Sheall na bodaich air a chéile, ’s thòisich tachais cheann ’s tarraing fhiasag a-measg na cuideachd. Bha e soilleir nach robh iad idir cinnteach dé nis a dhèanadh iad.

Sheall iad uile air a’ cheannard, ach cha robh Seòras cho ealamh le chomhairle ’s a b’àbhaist. Bha chùis caran seachad air a chomas. Cha robh Calum riamh ainmeil airson fhoighidean: thug e stràic dh’an bhata aige air closach na luinge, “airson na gealtairean mosach a phibreachadh suas.” mar a thubhairt e fhéin a rithisd, ach bu dìomhain sin dha. Cha do rinn e fiù fuaim

[TD 26]

“umha na ciombal a nì gliongarsaich.” Cia bith dé seòrsa stàilinn a bha ’seice bhàta, cha do rinn am bata dad a bharrachd a dh’fhuaim ’s ged a bha e air coc-fheòir a sgailceadh leis.

Agus beag air bheag bha anail—is misneachd—nam bodach a’ tilleadh nuair a bha e soilleir nach robh na coigrich a’ dol a thoirt ionnsaigh orra. Chuir Seumas a dhruim an tacsa ri cliathaich na luinge, stob e ’phìob ’na bhial, agus sgrìob e maidse ri sliasaid, cho beag diù ’s ged bhiodh e’n tacsa ri ceann na bàthcha. Shrad e smugaid air slige ’bhàta.

“Chan eil anam beò ’na broinn—’se bhios ann té dha na bàtaichean a thà iad a’ cur a-mach fo stiùireadh réidio. Chan eil feum sa bith aca air sgioba ’n urra riutha.” Bha Seumas a’ bruidheann cho fiosrachail, bragail ’s ged bhiodh e cho eòlach air luingeas-adhair ’s a bha e air cliabh-mònadh.

“’S faodaidh nach eil i idir cho trom ’s a tha i coimhead; laigh i cho aotrom ri ite.” Chuir Fionnlagh a dhruim rithe, agus smèid e air càch làmh chuideachaidh a thoirt dha; bha e soilleir dé bha fa-near dhà. Ach ged a chuir na seòid an guaillean gu smiorail ri bodhaig, cha chuireadh iad fiù tulgadh innte.

Chan eil fhios de’ ’n ath rud a bha iad air fheuchainn nuair a dh’fhailich orra car a chur dh’an luing, ach thàrlaidh gnothaichean an dòigh nach robh dùil ris.

Gun fhios gun fhaireachadh, dh’fhosgail dorus an cliathaich na luinge, far nach saoileadh duine gu bràth gu robh dorus, agus thàinig fàradh caol a-nuas gu talamh. A-mach air an dorus, ’s a-nuas air an fhàradh, thàinig corra-ghribheach—co-dhiù, creutair cho colach ri corra-ghribhich ’s a chunnaic na bodaich riamh ’nam beatha. Casan caol fada, amhaich a cheart cho caol ’s cho fada, gob fada caol biorach agus seòrsa de chìrean topanach air mullach a chinn. Ach bha an creutair deifireach ann a’ seagh na dhà o’n chorr air an robh àsan eòlach. Bha e—na ì a bh’ann—gu math na bu mhotha na’n t-eun cumanta. Bha gach dath sa’ bhogha-frois sna h-itean aige, bha na sùilean a cheithir uiread ri sùilean na corr chumanta, ’s a rud a bu neònaiche uile, aig alt na sgiathan bha dà chròig bheag ìneach, mar gum biodh, a’ coimhlionadh àite làmhan.

Sheas an creutair so fo chomhair nam bodach agus rinn e—na ì—modh ìosal ’na làthair; ’se sin mas e modh a bh’ann.

An déidh do Phàdruig eòlas na b’fhearr a chur air a’ chorr ’s air a’ chuideachd mheanbh a bha tuineachadh oirre, bha e de’n bheachd nach robh i ach a’ piocach nan itean a bh’air a’ bhrù aice. Ach aig an àm, ghabh na braisichean e mar mhodh, ’s rinn iad fhéin an nì ceudna.

Choimhead a’ chorr orra eadar an dà shùil, “cho pongail beachdail ri fear-pàrlamaid a’ sireadh bhòthaichean, ach fada fada

[TD 27]

na bu ghlice ’na colas,” mar a thubhairt Seumas a rithisd ’s e ’g ìnnse na naidheachd. Bha na fir làn chinnteach, modh ann no ás, nach ann ri eun a bhà ’n gnothaich. Theann iad na bu dlùithe air a chéile, ach ceum cha deach iad air ais; bha smior anns na bodaich nach saoileadh duine, ’s an déidh a’ chiad chlisgeadh a rinn iad, nuair a nochd a’ chorr, ’s ann a rinn iad airson an grùnnd a sheasamh ’s fhios aca, mar thubhairt Seòras, “colach ri Rob Ruadh MacGriogair, gu robh ’n cas air an sitig fhéin.”

Chuir Seumas a mhiar air a bhoilleach, ’s thubhairt e “Seumas.’ Sheall an creutair air ’s thubhairt e ’an guth sgriachanach àrd, rudeiginn colach ri <eng>pigheid<gai>, “Tha mi ’g iarraidh maitheanas ma tha mi cur nàire sa bith oirbh—eil sibh a faicinn, ’sann dha’r n-aindeoin a laigh sinn air a’ Phlanaid Naomh.” Bha ghiùlain cho nàrach athaiseach, eun ’s gu robh ann dheth, ’s nach mór nach do bhris an gàire air a’ chuideachd.

Ach bha Seonaidh cho sòluimhte ri breitheamh nuair a thubhairt e, “Cha do smaoinich mi riamh gur e ‘nàraich sinn’ a bha d’ainm a’ ciallachadh sa’ Bheurla, Sheumais. Nach annasach mar a tha’n inntinn choigreach ag oibreachadh.”

Mhothaich iad a nis gu robh cinn triùir na cheathrair eile a’ nochdadh a-mach troimh dhorus na luinge, ach o nach robh colas gunna na biodag, sleagh na claidheamh ri fhaicinn air giùlain aon dhe na creutairean, ghlac na bodaich misneach, agus shaoil le Seonaidh gum buineadh dhà tarraing a thoirt air an raoin-laighe a shòmhraich iad.

“A dhaoine còire,” ars esan, “tha sinn toilichte ur faicinn, ach chan eil e àbhaisteach do longan-adhair a bhith laighe air an fhearann agamsa gun cead iarraidh.” Shaoileadh tu gu robh luingis-adhair cho cumanta ris na druidean air cruit Sheonaidh, ged nach do laigh dad riamh oirre na b’annasaiche na geòidh-ghlasa ’s feannagan. “’S àbhaist dhoibh cìs bheag—tha thu fhéin a’ tuigsinn dé tha mi ciallachadh.”

Cha mhór nach canadh tu gun tàinig gàire air aodann a’ choigrich, ’se sin mas urrainn dhuit dealbh a dhèanamh do chorra-ghribhich a’ gàireachdaich. Thionndaidh e—na ì—ris an fheadhainn a bha famhair a-mach air an dorus. Theann a’ ghràgail ’s a’ bhìgeil a b’eagalaiche a chual na seann daoine riamh, eadar a fear a bha muigh ’s an fheadhainn a bha fàireachas. Ach an ceann tiota thàinig corr eile mach, chrom i am fàradh, agus chaidh i dìreach far an robh Seonaidh. Sheot ì dha pocan beag de obair-lìn a bha làn, cho fad’s a dheanadh iad amach, de na h-easgannan caola dubha tha cho cumanta fo na clachan anns gach sruthan is allt air feadh na dùthcha.

An turas seo, rinn Seòras lasagan gàire. “Nach fhad on thubhairt mi riut a Sheonaidh gu robh thu cho leòmach go bruidheann ris


[TD 28]

[Sanas]

[TD 29]

a’ Ghall? Tha’n truaghan a’ dèanamh a-mach gur e Sasunnach a tha annad.”

Ach cha robh Seonaidh deònach nàire chur air na coigrich; bha iad a’ coimhead cho neo-chiontach, ’s faodaidh ’nam beachdsan gur e tiodhlac gu math fiachail a thug iad dha. Chuir e am pocan ri thaobh gu faicealach, ’s thug e taing dh’an chorr a lìbhrig e. Thìll i air ais gun dàil.

Mar gum buaileadh smuain chudthromach e, thubhairt Pàdruig ás a ghuththàmh, “Mur eil e mì-mhodhail fhoighneachd, bu mhath leam fhaighinn a-mach co ás a thàinig sibh—an ann o shuas na o shìos.” Ged a thuig na bodaich eile glé mhath dé bha e ciallachadh le “shìos”—’s dh’ìnnse na fìrinn, ’s ann ri “shìos” bu cholaiche na creutairean—bha e soilleir nach do thuig fear-labhairt nan coigreach.

“Shìos? Shuas?” Chuir e a cheann air fhiaradh ’s choimhead e air Pàdruig le aon sùil, dìreach mar gun dèanadh cearc ’s gun i cinnteach an ann a’ tabhann bidhe dhi a bhà thu, na ’n ann a’ bagairt a ceann a thoirt ás an amhaich. “Chan eil na briathran a’ ciallachadh dad dhomhsa; shuas na shìos—tha iad co-ionnan ann am farsuingeachd nan speur. Chan eil ann ach an t-àite dh’fhàg thu ’s an t-àite ’bheil thu dol.”

Thainig frionas beag air Pàdruig. “Tha fhios aig an Fhortan gu bheil a h-uile duine dol a dh’àit air choireiginn, shìos na shuas dha’m bi ann—Sheonaidh, innis dha dé tha mi ciallachadh.”

Rinn Seonaidh casad beag. “ Gabh mo leisgeul, ach tha mo nàbaidh a’ so a’ creidsinn gu bheil gach duine dol a dh’àit air choireiginn—math na olc—nuair a dh’fhàgas e an saoghal so, ’s tha e deònach fhaighinn a-mach có dhiubh sin as an dàinig sìbhse. Air mo shon fhéin dheth, chan eil mi faicinn gum biodh móran de na h-itean agaibh an éis, na robh sibh ás an àite ris an can Pàdruig ‘shìos.’”

Bha’n creutair coigreach cho trang a’ piocadh itean ’s nach do lig e air gun cual e iad. An dara cuid, cha chual e iad, na cha robh e idir deònach a leigeil ris co ás a thàinig e. 

Ach bha aire nam bodach cho suidhichte air rud eile ’s gun deach a’ cheisd a leigeil seachad. Thachair gur e Seumas a b’fhaisg’ air a’ chreutair, ’s beagan an déidh do’n chorr teannadh air itean a phiocadh, thòisich Seumas air a dhruim a thachais. An sin thòisich Seòras air a’ chosnadh cheudna ’s an tiota bha na bodaich uile a’ sgròbadh ’s a’ tachais aig peileir am beatha. Mar aon duine, ghabh iad ceum na dhà—na trì—air ais.

Shuimich Seòras an gnothaich suas ’na dhòigh annasach fhéin. “Bha mi dìreach a’ smaoineachadh gu robh uidheam-chogaidh dhìomhair air choir-eiginn aig na balgairean—tha clann an dòlais beò le deargannan.” ’S a dh’aindeoin an-shocair am bodhaigean,

[TD 30]

thàinig fiamh a’ ghàire air aodann chàich. Ach deargannan ann na ás, chuir Pàdraig roimhe gu faigheadh e mach rudeiginn. “’S c’à bheil sibh a’ togail rithe, ’illean?”

Chuir an creutair crìoch air cogadh-nan-deargannan, na co-dhiù rinn e fhéin ’s a luchd-casaid réite airson greiseag. Fhuair Pàdruig feagairt dhìreach dh’an cheisd aige ’n turas so.

Bha sinn a’ dèanamh air Bhénus, nuair a chaidh an uidheam stiùiridh againn ceàrr, trì muillean mìle a-mach o’n phlanaid so. Cha robh air ach laighe gun dàil, ged a bha cuid againn de’n bheachd gur i so an Naomh Phlanaid, mu ’m bi na seanairean a’ bruidheann—a’ phlanaid ris nach fhaodar beantainn. Tha cuid de ar cinneach fhéin air Bhénus, ’se sin ri ràdha san fheòil, ach tha na h-aosdain againn a’ cumail a-mach nach eil air an Naomh Phlanaid ach spioradan nan athraichean againn a chaochail—agus na Seann Diathan.” Thug e sùil air na bodaich sa robh eagal, uabhas agus urram co-mheasgta.

‘Tha càirdean agaibh anna so cuideachd—san fheòil’—smuainich Seonaidh, ’se ’guidhe air an Fhreasdal nach mothaicheadh iad dhan dà chorra-ghribhich ’s an dà ròcais a chroch e san iomaire choirce airson na h-eòin fhuadach. Faodaidh gu robh e guidhe cuideachd nach tigeadh an geamair an rathad—cha robh sluagh a’ bhaile uile idir cho breithneachail na cho farsaing an eòlas ’s an tuigse ris na bodaich. Bha na creutairean a’ coimhead neo-chiontach gu leòr, ach ’se rud eile bh’ann corraich a chur orra, ’s gu h-àraidh a thaobh ghnothaichean creideimh. B’fheàrr leis latha sa bith a dhol am bad secédear air ceist an taghaidh. Creutairean a thogadh long-adhair dhan t-seòrsa ud, ’sann aig an t-Sealbh a bha fhios dé dh’fhaodadh iad a dhèanamh. Tha e soilleir, smuainich e, gu bheil iad a’ gabhail ruinne mar Dhiadhan na ‘Planaid Naoimh’ ’s tha mi’n dòchas nach dèan sinn dad a chuireas ás am barail iad. Nam biodh fhios aca, na h-amadain!

Thug Seumas a-mach a phìob a rithisd—chuir e ’na phòcaid i gu math ealamh nuair a nochd an coigreach an toiseach—’s chuir e lasadh rithe. Nuair a bha i dol mar bu mhath leis, thabhainn e i do’n chorr.

“Tha fhios gu bheil sibh ris an tombaca air—air—c’à so rithisd an dubhairt thu ás an dàinig sibh?”

Cha do leig an coigreach air gun cual e cheisd, ach ghabh e phìob agus stob e ’na bhial i mar a chunnaic e Seumas a’ dèanamh. Tharraing e gu làidir air an tombaca dhubh. Ach ma tharraing, thoisich a’ chasadaich sa’ sgòrnaich. Dh’éirich na h-itean an topan a chìnn ’s ’na earball mar chalg air druim cait ’s cù a’ toirt aghaidh air. Bhrùchd a chàirdean a-mach air dorus na luinge ’na sgaoithean ’s theann a’ bhìogail ’s a sgriachail, fada na bu mhiosa na bha e nuair a thug Seonaidh tarraing air pàigheadh son na raoin-laighe.


[TD 31]

Bha fear na pìoba ’na éiginn, a ghob fosgailte gu chluasan, mar dheamhais a bh’air a dhol ás an alt, ’s a theanga chaol dhubh a-mach ’s a-stigh ás a bhial mar ghath am màs seilein. Ach cha dealaicheadh e ris a’ phìob; mas e chionns nach robh e airson tàire a dhèanamh air tiodhlac na feadhainn-mhóra, na chionns nach aidicheadh e gu robh e eucomasach cumail suas riutha, bha e doirbh a ràdha.

“’S fheàrr dhuit leigeil leatha, laochain,” arsa Calum, “mur eil thu suas rithe, bheir i ort rùchd buidhe nan caolan a chur a-mach.”

“Suas rithe?” Bha e soilleir gu robh an creutair, eadhoin ’na àmhghair, a’ riasladh ris na facail “suas” agus“sìos,” ’s a’ feuchainn a dhèanamh a-mach, ’n ann an seagh spioradall a bha Calum a’ cleachdadh “suas.” Ach chan ann air ceisd dh’an t-seòrsa bha inntinn chàich, a rèir cholais; theann iad ri crathadh an sgiathan ’s a’ cur calg air an cìrein, an dòigh nach robh bagradh rud math sa bith. Sheas na bodaich an guaillibh a chéile, chaidh na bataichean air ghleus, ach smèid fear na pìoba air ais a chàirdean. Chuir Fionnlagh cogar ìosal crosda an cluas Sheumais. “Dé thug ort a’ phìob a thairgse do mhac an àrsair?”

Thug Seumas a-mach an uidheam-claistneachd aige, chroch e’m bocsa beag air putan na peiteig aige, agus stob e am plugan ’na chluais. “Dé tha thu ’g ràdh? Cha chluinn mi dùrd, leis a’ sgiorradhail tha clann na mollachd a’ dèanamh.” Mur a cual esan Fionnlagh, chluinniste e fhéin leth-mhìle air falbh—tha feadhainn sa bheil éisdeachd dualach a bhith caran àrdghuthach. Gu fortanach bha chuideachd choigreach cho dùrachdach a’ coimhead air an uidheam-éisdeachd ’s nach do thog iad ro mhath dé thubhairt e.

A nis, cha robh an uidheam riamh ag obair dòigheil o’n chiad latha fhuair Seumas i, ’s chanadh muinntir a’ bhaile nach robh e ga cleachdadh ach leis an fhearas-mhór. Biodh sin mar a dh’fhaodas e, ’se thachair gun deach an uidheam gu bìogail ’s gu sgiamhail a chuir clos obann air goileam a’ phrasgan choigreach. Liùg iad uile air ais gu bonn an fhàraidh, thuit a’ phìob á gob an fhir a bha ’g ionnsachadh smocaidh, ’s rinn iad uile modh ìosal an làthair nam bodach, an guib ri talamh agus topan gach earball ris na speuran.

’Se bha ruith an inntinn Fhionnlaigh, gun dèanadh itean nan earball aca cuileagan-iasgaich na maghar cho snog ’s a dh’iarradh duine. Ach bha iad a’ coimhead cho iorasail, dubhach ’s gun do chùm e bheachdan aige fhéin. ’Se thubhairt e, “A bheil dad ceàrr?”

Fhreagair a’ chiad fhear a nochd ás a’ luing—am fear-labhairt aca a réir cholais. “A mhaighstirean urramach, tha sinn a’ guidhe oirbh nach cuir sibh ar spioradan a dh’ionnsaigh ar sìnnsearan. Tha chuid mhór againn òg, agus bliadhnaichean fada fhathast

[TD 32]

romhainn—’se ’n éiginn a thug oirnn laighe air a’ Phlanaid Naoimh; thugaibh maitheanas dhuinn, guidheam oirbh.”

’Se bha Seòras a’ smuaineachadh, ma tha Planaid Naomh ann, a tha ’na Flaitheanas do spioradan nan ainmhidhean, tha eagal orm gun do chuir sinn uile corra chreutair truagh dhachaidh gu’n athraichean. Bha na h-eòin a bha croichte an iomaire Sheonaidh gu làidir fo chomhair sùil a choguis. Ach bha uabhar, ùghdarras, agus beagan de bhrag ’na ghuth nuair a bhruidhinn e. “Agus có thug dhuibhse eòlas air a’ Phlanaid Naoimh?”

Gun ghuth gun fhacal, chaidh dithis dhiùbh a-steach dh’an luing, ’s an tiota thill iad a’ giùlain air seòrsa de chrò-leaba, corr a bha coimhead cho aosda ri Metùselah. Bha ’n dath air falbh ás na h-itean aige—’se sin far nach robh na h-itean air falbh ás buileach. Cha tug na bodaich a cholas dhà, ach cearc-ghreannach air a leth-spìonadh ’s a h-amhaich air a tarraing. Ach bha’m beò ann agus rinn càch ùmhlachd dhà cho luath ’s a nochd e mach. Ghlaodh iad uile mach le àrd-iolach, “Labhradh an seanair, labhradh an seanair.”

Bhruidhinn an t-aosdan le guth fann, critheannach, tùchanach, ’s a shùilean ronnach glasa a’ sìor amharc air na bodaich le urram is eagal. ’Sann a bha e iongantach, cho furasda ’s a bha leithid a dh’fhaireachadh a dhèanamh a-mach ann an sùilean eòin.

“Theagaisg na h-athraichean dhuinn o’n toiseach gu robh spiorad gach aon againn a’ dol a dh’ionnsaigh na Planaid Naoimh aig àm ar bàis. Sin a’ phlanaid air a bheil na Seann Diadhan a’ còmhnaidh”—thug e sùil iomaguineach air na bodaich—“’S far am bi ar spioradan beò gu sìorruidh. Tha cuid de òigridh amaideach an latha’n diugh”—thug e sùil fhiadhaich air feadhainn de chuideachd—“nach eil a’ creidsinn sin, ach tha fhios aca nis air a’ chaochladh.”

Dìreach anns a’ chainnt, chaidh trì ealaichean seachad gu h-àrd os an cionn; chluinneadh iad fuaim farumach na sgiathan aca ag itealaich gu réidh troimh na speuran. Thuit na coigrich uile air an aghaidh air an talamh ’s dh’fhan iad sa’ riochd sin gus an deach na h-ealaichean—na spioradan an athraichean—seachad.

Thàinig e stigh air Calum a’ ràdha, “Na faiceadh sibh an geamair a’ cur stùr ás na corra-ghribhichean le gunna-froise, bhiodh atharrachadh barail agaibh air na ‘Seann Diadhan,’ ’s air dé cho maireannach ’s tha réis ur beatha air a’ phlanaid so.” Ach ’na ghliocas chùm e bhial dùinte.

Bhruidhinn an seanair a rithisd. “Nuair a chuala sinn cànan ar sìnnsirean a’ brùchdadh a-mach ás a chiste-cuimhne aigesan”—chomharraich e mach Seumas ’s an uidheam-éisdeachd fhathast a’ sgriachail ’s a’ bìogail—“bha sinn làn chinnteach c’á robh sinn. Dé ’s àill leibh sinn a dhèanamh?”

[TD 33]

Tha thu fhéin air tigh’nn gu lathaichean, ’ille; bheil thu airson fuireach air an Naomh Phlanaid?” ’Se Seòras a chuir a’ cheisd. Ach bha seann chreutair cho deònach greimeachadh ri bheatha nàdurra cho cinnteach ris an duine. “O chan eil. Chan fhaod sinn latha na uair a chur romhainn, ach mar a dheònaicheas na Seann Diadhan.”

Bha e air bàrr teanga an fhir eile ràdh, nam biodh an toil fhéin aig na “Seann Diadhan”—maille ris a’ chomas—nach biodh mionaid na h-uaireach na b’fhaide shaoghal aig aon dha threubh, air a Naomh Phlanaid na air planaid sa bith eile. Ach thug e seachad comhairle ghliocais.

“Chan eil sinne cur éiginn idir oirbh fuireach. Mas ann air Bhénus a tha ur cùrsa, faighibh an uidheam stiùiridh gu dol gun dàil, agus togaibh a-mach. Rud eile, thugaibh rabhadh dhoibh an sin, fuireach cuidhteas a ‘Naomh Phlanaid,’ gus an tig iad an taobh so aig an àm nàdurra—aig crìoch am beatha thìmeil. Labhair na Seann Diadhan.”

Bha e doirbh le Seonaidh cumail air a ghàire. Sean bha iad uile, ach mu’n chòrr, bha pios math aca ri dhol mun dleasadh iad an tiodal a ghabh Seòras cho bragail. Ach rinn comhairle Sheòrais a’ chùis.

Rinn na coigrich aon mhodh deireannach, ’s thill iad a-steach dh’an luing a’ giùlain leotha an t-seanair.

Co-dhiù ’se an fhìrinn a bh’aca a thaobh briseadh sìos na h-uidheam stiùiridh, na chaochladh, bha aon rud cinnteach agus ’se sin, nach robh iad fada ga càradh. Chaidh na bodaich air ais astar colach o’n luing nuair a thòisich i gluasad, ach cha leigeadh iad a leas—dh’éirich i o’n talamh cho socair ’s a laigh i. Cha robh sraonadh teine aiste, ni motha rinn i ’fuaim a bh’fhaoine ’na h-éirigh. An ùine ghoirid chaill iad i ann am farsaingeachd ghorm nan speur.

Choimhead na bodaich air a chéile, mar gum biodh gach aon deònach dearbhadh fhaighinn o nàbaidh gun do thachair an gnothaich ceart gu leòr, ’s nach e aisling a bh’ann a chunnaic esan ’na ònar. Ach ma bha dearbhadh a dhìth orra, bha’m pocan easgannan a’ cuachail air a raoin far an do leig Seonaidh ás e, ’s bha’n tachais ’s a sgròbadh a bha dol, a’ dèanamh soilleir dhoibh gu robh dìleab nan coigreach fhathast air a siubhal.

Ach nuair a ruigeas duine an ceithir fichead na suas ris, chan e h-uile rud a chuireas far a bhunait e—tha caran san t-seana mhaide nach toir eadhoin long-adhair á planaid chian ás. Thill na seòid air ais a “Thigh nan Cumantan,” ag argumaid, ’s a’ tachais, ’s a’ gearain nach d’fhuair iad a-mach co ás a thàinig i.

Thog Seonaidh am pàipeir, ’s thòisich iad ri cur air dòigh Achd Ur nan Iasgairean. Bha ghrian a’ teannadh ri fàire, agus seòrsa

[TD 34]

de aithneachadh fuachd a’ tigh’nn an oiteag an fheasgair, mun do réitich iad cùisean cudthromach na rìoghachd.

Bha’n naidheachd air feadh a’ bhaile uile an oidhche sin fhéin. Chrath cuid an ceann, ’s iad gu soilleir de’n bheachd gu robh ’n t-àm coimhead ás déidh nam bodach. Chuir e cuid eile fo smuain—’se rud iongantach a bh’ann gu robh na bodaich uile air an aon fhacal ag ìnnse na naidheachd; bha e furasda gu leòr a chreidsinn gu faodadh aon fhear dhiubh tuiteam ’na chadal ri blàth’s na gréine agus bruadar annasach fhaicinn, ach gun tachradh an dearbh rud dh’an t-sianar ’s gu faiceadh iad uile an aon aisling—bha sin a’ dol seachad air laghan àbhaisteach nàduir.

Ach air a’ cheann mu dheireadh, thug beachd na mór-chuid buaidh ’s chaidh an naidheachd bàs san àite. Aig aois nam bodach, tha daoine dualach a bhith tilleadh gu leanabas—gòraiche na h-aoise, eil thu tuisginn.

[TD 38]

<eng>GEOGRAPHY<gai> NA H-ALBANN

(5) SIORRACHD PHEAIRT

le RUAIRIDH MACFHIONGHUIN

An eachdraidh na h-Albann bha Sgàin coisrigte do chrùnadh nan rìghrean. Anns an naoidheimh linn stéidhich Coinneach Mac Ailpein prìomh-eaglais Cheilteach a’ Chreideimh Chrìosdaidh an Dun-Chailleann, agus rinn so co-aonadh mór air feadh na rìoghachd. B’ ann aig Longartaidh, baile beag mu cheithir mìle an iar-thuath air Peairt, a chuir an dara Rìgh Coinneach an ruaig air na Lochlannaich sa’ bhliadhna 990 A.D.

A thaobh linntean nas fhaisge air làimh, faodaidh sinn a ràdh gur i eachdraidh Pheairt cuid mhath de eachdraidh na siorrachd, agus na rìoghachd eadhon. B’ e Peairt prìomh-bhaile Alba o’n treas linn deug gus a’ chóigeamh linn deug, agus rinneadh baile rìoghail dheth sa’ bhliadhna 1210. Bha laoch na h-Alba, Uilleam Uallas, agus a chuid dhaoine am Peairt iomadh uair, an déidh dha am baile a ghlacadh o na Sasunnaich ann an 1297. Bha Eideart I, rìgh Shasuinn, ann gu tric, agus anns a’ bhliadhna 1296, air a rathad air ais o’n taobh tuath, thadhail e ann an Sgàin, agus ghoid e leis sgrìobhaidhean eachdraidheil na rìoghachd agus an lia-fàil air am bu dual do rìghrean Alba a bhith air an crùnadh. Chaidh Raibeart Brus a chrùnadh ann an Sgàin sa’ bhliadhna 1306. Rinn e an sin ionnsaigh air Peairt, a bha ann an làmhan nan Sasunnach. Cha deach leis, ach thainig e air ais sa’ bhliadhna 1311, agus an déidh séisd shia seachdainean thug e a-mach am baile. B’ ann sa’ bhliadhna 1396 a chuireadh an cath a b’ annasaiche a chuireadh a riamh an Alba—cath nan Clanna—air an Innis a Tuath am Peairt. Agus b’ ann am Peairt, sa’ bhliadhna 1437, an Tigh nam Manach Dubha, a chaidh Seumas I a mhort, agus a riamh o’n latha sin cha robh Peairt ’na bhaile-còmhnaidh aig na rìghrean.

Air an 11mh de’n Chéitein, 1559, an Eaglais an Naomh Eòin, am Baile Pheairt, rinn Iain Knox an searmon a chuir am t-sradag ris an Ath-leasachadh an Alba. An déidh an t-searmoin thòisich “a’ ghràisg” (cliù a thug Iain Knox fhéin orra) agus cha b’ e a-mhàin gun d’ rinn iad smùrach de àirneis na h-eaglaise ach mhill iad gach tigh-mhanach a bha sa’ bhaile.

[TD 39]

Air a’ chiad latha de’n Fhaoilleach, 1651, chaidh an dara Rìgh Teàrlach a chrùnadh ann an Sgàin, deich bliadhna mun deach a chrùnadh an Sasuinn. B’ e so an crùnadh mu dheireadh a rinneadh ann an Sgàin.

Tha cuimhne an uilc air Oliver Cromwell on bha e am Peairt sa’ bliadhna 1651. Bhon bha clach a dhìth air gus am baile a dhaingneachadh, thug e òrdain do’n àrm feum a dheanamh de chlachan-uaghach seann chladh nam Manach Glasa. B’ e so an cladh a b’ aosmhora am Peairt agus ged a bha móran de chlachan is de leacan luachmhor ann, cha d’ fhàgadh clach no leac air uaigh. Anns an aon dòigh rinn e tur mhilleadh air Caisteal Pheairt.

An déidh do Mhontròs an ruaig a chur air na Cùmhnantaich aig Tiobar Moire thugadh Baile Pheairt a-mach leis anns a’ bhliadhna 1644. Anns a’ bhliadhna 1689 thainig an Greumach Mór, <eng>Vicount<gai> Dhun-Deagh, le 2200 Gaidheal is 300 Eireannach, gu Bealach Coille Chnagaidh, far an do chuir iad an ruaig gu tur air armailt Rìgh Uilleam fo’n t-Seanalair MacAoidh. B’ e so Blàr Raoin Ruairidh, agus ged a fhuair an Greumach a’ bhuaidh chaill e a bheatha, oir chaidh a thilgeil le peileir is gaoir na buadha ’na chluais.

B’ ann aig Sliabh an t-Siorraim, air taobh an iar-thuath Cnuic Oiceil, sa’ bhliadhna 1715 a chuireadh an cath mu dheireadh air fearannn Siorrachd Pheairt. Bha Diùc Earraghaidheal ’na cheannard air feachdan an Rìgh, agus Iarla Mhàirr air ceann an armailt Sheumasaich. Ged a ghabh Rob Ruadh ’s a chuid dhaoine an armailt Mhàirr cha d’ rinn iad ach suidhe air cnoc air leth, a’ feitheamh ri cothrom na creiche an taobh air choreigin. Ged nach deach am blàr le taobh seach taobh chuir e casg air aobhar nan Seumasach airson deich bliadhna fichead. Faisg air Dun-Blàthain chithear Clach a’ Chruinneachaidh, air an do gheuraich Gaidheil Mhàirr an claidhnean ’s am biodagan mun do thòisich an cath.

Anns a’ bhliadhna 1745, air a’ cheathramh là de’n t-Sultuin, thug am Prionnsa Teàrlach a armailt Ghaidhealach a-steach air geata Pheairt, agus aig Crosg a’ bhaile ghairm e athair ’na rìgh air Alba agus e fhéin ’na Riaghlair.


O thoiseach eachdraidh na h-Alba bha Siorrachd Pheairt ’na làrach dhùn is chath. Tha a’ chrìoch eadar Gaidhealtachd is Galldachd a’ dol tarsainn air an t-siorrachd. Chithear gus an la-an-diugh air oir an t-Srath Mhóir na caisteil a chaidh a thogail gu dìon a chumail air machraichean an t-Sratha o chreachadairean an taoibh tuath. Ged a tha a’ chuid as motha dhiubh sin air dol fàs, tha iomadh caisteal brèagha air feadh na Siorrachd. Tha cathraichean-eaglais aosda an Dun-Blàthain agus an Dun-Chailleann, agus chaidh stéidh seann Eaglais an Naoimh Eòin am Peairt a leagail anns naoidheamh linn.

[TD 40]

Tha Gàidhlig air a bruidhinn fhathast an corra cheàrn de’n t-siorrachd. Lethcheud bliadhna air ais bha 14,124 anns an t-siorrachd aig a robh Gàidhlig mar an cànan mhàthrachail, ach tha an àireamh a nis air tuiteam gu 1860.

A-measg dhaoine ainmeil a bhuineadh do’n t-siorrachd bha Dàibhidh Dubhghlas, an lusadair, a thug a dh’ Alba an giuthas do’n tug e ainm; Alasdair MacCoinnich á Lagan Mo-Choid, a dh’ éirich gu bhith ’na Phrìomhair air Canada; am bàrd Dùghall Bochanan á Both-chuidir; an t-Urramach Seumas Stiùbhard á Cill-Fhinn, a dh’ eadartheangaich am Bìoball gu Gàidhlig Albannach; an t-Urramach Raibeart Kirk, a chuir na sailm am meadar anns a’ Ghàidhlig; an t-Urramach Dàibhidh Mac-an-Tòisich, fear-tionail sheanfhacal Ghàidhlig; Dòmhnall Mac-an-Tòisich á Blàr Athoill, fear-tionail bhàrdachd is dhàn; am bàrd Donnchadh Loudin; an t-Urramach Alasdair Stiùbhard á Maoilinn, fear-stéidheachaidh riaghailtean na Gàidhlig; na bàird Albanach a’ Bhean-uasal Nairne agus Uilleam Soutar; am fìdhleir Niall Gobha á Inbhir. B’ ann do Pheairt a bhuineadh an sgrìobhadair Iain Buchan, agus b’ ann nuair a bha e a’ fuireach am Baile Chloichridh a sgrìobh R. L. Stevenson na sgeulachdan a b’ fheàrr a thainig o a làimh, ach b’ e Bhaltair Scott a rinn Siorrachd Pheairt iomraiteach an litreachas.


Clàr an Fhuinn

Seachd fichead bliadhna air ais thuirt Bhaltair Scott gur i Siorrachd Pheairt “an roinn as brèagha de’n rìoghachd a tuath.” Agus tha e doirbh do dhuine sam bith a bha riamh anns na Trosaichean, an Gleann Lìobhunn, an Gleann Teimheil no an Gleann Sìth a dhol gu tur an aghaidh nam briathran sin. Is gann gu bheil maise nàdair nach deach a bhuileachadh air an fhearann so: beanntan is cnuic, srathan farsaing, glinn dhosrach, rèidhlein leathann ghorma, lochan móra mìne an dubhar nan craobh, easan geala a-measg nan creag, uillt bhrasa bheotha lainnireach a’ leum ’s a’ lùbadh ’s a’ suaineadh air feadh ghleann is mhachraichean gus an taom iad iad fhéin san Abhainn Tatha.

A thaobh meudachd dleasaidh Siorrachd Pheairt an ceathramh àite a-measg siorrachdan Alba agus a’ chiad àite air tir-mór. Tha i cruinn an cumadh. Air an taobh an iar agus air an taobh a tuath tha i cumail crìche ri siorrachdan Earra-ghaidheil, lnbhirnis is Obair-Dheadhain; air an taobh an ear, deas ’s an ear-dheas tha i cumail crìche ri Aonghus, Fìobh. Ceann-ros, Clach-manann, Sruighle agus Dun-Breatann.

A thaobh cruth uachdrach na siorrachd, faodar a roinn ’na trì bannan móra. Gu’n taobh a tuath tha beanntan na Gaidhealthacd. Deas air a’ bhann so tha raointean fada farsaing an t-Srath Mhóir,

[TD 41]

agus deas air an t-Srath Mhór tha an treas bann, talamh cnocach uchdanach nan Sìdhbheann agus Cnuic Oiceil.

Anns a’ Ghaidhealtachd, tuath air an t-Srath Mhór, tha na beanntan cho dlùth air a chéile, ’s cho cothrom an àirde, ’s gur h-ann a tha an dùthaich air chumadh àrd-ùrlair a tha air a ghearradh ’s air a sgoltadh gu domhainn an sud ’s an so le glinn is srathan. Mur b’ e na bristidhean sin bhiodh againn ann an Gaidhealtachd na siorrachd raon mhór chòmhnard trì mìle troigh os cionn na mara. Ag amharc air a’ chuid so de’n dùthaich o Chnuic Oiceil mothaichidh sinn gu bheil beanntan na Gaidhealtachd ag éirigh gu grad mar bhalla fada cas o na machraichean còmhnard.

A measg móran bheann tha feadhainn a dh’ fheumar ainmeachadh. An ceann an iar-dheas na siorrachd tha Beinn Laoigh (3708 troigh) agus a’ Bheinn Mhór (3843). Eadar Loch Tatha agus Gleann Lìobhunn tha Beinn Labhar (3984), Meall Garbh (3661) agus Meall nan Tarmachan (3421). ’S i Beinn Labhar a’ bheinn às airde san t-siorrachd, agus tha i iomraiteach airson lusan Alpach. Nas fhaide an ear tha Beinn Feargan (2559) agus Beinn Bhreacach (2757). An taobh an earthuath na siorrachd, air crìochan Athoill, tha Càrn an Fhìdhleir (3276) agus Beinn a’ Ghlomhais (3671). Air an druim a tha a’ dealachadh Abhainn Lìobhunn agus Loch Raineach tha Sidh Chailleann (3547) agus An Càrn Mairg (3419). Tuath air Loch Lideach agus Loch Raineach tha Beinn Eallair (3757) agus An Càrn Dearg (3084). San taobh an iar-thuath, faisg air Loch Lìobhunn, tha Beinn a’ Chreachain (3540) agus Meall Ghaoirdigh (3407).

’Na laighe eadar beanntan na Gaidhealtachd air an dara taobh, agus Cnuic Oiceil agus Sidhbheann air an taobh eile, tha an t-Srath Mhór a’ sìneadh a-mach o Shiorrachd Dhùn-Breatainn air an taobh an iar gu ruige Steinnhamhna san taobh an ear—srath as motha ’s as beartaiche an Alba. Tha e a’ tighinn a-steach air Siorrachd Pheairt aig Drochaid Chrathaidh faisg air Mìgdhail, agus a’ sìor fhàs an àilleachd ’s am farsaingeachd. Tha e mu cheithir mìle deug air leud far a bheil na h-aibhnichean Tatha agus Ilidh a’ coinneachadh a chéile. Tha lìonmhorachd nam bailtean ’s nan clachan ’s nan tighean-móra a tha sgapte air ùrlar a’ ghlinne a’ toirt sgéil air àireamh an t-sluaigh a tha an earbsa ri fearann ruadh an t-Srath Mhóir airson am beòshlaint.

Tha Sìdhbheann agus Cnuic Oiceil ’nan sreath de chnocan maola cruinne a’cumail na crìche ri taobh a deas na siorrachd. Tha iad gorm gu ’m mullach, agus tha iomadh cliathaich cnuic air àiteach gu bhàrr.

Ma sheallas sinn air a’ mhap mothaichidh sinn ann an tiotadh gu bheil dà sheòrsa ghleann an Gaidhealtachd na siorrachd—an fheadhainn a tha a’ laighe an ear-thuath ’s an iar-dheas, mar a tha


[TD 42]

[Sanas]

[TD 43]

gleann Dabhachard, Gleann Lìobhunn agus Gleann Teimheil. Tha an fheadhainn eile, mar a tha Gleann Sìth, Gleann Ilidh, Gleann Ardail is Gleann Garaidh, a’ ruith trasda na siorrachd agus a’ gearradh chàich air an tarsaing.

Tha Machair Ghobhraidh a’ sìneadh a-mach o Chnoc Chinn-alla gu Inbhir Ghobhraidh. Tha e mu chóig mìle deug air fad agus o dhà gu ceithir mìle air leud. Tha e o 24 troigh gu 40 tr. os cionn na mara. Cha mhór nach e talamh-àitich a th’ ann air fad. As t-samhradh tha an dùthaich so rìomhach le achaidhean farsaing arbhair agus liosan móra mheas. Is math a dhleas Còrsa nan Gabhar an t-ainm Gàrradh na h-Albann.


Aibhnichean is Lochan

Tha aibhnichean beaga ’nan ceudan a’ ruith gu bras sìos sliosan nam beann a tha ag éirigh dlùth air ceithir mìle troigh suas anns an adhar. Tha Allt Coire Laoigh ag éirigh air taobh a tuath Beinn Laoigh, mu thrì mìle troigh os cionn na mara. A’ sìor chruinneachadh uisgeachan, tha an t-allt a’ ruith gu Loch Dabhachard. Is e Uisge Faolain a chanar ris a’ chuid so de’n Abhainn Tatha.

Tha an abhainn a nis a’ dol troimh Loch Dabhachard agus Loch Iubhair, agus ’se an Dabhachard a theirear rithe gus an coinnich i fhéin agus abhainn shèimh Lòchaidh faisg air Cill-Fhinn, aig ceann an iar Loch Tatha. Tha cóig mìle fichead o éirigh na h-aibhne gu Cill-Fhinn.

Tha Loch Tatha mu chóig mìle deug air fad agus mu mhìle air leud. Astar goirid o cheann an ear an locha, tha an abhainn Lìobhunn a’ cur ri uisgeachan Tatha.

Shuas am monaidhean fiadhaich Rainich tha an Abhainn Teimheil a’ tarraing a h-uisgeachan á Loch Laid, Loch Eireachd, Loch Raineach agus Loch Teimheil. Nas fhaide tuath, tha an Abhainn Garaidh a’ ruith á Loch Garaidh agus a’ cruinneachadh uisgeachan monadh Athoill air an làimh chlì, agus uisgeachan Gleann Eireachdaidh air an làimh dheis. Aig Blàr Athoill tha i a’ togail uisgeachan na Teilt, agus deas air Bealach Choille Chruithnich tha i ga taomadh fhéin anns an Abhainn Teimheil. Aig clachan Bhail-an-luig tha Teimheil agus Tatha a’ coinneachadh a chéile. Chan eil Abhainn Tatha a nis ach 200 troigh os cionn na mara.

Goirid o Dhùn-Chailleann, air an làimh dheis, tha am Breamhainn a’ tighinn a-steach air Tatha le uisgeachan Loch Fraochaidh ’s nam beanntan mun cuairt, agus a’ gluasad gu sèimh troimh mhachraichean sultmhor an t-Srath Mhóir. Air an làimh chlì, mu choinneamh Caisteal Chinn-cliathain, tha an Abhainn Ilidh ga ruighinn le uisgeachan nan aibhnichean Sìth, Ardal agus Eireachd, trì aibhnichean a tha a’ traoghadh monaidhean móra Srath Ardail is Ghlinn Sìth.

[TD 44]

Tha an Abhainn Aman ag éirigh faisg air Loch Tatha, agus an déidh dhi uisgeachan Ghlinn Amain a thogail, tha i a’ coinneachadh ri Abhainn Tatha mu dhà mhìle os cionn Pheairt, mu choinneamh Lùchairt Sgàin. Aig Peairt tha Tatha fhathast 31 mìle o bheul nan mara.

Tha an Abhainn Eireann, an te mu dheireadh de leas-shruthan Tatha, a’ tighinn á Loch Eireann agus a’ coinneachadh ri Abhainn Tatha beagan mhìltean an ear-dheas air Peairt.

Tha Abhainn Tatha 117 mìle air fad, agus tha i a’ traoghadh suas ri 2000 mìle ceàrnach. ’S i abhainn as motha an Albainn, agus a bharrachd air a bhith maiseach innte fhéin, tha i a’ siubhal troimh dhùthaich a tha fìor mhaiseach.

Ged nach ann do Shiorrachd Pheairt a bhuineas an Abhainn Foirthe, ’sann ás a’ Ghaidhealtachd, an ceann an iar-dheas na siorrachd, a tha i a’ toirt a’ chuid as motha de a h-uisgeachan. Is iad an Abhainn Dhubh agus an Abhainn Dubhchrathaidh cinn-uisge na Foirthe, agus tha iad le chéile ag éirigh air taobh an ear Beinn Laomainn an Dun-Breatann, mu 2000 tr. os cionn na mara. Tha dà cheann-uisge mar an ceudna aig an Abhainn Tèadh: an Abhainn Lànaidh a tha a’ dol troimh Loch Bhoil agus Loch Lubnaig, agus uisgeachan Loch Cathurrain, Loch Athchrathaidh agus Loch Bheannchair a tha a’ coinneachadh ris an Abhainn Lànaidh aig Caladair.


Creagan is Talamh

’Sann de’n chreig theinntich, a spreagh amach ’na stuth leaghte, agus a chruach suas ann an leapannan móra tiugha, a tha Sìdhbheann agus Cnuic Oiceil air an dèanamh air fad. Gheibhear beagan de na creagan so cuideachd am Blàr Ghobhraidh. Far an do dh’ éirich an stuth leaghte gu socair á doimhneachd na talmhainn agus a lìon e tuill is sgoltaidhean is fosglaidhean gun tighinn an uachdar, thug e na b’ fhaide air fuarachadh agus air cruadhachadh. Gheibhear an seòrsa so chreag a’ tighinn a-stigh ’nan spreòdan fada

[Sanas]

[TD 45]

a-measg chreagan eile an iomadh àite air feadh Siorrachd Pheairt, gu h-àraidh an Gleann Leathad-chnoc, an Gleann Teilt agus air feadh monadh Raineach. Is e creagan spreòdach a theirear ris an roinn so de na creagan teinnteach.

Gheibhear a rithist creagan dàrnach, air an deanamh de fhuidheall na talmhainn: smùrach chreagan teinnteach, gainmheach, grinneal, làthach mara is làthach locha, criadh is poll. O fhuidheall de’n t-seòrsa so, a chruadhaich fo chuideam troimh na linntean, tha sinn a’ faighinn chreagan dàrnach mar a tha seann ruadh-chlach-ghainmhich. Tha cabhsair mór domhainn de’n t-seann ruadh-chloich so air fad is leud an t-Srath Mhóir, agus ’se so as aobhar gu bheil Peairt, cha mhór uile gu léir, air a thogail le cloich-ghainmhich. Tha creagan dàrnach eile, mar a tha gual is clach-aoil, a’ tighinn o sheann choilltean ’s o phlanndrais de gach seòrsa, ’s o fhuidheall chreutairean a bha uaireigin beò am muir, an lochan no air tìr. Tha beagan de’n t-seòrsa chreag so r’am faicinn aig Drochaid Eireann. Chan eil gual idir anns an t-siorrachd, agus ’se sin as aobhar nach eil beartadaireachd throm no ceirdean troma r’am faotainn innte.

An treas roinn de na creagan a gheibh sinn, ’se na creagan atharraichte a their sinn riutha, oir chaidh an atharrachadh bho’n chiad staid anns a robh iad, le teas is cuideam. Nuair a bhrùchd an stuth leaghte a-nuas o dhoimhneachd na talmhainn agus a sgaoil e a-mach a-measg leapannan dàrnach is teinnteach, chaill iad le chéile an ciad ghnè. Air an dòigh so tha clach-chrèadha air a h-atharrachadh gu sgliat agus clach-ghràin gu gneis. Cha mhór nach e creagan atharraichte a tha air fad is leud na dùthcha tuath air an t-Srath Mhóir. Tha clach-aoil pailt mu thimcheall Blàr-Athoill agus Loch Tatha, agus gheibhear sgliat aig Obar-phuill is Biornam.

Air uairean bidh roinnean de shlige na talmhainn a’ bristeadh air falbh o na leapannan chreag do’m buin iad, agus a’ socrachadh sìos ann an ionad nas ìsle. Tha sin a’ fàgail sgàinidh eadar na creagan sin ’nan suidheachadh ùr agus na leapannan ris an robh iad roimhe ceangailte. Tha sgàineadh de’n t-seòrsa so a’ tòiseachadh aig Bail-Eilidh ann an Siorrachd Dhun-Breatainn, agus air dhà tighinn seachad air a’ chrìch faisg air Obar-phuill, tha e a’ ruith trasda Siorrachd Pheairt agus Siorrachd Aonghuis gus a ruig e a’ mhuir aig Steinnhamhna. Tha an sgàineadh so a’ tarraing na crìche eadar Gaidhealtachd is Galldachd. Tha e coltach nach do shocraich an talamh buileach fhathast, oir bithidh critheannan-talmhainn beaga gu tric air am mothachadh aig Cuimirigh, baile beag a tha air a shuidheachadh air oir an sgàinidh.

Tha ruadh-chlach an t-Srath Mhóir an déidh tighead a chur dhith de thalamh ruadh blàth, beartach, far a bheilear a’ togail cuid

[TD 46]

de na barran as truime an Albainn. Tha Còrsa nan Gobhar ’na iomair domhainn torach a tha a’ tighinn uile gu léir o’n làthaich a chaidh a ghiùlan is a chur sìos leis an Abhainn Tatha feadh nan linntean.

Tha an talamh-àitich tuath air an t-Srath Mhóir a’ tighinn mar as motha o bhristeadh sìos nan creagan atharraichte. An cumantas, tha an talamh so tana, agus nuair a bhios a’ bhliadhna tioram cha bhi na barran ach aotrom. Tha an talamh as fheàrr an glinn far a bheil còmhdach de làthaich nan aibhnichean, agus gheibhear iomairean de thalamh beartach de’n t-seòrsa so an sud ’s an so air feadh Gaidhealtachd na Siorrachd, gu h-àraidh mu thimcheall Chill-Fhinn agus an corra àite an Gleann Dabhachard is Srath Fhaoilein.

’Se leaba thiugh chrèadha a tha ann am machraichean còmhnard na Foirthe eadar Drochaid a’ Ghart-mhóir agus Drochaid Ailein. Gheibhear an aon seòrsa leaba chrèadha a’ còmhdach a’ chuid as motha de Chòrsa nan Gobhar. Tha an talamh a tha air cliathaichean Cnuic Oiceil beartach ann an sòda, luath-luibh (no potais) agus magnìsia a thainig o bhristeadh sìos chreagan spreaghte nan cnoc so.

Tha Gaidhealtachd na siorrachd agus gu h-àraidh Braid-Albainn ainmeil a-measg lusadairean airson lìonmhorachd nan lusan Alpach.

(Ri leantainn)

[Sanas]

[TD 74]

<eng>POLITICS<gai> AGUS EAGLAIS CHRIOSD
le DOMHNULL IAIN MACLEOID

NUAIR a chaidh Israel agus an Eipheit a-mach air a chéile as t-samhradh so chaidh, rinn na h-Israelich ceannard an Airm de Moish (no, Maois) Dayan, an seanalair a choisinn a’ bhuaidh dhaibh air an seann nàmhaid an cogadh 1954, agus a bha nise air chluainidh. Bha a’ bhuaidh leis an turas so a rithisd, agus chaidh a ghairm mar phrìomh ghaisgeach a dhùthcha, gu h-àraidh airson gun do choisinn e air ais baile naomh Ierusalem do dh’Israel.

O chionn trì mìle gu leth bliadhna, choisinn Maois eile (a fear air a bheil sinn eòlach san t-Seann Tiomnadh) an aon urram dha fhéin nuair a shaor e a phobull fhéin o dhaorsainn na h-Eipheit agus a thug e iad air an turas iomraiteach troimh fhàsach Sinài chon an àite ris an can sinn an diugh Palestine (far a bheil na h-Iùdhaich an diugh).

’Se sin eachdraidh Israel fad nan trì mìle bliadhna sin—agus nas fhaide:—tha i ’na rìoghachd bheag air a cuartachadh le nàimhdean, ach, an dràsda ’s a rithisd, gu bheil i air treiseag faochaidh fhaighinn uapa nuair a thainig seanalair sònraichte a follais (cleas an dà Mhaois). O mu chuairt 700 B.C. gu 1948 tha Israel air a bhith fo smachd rìoghachdan coimheach (Babylonia, a’ Ghréig, an Eipheit, Syria, an Ròimh, an Tuirc is na h-Arabs): ann a leithid sin de shuidheachadh bha e collach gu leòr gum biodh dòchas ri, agus fàidheadaireachdan mu dheidhinn ceannard cumhachdach a thigeadh agus a shaoradh na h-Iùdhaich o’m maighstirean. Tha fàidheadaireachd nàiseanta dhe’n t-seòrsa so air a bhith aig iomadh rìoghachd bheag eile—cleas na Cuimrigh aig a robh dùil fad linntean nan linntean ri Artair, an gaisgeach a thigeadh g’an saoradh o na Sasannaich. Bha na Cuimrich a’ creidsinn glé dhealasach anns an fhàidheadaireachd so fad cheudan bliadhna ged nach eil rian nach robh iad a’ gabhail fadachd nach robh brath aice air tighin gu beachd: ’se an t-seòrsa dòchas neo-reusanta so ris a bheil Beckett a’ déiligeadh ann an ‘<eng>Waiting for Godot<gai>’. A nise, far a robh fàidheadaireachd dhe’n t-seòrsa so, bhiodh feadhainn o àm gu àm de luchd-politics ag agairt gur iad fhéin an Ceannard o Dhia ris an robh dùil aig am pobull: b’ann dhiubh so Nat Turner, tràill ás a rian, a chuir air chois aramach de na tràillean dubha an Amairiga

[TD 75]

an 1831 (faic ‘<eng>The Confessions of Nat Turner<gai>’ le Uilleam Styron)—agus Iosa Crìosd.

’Se sgoilear a bha annan Crìosd, chan e fear-politics: bha beachdan ùra, buaireasach aige air seann chreud nan Iùdhach (adhradh Iòbhadh) agus bha e gu h-àraidh geur-bheumnach a thaobh ùghdarras nam Pharaiseach ’s nan Sadusach agus na Sanhedrin fhéin. Chaidh ’ionnsachadh, a réir chollais, a-measg nan Essenes—buidheann sgoilearan a bha a’ fuireach san fhàsach, dealaichte bho dhaoin eile, agus a bha a’ teagasg ùmhlachd is gràdh (bha iad rudeigin collach ri Muinntir nam Flùraichean a tha againn an diugh): anns an t-Searmon air a’ Bheinn dh’iarr Crìosd air a luchd-leanmhainn a bhith iriosal agus foighidneach ann a bhith giùlan eucoir is daorsainn: anns a’ fhreagairt a thug e do’n cheist mu chìsean na Ròimhe, sheall e nach robh e cur roimhe—co-dhiù, gu follaiseach—aramach ás leth a phobuill an aghaidh na Ròimhe. Ach ghabh e ris an tiotal ‘Rìgh nan Iùdhach’ (an dòigh ‘<eng>nolo contendere<gai>’) agus thug so dha na Ròmanaich—a bha riaghladh Israel aig an am so—gréim air, rud a bha glé fharasda a chionn gu robh e air a dhìteadh roimhn a so leis an Sanhedrin, Prìomh-chùirt a’ Chreidimh Iùdhaich (ged a tha Haim Cohn, britheamh an Ard-chùirt Israel an diugh, air cur an aghaidh so o chionn ghoirid).

Nise ’se bha annam Barabbas—mu’n cluinn sinn sa’ Bhìobull—ach ceannard nàiseanta de’n t-seann nòs: bha e strì ri saorsa dhleas dha dhaoine le reubalachd is sabaid chùilteireach, mar a bha luchd Mau-Mau an Kenya is N.L.F. an Aden: nuair a thugadh ‘mathanas coitcheann’ <eng>(amnesty)<gai> do chuid le na Ròmanaich, ’se Barabbas a thagh an sluagh an àite an sgoileir, Crìosd, oir bha e glé fhollaiseach dhaibh gura b’esan a bu chollaiche an saorsa fhaighinn dhaibh o’n Ròimh.

Cluinnidh tu móran a’ ràdh an diugh gur còir do’n Eaglais Chrìosdail sabaisd airson leas an t-sluaigh agus gur e so a dh’iarradh Crìosd. Ach ’se ’n fhìrinn gu bheil a leithid sin de chainnt calg-dìreach an aghaidh teagasg agus dol-a-mach Chrìosd fhéin: b’e ùmhlachd is fulangas prìomh bheusan ’fheallsanachd-san agus ’se sin as coireach gu robh e cho farasda do luchd-politics brath a ghabhail air ’Eaglais troimh nan linntean agus a h-ùisigeadh airson an obair chlìchdeach fhéin. Chan eil e idir duilich smachd rìghrean, uaislean is phàrlamaidean thairis air an Eaglais Chrìosdail o thùs chon an là an diugh a dhearbhadh.

’Se grunnan fìor bheag a bha a’ leantainn Chrìosd de na h-Iùdhaich an uair a chuireadh gu bàs e leis an Riaghladh Ròmanach, agus, ged a dh’fhad a mhartarachd dealas ’nan creideamh is ’nam brosnachadh (coimeas Jimmy Dean is Padraig Pearce is eile nar latha fhéin, eadhoin ged is e bàs cinn adhairt a fhuair Dean), ’sann glé lag a bha an eaglais gus an do ghabh na h-ìmpirean

[TD 76]

Ròmanach as làimh i sa’ 4amh linne deug. Sheall Marx mar a bhios clasaichean riaghlaidh a’ daingneachadh an inbhe fhéin leis na dòighean foghluim is creidimh a tha iad a’ taghadh: thuig na Ròmanaich, a réir chollais, gum bu ghlice dhaibh, chan e an creideamh ùr, sùnndach so a bhacadh, ach ’fhaighinn fo an srian fhéin agus ’ùisigeadh gus buaidh na bu choimhlionta fhaighinn air inntinnean an t-sluaigh mhóir a bha fo ’smachd. Tha an Eaglais Ròmanach—o thùs chon a latha an diugh—air a bhith air a riaghladh anns an aon dòigh <eng>néat<gai> is a bha Iompaireachd na Ròimhe air a riaghladh: ’se am Pàp am prìomh-fhear (Impire), tha gnothaichean air a riaghladh le Colaisd nan <eng>Cardinals<gai> (<eng>Senate<gai> na h-Impireachd) agus tha fo-fhear-riaghlaidh anns gach dùthaich—easbuigean agus ‘<eng>leagates<gai>’ (Eadailtich a th’annta so cha mhór air fad)—dìreach mar a bha aig an Impireachd: cuideachd, beagan an déidh dh’an Impireachd Ròmanach sgaradh ’na dà leth, thachair an aon rud do’n Eaglais Chrìosdaidh—bha Eaglais an Ear is Eaglais an Iar ann, le ceanna-bhaile sa’ Ròimh is an Constantinople cuideachd: agus bha dà Phàp ann dìreach mar a bha dà Impire ann. Saoilidh mise, aig an àm aig an do ghabh Impireachd na Ròimhe ris a’ chreideamh Chrìosdaidh, nach robh innte ach buidheann dhaoine a bha aonaichte ’nam feallsanachd choitcheann ach gun riaghladh mór sam bith mar chomunn dùinte, daoine cuideachd a bha furusda thoirt a thaobh son nach robh barailean daingeann politiceach aca de sheòrsa sam bith; agus gun do shrian iad dealas nan Crìosdaidh gu’m math fhéin le bhith stéidheachadh riaghladh na h-Eaglais air dòigh-riaghlaidh na Stàite—beò anns an dòchas gun neartaicheadh ùmhlachd spioradail nan Crìosdaidhean do Phàp na Ròimhe an ùmhlachd saoghalta do dh’Impire na Ròimhe. ’Se an Stàit a thagh an dòigh-riaghlaidh, chan e an Eaglais fhéin—ged a bha na Ròmanaich a cheart cho sgileil ’s a tha riaghlaidhean ìmpireil a là an diugh air toirt a chreidsinn eadhoin air an Eaglais fhéin gu robh gnothaichean air a chaochladh.

Chaidh cur ás do dh’Impireachd na Ròimhe mu cheud bliadhna as déidh so ach mhair an Eaglais a shuidhich iad chon an là an diugh. Agus lean iomadh riaghladh ás an déidh an eiseimpleir ann a bhith a’ gabhail brath air creideamh Chrìosd. Bidh an fheadhainn againn dha’n aithne eachdraidh na h-Eòrpa eòlach gu leòr air cluinntinn mu na ‘Cogaidhean Naomha’: ach ’se ’n

[Sanas]

[TD 77]

fhìrinn nach e cogadh naomh a bha ann an gin aca cha mhór—’se bh’annta ach cogaidhean saoghalta, politiceach fo cheannardan a bha a’ cleachdadh beachdan spioradail an sluaigh airson an leas àraidh fhéin. Tha an ceathramh de Chogaidhean na Croise <eng>(Crusade)<gai> gu follaiseach a’ dearbhadh na barail so: ’sann airson Ierusalem a bhuannachd air ais o na Muslaimich a chuireadh na cogaidhean so air bhonn, ach, air an turas so, cha do bhodraig an t-Arm Criosdaidh fiù is Ierusalem a ruighinn—’sann a rinn iad dìreach air Constantinople agus spùinn iad am baile beartach so, rud a chòrd, no ’s neònach e, ris na marsantan Eadailteach a bha air an cùl—bhuannaich an t-arm ‘naomh ’ so airgead is talamh ach cha do rinn iad fiach smugaid do dh’Ierusalem. Bha a’ mhór-chuid de chogaidhean na h-Eòrpa tacan de’n aon t-seòrsa so ged a bha beagan a bharrachd ‘naomhachd’ na so ann an cuid aca.

Ann an eachdraidh na h-Alba, cluinnidh sinn san t-seachdamh linne deug mu Rìgh Seumas VI a’ fiachainn ris an Eaglais Easbuigeach a stéidheachadh an àite na h-Eaglais Chléireach, a chionn gu robh e reusonachadh: nam biodh Eaglais stéidhichte sa’ rìoghachd anns nach robh inbhe air leth aig pàirt de’n luchd-riaghlaidh, nach b’fhada gus a fàsadh daoine sgìth de dh’inbhe (eadhoin inbhe—o Dhia—an Rìgh fhéin) ann an luchd-riaghlaidh na rìoghachd.

Chon na h-ochdamh linne deug, bha Gaidheil na h-Alba air an riaghladh le triathan trèibheil—rud a bha air a dhol á cleachdadh a-measg a’ chuid mhór de chinnich eile na h-Eòrpa o chionn trì chiad bliadhna is còrr: ’sann ‘gaisgeil’ a bha cha mhór a h-uile sgath de litreachas na Gàidhlig chon na h-ochdamh linne deug, ged a bha, can, litreachas nan Sasunnach (is nan Gall) air tòiseachadh air dreach an là an diugh a ghabhail còrr is trì chiad bliadhna roimhn a so. Dé a dh’fhàg a’ Ghaidhealtachd cho fada so air ais? <eng>Well<gai>, bha a’ Ghaidhealtachd, gun teagamh, eadhoin nas iomallaiche san là ud na tha i an diugh—ach saoilidh mi nach fhàgadh sin i cho fad ri trì chiad bliadhna cùl-an-sgeòil. Tha aobhar eile ann, agus ’se sin gu robh gréim daingeann aig na triathan Gaidhealach cho na h-ochdamh linne deug air na meadhonan foghluim agus adhaidh air fad: bha fhios againn cheana gur e na triathan a bha a’ cumail suas ‘sgoiltean nam bàrd ’ agus gu robh na sgoiltean sin dùinte an dà chuid do bheachdan no nòsan ùra sam bith agus dùinte cuideachd do dhuine ach do na h-uaislean agus a dhà no trì theaghlaichean bhàrd; sheall Mgr. Iain Cowan, fear-eachdraidh an Oilthigh Ghlascho, o chionn ghoirid gu bheil e cha mhór uile-dhearbhte cuideachd gu robh na h-Eaglaisean air a’ Ghaidhealtachd, roimh’n Ath-leasachadh, go ìre mhór fo smachd nan uaislean an àite fo ùghdarras na Ròimhe tro’ na mainistirean móra, agus chaidh a shealltainn leis an Ollamh R. MacThómais gum biodh glé thrice

[TD 78]

an aon teaghlach uasal a’ cumail aca fhéin fad linntean inbhe an Easbuig ’nan sgìre fhéin. Mar sin, le Eaglais is sgoiltean, chum na triathan Gaidhealach bho an t-sluagh an <eng>Renaissance<gai> agus a h-uile beachd ùr eile a bha air an Eòrpa a bhualadh, agus ghléidh iad mar sin an inbhe fhéin fada an déidh do a latha a bhith seachad sa’ chòrr de’n Roinn Eòrpa. Nam biodh an Eaglais na bu tapaidhe air a son fhéin, cha bhiodh so air tachairt.

Bha gnothaichean air tur-atharrachadh ro’ dheireadh na h-ochdamh linne deug: bha uachdarain fearainn air gabhail àite triathan—athraichean—nan treubh, agus b’iad so a nise a bha a’ cumail suas nan sgoiltean (sgoiltean an <eng>S.P.C.K.<gai>) agus na h-Eaglais (an Eaglais Stéidhichte Chléireil)—fo chùmhnant Achd Pàrlamaid. Tha fhios againn uile mar a bha na sgoiltean so an aghaidh na Gàidhlig agus mar a bha a’ mhór-chuid de mhinisteirean na h-Eaglaise Stéidhte a’ gabhail taobh nan uachdaran anns na Fògraidhean san naodhamh linne deug (ghlan an Eaglais Shaor a làmhan á uallach an t-saoghail so—cleas mar a rinn Crìosd fhéin a thaobh fòirneirt nan Ròmanach). Tha e air ioghnadh a chur air móran carson nach do sheas na Gaidheil an còirichean na bu sheaghaile an aghaidh nan uachdaran:—tha, co-dhiù, da aobhar air a so—(a) bha na h-uimhir de na daoine òga sùnndach air an tarraing air falbh dh’an Arm Bhreatannach, agus; (b) bha smachd aig na h-uachdarain thairis air inntinnean an t-sluaigh tro’ na sgoiltean agus tro’ na ministeirean a bha iad a’ taghadh.

An co-dhùnadh, tha e follaiseach, o thùs chon a là an diugh, gu bheil Eaglais Chrìosd air a bhith ’na h-ionnstramaid chumhachdach ann an làmhan an h-uile seòrsa luchd-politics airson iad a bhith a’ gabhail brath air an sluagh, agus gur e an duine, Iosa Crìosd, fhéin as coireach ris a so—bha gnothaichean air a bhith air a chaochladh nam b’ann air Maois no Dayan no air Lenin a bha i air a stéidheachadh. No eadhoin air Barabbas.

[Sanas]

[TD 83]

AN RIOGHACHD BARR FO THUINN
MAR A BHA, AGUS MAR THA I
le DOMHNALL EACHANN MEEK

“Ri taobh a’ chuain chaidh m’ àrach; an cois na mara dh’ fhás mi;
Gum b’ eòlach mi air tràigh an tùs m’ òige.
Bha ’n cladach air gach taobh dhiom, an oiteag ghlan air aodann
’S na tonnan uaine taomadh gu chòrsa.”

Sin mar a rinn Dòmhnall Dòmhnallach nach maireann iomradh air eilean Thiriodh, eilean a dhùthchais, agus e fada bhuaithe ann an tìr chéin. Tha mi a’ smaointinn gun do tharraing e dealbh beag, snasail air an eilean anns an rann sin, oir air a chuartachadh air a h-uile taobh le ataireachd àrd a’ Chuain Shiar, tha Tiriodh air a sguabadh le oiteagan glana, falann agus air a sgeadachadh le trusgan uaine agus le tràigh cho geal ’s a gheibhear ann an ionad sam bith de ’n t-saoghal. Suidhichte mu lethcheud mìle bho thìr-mór na Gàidhealtachd an iar, tha an t-eilean fada bho smùid a’ bhaile mhóir agus tha e ’na àite air leth bho àitean eile, a thaobh eachdraidh, a thaobh luchd-àiteachaidh agus a thaobh Nàduir gu léir.

’Se a’ chiad rud a mhothaicheadh fear-turais a bha air ùr-thighinn do Eilean Thiriodh, cho ìosal còmhnard agus aig a’ cheart àm, cho torrach ’s a tha e, agus nach fhada bhon a choisinn e an t-ainm “An Rìoghachd bàrr fo Thuinn ”? Chan eil ach aon bheann ann an Tiriodh a tha ceithir cheud troigh a dh’ àird agus chan eil ach fìor bheag de ’n eilean nach gabh àiteachadh, ged a tha e mu dhà mhìle deug am fad agus mu thrì mìle an leud. Ach cha b’e sùil an fhir-thurais a mhothaich dha so an toiseach ach sùil a’ mhanaich. Nuair a thàinig Calum-Cille agus a luchd-leanmhainn do I sa’ bhliadhna 563, b’ fheudar dhaibh àite fhaotainn far an cuireadh iad sìol eòrna ás an tigeadh am beò-shlaint’, agus cha b’ fhada gus an d’ fhuaireadh a-mach Eilean Thiriodh. Bha na manaich treun agus faodaidh sinn a chreidsinn gur h-iomadh latha stoirmeil a ràinig iad an t-eilean los sealltainn air na pàircean a bha fo bhàrr agus a thug am far-ainm, “Tìr Iosal an Eòrna,” do ’n innis. Tha e air a ràdh gun tàinig Calum-Cille fhéin do Thiriodh aon latha, agus gun do cheangail e a bhàta ri feamainn a bha a’ fàs air creig ann am bàgh Ghott, far a bheil an ceidhe an diugh. Nuair a thill e thar a chuairt, cha robh sgeul air a’ churaich oir, air do ’n fheamain briseadh, thug an làn i a-mach gu fairge. Mhallaich

[TD 84]

am manach a’ chreag agus, air a losgadh leis a’ ghréin ri muir-tràigh agus air a suaineadh leis an uisge aig muir-làn, cha do dh’ fhàs feamainn oirre bho ’n latha sin! Tha cuimhne manaich I air a gleidheil leis na clachan cinn a tha fhathast ri ’m faicinn anns na cladhan agus leis na teampaill a tha aig ceann an iar an eilein.

Thàinig nàimhdean nam manach naomha, na Lochlannaich, do Eilean Thiriodh cuideachd ri àm Gabhaltas Gall. Tha aon de na bàird Lochlannach a’ dèanamh spailp ás mar a chaidh an t-eilean a losgadh, oir bha e mar chleachdadh aig na ceatharnaich bhorba ud sgrios gun iochd, gun truas a dhèanamh air ionad a bha saidhbhir ann an dòigh sam bith. ’Na leabhar, tha an sgeulaiche ainmeil, an t-Urramach Iain MacGhriogair Caimbeul, a’ cur nar cuimhne gun do ràinig birlinn Lochlannach còrsachan Thiriodh an déidh Blàr na Leargaidh Ghallda sa’ bhliadhna 1263. ’Sann air tràigh Chòrnaig a thàinig na coigrich air tìr, agus tha e coltach gun robh na h-eileanaich a’ gearradh an cuid arbhair nuair a thug iad ionnsaigh orra. Cha do mheataich na Tirisdich dad, ach ghabh iad air na Lochlannaich leis na sguaban eòrna gus an do mharbh iad cuid agus gus an do chuir iad an ruaig air càch! Tha an ràdh siùbhlach a-measg nan Tireasdach fhathast, “Sguab eòrna gu crios ann an craos Lochlannaich.” A bharrachd, thug na Lochlannaich ainmean do cha mhór a h-uile baile, rubha ’s tràigh anns an eilean agus ’sann aca fhéin a bha an t-alt air sin a dhèanamh gu math!

Co-cheangailte ris na Lochlannaich ann an dòigh, tha na dùin no na bruighean a tha air feadh an eilein. Tha an dùn as fheàrr air a shuidheachadh gu tuath air baile Bhalla (bho fhacal Lochlannach a’ ciallachadh “àird” no “rubha ”) agus chaidh a chladhach o chionn bliadhna no dhà le buidheann fo stiùradh Oilthigh Ghlaschu. Tha Dùn Mór Bhalla, mar a chanas sinn ris, aig oir stalla mhóir, far a bheil sealladh aig duine air na h-eileanan a tuath, agus tha e mu dhà mhìle bliadhna a dh’ aois. Tha e coltach gu robh teaghlach no dhà a’ fuireach ann anns na lìnntean fada a dh’ fhalbh agus tha cuid de ’n bharail gun robh e aig aon àm ’na ionad-dìon agus ’na dhaingneach bho ionnsaighean nan Cruithneach agus nan Lochlannach. Co-dhiù, tha daoine a tha fòghuimichte a thaobh nan nithean sin an diugh a’ smaointeachadh gur h-ann le sluagh a thàinig á taobh a deas Shasuinn a chaidh a thogail.

An déidh Gabhaltas Ghall, thàinig Tiriodh bho smachd Tighearna nan Eileanan, ach an déidh dha a chumhachd a chall, fhuair Mac’Illeathain Dhubhaird sealbh air an eilean. Anns a’ bhliadhna 1528, chreach na Caimbeulaich Tiriodh agus anns a’ bhliadhna 1562, thug Clann Dòmhnaill á Ile ionnsaigh chruaidh air, a’ creachadh, a’ losgadh ’s a’ marbhadh los aichbheil fhaotainn air Mac’Illeathain Dhubhaird a bhiodh a’ cogadh ’nan aghaidh daonnan. Annan 1674, thugadh an t-eilean do Iarla Earrghàidheal airson a phàirt

[TD 85]

anns an trioblaid a bha a’ dol air adhart sa’ Ghàidhealtachd aig an àm, agus chùm esan e bhuaithe sin.

Anns na lìnntean a dh’ fhalbh, ’sann ri obair an fhearainn a bha na h-eileanaich, dìreach mar a tha iad an diugh. Bha mun cuairt air sia ceud caora aca agus mun cuairt air mìle beothach, eadar mhairt is laoigh. A h-uile bliadhna bha mu thrì ceud beothach a’ falbh do Fhéill na h-Eaglaise Brice, agus b’e sud an rathad fada! Bha aig na Tirisdich ri falbh leotha le bàtaichean do ’n Rois Mhuilich, ás a sin a-null do Chereara agus thar a’ chaoil do ’n Oban. Nuair a ruigeadh iad an Eaglais Bhreac, faodaidh sinn a bhith cìnnteach gun robh creutair no dhà air chall orra, agus gu dearbh cha bhiodh na prìsean airson a’ chòrr ro thogarrach. Bha beagan iasgaich ga dhèanamh cuideachd, agus ged a bha na h-eileanaich dìcheallach ’nan gairm cho fad’s a chì sinne, cha robh aig an Ollamh Samuel MacIain a thàinig do’n eilean san ochdamh linn deug ach barail bhochd orra. “ Daoine,” ars esan, “ nach aithnich luach tìme no fiach obrach chruaidh!”

Aig toiseach na naoidheamh linn deug, fhuair na Tirisdich obair ùr oir chuir Cogaidhean Napóleon bacadh air na bha a’ tighinn ás a Spàin de cheilp agus de shóda. Chaidh iad do na cladaichean a chruinneachadh stamh agus shoirbhich cùisean leotha, co-dhiù, aig toiseach gnothaich. Bha mu mhìle not a’ tighinn a-steach do’n eilean gach bliadhna bho’n cheilp a-mhàin agus, an lorg so, chaidh àireamh an t-sluaigh am meud. Ach thàinig crìoch air na Cogaidhean aig Napóleon agus cha robh ceilp a dhìth na b’ fhaide. Dh’ fhàg so móran gun obair agus mar a thachair sa’ Ghàidhealtachd air fad, b’ fheudar do na daoine tìrean céine a thoirt orra le sùil ri soirbheachadh. Ged a thòisich obair a’ cheilp a rithist, agus ged a bha mu chóig mìle duine san eilean sa’ bhliadhna 1846, a’ bhliadhna a dh’ fhalbh am buntàta, tha an sluagh air a bhith a’ fàs nas lugha an àireamh bhuaithe sin. An diugh, chan eil ach fo mhìle duine de luchd-àiteachaidh ann an Tiriodh, agus feumar aideachadh, ge b’ oil leinn, ann am facail a’ bhàird Sgitheanaich, gu bheil

“Na fàrdaichean ’nam fàsaich
Far an d’ àraicheadh na seòid,
Far am bu chridheil fuaim an gàire
Far am bu chàirdeil iad aig bòrd.”

Tha an òigirdh a’ tréigsinn an eilein agus a’ dol do’n bhaile mhór far am faigh iad obair agus pàidheadh cìnnteach. Tha am bòrd sin ri mholadh a thàlas na daoine air ais do na h-eileanan, agus an sluagh air ais do na gleanntan.

Fhuair na croitearan Tirisdeach cuideachadh mór bho Bhuidheann an Fhearainn, no an “<eng>Land League<gai>” a thàinig do ’n eilean mu’n bhliadhna 1886, agus bho ’n Achd a chaidh troimh ’n Phàrlamaid

[TD 86]

[Dealbh]

sa’ cheart bhliadhna. Bha an t-Achd so sònraichte oir thug e dhaibh urras nach rachadh na màil aca àrdachadh a réir bàrr no leasachaidh agus nach biodh iad air am fuadach fad’s a phàidheadh iad na bha air iarraidh orra. Tha an ràdh, fhathast siùbhlach san eilean, “Mur biodh an dà mhàl, bheireadh a’ chroit dà bhàrr,” ’se sin san aon bhliadhna, a’ leigeil fhaicinn duinn ciamar a bha cùisean sna seann làithean dona. An diugh, ’s gann gu bheil each ri fhaicinn an Tiriodh oir tha goireasan ùra an t-saoghail air àite a ghabhail. Air an cuideachadh le iasadan bho Chomunn nan Croitear, tha croitearan Thiriodh a’ gleidheil chroitean a tha mu thrì fichead gu ceud acair am meudachd, agus a cheart cho soirbheachail ri gin sa’ Ghàidhealtachd gu léir. A dh’ aindeòin sin, bu mhath leam tigh-obrach no dhà fhaicinn san eilean, oir cha dèan a’ chroitearachd leatha fhéin, air a feabhas, an gnothach.

A thaobh eaglaisean agus sgoiltean, tha eilean Thiriodh gu math dheth. Tha ceithir Eaglaisean stéidhichte ann agus dà Eaglais Bhaisteach, agus tha ceithir sgoiltean ann a tha a’ toirt a’ chiad fhòghluim do ’n chloinn. A bharrachd, tha sgoil Chòrnaig-mhóir a’ teagasg na cloinne gus a bheil iad sia bliadhn’ deug, rud a tha gu dearbh agus gun teagamh fiachail agus ionmholta.

’Sann bho na h-eaglaisean agus bho na sgoiltean sin a thàinig na fir a bhuannaich cliù do ’n eilean, oir có e nach cuala gu bheil eilean Thiriodh ainmeil airson “mhinistearan is sgiobairean”?

[TD 87]

’S ann an Tiriodh a rugadh Dòmhnall MacFhionghuin a choisinn ceud duais Réis Mhór na Tì sa’ bhliadhna 1866, mar sgiobair air an luing eireachdail, “Taeping.” B’e Tiriodh mar an ceudna àite-breith an Urramaich Eachann MacFhionghuin, a choisinn a leithid de chliù air feadh na Gàidhealtachd ’s gun tugadh “Spurgeon an Taobh Tuath” mar fhar-ainm air. Rugadh an Tiriodh, cuideachd an t-Urramach Dòmhnall MacLaomainn a thug dreach ùr do litreachas na Gàidhlig le sgrìobhaidhean ann an Duilleagan Gàidhlig “Beatha agus Obair,” iris-leabhar Eaglais na h-Albann, agus b’ann sa’ Chaolas a thogadh Iain Mac’Illeathain a bha ’na bhàrd aig Tighearna Cholla agus a sgrìobh an t-oran, “A’ Choille Ghruamach.” Tha mi ’n dòchas gun coisinn Tirisdich òga an là’ ’n diugh cliù do ’n eilean mar a rinn an sìnnsir.

Tha cóig rudan a tha cumanta air taobh an iar na Gàidhealtachchd nach eil ri ’m faotainn ann an Tiriodh idir. ’S iad sin mòine, craobhan, easgainn, nathraichean agus féidh. Cha mhór an call easgainn is nathraichean agus thàinig na Tirisdich beò gun strìth ás eugmhais na trì eile, ged a tha e air a ràdh gu robh mòine san eilean anns na lìnntean fada fichead. ’Se gual a tha na h-eileanaich a’ losgadh agus tha cuimhne agam fhéin air a bhith a’ faicinn a’ bhàta-ghuail, “<eng>Warlight<gai>,” a’ cur a-mach a luchd agus i àrd, tioram air an tràigh san Og-mhìos. ’Se sin rud eile nach fhaicear san eilean an diugh, oir tha na bàtaichean uile ag ùisneachadh nan ceidheachan a thogadh air an son.

Ach os cionn nan nithean a thubhairt mi mu’n eilean fhéin, bu toigh leam luaidh a dhèanamh air na h-eileanaich. Tha na Tirisdich air cliù a chosnadh mar dhaoine coibhneil, bàidheil agus nach dubhairt an t-Ollamh MacLaomainn gur “h-e caomhalachd an seud as maisiche ann an coron na diadhaidheachd”? ’Se caomhalachd agus coibhneas ri coigrich a shònraich muinntir na Gàidhealtachd agus nan eileanan bho mhuinntirean eile, agus guma fada a bhios a’ chùis mar sin!

Uidh air n-uidh, tha Tiriodh agus na h-eileanan gan tarraing nas dlùithe air Tìr-mór, agus bhithinn-sa gu dearbh duilich nan cailleadh iad na buaidhean sin a tha a’ toirt dhaibh inbhe cho àrd ann am barail an t-sluaigh—“sonas is sìth is agh.”

[Sanas]

[TD 91]

BARDACHD TED HUGHES
Le IAIN MAC A’ GHOBHAINN

THA mi creidsinn gur e Philip Larkin, Ted Hughes is Thom Gunn na triùir bhàrd as ainmeile ann an Sasunn an dràsda (ged nach eil duine dhiubh ’nam bheachd-sa cho cumhachdach ris a’ bhàrd Ameireaganach, Lowell). Rugadh Hughes ann an 1930 agus the e air dà leabhar a sgrìobhadh, “<eng>Hawk in the Rain<gai>” is “Lupercal.”

Chan aithne dhomh, air fad na Beurla, bàrdachd coltach ri bàrdachd Hughes. Tha i a’ déiligeadh cha mhór gu buileach ri ainmhidhean. Chan eil mi ’g ràdh nach deach bàrdachd a sgrìobhadh mu dheidhinn ainmhidhean roimhe so oir cha bhiodh sin ceart. (Faodaidh sinn cuimhneachadh air “<eng>Reynard the Fox<gai>” le <eng>Masefield<gai> no “<eng>Tiger, Tiger<gai>” le Blake no eadhon anns a’ chànain Ghearmailtich am pìos bàrdachd a sgrìobh Rilke mu dheidhinn am fiadh-bheathach ris an can iad am <eng>panther<gai>.) Ach chan aithne dhomh bàrd a sgrìobh cha mhór gu buileach mu dheidhinn ainmhidhean ann an cànain lom làidir.

’Se saoghal borb air a bheil Hughes a-mach, ainmhidhean a’ marbhadh a chéile, ainmhidhean fiadhaich borba. Tha mi a’ smaoineachadh gur e is aobhar do’n so gu bheil an saoghal anns a bheil sinn fhìn beò borb agus gu bheil Hughes de’n bharail gu bheil e nas fhasa bruidhinn air an t-saoghal sin ma ghabhas e saoghal nan ainmhidh mar shamhla. Dh’fhaodadh e sgrìobhadh mu Hiroshima no mu na Nàsaich ach ’s fheàrr leis sealltainn dhuinn ar saoghal fhìn troimh shaoghal nan ainmhidh. 

Dh’fhaodadh ann an dòigh gu bheil e uaireannan a’ deanamh an saoghal sin nas bòidhche na tha e le cànain ghrinn phongail. Dh’fhaodadh gu bheil e fiachainn ri sealltainn dhuinn gu bheil na h-ainmhidhean nas fheàrr na sinn fhìn, gu bheil iad beò ann an saoghal neochiontach, ’s air an aobhar sin gu bheil iad nas dìrich ’nan caithe-beatha. Dh’fhaodadh gu bheil e foillseachadh saoghal làidir neartmhor, seach gu bheil sinn fhìn nar Hamlets gun fhios againn dé nì sinn, ach an dràsda ’s a rithist a’ briseadh a-mach ann am fòirneart. Co-dhiù chan urrainn dhuinn gun aideachadh gur e bàrdachd làidir a tha e sgrìobhadh. (Chan eil ceòl Dhonnchaidh Bhàin ’na chomas nuair a tha esan a-mach air na féidh.) So toiseach pìos bàrdachd leis, leis an ainm “<eng>Pike<gai>.”

[TD 92]

<eng>Pike, three inches long, perfect
Pike in all parts tigering the gold,
Killers from the egg, the malevolent aged grin,
They dance on the surface among the flies.

Or move, stunned by their own grandeur
Over a bed of emerald, silhouettes
Of submarine delicacy and horror
A hundred feet long in their world

In ponds under the heat-struck lily-pads
Gloom of their stillness
Logged on last year’s black leaves, watching
Or hung in an amber cavern of weeds . . .<gai>

Tha e ag innse mar a bhios iad a’ marbhadh a chéile gus nach bi air fhágail ach aon dhiubh—aosd, sàsaichte, mór . . .

Thugaibh an aire do na facail, “<eng>pike in all parts,<gai>”’ mar gum biodh e ag ràdh gu bheil an t-iasg nas coimhlionta na an duine.

Ann am pìos bàrdachd eile tha e bruidhinn air muc mharbh, tòrr nas mairbh na càil a chunnaic e riamh. Chan eil mi creidsinn nach eil e mach air barrachd air ainmhidh anns a’ bhàrdachd so:

<eng>The pig lay on a barrow dead,
It weighed, they said, as much as three men,
Its eyes closed, pink eyelashes,
Its trotters stuck straight out.

Such weight and thick pink bulk
Set in death seemed not just dead:
It was less than lifeless, further off.
It was like a sack of wheat.

I thumped it without feeling remorse.
One feels guilty insulting the dead,
Walking on graves. But this pig
Did not seem able to accuse . . .<gai>

Mar is trice chan eil meòireachadh anns a’ bhàrdachd aige idir. Chan eil e bruidhinn air an Olc no air a’ Mhath ach a’ foillseachadh an ainmhidh dhuinn dìreach mar a tha i. Agus tha mi a’ smaoineachadh gu bheil so ceart. 

Ach ann an aon dàn a rinn e, ris an canar “<eng>Hawk Roosting,<gai>” tha an seabhac fhéin a’ bruidhinn, ’s chan eil mi smaoineachadh gu bheil a’ bhàrdachd so cho math ris a’ chòrr a sgrìobh e ged a tha i nas ainmeile na mhór-chuid de’n bhàrdachd aige. Tha an seabhac a’ bruidhinn le tuigse ro gheur.

[TD 93]

<eng>Hawk Roosting

I sit in the top of the wood, my eyes closed,
Inaction, no falsifying dream,
Between my my hooked head and hooked feet,
Or in sleep rehearse perfect kills and eat . . .

The sun is behind me:
Nothing has changed since I began,
My eye has permitted no change.
I am going to keep things like this.<gai>

Chan eil mi de’n bheachd gu bheil na sreathan deireannach cho math ’s a dh’iarrainn. Chan e seabhag a tha a’ bruidhinn an sin ach Hughes fhéin.

Bidh mi smaoineachadh aig amannan gu bheil bàrdachd Hughes buileach ro bhrùideil, gum bu chòir caomhachd bhoireann a bhith innte. Chan ann buileach ann an saoghal nan ainmhidh a tha sinn beò. Tha barrachd air a sin anns an t-saoghal.

Cuideachd seach gur ann air ainmhidhean a tha e mach tha e

[Sanas]

[TD 94]

air cur ás do eachdraidh. Chan eil mi smaoineachadh nach e call a th’ann an sin ann an dòigh. Oir chan eil an ainmhidh beò ann an saoghal eachdraidh. Chan eil fhios dé seòrsa saoghal anns a bheil i beò. Dh’fhaodadh gu bheil Hughes ro “rolaisteach” no “<eng>romantic<gai>” mu dheidhinn nan ainmhidh cuideachd, mar gum biodh e ag ràdh gu bheil an saoghal-san nas fheàrr na saoghal nan daoine. Chan eil mi de’n bheachd gu bheil sin ceart.

Ach ged is bith dé their sinn chan eil teagamh gur e bàrd comasach a th’ann de Hughes. Tha a’ bhàrdachd aige cruaidh làidir, a’ greimeachadh air saoghal nan cóig chàil. Cha b’ann á oilthigh a thàinig i. So sreathan eile leis—

<eng>The fields quivering, the skyline a grimace,
At any second to bang and vanish with a flap:
The wind flung a magpie away and a black-
Back gull bent like an iron bar slowly . . .<gai>

(bho “<eng>Wind<gai>”)

agus—

<eng>Day long this tomcat lies stretched flat
As an old rough mat, no mouth and no eyes.
Continual wives and wars are what
Have tattered his ears and battered his head

Like a bundle of old rope and iron
Sleeps till blue dusk. Then reappears
His eyes green as ringstones: he yawns wide red
Fangs fine as a lady’s needle and bright . . .<gai>

(bho “<eng>Esther’s Tomcat<gai>”)

agus móran eile.

Mairidh a’ bhàrdachd so. Oir chan eil duin’ eile a’ sgrìobhadh an diugh anns an dòigh so leis a’ chumhachd so, ged a tha móran a’ fiachainn ri sin a dhèanamh, a’ leantainn Hughes.

Ach dé nì Hughes a rithist? A bheil e dol a bhriseadh a-mach ás an t-saoghal so no a bheil e dol a leantainn air a’ sgrìobhadh mu ainmhidhean? Mar a dh’fhaodadh duine a thuigsinn, tha cuspair a’ Chogaidh Mhóir ga tharrainn is sgrìobh e beagan mu dheidhinn. Ach chan eil mi smaoineachadh gu bheil a’ bhàrdachd sin buileach cho cumhachdach ris a’ bhàrdachd a sgrìobh e mu na h-ainmhidhean.

Tha leabhar ùr leis a’ tighinn am follais a dh’aithghearr. Chì sinn dé bhios ann. Aig an deireadh, so pìos bàrdachd leis a chòrdadh ’s ma dh’fhaoite ri Gaidheal—

<eng>Pibroch

The sea cries with its meaningless voice
Treating alike its dead and its living,
Probably bored with the appearance of heaven

[TD 95]

After so many millions of nights without sleep,
without purpose, without self-deception.

Stone likewise. A pebble is imprisoned
Like nothing in the Universe.
Created for black sleep. Or growing,
Conscious of the sun’s red spot occasionally,
Then dreaming it is the foetus of God.

Over the stone rushes the wind
Able to mingle with nothing,
Like the hearing of the blind stone itself,
Or turns, as if the stone’s mind came feeling,
A fantasy of directions.

Drinking the sea and eating the rock
A tree struggles to make leaves—
An old woman fallen from space
Unprepared for these conditions
She hangs on, because her mind’s gone completely.

Mintute after minute, aeon after aeon,
Nothing lets up or develops,
And this is neither a bad variant nor a tryout.
This is where the staring angels go through.
This is where all the stars bow down.<gai>
