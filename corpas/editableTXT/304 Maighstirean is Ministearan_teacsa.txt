[DA 1]

Maighstirean is Ministearan


[DA 2]

[Blank]


[DA 3]

MAIGHSTIREAN
IS
MINISTEARAN

le

Iain C. Mac A’Ghobhainn

© Club Leabhar 1970


[DA 4]

Air a chlo-bhualadh

le Eccles Printers

Inbhir-Nis


[TD 1]

MAIGHSTIREAN IS MINISTEARAN

Nuair a dhùisg Maighstir Trill anns a’ mhadainn bha isean air choireigin — cha robh fhios aige dé seòrsa a bh’ann — a’ seinn air taobh a muigh na h-uinneige. Shlaod e air a bhriogais, ’s thug e mach a bhrògan a bha fo’n leabaidh. ’S e brògan donna a bh’annta, ’s bha iad air an deàgh ghlanadh. An déidh sin, chaidh e do’n rùm-ionnlaid. Bha a’ chailleach aig an robh e fuireach air an lit a dhèanamh ’s bha i ’na suidhe ris an teine. Dhùin e dorus an rùm-ionnlaid as a dhéidh. Bha baga crochte air tarrang air cùl an doruis ’s thug e sìos e. Thug e mach Palmolive is chuir e air aodann e. Ruith e am bùrn, a bha teth air a choinneamh. Chuir e Gilette ùr do’n ealtainn is sgrìob e aodann. An déidh dha a bhith deiseil, ghlan e an ealtainn anns a’ bhùrn ’s chuir e air ais do’n bhaga e. Thug e mach pacaid Euthymol air son fhiaclan a ghlanadh. Ghlan e iad gu cùramach. Nigh e aodann ’s chìr e fhalt. Ruith e am bùrn a rithist airson a’ mhìos a ghlanadh ’s an déidh sin chaidh e air ais do a rùm. Chuir e air léine gheal, is bann donn. Air muin sin chuir e peitean ’s air muin sin a rithist chuir e a sheacaid. Thug e sùil mu chuairt an rùin. Fo’n leabaidh bha a’ mhàileid a bh’aige nuair a thàinig e do’n tigh ud o chionn dà fhichead bliadhna. Smaoinich e air an latha ud.

Thàinig e suas an staidhre leis a’ mhàileid ’s chuir e sios i air a’ bhrat-luachrach a bh’air taobh a muigh an doruis. Ghnog e. An déidh ùine thàinig boireannach chun an doruis. Dh’fhosgail i an dorus pìos beag, a’ sealltainn a mach.


[TD 2]

“Dé tha thu ag iarraidh?” thubhairt i le greann air a h-aodann. Thubhairt e rithe gun robh e ’g iarraidh àite anns a fuiricheadh e fhad ’s a bhiodh e a’ teagasg anns an sgoil.

Nuair a chual’ i gur e maighstir-sgoile a bh’ann, dh’fhalbh an greann bho a h-aodann.

“Thig a steach” ars ise.

Chaidh e a steach. Theab e tuiteam tarsainn air sgàilean a bha ’na sheasamh anns an fhoir-sheòmar. Chaidh e suas do’n chidsin a bha cho glan ri prìne. Bha dreasair ann le soithichean, pàipear dearg air a’ bhalla le dìtheanan beaga geala air. Bha grunn sgàthanan ann cuideachd, is inneal airson fuaigheal. Chuir e a mhàileid sios air an làr, ’s thug e dheth ad. “Bha dithis bhana-mhaigstirean-sgoile agam mar tha,” ars a’chailleach.

“Chan fhaigheadh duine a steach do’n rùm-ionnlaid leotha. Bhiodh iad ’gan nighe fhéin fad an latha. ’S bha an rùm làn bholtrach.”

Thug i sùil bhiorach air.

Rinn e fuaim air choireigin ’na amhaich.

“Cosgaidh e dà nota,” ars ise mu dheireadh. Thug i sùil gheur eile air ’s a rithist sùil air a mhàileid. Bha eagal air airson mionaid gu robh a mhàileid a’ salach an làir.

“Dà nota,” ars esan.’S a rithist. “Nì sin a’ chùis.”

“S bithidh mi dol do’n leabaidh aig aon uair deug,” ars ise. Bha sin a’ ciallachadh gum feumadh e bhith stigh aig aon uair deug. “Glé mhath,” ars esan, oir cha robh e furasda àite fhaighinn ’s bha a chasan goirt.

“Uill,” ars ise, “dé tha thu ’g iarraidh gu do thea.”

Smaoinich e. “Càil sam bith a th’ann,” thubhairt e mu dheireadh.

“Huh,” ars ise, ’s dh’fhalbh i a dhèanamh a bhìdhe dha


[TD 3]

Chaidh e steach do’n rùm ’s dh’fhosgail e a mhàileid. Chroch e an dà dheise a bh’aige ’s chuir e na brògan fo’n leabaidh. Chuir e a léintean anns an dreasair.

An déidh sin, chaidh e do’n rùm-ionnlaid ’s nigh e e fhéin ach cha do dh’fhuirich e fada ann, a’ cuimhneachadh air a’ chloinn-nighean. Cha do ghabh e móran gu a thea ’s cha do chòrd sin ris a’ chaillich. “Bithidh am bracaist deiseil aig leth uair an déidh ochd,” ars ise agus a chaoidh an déidh sin bha i deiseil aig an ám sin.

Nuair a thàinig e mach as an rùm chaidh e steach do’n chidsin. Bha an lit aige deiseil air a’ bhòrd, ’s i cho teth ’s a ghabhadh i. Thubhairt e “Madainn mhath” ’s shuidh e sios. Cha shuidheadh ise idir ’s cha ghabhadh i a biadh aig an aon bhòrd ris. ’S ann a bha i a’ gabhail a bìdh fhéin anns an <eng>scullery<gai> a bha ri taobh a’ chidsin. Chuir e an spàin do’n lit ’s an déidh sin do’n bhainne. Nuair a bha e deiseil thàinig i steach le sasaidean agus ubh ròsda. Dh’ith e a h-uile càil a bh’air an truinnsear, oir bha e air a leasan ionnsachadh ann an dà fhichead bliadhna.

“’S e so an latha mu dheireadh agaibh,” ars ise ’s i cur an t-salainn air a’ bhòrd.

Agus ’s e sin a bh’ann, an latha mu dheireadh aige anns an sgoil.

“A bheil thu ’n dùil dé bheir iad dhut?” ars ise. Cha robh càil a dh’fhios aige.

“Chan eil fhios an toir iad càil idir dhomh,” fhreagair e ’s e a’ cur forca ann an sasaids.

“Huh,” ars ise, ’s i a’ dòrtadh tea as a’ phoit.

Bha e smaoineachadh leis fhéin: “Leis an fhìrinn innse tha eagal agam roimpe. ’S dé tha mi dol a dhèanamh leis a’ chòrr de mo bheatha?” Bha e nise trì fichead ’s a cóig.


[TD 4]

Dh’fhaodadh e barrachd leughaidh a dhèanamh. Sin aon rud a dh’fhaodadh e dhèanamh. Ach dé tuilleadh a dhèanadh e? Cha tàinig càil a steach air. Aig fichead mionaid gu naoi dh’éirich e ’s thubhairt e, “Mar sin leibh an dràsda,” mar a bha e air a bhith ’g ràdh o chionn dà fhichead bliadhna, ’s chaidh e steach do a rùm fhéin a rithist.

Bha grunn leabhraichean sgoilearan air an dreasair a bha e air a bhith comharrachadh ’s chuir e iad d’a mhàileid. Chuir e air a chòto (ged a bha a’ mhadainn an ìre mhath blàth) is ad dhonn, ’s chaidh e sìos an staidhre. Chual e cù a’ comhartaich air cùl doruis ’s chaidh e seachad air le sùil air a chùlaibh an dràsda ’s a rithist. Mu dheireadh thàinig e sios chun an rathaid. Dìreach mu choinneamh chunnaic e faoileag air mullach tighe, a’ coiseachd a null ’s a nall. Thionndaidh e suas chun na sgoile. Thachair té ris, ris am biodh e coinneachadh a h-uile madainn, ged nach robh fhios aige air a h-ainm. Thog e ad rithe ach cha do mhothaich i dha ’s chaidh i seachad gun sméideadh. Chuir so dragh air.

Nuair a ràinig e an sgoil (’s e a’ chiad fhear de na maighstirean-sgoile a bha air tighinn) chroch e ad ’s a chòta air cùl an doruis ’s suidh e sios anns a’ chathair anns am biodh e a’ suidhe an còmhnaidh, ri taobh na h-uinneige. Bha fàileadh ola anns an rùm agus dh’fhosgail e an uinneag. Chunnaic e grunn phàipearan air a’ bhòrd ’s chuir e do’n bhascaid iad.

Dhùin e a shùilean ’s thòisich e a’ smaoineachadh air an òraid a bheireadh e seachad mus biodh an latha seachad.

Ach an ceann mionaid ’s ann à thòisich e a’ smaoineachadh air a’ Chogadh Mhór.

An dràsda ’s a rithist bhiodh e a’ bruidhinn ris a’


[TD 5]

chlas mu dheidhinn a’ Chogaidh Mhóir — can, nuair a bhiodh iad a’ sgrùdadh sgrìobhaidhean Iulius Caesar. Chan eil fhios carson a bhiodh e a’ bruidhinn air, oir cha b’e saighdear glé mhath a bh’ann dheth. Anns a’ chiad àite, bha e ro òg is ro eagalach aig an ám. ’S iomadh balach a bhàsaich leis an eagal anns a’ chogadh ud, no a chaidh glan as a chiall. Ach, ann an dòigh àraidh, cha robh e riamh cho beò ’s a bha e nuair a bha e anns a’ chogadh. Aig amannan — fhathast fhéin — smaoinicheadh e air na h-eich, na gunnachan, na Gearmailtich le an clogaidean stàilinn. ’S air na radain.

Chanadh e iomadh uair: “’S e na radain an rud bu mhiosa bh’ann. Bha iad mun cuairt oirnn gun sgur, anns na trannsaichean, ag ithe am beagan bìdh a bh’againn.” Aon uair chunnaic e Gearmailteach is aodann cha mhór air ithe air falbh, ’s bha e tìnn ’na sheasamh an sud a’ sealltainn sios air. Airson mionaid thàinig e thuige gur e aodann fhéin a bh’ann. Air an oidhche, anns an dorchadas, chluinneadh e na radain a’ sporghail ’s a’ ruith timcheall. Na radain dhonna. Agus thigeadh e steach air aig amannan gun cuireadh iad an saoghal fodhpa fhéin, mar thuinn a’ dòrtadh gun dheireadh tarsainn air an talamh.

Glé thric cuideachd bhiodh e a’ samhlachadh na radain ri na h-itealain a’ gluasad air feadh an adhair ghuirm air latha foghair no latha samhraidh ’s na daoine a’ sealltainn sios, a mach as na sgòthan. No chitheadh e batal eadar Breatannach is Gearmailteach is ceò a’ brùchdadh cho leisg ri ceò toitein a mach as an itealain. Bha cath chun a’ bhàis a’ dol air adhart shuas gu h-ard anns an adhar ach có shaoileadh gu robh brùidealachd anns a’ chiùineachd ud? ’S ann a bha na daoine mar ainglean, fada os cionn na talmhainn, ’s a’ bhoglaich


[TD 6]

anns an robh iad fhéin a’ dol fodha.

Aon latha, fhuair e e fhéin ann an coille — aig ám foghair — ’s duilleach nan craobh a’ claonadh tarsainn air abhainn. Laigh e ann an sud, a’ sealltainn sios do’n bhùrn. Cha robh fuaim sam bith ri chluinntinn ’s cha robh càil ri fhaicinn ach na duilleagan donna ud. Chuir e a lamh sios do’n bhùrn mar gum biodh e air tòir bhradan, mar uair a bhiodh e aig an tigh, ach bha am bùrn sàmhach, ’s cha robh iasg ri fhaicinn. Chuir e a chlogaid tarsainn air a shùilean ’s thuit e ’na chadal. Nuair a dhùisg e bha na faileasan a’ lìonadh na talmhainn ’s bha an latha fuar. Chrath e e fhéin ’s thill e do’n chogadh a rithist. Carson a réisd a bhiodh e bruidhinn air a’ chogadh cho tric? An cogadh ud a bha cho fad air falbh, ’s nach robh a’ chlann a’ tuigsinn? Oir dhaibh-san bha Haig is Lloyd George mar dhaoine a bha beò aig an aon ám ri Nelson no Napoleon.

Dh’innseadh e dhaibh mu dheidhinn na botail bhùirn, mu dheidhinn nan each agus an còmhnaidh bhiodh e fhéin a’ dèanamh rudeigin nach robh ceart gu leòr mìorbhaileach ach a dh’aindeoin sin a bha buadhach is gaisgeil.

Cha do dh’innis e dhaibh riamh mu dheidhinn an latha a fhuaireadh e air a’ bhlàr ’s a bhatar a’ smaoineachadh gun robh e marbh. Bha e air a leòn anns an amhaich is thogadh e air ais do’n àite anns am biodh iad a’ cur nan daoine marbha, is mur a biodh e air gluasad bha e air a bhith air a thìodhlacadh. Cha do dh’innis e sin dhaibh idir, an t-eagal a thàinig air, ’s e a’ smaoineachadh, an déidh làimh, mur a biodh e air gluasad gu robh e air a bhith am measg nan radan, bèo, anns an talamh uaine, leòinte ud.

Cha do dh’innis e sin dhaibh oir bha cus eagail air. Agus cuideachd bha e smaoineachadh. “De bh’air tachairt


[TD 7]

mura bithinn air gluasad ’s mura biodh cuideigin air a bhith ann a chunnaic mi?

Is bha e smaoineachadh cuideachd gun robh gu leòr ann, math dh’fhaoidte, a chaidh a thìodhlacadh anns an talamh ud ged a bha iad beò, ’s a bhàsaich an déidh dhaibh a bhith air an tìodhlacadh.

Ach ’s ann a bhiodh e mach air na h-eich ’s air na h-itealain, ainmhidhean is nithean a bha saor ’nan dòigh, nach robh air an tachdadh anns an t-salchar ’s anns a’ bhùrn.

Cha b’e saighdear math a bh’ann idir ach bhiodh e bruidhinn air an t-saighdearachd. An e sin a b’aobhar, dìreach seach nach b’e saighdear math a bh’ann, an e sin a b’aobhar do a chòmhradh mu dheidhinn na saighdearachd? Oir, glé thric, an déidh do’n chogadh a bhith seachad bhiodh e ag ùrnuigh nach biodh aige ri dhol do chogadh sam bith tuilleadh. Agus cha robh sin aige ri dhèanamh oir bha e ro aosda airson an dàrna cogadh.’S dh’fhuirich e aig an tigh — anns an sgoil — nuair a bha an fheadhainn eile air falbh. Uill, bha e anns an LDV no <eng>Home Guard<gai> ach cha robh sin a’ cùnntadh. Ach chan eil fhios an robh an dàrna cogadh cho dona ris a’ chiad fhear co-dhiùbh. Cha robh uibhir a radain ann, càil ach tancaichean a’ gluasad tarsainn air fàsaichean Africa, no eadhon anns an Roinn Eòrpa fhéin, am measg choilltean, ’s tarsainn air aibhnichean glana.

Ach bha e iongantach mar a bha e bruidhinn air cogadh idir. An e gun robh e beò anns na làithean ud, cho beò ri sùilean biorach nan radan, ’s iad a’ lasadh a mach as an dorchadas le solus uaine? An e gun robh e beò mar ainmhidh bho mhionaid gu mionaid, cho teann ri <eng>elastic?<gai> No an e gun robh e faighinn air ais


[TD 8]

gus an àit’ ud far an robh am bàs a’ briseadh a mach as an adhar, mar dhealanach bhòidheach. Aon rod cìnnteach — cha robh fhios aig a’ chaillich air mòran mu dheidhinn chogaidhean. Bha i caitheamh a beatha a’ glanadh a’ ghlag ghil a bh’air an dorus ’s a’ dustaigeadh nan dreasairean, ’s a’ glanadh nan sgàthanan. Ach air a shon-san chunnaic esan barrachd air sin.

Nuair a bhuail an glag chaidh e do rùm anns a’ mhionaid. Nuair a thàinig e do’n sgoil an toiseach ’s e glag iarainn a bh’ann. Ach an diugh bha an glag air obrachadh leis an dealan mar a bha na soluis. A’ coiseachd gu a rùm, thachair dithis de na maighstirean-sgoile ris — Scott, balach òg a bha ’na leth-ruith le grunn leabhraichean fo achlais is MacKain a bha na bu shine, duine treun sàmhach a bhiodh an còmhnaidh ’na shuidhe ann an rùm nam maighstirean sgoile le pìob ’na bhial. Nuair a chaidh e steach do’n rùm, thug e na h-iuchraichean as a phòcaid, dh’fhosgail e am bòrd-sgrìobhaidh aig am biodh e suidhe ’s thug e mach an leabhar anns am biodh e comharrachadh ainmeannan nan sgoilearan a bh’anns an sgoil is an fheadhainn nach robh. Bha an leabhar so uamhasach grinn le na cearcaill air an cur sios gu mionaideach.

Bha e ’na shuidhe air a’ chathair nuair a thàinig a’ chlann a steach. Bha an rùm fhéin lom ach a mhàin dealbh no dhà air a’ bhalla, dealbh de Iulius Caesar a bha air a bhith crochte airson iomadh bliadhna. Bha cuideigin air sgrìobhadh air an sud ’s an so le peann. Bha dealbh eile ann cuideachd de champa Ròmanach.

Bha e air a bhith anns an rùm ud airson dà fhichead bliadhna a nis ’s ged a bhiodh e gearain glé thric cho aosda ’s a bha e, ’s nach robh a’ ghrian a’ ruighinn air, chan fhàgadh e e a dh’aindeoin cùis. Bha pòla mór


[TD 9]

anns a’ chòrnair airson na h-uinneagan fhosgladh, ach bhiodh e uaireannan a’ dìochuimhneachadh gu robh e ann, ’s bhiodh na h-uinneagan a’ fuireach dùinte air cho teth ’s a bhiodh an latha. B’e buidheann de’n treasamh bliadhna a thàinig a steach — 3a. Sheas iad ’nan seataichean ’s e ’gan cunntadh. Bha e glé chùramach mu dhéidhinn so mar a bha e mu dheidhinn a h-uile càil.

Bha e de’n bheachd gur e fear-teagaisg math a bh’ann dheth agus ann an doigh ’s e sin a bh’ann. Bha e ’gan cur troimh na <eng>Highers<gai> a h-uile bliadhna ’s bha e an ìre mhath foighidneach. Cha robh e airson gu fàilnigeadh duine ach ’s e bu choireach ri sin gun robh e smaoineachadh ann an dòigh gun robh grinneachd na cruinne crochte ri fichead — an àite naoi-deug — a dhol gun mhearachd troimh na <eng>Highers.<gai> Cha robh càil a dh’fhios aige gun robh far-ainm air ’s nam biodh fios air a bhith aige air bha e air a bhith feargach.

’S e maighstir-sgoile math a bh’ann ceart gu leòr . . . . Agus ’s e an latha deireannach de’n t-seusoin a bh’ann. Glé thric air an latha mu dheireadh, bhiodh e a’ toirt ceistean dhaibh air eachdraidh nan Ròmanach — <eng>quiz,<gai> mar a theireadh iad ris, ged nach do chleachd e fhéin am facal rìamh. Bhiodh e ’gan roinn ’s a’ cur an dàrna roinn an aghaidh an fhir eile. Bha so a’ còrdadh ris fhéin glé mhath agus chanadh e aig an deireadh nach do dh’fhairich e an dà fhichead mionaid a’ dol seachad. Oir bha an <eng>quiz<gai> rudeigin aotrom . . . . Ach nis o chionn thrì no ceithir a bhliadhnachan bhiodh a’ chlann a’ toirt reacordan is innealan-ciùil do’n sgoil, a’ sùileachadh gun leigeadh am maighstir-sgoile dhaibh an cluich. Cha tug esan dhaibh a chead fhàthast.

Nuair a sheall e riutha ’nan seasamh mu choinneamh bha e smaoineachadh: “An dùil a bheil fhios aca gur


[TD 10]

e so an latha mu dheireadh agam-sa anns an sgoil?” Shuidh iad sios ’s shuidh esan cuideachd. Bha iad a’ sealltainn ris. Cha robh fhios dé dhèanadh iad.

An ceann ùine, thàinig té dhiubh a mach far an robh e. B’e Eileen a b’ainm dhi, nighean bheag le falt dubh is ribean buidhe ann. Cha robh duine air a’ chlas a dh’obraicheadh cho dian rithe. Sheas i ri thaobh. Mhothaich e gun robh i uamhasach glan, mar a bha a h-uile sgoilear ceart gu leòr, ach ise gu h-àraidh.

“An ceadaich sibh dhuinn na reacordan a chluich?” ars ise. Thug e sùil oirre. Bha i sealltainn ris a mach a seòrsa de neochiontas. Thug e sùil air a’ chlas. Bha iad a’ feitheamh. Chuir e sìos am pàipear leis na ceistean a bha ’na làimh. Thubhairt e: “An toiseach bheir mi dhuibh bhur leabhraichean air ais. Thog e iad ’s leugh e mach: “Walters — ochd comharraidhean deug: a mach á fichead. Glé mhath,” thubhairt e. Bha e toilichte gun do rinn Walters cho math. Bha Walters fhéin glé thoilichte cuideachd.

“Lorna, deich comharraidhean a mach á fichead. Chan eil sin cho math. Feumaidh tu dèanamh nas fheàrr na sin.” Theab e ràdh: “Ged nach bi mis’an so,” ach cha dubhairt e e.

An dùil a leigeadh e dhaibh na reacordan a chluich?

Chual e gleadhraich bho rùm Scott, maighstir-sgoile òg. Bhiodh esan a’ leigeil dhaibh na reacordan a chluich.

Agus smaoinich e, a’ sealltainn riutha, “Co air a tha iad a’ smaoineachadh?”

A bheil iad a’ smaoineachadh gur e mise an seòrsa duine a bhios a’ cleachdadh cumhachd gun truas, seòrsa de Chaligula?”

“Dé seòrsa reacordan a th’annta?” thubhairt e mu dheireadh.


[TD 11]

<eng>“Pop songs,”<gai> ars Eileen,’s i a’ sealltainn ris an làr.

“Bithibh sàmhach,” thubhairt e ris a’ chlas ’s e ’gan cluinntinn a’ sanas a measg a chéile.

Thog Eileen a sùilean a rithist. Cha robh i dol a dh’innse na bréige. Bha sin cinnteach.

“Ceart gu leòr,” arsa Maighstir Trill, ’s e a’ leagail a shùilean chun a’ bhòrd-sgrìobhaidh.

“O tapadh leibh, a mhaighstir,” ars Eileen, ’s i ’na leth-ruith air ais do’n chlas. Bha i air a dleasdanas a dhèanamh.

Agus smaoinich Maighstir Trill air an Ròimh.

Nach ann air sgàth nam <eng>pop songs — panes et circenses<gai> — a thuit an rìoghachd mhór sin?

’S theab e cantainn riutha nach fhaigheadh iad na <eng>pop songs.<gai>

Chunnaic e iad a’ fosgladh an inneal-reacordan ’s ag obair timcheall air ann an dòigh sgileil ealanta. “Tha iad tórr nas fheàrr mu thimcheall nan gnothaichean ud na tha mise,” thubhairt e ris fhéin.

Anns a’ mhionaid, bha grunn mór dhiubh shuas anns a’ chòrnair a b’fhaide air falbh bhuaithe, dìreach fo dhealbh Iulius Caesar.

Cha dubhairt e smid riutha oir cha robh iad a’ dèanamh fuaim sam bith ach ’nan crùban os cionn nan reacordan, mar nach robh e air a bhith anns an rùm idir.

A mach air glaine an doruis chunnaic e Morris a’ coiseachd tarsainn air làr an talla, a ghùn air chrith air a chùlaibh mar sgiathan. Thàinig greann gu aodann, oir cha robh móran aige mu dheidhinn Mhorris. O chionn trì bliadhna bha buaireadh air a bhith aca. Thachair am buaireadh anns an dòigh so. Bha bòrdan-dubha ùra air tighinn a mach, feadhainn a ghabhadh an


[TD 12]

gluasad sios is suas an àite an fheadhainn aosda a bha stéidhichte ’s nach gabhadh an carachadh. Bha ceithir dhiubh anns an sgoil gu léir. Fhuair am fear a bha a’ teagasg na Beurla — Black —aon dhiubh ’s chaidh fear eile chun a’ mhaighstir a bha a’ teagasg Cunntais. Cha robh cuimhn’ aige có fhuair an treasamh fear. Bha aon air fhàgail ’s bha Trill fhéin as a dhéidh, còmhla ri Morris a bha a’ teagasg Eachdraidh.

Chaidh an dithis aca a bhruidhinn ri ceannard na sgoile mu dheidhinn. B’e Harris a b’ainm dha-san, agus ’s e Eachdraidh a bha e fhéin air a bhith teagasg nuair a bha e ’na mhaighstir sgoile. ’S e duine beag a bh’ann ’s nuair a bhruidhneadh e ri duine bhiodh e a’ cur a làmhan air a ghualainn ’s a’ sealltainn ’na shùilean le sgrùdadh neochiontach.

Bha fasan aige an còmhnaidh a bhith ’g ràdh: “Air an làimh eile . . . .” ’s e a’ fiachainn ris a h-uile duine a riarachadh.

Aig amannan, ’s ann a bha Trill a’ smaoineachadh gu robh e coltach ri fear de na radain a chunnaic e anns a’ Chogadh Mhór. Aig coinneamhan, cha tigeadh e gu rùn mu dheidhinn càil sam bith. Cha robh fhios carson a bha e ’gan cumail idir. Oir bha chuid bu mhotha de na fir-teagaisg a’ caitheamh an tìde a’ tarraing dhealbhan air piosan pàipeir, no a’ feitheamh gus an canadh e “Air an làimh eile . . . .”

Nise, bha seòrsa de dh’eagal aige roimh Mhorris oir bha droch theanga aig Morris. Cuideachd, bhiodh e an còmhnaidh a’ sadail thàtagan mu dheidhinn Laideann, a’ faighneachd dé na sgrìobhadairean ùra a bha ’gam foillseachadh, ged a dh’fhaighnich Trill dha aon uair an do leugh e Tacitus ’s cha robh e fiù air cluinntinn mu dheidhinn.


[TD 13]

Bhiodh so a’ cur cais air Trill glé thric — leis an fhìrinn innse, gun sgur mar a chanadh duine an aon rud aon uair ’s aig a’ cheart ám a dhèanadh e rud eile. Chan e mhàin gu robh e cur cais air ach bha e a’ cur iongantais air cuideachd. Cha do smaoinich e riamh gu robh e fhéin air an aon dòigh. Co-dhiùbh, ’s e an ath naidheachd a chual e gu robh am bòrd ùr ann an rùm Mhorris. Ach cha dubhairt Morris càil mu dheidhinn ged a mhothaich Trill fiamh na gàire air aodann.

An latha a chuala Trill gun chaill e am bòrd thubhairt e ris a’ chlas Cicero a thoirt a mach ’s rinn iad sin gun dàil oir dh’aithnich iad gu robh e feargach.

Dhìrich e na staidhrichean is stad e airson diog air taobh a muigh rùm a’ Cheann sgoile. Bha e air chrith le feirg. Ghnog e aig an dorus ’s chual e an guth ud ag iarraidh air tighinn a steach.

Nuair a chunnaic Harris e, thàinig e nall far an robh e, a ghàirdeanan fosgailte.

“Ah,” ars esan, “an dearbh dhuine a bha mi ’g iarraidh fhaicinn.” Stad e fhéin, a bhial fosgailte.

“Ay,” arsa Harris, “a bheil fhios agad na cairtean a bhios sinn a’ cur gu na pàrantan? A bheil iad deiseil agad? ’S àbhaist dhomh a bhith ’gan cur air falbh an t-seachdainn-sa.”

Thog e aodann ri Trill mar gum b’e aodann isein a bh’ann.

An déidh sin chaidh e suas thuige ’s chuir e a làmhan air a ghuailnean ’s thubhairt e:

“Ach chan eil difir ann. Ma gheibh mi iad am màireach nì sin fhéin a’ chùis.”

Thug Trill sùil air a’ bhòrd ’s bha na cairtean an sin, grunn math dhiubh. Bha e cinnteach gum biodh cairtean Mhorris ann cuideachd.


[TD 14]

“’S dé tha dhith ort?” arsa Harris ris. “Chan ann tric a chì sinn thu an so. An gabh thu balgam tea? Ach tha clas agad, nach eil?”

Thàinig am boireannach a bhiodh ag obair anns an oifis a steach le copan tea air sgàile.

“Cha ghabh,” arsa Trill, “’s ann a bha mi smaoineachadh . . . .”

Thog Harris sùilean biorach ris a rithist. Bha oifigear anns an arm a bha glé choltach ri Harris.

“Bha mi smaoineachadh . . . .” arsa Trill. Mus fhaigheadh e air an córr a ràdh thàinig torman bho’n fhón,’s thug e chasan leis.

Dà bhliadhna an déidh sin fhuair e bòrd dubh ùr, ach cha do dhiochuimhnich e sud riamh.

’S a nis bha e coimhead Mhorris leis na sgiathan dubha a’ coiseachd tarsainn air làr an talla ’s thàinig a h-uile càil air ais thuige dìreach mar a thachair e o chionn trì bliadhna air ais.

’S dh’fhairich e crith air fheadh mar gum b’e fiabhras a bh’ann. Uill, leis an fhìrinn innse, cha robh buaireadh aige riamh ri Morris fhéin.

Cha dubhairt e smid ris riamh mu dheidhinn a’ bhùird. Cha dubhairt e smid idir ris.

Thubhairt e ris fhéin: “Dh’fhaodainn a bhith air an sgoil fhàgail an turus ud.” Ach cha do rinn e sin.

Aig amannan ’s ann a bha e smaoineachadh air fhéin mar sheòrsa de Hannibal ’s na Ròmanaich as a dhéidh ’s e fhéin a’ toirt an dùbhlain dhaibh, a’ gluasad gun sgur air feadh na h- Eadailt, an rìoghachd anns na thogadh iad-san ’s anns an robh iad beò.

“Carthago delenda est,” ars esan ris fhéin ann an guth iosal, am measg gleadhraich nan reacord.

Bha a’ chlann crùbte timcheall an inneal cluiche. B’e


[TD 15]

so a’ chlann a bhiodh a’ sgrùdadh Laideann, a bhiodh ag ionnsachadh <eng>conjugations,<gai> ’s a bhiodh trang aig an <eng>ablative absolute.<gai>

Chaidh e null far an robh iad, ’s dh’éisd e ris an reacord. Cha b’ann coltach ri ceòl a chual e riamh a bha an ceòl so. Oh, chual e roimhe so e, chual e ceòl a’ tighinn a mach air dorus a’ chafé air am biodh e dol seachad glé thric ’s e air a shlighe gu bùth nam paipear. Chunnaic e a’ chlann tric gu leòr ’nan suidhe aig na bùird chruinne leis a’ mharbhail sgàinte air am bàrr, ’s iad ag òl cofaidh no coca-cola, am falt a’ sruthadh sios an guailnean. Air a shon fhéin, cha robh fhios aige air móran mu cheòl. Uair no dhà dh’éisdeadh e ri <eng>Scottish Dance Music<gai> ach cha chòrdadh e ris. Cha thuigeadh e Beethoven no Brahms no aon de na fir ciùil mhìorbhaileach sin. Ach ’s e bha so fuaim, càil ach fuaim, agus bha iadsan timcheall air an inneal-cluiche mar gum b’ann timcheall a’ chiad teine a chaidh a chur thuige aig toiseach an t-saoghail. Agus cha b’e idir an fheadhainn bu mhiosa air Laideann a bha gluasad an cinn ris a’ cheòl, no a’ dùnadh an sùilean, cha b’e. Cha robh duine aca cho càillte anns a’ cheòl ri Mairead, an sgoilear a b’fheàrr a bh’aige air an treas bliadhna.

’S cha robh fhios cia mheud reacord a bh’aca. Bha iad ’nan laighe air té de na bùird-sgrìobhaidh ’s chunnt e iad. Bha leth-chiad ann gu léir ’s cha robh e air cluinntinn mu dheidhinn a h-aon diubh. Càite an robh iad a’ faighinn airgid airson so? Nuair a bha esan òg cha b’ann air reacordan a bha e tighinn. Cha robh airgead aige airson a chaitheamh orra. ’S cha b’e innealan-reacord a chanadh iad riutha anns na làithean sin, ach <eng>phonographs — ‘phonos’,<gai> ‘fuaim’, is ‘graphein’, ‘sgrìobhadh’. Ay, <eng>phonographs<gai> le còrnain mhóra dhearga a mach asda.


[TD 16]

Is an ceòl — cha b’ann coltach ri so a bha e. Nuair a bha e tionndadh na reacordan ’na làmhan a’ sealltainn riutha ’s ann a dh’fhairich e sùilean Eileen air. Thog e shùilean fhéin ’s rinn e gàire ach cha do dh’atharraich a h-aodann ann an doìgh air bith. ’S ann a bha i a’ sealltainn troimhe le sùilean nach robh ’ga choimhead idir, mar shùilean seòrsa de dhia no seòrsa de dhiabhall. Bha i mar sibyl ann an neul. Air a chùlaibh air a’ bhòrd dhubh bha na facail sgrìobhte: “De Rerum Natura,” le Lucretius. Bha e air a bhith bruidhinn mu Lucretius an latha roimhe sin ri na clasaichean àrda.

Chaidh e suas na b’fhaisge air an fheadhainn a bha cluich nan reacordan ’s cais air gu robh iad buileach air a dhiochuimhneachadh. Theab e rudeigin a ràdh riutha ach cha robh móran tìde air fhàgail gus am bualadh an glag.

Chunnaic e bilean Katag a’ gluasad. Chrom e a cheann.

“Dé seòrsa ionnstramaid a tha sud?” ars esan.

“<eng>Guitar<gai>,” ars ise.“<eng>Guitar<gai>, a mhaighstir,” ars ise.

“Oh?”

Bha fhios aige gu robh <eng>guitars<gai> a’ fàs na bu chumanta ceart gu leòr. Dhèanadh e mach na facail an turus so ’s dh’éisd e, oir bha fonn tarruingeach air an òran.

<eng>“Hang down your head, Tom Dooley,
Hang down your head and cry . . . .”<gai>

Chual e an guth tiamhaidh a’ seinn.

<eng>“Hang down your head, Tom Dooley,
Poor boy, you’re bound to die.”<gai>

“Cia mu dheidhinn a tha an t-òran ud?” ars esan ri Eileen.

“Mu dheidhinn fear a chaidh a chrochadh,” ars ise, ach dh’aithnich e nach robh i airson a bhith bruidhinn.

Dh’aom e a cheann mar gum biodh e a’ tuigsinn.


[TD 17]

Ach bha iad cho fada uaithe, saoghal air falbh uaithe.

<eng>“This time tomorrow
If it hadn’t been for Grayson
Reckon where I’ll be.
I'd a been in Tennessee.”<gai>

Nach bòidheach am fonn ud! Cha chual e riamh gin cho breàgha ’s cho mealltach ’s cho tiamhaidh.

<eng>“Hang dow your head, Tom Dooley,
Hang down your head and cry . . . .”<gai>

Nuair a bha an reacord crìochnaichte dh’iarr e orra a chur air a rithist. Sheall iad ris ’s an déidh sin sheall iad ri chéile ’s rinn iad gàire ach chuir iad an reacord air dha a rithist.

<eng>“This time tomorrow
Reckon where I’ll be
If it hadn't been for Grayson
I’d a been in Tennessee.”<gai>

Aig aon uair deug cha deach e null gu rùm nam maighstirean-sgoile idir ach dh’fhuirich e ann an rùm beag eile a bha faisg air an t-seòmar aige fhéin. Nuair a chaidh e steach ann bha Scott ’na shuidhe ann, a’ lasadh toit.

Bu dheàgh chaomh leis Scott ged a bha e gu math na b’òige na e fhéin. Bha Scott tapaidh le aodann fosgailte ’s falt a bhiodh e crathadh air ais bho a shùilean gun sgur. Cuideachd, bha stash air coltach ris an fheadhainn a bhiodh air muinntir nan itealan anns a’ chogadh. Bha Scott pòsda le aon leanabh, ’s chitheadh tu e air Disathurn a’ falbh leis air feadh nam bùitean, a cheann togte an coinneamh an adhair mar sgiobair bàta.

Thug e a sheat do Thrill nuair a thàinig e steach (oir cha robh ach an aon sheat anns an rùm). Chan aithnicheadh e Trill glé mhath ach bha fhios aige gu robh


[TD 18]

e air a bhith fada anns an sgoil. ’S bhiodh e cluinntinn feadhainn eile a’ bruidhinn mu dheidhinn an dràsda ’s a rithist, mar nach do phòs e riamh. Bhiodh facal no dhà aca ri ràdh cuideachd mu dheidhinn na caillich aig an robh e fuireach. ’S bhiodh iad a mach cuideach air an obair a bhiodh e dèanamh, a’ comharrachadh leabhraichean sgoile.

Ach ’s ann a bha an còmhradh na bu trice a nis mu dheidhinn nan sgoiltean ùra a thigeadh a mach ’s mar a bhiodh latha Thrill seachad an uair sin. Dé feum a dhèanadh Laideann do’n ghinealach ùr? ’S ann a bhiodh a’ chlann a’ falbh ann an eathraichean no a’ dìreadh chnoc no a’ coimhead TV no ag obair le beartan a’ cunntadh ’s a’ sgrìobhadh. “Chan fhaigh duine móran obrach asda an diugh,” arsa Scott ’s e a’ tarraing air an toit. B’e Beurla a bha esan a’ teagasg.

Cha do fhreagair Trill e, a’ sealltainn timcheall an rùim a bha làn de bhucais is rédio ann an aon chòrnair dheth.

“A bheil dùil agad fhéin a bhith fada an so?” arsa Trill ris.

“Chan eil,” fhreagair Scott ’s e a’ leigeil do’n lasair tuiteam air an làr ’s an uair sin a’ cur a chois air.

“Chan eil. Bha mi smaoineachadh gun deidhinn a Chanada.”

“Canada?”

“Ay. Tha tòrr a’ dol air adhart an sin. ’S tha am pàigheadh nas àirde. Dh’fhaodainn fuireach ann airson trì no ceithir a bhliadhnachan.”

“Oh?”

“Chan eil càl a’ dol air adhart anns an sgoil so. Tha iad fad air ais.” Thug e sùil air Trill. “Dh’fhiach mi ri reacordair fhaighinn, teap-reacordair, ach cha


[TD 19]

toireadh iad dhomh e. Tha iad ag ràdh nach eil airgead aca, ach chan e sin an t-aobhar. Tha àiteachan eile ann nach eil cho beartach ruinne, ach tha innealan gu leòr anns na sgoiltean aca.”

“Dé bha thu dol a dhèanamh leis an teap-reacordair?”

“Oh, ’s iomadh rud sin. Dh’fhaodainn dràma a chur air. Dh’fhaodainn teagasg dhaibh ciamar a bu chòir dhaibh bruidhinn. Oh, ’s iomadh rud a dh’fhaodainn a dhèanamh. Ach chan eil càil an so ach Sir Walter Scott.”

“An e nach urrainn dut na nithean sin a dhèanamh gun teap-reacordair?” arsa Trill.

Cha do fhreagair Scott e. Ann an ceann ùine thubhairt e: “Co-dhiùbh, tha mi airson beagan de’n t-saoghal fhaicinn mus bàsaich mi.”

Stad e ’s an déidh sin thubhairt e, “Cha tàinig thu thadhal oirnn riamh?”

“Oh,” arsa Trill, “bha mi airson sin a dhèanamh, ach . . . .”

Cha bhiodh e dol a mach glé thric. Dh’iàrr Harris air uair no dhà tadhal air ach cha do rinn e sin.

“Chan eil fhios nach fhaod mi tadhal oirbh fhathast,” ars esan, “mus téid sibh a Chanada.” Ach bha fhios aige nach dèanadh e sin.

“Chunnaic sibh móran atharrachaidh,” arsa Scott a’ sealltainn ris.

“Chunnaic,” fhreagair Trill.

Oir nuair a thàinig esan do’n sgoil an toiseach cha robh ’ga frithealadh ach ceithir chiad sgoilear ach an diugh bha suas ri mìle innte. ’S chunnaic e trì ceannardan sgoile a’ tighinn ’s a’ falbh.

“Cuin a tha dùil agad fàgail?” ars esan. “An dùil am bi e furasd duine fhaighinn ’nad àite?”


[TD 20]

“O, chan eil difir an sin,” arsa Scott. “Sealladh iadsan a mach airson sin. Chan e sin mo dhreuchd-sa.”

Cha robh Scott air a bhith anns an sgoil ach bliadhna ’s bha e smaoineachadh air a fàgail.

“O chan e sgoil dhona a tha so,” arsa Trill.

“Tha sibh fhéin air a bhith innte a nis dà fhichead bliadhna,” arsa Scott ’s e a’ toirt sùil air mar gum b’e pterodactyl no rudeigin a bh’ann.

Agus smaoinich Trill. “Bha mi smaoineachadh fad nam bliadhnachan ud nach dèanadh iad a’ chùis as m’ aonais.”

“Càite an do rinn thu do sheirbhis?” thubhairt e ri Scott.

“Oh, bha mi anns an Arm, anns a’ Ghearmailt, ann an Roinn an Fhoghluim.” Chuir e toit eile thuige.

“Cha robh e dona idir. Ach ’s ann aig ám sìth a bha sin.”

Lean e air. “Innsidh mi dhuibh dé bhiodh na M.P.s a’ dèanamh. Can an dràsda gu robh saighdear ann a bha ag iarraidh uaireadair no rudeigin fhaighinn. Uill, dheidheadh e bhruidhinn ri Gearmailteach ’s chanadh e ris gun toireadh e dhà leth-chiad toit air an uaireadair. (Dhèanadh na Gearmailtich càil sam bith airson toitean.) Uill, chanadh e ris a’ Ghearmailteach, “Coinnichidh sinn ann an leithid so de dh’àite.” ’S dhèanadh iad sin. Ach dìreach aig an ám aig an coinnicheadh iad thigeadh na M.P.s ’s chanadh iad ris a’ Ghearmailteach: “Dé tha thu fiachainn ri dhèanamh? Nach eil fhios agad gu bheil sin an aghaidh an lagha, a’ reic uaireadair airson thoitean?” Uill, chuireadh iad mar gum b’eadh gréim air an t-saighdear, ’s chumadh esan an t-uaireadair. ’S roinneadh iad aig a’ cheann thall na toitean am measg a chéile.” Rinn Scott gàire. Sheall Trill ris le uamhas.


[TD 21]

“’S cha robh thu a’ smaoineachadh gu robh sin dona?” ars’ esan.

“Oh, bha e dona ceart gu leòr. Ach bha e ealanta, nach robh?” ’S rinn e gàire eile.

(O na Ròmanaich, nach do dh’fhàs iad-san coirbte cuideachd?)

Nuair a chunnaic Trill an toit an làimh Scott, thàinig smuain thuige, ’s dh’éirich e.

“Oh,” ars esan, “’s e mise is còir na sreathan a thoirt a steach an diugh.”

“Air an latha mu dheireadh?” arsa Scott, ’s e a’ gàireachdainn a rithist.

“Cha bhi sreathan ann an diugh, ’s cinnteach.”

Ach bha Trill ’na ruith a mach an dorus. Nam biodh e air diochuimhneachadh na sreathan a thoirt a steach an déidh dà fhichead bliadhna! Bha cóig mionaidean fhathast gum bualadh an glag.

Seach gur e an latha mu dheireadh de’n t-seusoin a bh’ann, bha barrachd fuaim timcheall na sgoile na b’àbhaist, ’s cha robh maighstir-sgoile eile ri fhaicinn ach Trill fhéin.

Choisich e gu mall ’s gu cudthromach tarsainn air a’ chloich. Choisich e gu cùl na sgoile far an robh na h-uinneagan gloine a’ lasadh anns a’ ghréin.

Mu dheireadh thàinig e far an robh a’ phàirt de’n raon-cluiche. Agus anns a’ mhionaid sin fhéin thachair e. Chunnaic e grunn mór de bhalaich ’s iad a’ slaodadh fir eile, a chasan air an togail bho an talamh, ’s iad ’ga ghreasadh a null far an robh an goc a bha tighinn a mach as a’ bhalla. Bha iad uile a’ sgriachail ’s a’ ruith ’s a’ leum. Thachair a h-uile càil cho luath ’s gu robh e mionaid mus tàinig e thuige fhéin.

Bha iad a nis gu bhith aig a’ ghoc is balaich air


[TD 22]

tòiseachadh ’ga thogail, ’s am bùrn a’ deàlradh ’s a’ lasadh.

Ruith e fhéin a null an uair sin ’s thòisich e a’ sgriachail, a’ bruthadh a chuirp troimh an ondhail is troimh an ùpraid. Dh’fhairich e ann an diog a chasan cha mhór ’ga fhàgail ’s theab e tuiteam: bha e air sin a dhèanamh mura biodh gu robh uibhir de bhalaich timcheall air. Bha am bùrn a nis a’ dòrtadh sios air a’ bhalach. Chrath Trill dithis air falbh uaithe. Sheall iad ’na aodann ’s chunnaic iad gur e maighstir-sgoile a bh’ann. Anns a’ mhionaid, sgap iad air falbh ’s bha e fhéin ’s am balach ’nan aonar. Cha robh balach ri fhaicinn air an taobh ud de’n sgoil ach e fhéin.

“A bheil thu ceart gu leòr?” arsa Trill.

“Tha.” Bha am balach a’ sealltainn ris le iongnadh mar gum b’e rud nàdurrach a bh’ann a bhith air a leth-bhàthadh.

“Dé thug so mun cuairt?” dh’fhaighnich Trill.

“Oh, tha mi fàgail na sgoile an diugh,” ars am balach, ’s e a’ toirt a mach neapaigear.

Smaoinich Trill gur e so a’ chiad uair a thachair dha a bhith a’ dèanamh an dreuchd ud air an latha mu dheireadh de’n t-seusoin. Cha robh càil a dh’fhios aige gum biodh nithean mar so a’ tachairt.

“Am bi iad a’ dèanamh so air a h-uile balach a bhios a’ fàgail na sgoile?” thubhairt e.

“Bithidh,” ars am balach, ’s e a’ tarraing anail gu cùramach. “’S iad a’ cur lipstic air aodannan na cloinn nighean.”

“A bheil thu cinnteach gu bheil thu ceart gu leòr?” dh’fhaighnich Trill a rithist.

Dh’aom am balach a cheann.

Dh’fhàg Trill e ’s e a’ smaoineachadh gu robh an glag


[TD 23]

rudeigin fadalach. Ach bhiodh so a’ tachairt an còmhnaidh air an latha mu dheireadh, chuimhnich e.

Cha robh fuaim a nis ri chluinntinn idir, ’s lean e air air ais do thaobh eile na sgoile, a’ coiseachd air cùl na sgoile, mar pholas, a lamhan a’ gabhail gréim air a ghùn. Dh’fheumadh duine sùilean a bhith aige an cùl a chinn, bha e smaoineachadh. Cha robh fhios dé dhèanadh iad a rithist. Oir cha robh iad reusonta ’nan dòighean, bha sin cinnteach. Ràinig e an t-aite far an robh carbadan nam maighstirean-sgoile ’nan seasamh — seachd dhiubh.

Ach ’s ann an uair sin a chunnaic e balach crùbte air cùl fear de na carbadan, Agus, aig a’ cheart ám, chunnaic e gur e carbad Mhorris a bh’ann, Consol mór glas.

Stad e airson mionaid ’s theab e sealltainn air falbh, leigeil air nach fhac e càil. Ach bha rudeigin aig a’ bhalach ’na làimh. Uill, nach biodh e glé thoilichte nan tachradh tubaist do charbad Mhorris?

Cha bhiodh fhios aig duine gu fac e e, bha sin cinnteach. ’S dé rinn Morris dha-san riamh? Agus cuideachd nach robh iad ag ràdh gu robh e trom air na sgoilearan le a chuid fealla-dha ’s a mhagadh? Ach a dh’aindeoin sin . . . . “Leig dhaibh aon nì fhaighinn leotha ’s lorgaidh iad an tuilleadh.” Ged is e an latha mu dheireadh a bh’ann . . . . Dh’éirich am balach gu mall ’s dh’aithnich Trill gur e Holmes a bh’ann, balach a bh’anns a’ chóigeamh bhadhna, fear de na ceannardan no <eng>prefects.<gai>

“Dé bha thu dèanamh an sin?” thubhairt e ris. Chunnaic e pìos buntàta na làimh.

“Cho robh càil, a mhaighstir,” arsa Holmes.

“Oh. ’S dé th’agad an sin?”


[TD 24]

Sheall Holmes sios ris a’ bhuntàta mar nach biodh fhios aige gu robh e aige ’na làimh.

Dh’fhiach e ri facal a ràdh ach cha deidheadh aige air.

“Uill,” arsa Trill, “feumaidh mi do thoirt gu Maighstir Morris. Tha fhios agad air an sin, nach eil?”

“Tha, a mhaighstir,” arsa Holmes. ’S e rud bu mhiosa dheth gu robh esan math air Laideann cuideachd.

Chan fhaigheadh Trill air sgur a bhruidhinn. “Chan urrainn dhomh so a leigeil seachad. Chan urrainn.”

“Am b’urrainn dhuibh mo cheannsachadh sibh fhein?” arsa Holmes ris. Anns a’ mhionaid sin bhuail an glag ’s thionndaidh Trill air falbh.

“Chan urrainn,” ars esan. “Falbh thusa ’s innis do Mhaighstir Morris dé thachair.”

Bha fhios aige gun dèanadh Holmes so. Theab e tionndadh air ais nuair a bha e coiseachd sios chun nan sreathan ach smaoinich e air an ondhail ’s an fhuaim timcheall air ’s e a’ fiachainn ris a’ bhalach aig a’ ghoc a shaoradh, ’s chruadhaich e a chridhe, cho cruaidh ris a’ ghlag a chleachd a bhith anns an sgoil uair. Có aige a bha fhios cia air a bha iad a’ smaoineachadh no dé a dhèanadh iad, na leigeadh tu leotha?

A dh’aindeoin sin bha faireachdainn air choireigin a’ gluasad ’na chridhe. “O Holmes,” ars esan ris fhéin, “carson nach robh thu air fàgail nuair a ràinig mi?”

“Chan eil fhios aig duine air móran mu dheidhinn Hannibal,” arsa Trill. (Ged is e an latha mu dheireadh a bh’ann bha e a’ teagasg.) “Tha fhios aig a h-uile duine, a dh’aindeoin sin, mu dheidhinn nan alabanan a thug e tarsainn air na beanntan ris an can iad na h- Alps. Tha fhios aca gun do dh’fhàg e an Spàinn, oir anns na làithean ud ’s ann le Carthage a bha an Spàinn, am baile beag ud a tha suidhichte anns an àite ris an can iad


[TD 25]

Tunis an diugh. Tha fhios aig dhà na trì mu dheidhinn Hasdrubal is Hamilcar ’s mar a bhòidich athair Hannibal gun cuireadh iad as do’n Ròimh. Ach cha deach leotha a dh’aindeoin cùis. Ged is e Hannibal, tha móran a’ cumail a mach, an seanalair a b’fheàrr a bh’air an t-saoghal riamh.

Cia mheud seanalair mór a bh’ann? Montgomery, an tubhairt thu? Isd. Eisenhower? Na bi bruidhinn. Bha ceathrar sheanalairean air an t-saoghal — ’s e a tha mi ciallachadh sàr-sheanalairean — agus ’s iadsan Julius Caesar is Hannibal is Napoleon is Marlborough.

Tha iad ag ràdh nach robh a dhìth air Napoleon ach trì no ceithir a dh’uairean a thìde de chadal anns an oidhch’ ’s gun dèanadh e suas inntinn air gnothach cudthromach aig tri uairean ’s a’ mhadainn an déidh dùsgadh as a chadal. Na seanalairean a bh’againn anns a’ Chogadh Mhór, cha robh gin dhiubh coltach ris a’ cheathrar ud. Haig? Joffre? Cha robh feum sam bith annta ged is e Albannach a bh’ann an Haig. Nam biodh sibhse air a bhith aig Passchaendale bhiodh fhios agaibh air a sin.

Dé thubhairt thu? Passchaendale? Uill,’s e bha sin batail anns a’ Chogadh Mhór, ’s nuair a bha na saighdearan Breatunnach a’ dol a leum an aghaidh nan Gearmailteach fhuair iad iad fhéin suas gu’n amhaichean anns a’ pholl, suas gu’n amhaichean, ’s chan e bhriag a tha sin. Cha mhór nach deach cur as do’n a h-uile duine dhiubh.

Ach feumaidh mi tuilleadh a ràdh mu Hannibal. Mar a thubhairt mi cheana tha móran a’ cumail a mach — ged nach eil fhios aca air móran mu dheidhinn — gur e Hannibal an seanalair a b’fheàrr a bh’air an t-saoghal riamh. Carson? Air sgàth na h-alabain?


[TD 26]

Chan ann na . . . . Ged is e rud mór a bha sin cuideachd. Innsidh mi dhuibh carson a bha e ’na sheanalair mór. ’S e so an t-aobhar. ’S e an aon sheanalair riamh — cho fad ’s is aithne dhomh — a chaith grunn bhliadhnachan ann an rìoghachd nàimhdean ’s nach do chaill aon bhatail anns an tìde sin. Smaoinich air an sin. Bha na Ròmanaich eòlach air an rìoghachd aca fhéin — ’s cinnteach gun robh — ach a dh’aindeoin sin bha Hannibal a’ màrsail suas is sios air feadh na h- Eadailt ’s cha do chuir iad cath air: agus an àite a bhith sabaid ris ’s ann a bha iad ’ga leantainn air na cnuic gu h-ard os a chionn air eagal gun glacadh e iad. Nach e rud mìorbhaileach a bha sin? Có an seanalair eile riamh a rinn sin?

O, chaidh gabhail air aig a’ cheann thall ach ’s ann a thachair sin nuair nach robh e a’ faighinn cuideachaidh bho a rìoghachd fhéin. Agus, gun teagamh, chaidh a bhaile losgadh gu buileach — oir rinn e cus air na Ròmanaich airson gun gabhadh iad truas ris — ach bho’n latha a thàinig e do’n Eadailt ’s a ghabh e am batail ud aig Lake Trasimene dh’fhaodadh e cha mhór càil sam bith a dhèanamh anns an Eadailt, ’s cha robh Ròmanach ann a sheasadh ’na aghaidh. Cha do rinn Napoleon fhéin sin, no Caesar no Marlborough. ’S chan eil fhios aig duine air móran mu dheidhinn Hannibal, a dh’aindeoin sin. Ay, bha e falbh ’nam measg gun sgur ’s cha mhór gu robh fhios aca gu robh e ann: bha e falbh mar fhaileas mun cuairt orra, na Ròmanaich, a bha timcheall air, mar chlachan móra, ach bha esan mar abhainn a’ sruthadh troimh an cuid airm ’s chan fhaigheadh iad gréim air.

Dé seòrsa duine a bh’ann? Có aige a tha fios? Ach tha mi creidsinn gur e duine a bh’ann a chumadh a


[TD 27]

smaointean aige fhéin ’s nach biodh fosgailte do’n a h-uile fear. Chan eil fhios againn fiù an robh e pòsda. Tha mi làn chinnteach gu robh truas ’na nàdur ’s gu robh e coibhneil. Tha mi cinnteach cuideachd gun chùm e an aon shàmhachd aig an deireadh, ’s nach do chuir e an aghaidh ainceartas an t-saoghail. ’S chaill e am batail ud aig Zama ’s chaidh Carthage a chur ’na theine. Oir ged a bha ceartas anns na Ròmanaich bha iad cruaidh cuideachd. Oir feumaidh duine a bhith cruaidh an dràsda ’s a rithist,” thubhairt Trill ’s e a’ crathadh òrdaig riutha, “feumaidh duine a bhith cruaidh agus nach ann mar sin a fhuair na Ròmanaich air adhart anns an t-saoghal?”

Thuit a speuclairean sios air a shròin ’s chuir e air ais iad:

“Ay,” arsa Trill a rithist, “feumaidh duine a bhith cruaidh anns an t-saoghal a tha so.”

Nuair a bha e bruidhinn thàinig Harris gu taobh a muigh an doruis is sméid e ris. Chaidh Trill a null far an robh e.

“Thàinig mi sios a bhruidhinn riut mu dheidhinn dé tha dol a thachairt an déidh do’n sgoil crìochnachadh an diugh,” arsa Harris.

“A bheil sibh a’ dol a sgur aig trì?” dh’fhaighnich Trill. “Aig trì,” arsa Harris. “A nise, bha dùil agam gun caitheadh sinn leth uair a thìde anns an talla. Nì mise òraid an toiseach, ’s an uair sin nì Maighstir MacDowell òraid, ’s nì thusa d’òraid fhéin aig an deireadh.”

“Maighstir MacDowell?” B’e so am Pròbhaist. “Cha robh fhios a’m gu robh esan a’ tighinn.”

“Dh’iarr mi air a thighinn,” arsa Harris. “’S thubhairt e gu robh e deònach gu leòr.” Ach chuir e cais air Trill


[TD 28]

nach deach innse dha mu dheidhinn so.

“Tha mi duilich nach robh fhios a’m,” thubhairt e, a’ glanadh cailc bho a ghùn.

“A bheil òraid agad deiseil?” arsa Harris ris ’s e a’ sealltainn ri uaireadair. “Chan ann a h-uile bliadhna a bhios duine a’ fàgail na sgoile an déidh dha a bhith innte airson dà fhichead bliadhna. Faodaidh tu facal no dha a ràdh mu dheidhinn Maighstir MacDowell. Rinn e móran do’n sgoil. Thug e copan dhuinn airson ball-cluiche.”

Thug Harris sùil eile air uaireadair.

“Chan eil móran agam mu dheidhinn,” arsa Trill, ’s e a’ faireachdainn pian ’na bhroilleach.

Sheall Harris ris le iongnadh. “Dé th’agad ’na aghaidh?”

“Chan eil càil agam ’na aghaidh. Tha e dèanamh cus bruidhne. Cha robh móran agam mu dheidhinn nuair a bha e ’na sgoilear.”

“Oh?” Sheall Harris sios ris an làr ’s a rithist suas ri aodann Trill, dìreach mar isean beag a chì duine air madainn dhealtach shamhraidh a’ togail cnuimh as an talamh uaine.

“Cha do rinn e móran obrach nuair a bha e anns an sgoil. Agus cha tug e a leabhraichean air ais dhomh riamh.”

“Eh?”

“Tha cuimhn’ a’m air glé mhath. Dh’fhàg e an sgoil seachdain roimh dheireadh an t-seusoin ’s cha tug e a leabhraichean air ais riamh. Tha cuimhn’ a’m air glé mhath.” (Bha so o chionn fichead bliadhn’ air ais.)

Rinn Harris gàire ’s thubhairt e: “Feumaidh mi bhith falbh. Tha uibhir agam ri dhèanamh. Tha mi smaoineachadh gum bi muinntir a’ phàipeir-naidheachd a bhos.


[TD 29]

Chan eil fhios nach tog iad do dhealbh. Bithidh an sgoil gu léir cruinn, tha mi cinnteach.”

Thug e sùil eile air Trill.

“Fiach mus bi d’òraid ro fhada. Bithidh a’ chlann ag iarraidh dhachaidh.”

“Cha bhi i ro fhada,” arsa Trill.

“Ceart gu leòr,” arsa Harris ’s e ’ga chlapadh air a ghuallainn. “A bheil cùisean ceart gu leòr?”

“Tha. Tha iad ceart gu leòr.”

“A bheil thu dol a dh’fhuireach anns a’ bhaile?” Càit eile an deidheadh e?

“Uill, uill, tha mi toilichte chluinntinn gu bheil cùisean ceart gu leòr. Faodaidh mi ràdh co-dhiùbh nach robh aimhreit riamh eadar an dithis againn.”

Faodaidh tu sin a ràdh mas e do thoil e, arsa Trill ris fhéin, ach cha bhi e ceart.

“Tha mi cinnteach gum bi thu a’ leughadh do leabhraichean Laideann,” arsa Harris. “’S ann a dh’fhaodadh tu leabhar a sgrìobhadh airson sgoiltean.”

Thubhairt e so mar gum biodh e smaoineachadh nach dèanadh Trill sin.

“Cha bhi mi leughadh leabhraichean Laideann fad na tìde,” arsa Trill le beagan cais ’na ghuth.

“Oh, uill, uill,” thubhairt Harris, ’s e a’ tionndadh air falbh. “Tha móran ri dhèanamh, móran ri dhèanamh.”

Rinn e gàire beag ri Trill mar gum b’e sanas a bh’ann eadar an dithis aca ’s dh’fhalbh e. Chaidh Trill air ais do’n rùm ’s e a’ smaoineachadh air MacDowell.

Cha do chòrd e ris idir gu robh MacDowell gu bhith a’ toirt seachad òraid. Cha bu chaomh leis e nuair a bha e ’na sgoilear ’s cha bu chaomh leis e ’na dhuine. Oir bha seòrsa de phròis ’na nàdur. Bha a’ phròis sin ann cuideachd nuair a bha e ’na sgoilear. Bha e


[TD 30]

smaoineachadh gu robh fhios aige air a h-uile càil, ach a dh’aindeoin sin cha robh ceann math aige. ’S bhiodh an aon ghàire air aodann mar gum biodh e a’ sealltainn sios air Trill. A bharrachd air a sin, ghlac Trill e uair aig danns’ còmhla ri nighean ann an carbad air cùl na sgoile. Bha cuimhn’ aig air an oidhche glé mhath, oidhche bhreàgha le gealach gheal ’s chunnaic e an dithis ud ann an carbad ’s iad a’ pògadh a chéile. Dh’innis e mun deidhinn do’n cheannard sgoile a bh’ann aig an ám ud, duine air an robh Moss mar ainm. B’eucoltach esan ri Harris. Cha robh esan fada a’ déiligeadh riutha! Duine beag le stash is ceann mar chlach: cha mhór nach fhaiceadh duine na sradagan a’ tighinn as a shùilean. ’S ann a bha Harris air seòrsa de ghàire a dhèanamh. Ach thug Moss sia stràcan dha, ’s dhìochuimhnich e mu dheidhinn anns a’ mhionaid.

Ach cha deach e á inntinn Trill. B’e Macdowell am fear nach bruidhneadh ris aig an dinneir a bh’aca o chionn bliadhna, MacDowell a’ smaoineachadh gu robh e cho àrd anns an t-saoghal. Huh, bha an saoghal làn de dhaoine coltach ri MacDowell, bu mhór am beud. Ay, shuidh iad comhla ri chéile aig an aon bhòrd ’s cha dubhairt MacDowell facal ris ach a’ bruidhinn fad na h-oidhche ri bean Ceannard an Fhoghluim airson na Sgìre. O, bha fhios aige dé bha e dèanamh ceart gu leòr. Agus ’s e an duine ud a bha a’ tighinn a thoirt òraid seachad. Theab Trill a bhith air a thachdadh leis an tàmailt. Dh’fhairich e pian ’na bhroilleach airson an dàrna uair. Agus ’s e MacDowell cuideachd a bhiodh ag ràdh gun robh iad a’ caitheamh cus airgid air foghlum. An ann a’ fiachainn ri a mhùchadh a bha Harris? Carson nach do dh’innis Harris dha gun robh e dol a chur cuireadh gu MacDowell? An robh e smaoineachadh gur e leanabh


[TD 31]

a bh’ann?

“O, nam b’urrainn dhomh òraid a dhèanamh ann an Laideann,” thubhairt e ris fhéin. Cha thuigeadh duine dhiubh i ach e fhéin. Thàinig gàire gu aodann ’s e a’ smaoineachadh air. Bha iad a’ leagail seana thighean faisg air an àite anns an robh e fuireach agus stad e mionaid a’ coimhead an luchd-obrach le’n gàirdeanan rùisgte. Bha feadhainn dhiubh le am broillichean rùisgte cuideachd is an craiceann donn leis a’ ghréin. Chunnaic e balach beag a’ falbh timcheall le spaid bhig agus feadhainn eile a bha a’ dol dhachaidh gu’n dìnneir mar a bha e fhéin ’nan stad a’ coimhead an luchd-obrach.

An dùil an robh na daoine ud toilichte? Bha fear dhiubh a’ stiùireadh <eng>bulldozer<gai> ’s a’ seinn òran coltach ris an fheadhainn a bh’air na reacordan ris an robh e ’g éisdeachd anns a’ mhadainn. Rùisgte anns a’ ghréin, ’s ann a bha iad coltach ri daoine a chitheadh fear air cladaichean a’ Mhediterranean. Bha fear eile dhiubh ’na sheasamh a’ sgrìobadh a dhroma mar gum b’ann ann am bruadar. Mu choinneamh chunnaic e clann bheag a’ ruith dhachaidh, agus anns a’ mhionaid dh’fhairich e e fhéin a’ ruith le casan rùisgte dhachaidh bho’n sgoil mar gum b’e balach beag a bhiodh ann dheth a rithist, ’s a mhàthair a’ feitheamh ris ann an saoghal fad as.

Agus a’ dol air ais, ’na inntinn, na b’fhaide na glagan, chual e fuaim na feadaig aig a’ mhaighstir-sgoile ’s e ’na sheasamh aig a’ gheata le uaireadair ’na làimh ’s a chasan sgapte, a’ feitheamh.

Nuair a dhìrich e staidhre, thachair bana-mhaighstir Murray ris. Cha robh i fhéin ’s a’ chailleach a’ bruidhinn ri chéile, oir bho fhuair i an TV bhiodh i dèanamh móran fuaim a bha cur dragh air a’ chaillich. Rinn e gàire dùinte rithe ach cha do rinn ise gàire idir. Chuir


[TD 32]

e an iuchair anns an dorus ’s chaidh e steach. Dh’fhairich e fàileadh na feòla nuair a dh’fhosgail e an dorus. Cha bhiodh a’ chailleach a’ fosgladh nan uinneagan idir. Dh’éigh e gun robh e air tighinn ’s chaidh e steach mionaid do’n rùm aige fhéin ’s shuidh e air an leabaidh. Bha an rùm a’ coimhead uamhasach beag air dòigh air choir-eigin. Chaidh e null ’s dh’fhosgail e an uinneag. An ann anns an rùm ud a bhiodh e tuilleadh fad a bheatha? Am bàsaicheadh e anns an rùm ud? Chrath e cheann mar gum biodh e ’g éirigh á uisge, ’s chaidh e steach gu a dhìnneir. Bha am bòrd air a sheatadh mar a b’àbhaist. Soup. Air latha teth, cuideachd. Carson nach tug i dha <eng>grapefruit<gai> no rudeigin? Bhiodh i an còmhnaidh a’ dèanamh soup, geamhradh no samhradh. Shuidh e sios ’s dh’òl e an soup.

“Dé thachair an diugh?” ars a’ chailleach ris.

“Cho do thachair móran,” fhreagair e. Theab e innse dhi mu dheidhinn a’ bhalaich a shàbhail e bho a chompanaich ach bha e ro sgìth. ’S air an aobhar sin cha dubhairt e càil. Bhiodh i ’n còmhnaidh airson faighinn a mach dé bha dol air adhart ach am bruidhneadh i air, ach cha robh e’g innse móran dhi.

“Tha an luchd-obrach ud a’ dèanamh tòrr fuaim,” ars ise ’s i a’ tighinn a steach leis an fheòil.

“Dé tha iad a’ dèanamh?” dh’fhaighnich Trill.

“Tha iad a’ togail oifisean ùra,” ars ise. “Chan eil fhios carson. Nach robh an fheadhainn a bh’ann math gu leòr.”

Dh’ith e fheòil. Bhiodh i an còmhnaidh a’ cur air cus bhuntàta.

“Am faca tu am pàipear an diugh?” ars ise. B’e pàipear a’ bhaile fhéin air an robh i bruidhinn. Bhiodh e tighinn a mach a h-uile Di-ciadain.


[TD 33]

“Chan fhaca,” ars esan, “cha robh tìd’ agam.”

Thug i null am pàipear ’s sheall e ris.

Air a’ chiad duilleig, bha sgialachd mu dheidhinn grunn bhalach a theab duine, thàinig do’n bhaile, a mharbhadh. Chaidh iad a’ sàs ann airson am beagan airgid a bh’aige. Bha an coigreach ann an tigh-beag nuair a chaidh iad timcheall air. Bhuail iad e le’n casan ’s dh’fhàg iad e ’na laighe air an làr ’s an fhuil a’ sruthadh sios aodann. Mhothaich Trill do ainm fear de na balaich. Bha e air a bhith air a’ chlas aige o chionn trì bliadhna.

“Pàrantan an latha ’n diugh,” ars’ a’ chailleach. “’S tha na sgoiltean a cheart cho dona. Chan eil iad a’ faighinn ceannsachadh.”

“Oh?” arsa Trill.

“Tha iad a’ faighinn cus leotha. Nuair a bha mise dol do’n sgoil bheireadh iad stràc dhuinn airson an rud bu lugha. Ach an diugh . . . .” Sheall e rithe ’s chunnaic e gu robh seòrsa de bhith ’na sùilean. Las a’ bhith air mar gum b’ann á sùil nathrach, ach chaidh i as anns a’ mhionaid.

“Chan eil na balaich ud anns an sgoil an diugh,” thubhairt Trill. Ach chuir an sgialachd dragh air. Smaoinich e air an duine ’na laighe air an làr ’s na balaich mun cuairt air. Agus aig a’ cheart ám chuimhnich e air a’ bhalach ’s a cheann fo’n ghoc ’s am bùrn a’ dòrtadh tarsainn air.

Ghluais e anns a’ chathair. Có smaoinicheadh gum biodh Reid am measg a’ chòmhlain ud? A’ bualadh ’s a’ briseadh airson dhà no trì thasdain. Cia thuige bha an saoghal a’ tighinn?

Ghabh e thea ’s dh’éirich e. “Feumaidh mi tilleadh do’n sgoil tràth,” thubhairt e. “Tha dhà no trì nithean


[TD 34]

agam ri dhéanamh.” Thug i sùil air ach cha dubhairt i càil. Cha mhór nach do ruith e mach as an tigh. Lean fhaileas e suas an rathad. Cha ghabhadh e an rathad so tuilleadh. Aig ám na dìnneir cha robh na maighstirean sgoile gu léir air tighinn. Bhiodh feadhainn a’ gabhail an dìnneir aig an tigh ’s feadhainn anns an sgoil. Shuidh Trill ann an cathair ris an uinneig ag éisdeachd riutha a’ còmhradh.

“. . . . tha iad ag ràdh gur e stuth math a th’ann airson taobh a muigh an tighe . . . .”

“. . . . cha robh càil a ghnothach aice carbad fhaighinn. Cha mhór nach do bhuail i annam an dé a’ tighinn a steach do’n sgoil . . . .”

“Wilson? Cealgaire . . . . Sin Wilson dhut . . . . Cealgaire. Dé’n dragh a th’aige-san do fhoghlum . . . .”

“. . . . dol chun a’ chreagaich an nochd. Tha loch beag mu chuairt air mìle . . . .”

Dh’fhairich e Newton ri thaobh. Bha feusag air Newton ’s cha robh e air a bhith fada anns an sgoil. Bhiodh e falbh air feadh na sgoile le grunn mor de leabhraichean fo achlais le ainmeannan coltach ri: <eng>“The Child and the Educational Environment”<gai> no <eng>“Intelligence Testing”<gai> no <eng>“Plato’s Ideas on Education”.<gai>

“Am faca sibh an leabhar so riamh?” arsa Newton ri Trill. Sheall Trill ris an leabhar: <eng>“Shakespeare’s Theories on Education as Revealed in ‘The Tempest’ and other Plays.”<gai>

“Cha robh dùil agam gun dubhairt Shakespeare móran mu dheidhinn foghluim,” ars’ esan.

“Oh, chan eil sin ceart,” arsa Newton ’s fheusag a’ dol sios is suas. ‘Ceart gu leòr, cha do sgrìobh e leabhar mu dheidhinn foghluim ach seallaibh an dràsda ri Prospero is Miranda. Nach robh teagasg aig Prospero


[TD 35]

ri dhèanamh?” “Oh?” arsa Trill.

Cha robh cuimhn’ aige air móran mu dheidhinn an dealbh-chluiche ud, <eng>“The Tempest,”<gai> ’s air an aobhar sin cha robh e ’g iarraidh a bhith ’g argumaid. Bhiodh Newton an còmhnaidh ag argumaid. Bha daoine a’ smaoineachadh gun robh rudeigin ceàrr air.

“Ay, bha aige ri Miranda a theagasg,” arsa Newton.

“Agus thoireadh sibhse an aire do’n dòigh a ghabh e. ’S cha b’e sin a mhàin ach rinn e seòrsa de theagasg air Caliban cuideachd, gus an do thionndaidh Caliban air.”

Dhùisg Trill.

“Tha sin ceart, nach eil,” thubhairt e. “Thionndaidh Caliban air, nach do thionndaidh?”

“A réir an dealbh-chluich,” arsa Newton a’ toirt sùil air, “cha robh càil aige mu dheidhinn Phrospero.”

“A bheil thu smaoineachadh gu bheil balaich — sgoilearan — ann coltach ri sin,” arsa Trill, “nach gabh an teagasg?”

“Oh,” arsa Newton, “chan eil mi smaoineachadh sin idir. Chan eil gu dearbha. Tha mise a’ creidsinn ann an tàlantan an duine mar a bha iad a’ dèanamh anns an ochdamh linn deug.”

“’S tha thu smaoineachadh gu bheil a h-uile duine stòlda is math bho’n ubh, ’s gur e an saoghal a rinn coirbte e?”

Thubhairt Trill so le seòrsa de mhagadh ’na ghuth.

Chuala e cuideigin ag ràdh: “Tha Newton air tòiseachadh a rithist.”

“Tha, tha mi creidsinn sin,” arsa Newton.

“Cha do thachair balach riut fhathast nach b’urrainn dhut a theagasg?” arsa Trill.

“Thachair,” arsa Newton, ’s e a’ glanadh a speuclairean. “Thachair ’s cha b’e aon. Ach ’s e bu choireach


[TD 36]

ri sin nach b’e mise am fear-teagaisg air a shon.”

“Oh?” arsa Trill. Bha e faireachdainn car sgìth ach a dh’aindeoin sin bha e airson faighinn a mach de seòrsa duine a bha ann an Newton.

“Dé tha thu smaoineachadh a dh’ionnsaicheas tu bho na leabhraichean sin?” thubhairt e gu geur.

“Bho na leabhraichean so?” arsa Newton. “Oh, tha duine ’g ionnsachadh gun sgur. Bho leabhraichean, bho dhaoine . . . . Am bi sibh fhéin a’ leughadh leabhraichean mu fhoghlum?”

“Cha bhi,” arsa Trill. “Cha do leugh mi leabhar riamh mu fhoghlum. Ionnsaichidh duine bho’n bhuidheann a tha e teagasg, ’s chan ann bho na leabhraichean sin.”

“Dh’fhaodadh gu bheil sin ceart ann an dòigh,” arsa Newton. “Tha cuimhn’ agam nuair a bha sinn anns a’ cholaisd airson mhaighstirean-sgoile gu robh fear an sud ’s gun dubhairt e ruinn aon turus nach robh càil a dh’fhios aige carson a bha e anns an dreuchd ud idir, nach dèanadh càil a dh’innseadh esan feum dhuinn nuair a gheibheadh sinn a mach do’n ‘t-saoghal’.”

“’S càit an robh e fhéin?” arsa Trill. “An e nach robh esan anns an t-saoghal?”

Rinn Newton gàire. “Chan eil fhios a’m. Cha chreid mi gu robh fhios aige.”

Ach bha Trill a’ smaoineachadh: “An dùil a bheil Caliban air a’ bhuidheann agad no air buidheann air choireigin a bheir dùbhlan dhut? An dùil a bheil an t-olc anns a’ chnàmh? Eh?” Dh’éirich e gu grad: Théid sinn a null ’s faighnichidh sinn do Jackson. Innsidh esan dhuinn.”

Chuir Newton an t-ultach leabhraichean fo achlais a rithist ’s chaidh iad a null chun a’ bhùird far an robh Jackson ’na shuidhe.


[TD 37]

Chuala Trill bloighean eile de’n chòmhradh timcheall air anns a’ cheò.

“. . . . Ach dé math? Chan fhaca mi sgoilearan riamh cho leisg ris an fheadhainn a th’againn an so . . . .”

“. . . . a mhac a th’ann ceart gu leòr . . . .”

“. . . . dé’n dragh a th’aca-san ged a chuireadh iad suas gu sia deug an aois aig am faod na sgoilearan crìochnachadh . . . . Chan ann aca-san a tha r’an teagasg . . . .”

Bha Jackson ’na shuidhe aig a’ bhòrd a’ cluich air tàileasg. ’S ann a bha e fiachainn ri mìneachadh ceist taileisg anns an <eng>“Observer”.<gai>

“Hello,” ars esan ’s e a’ togail a chinn ’s ’ga leagail a rithist.

“Dé tha thu fiachainn an turus so?” arsa Trill.

“An rìgh a chur fo smachd ann an dà ghluasad.”

“Ged is bith dé a nì Dubh?” arsa Newton, a’ foillseachadh gu robh fhios aige air beagan mu dheidhinn tàileisg.

“Uh, huh,” arsa Jackson. Cha robh móran aige mu dheidhinn Newton: bhiodh e a’ dèanamh cus còmhraidh.

“An e so an latha mu dheireadh agad fhéin?” ars esan ri Trill.

“’S e.”

Chuir e iongantas air Trill gun robh fhios aig Jackson air.

Ghluais Jackson an t- Easpuig. “Cha dèan sin a’ chùis.” arsa Newton.

Thug Jackson sùil air. “Cha dèan,” ars esan. “Tha thu ceart.”

Shuidh Trill sios ri thaobh.

“Bha sinn a’ meòireachadh an robh Caliban ann a bheireadh an dùbhlan do an luchd-teagaisg a b’fheàrr a


[TD 38]

bh’air an t-saoghal,” arsa Trill.

“Caliban? Caliban?” arsa Jackson, a bha a’ teagasg <eng>Science.<gai>

“Ay, tha fhios agad air an dealbh-chluich a sgrìobh Shakespeare, ‘The Tempest’”, arsa Newton. “Bha seòrsa de bhiasd anns an dealbh-chluich ’s dh’fhiach Prospero, an diùc, ri a theagasg ach thionndaidh Caliban air . . . .”

“Chuala mi mu dheidhinn,” arsa Jackson ’s e a’ gluasad an Ridire.

“Cha dèan sin an gnothach nas motha,” ars esan.

“An ann a’ faighneach a bheil olc anns an t-saoghal a tha sibh?” thubhairt e.

“’S ann,” arsa Trill.

“Uh, huh . . . . Uill, dé tha thu smaoineachadh de’n sgialachd so? Tha fhios agaibh air Morris? Uill, a bheil fhios agaibh cuideachd gun robh mise stigh airson dreuchd ann an sgoil eile . . . . anns an sgoil as an tàinig e fhéin . . . . ’s tha e coltach gum bi Morris a’ sgriobhadh fhathast do’n mhaighstir sgoile . . . . cha d’fhuair mi an obair. Carson a bha sin? Uill, o chionn bliadhna chaidh mi fhéin ’s e fhéin a mach air a chéile mu dheidhinn balaich a bha esan a’ fiachainn ri fhaighinn airson Eachdraidh ’s mise airson <gai>Science<eng> . . . .

“Oh,”arsa Trill. “dé’n t-ainm a bh’air a’ bhalach?”

“Tolmie. Tha e anns a’ chóigeamh bliadhna a nis.”

“Oh,” arsa Trill a rithist. Agus bha e smaoineachadh: Cha robh càil a dh’fhios a’m air nì mu dheidhinn so. Bha mi de’n bheachd gu robh Morris a’ faighinn air adhart glé mhath leis a’ chórr de na maighstirean sgoile.

“Càit a bheil thu dol?” arsa Jackson. Ach leag e shùilean a rithist.

“Chan eil fhios nach e Bhan Righ is fheàrr,” thubhairt e.


[TD 39]

Stad Trill airson diog mus do dh’fhalbh e.

“Dé thubhairt Morris ris an duine sin anns a’ litir?” dh’fhaighnich e.

“Oh, gum bithinn a’ caitheamh mo thìde a’ cluich air tàileasg. Fhuair mi sin a mach.”

Smaoinich Trill nach cual’ e càil riamh cho dona. Bha e ’na leth-ruith a mach an dorus nuair a choinnich Morris ris ’s e dìreach a’ tighinn a steach bho dhìnneir.

“Oh, an dearbh dhuine bha mi airson fhaicinn,” arsa Morris mar gum biodh iad a’ bruidhinn ri chéile a h-uile latha. “A bheil mionaid agad? Bha facal agam ri ràdh riut.”

Thug Trill sùil air uaireadair. “Tha trì mionaidean agam,” thubhairt e.

“Nì sin an gnothach,” arsa Morris ’s e a’ cur dheth a chòta.

“Thàinig Tolmie a bhruidhinn rium aig aon uair deug,” ars esan.

“Oh?”

“’S dh’aidich e dhomh dé bha e dol a dhèanamh. Ach tha e coltach gun chuir thusa stad air.”

Cha dubhairt Trill smid.

“’S bha mi smaoineachadh. Tha na gnothaichean so a’ tachairt ro thric. Ach an diugh ghlac sinn fear de na ciontaich.”

“Dé tha thu dol a dhèanamh?” arsa Trill.

“Tha mi dol a dh’iarraidh air Harris fhuadach a mach as an sgoil ged is e an latha mu dheireadh a th’ann.”

“Chan urrainn dhut sin a dhèanamh.”

“Carson?”

“Uill, ’s e balach snog a th’ann mar is trice, ’s cha do rinn e droch rud sam bith gu so fhéin . . . . Nach fhaodadh tu peanas eile a thoirt dha, can, stràcan?”

[TD 40]

“Tha so a’ tachairt ro thric. O, tha mi dol a bhruidhinn ri Harris mu dheidhinn ceart gu leòr. Tha na gnothaichean so a’ tachairt ro thric, a h-uile bliadhna, ’s feumar stad a chur orra. Chan fhada is urrainn dhuinn ar carbadan fhàgail air cùl na sgoile. O, bha rud eile agam ri ràdh riut cuideachd.”

Sheall Trill ri uaireadair a rithist.

“Tha mionaid agam,” thubhairt e.

“Uill,” arsa Morris, “tha fhios agad gum bi mi a’ toirt grunn de na sgoilearan do’n Fhraing am bliadhna. Bha mi smaoineachadh: Am b’urrainn dhut a thighinn còmhla ruinn?”

Cha robh fhios aig Trill dé theireadh e. ’S ann a’ toirt taing dha a bha Morris ann an dòigh. Agus cuideachd nach biodh e glé mhath turus a thoirt do’n Fhraing? Cha robh fhios nach fhaodadh e na h-aiteachan ud fhaicinn a rithist, na h-àiteachan anns an robh e cogadh nuair a bha e ’na bhalach òg. Agus nach biodh e còmhla ri na sgoilearan airson ceithir latha deug? Còmhla riutha anns an Fhraing ag innse dhaibh mu dheidhinn nam batal ud, ag innse sgialachdan do’n chloinn-nighean, ’s do na balaich, ’s ospag gaoithe a’ gluasad an cuid aodaich. Uill, nach do rinn Tolmie ceàrr? ’S nach robh cus dhroch rudan ’gan dèanamh air an latha dheireannach de’n t-seusoin? Aon latha cheangail iad na dorsan ri chéile le ròpaichean ’s chan fhaigheadh na maighstirean sgoile a mach as an rumannan. Ach — an Fhraing, an Fhraing? Ceithir latha deug air falbh bho’n chaillich. ’S nach do rinn e ceart cuideachd Tolmie a chur gu Morris? Ged nach robh càil aige mu dheidhinn Mhorris, nach do rinn e ceart? Dh’fhaodadh e bhith air tionndadh air falbh, nach fhaodadh, seach gur ann le Morris a bha an carbad, ach cha do rinn e


[TD 41]

sin.’Na shuidhe aig an uinneig chunnaic e a’ chlann-nighean a’ cluich <eng>hockey<gai> a muigh anns a’ ghréin. Bha triùir eile dhiubh ’nan seasamh ris a’ bhalla ’s iad a’ leughadh leabhraichean.

An robh càil air an t-saoghal a bha a’ coimhead cho so-leòinte ri nighean òg? Dido, O Eilidh, Eilidh.

Smaoinich e air nì a chual e mu dheidhinn Morris uair . . . .

Clann-nighean òga a’ falbh a mach do’n t-saoghal . . . . ’S air a shon fhéin dé bh’aige, an déidh dha a bheatha chur seachad, ach dhà no trì leabhraichean ann an Laideann?

Nam b’urrainn dha a dhol do’n Eadailt an àite na Frainge . . . . No do’n Ghréig . . . . Gus a faiceadh e Parnassus is Helicon . . . . Gus a faiceadh e Athens is Sparta . . . . Ach cha bhiodh an Fhraing fhéin dona, ’na sheasamh anns a’ ghréin air blàr Frangach ’s ag innse dhaibh mu dheidhinn a’ bhatail . . . .

Ach chan innseadh e dhaibh mar a theab e bhith air a thiodhlacadh ’s e fhàthast beò . . . . ’S chan innseadh e dhaibh mar a dh’fhàg e Tormod a muigh an sud a’ bàsachadh ’s na tancaichean a’ tighinn a mach as a’ cheó. No mar a ruith e an latha ud, no mar a sgrìobh e gu pàrantan Thormoid. No mar a ghabh e an deoch airson a’ chiad uair o chionn fichead bliadhna air an aon latha deug de November ’s na dìtheanan air an cur sios air a’ chloich, ’s a’ ghaoth cho geur. Chan innseadh e dhaibh mar a ghabh e an deoch ’s mar a thàinig e dhachaidh aig dà reug a dh’oidhche ’s mar a thachair a’ chailleach ris ’na gùn-oidhche ’s mar a thubhairt i ris nan dèanadh e sud tuilleadh gu feumadh e àite ùr fhaighinn, ’s mar a bha a bial gun fhiaclan ’s i air chrith le feirg. Chan innseadh e sin dhaibh ceart gu


[TD 42]

leòr. ’S mar a chaith e fad na h-oidhche a’ dìobhairt ’s a’ smaoineachadh air Tormod. An robh càil air an t-saoghal a bha a’ coimhead cho so-leòinte ri clann-nighean? Ach a dh’aindeoin sin, an robh càil air an t-saoghal a bha cho làidir? ’S dé bha esan a’ dol a dhèanamh ris fhéin anns na bliadhnachan a bha tighinn? ’S nach biodh e glé mhath a dhol do’n Fhraing? Nach fhaodadh e leasanan ùra a thoirt dhaibh? Oir dé fhios a bh’aig Morris air nì sam bith mu dheidhinn cogaidh no batail?

Dh’fhàg e an rùm ’s chaidh e mach airson mionaid.

Nuair a bha e dol tarsainn air làr an talla thachair Bana-Mhaighstir Jones ris, té mhór reamhar le aodann dearg.

“O tha mi cho toilichte gum faca mi sibh,” ars ise gun anail a tharraing. “Chan urrainn dhomh éisdeachd ri bhur n-oraid an diugh. Tha agam ri falbh tràth ’s am bus a ghlacadh.”

Rinn e seòrsa de fhuaim ’na sgòrnan.

“Ach tha mi cinnteach gun dèan sibh òraid mhath. Tha iad ag ràdh gu bheil am Probhaist gu bhith ann.”

“Có dh’innis sin dhuibh?” thubhairt e.

Chrath i a h-òrdag ris. “Ah,” ars ise. “Chuala mi e. ’S tha mi cho toilichte.”

Cha mhór gun robh e air bruidhinn rithe riamh roimhe ’s a nis bha i a’ cur meal an naidheachd air mar gum b’e companaich mhóra a bh’annta.

“Tha mi cho duilich gu bheil agam ri falbh tràth,” ars ise. “’S a nis feumaidh mi ruith.”

Thug e sùil as a déidh ’s thill e air ais do’n rùm. Nuair a sheall e mach air an uinneig cha robh a’ chlann-nighean r’am faicinn. Seach gu robh e faireachdainn luasganach chaidh e suas an staidhre a dh’fhaicinn Harris.


[TD 43]

“Thig a steach,” dh’éigh an ceannard. Bha cleòca crò-dhearg air is cionnabharr ’na laighe air a’ bhòrd-sgrìobhaidh air a bhialaibh. Crochte os a chionn bha dealbh de’n cheannard a bha air a bhith anns an sgoil roimhe is dìreach mu choinneamh bha dealbh eile de fhear le feusaig fhada.

“Tha mi a’ creidsinn gun robh thu a’ bruidhinn ri Morris,” arsa Harris.

“Bha,” arsa Trill.

Chuir Harris am Bìobull sios air a bhialaibh. “Tha leth uair a thìd’ againn,” thubhairt e. “Cha bhi MacDowell fada gun a thighinn.”

“Dé tha dùil agaibh a dhéanamh mu dheidhinn Tholmie?” arsa Trill.

“Bha mi smaoineachadh gun do dh’innis Morris dhut,” arsa Harris ’s e a’ cur an <eng>elastic<gai> air ais timcheall a’ Bhìobuill.

“Tha sibh a’ dol ’ga fhuadach as an sgoil?” dh’fhaighnich Trill.

“Cuiridh sinn sin air na reacordan aige. ’S cuiridh mi sanas-pàipeir suas anns an talla mu dheidhinn. Cuideachd, canaidh mi facal mu dheidhinn ris an sgoil an déidh do’n òraid agad fhéin a bhith seachad, ’s an déidh do na coigrich fàgail.”

“Dé thubhairt Morris ruibh?”

“Morris? Dh’innis e dhomh dé a thachair. Cha dubhairt e càil ach sin.”

“Oh, huh.”

“Ciamar a tha thu fhéin a’ faireachdainn?” arsa Harris, ’s beagan blàiths a’ tighinn do’n ghuth aige. “Cuimhnich gum bi an sgoil gu léir ag éisdeachd riut. ’S e latha mór a th’ann, latha mór.” Shlìob e fhalt air ais. “Tha Morris ag innse dhomh gun tug e cuireadh dhut a dhol


[TD 44]

còmhla ris do’n Fhraing. Tha mi smaoineachadh gum biodh sin glé mhath. Glé mhath. ’S feumaidh tu a thighinn a shealltainn oirnn fhìn an dràsda ’s a rithist.”

Thubhairt e na facail sin ’s e aig a’ cheart ám a’ lorg airson rudeigin air a’ bhòrd sgrìobhaidh.

“Ay, dhèanadh Morris a’ chùis le cuideigin a chuidicheadh e. Dhèanadh gu dearbh.”

Thàinig e nall gu Trill. “Chan ann tric a gheibh sinn fear a nì a dhleasdanas eadhon air an latha mu dheireadh de’n t-seusoin ’s a tha a cheart cho trang an uair sin ’s a bha e air a’ chiad latha.”

“An robh dùil aig Tolmie a dhol do’n Fhraing?” arsa Trill.

“Tolmie? Chan eil fhios a’m.”

“An robh fhios agaibh gum biodh na balaich a’ cur an fheadhainn a bhios a’ fàgail na sgoile fo’n ghoc?” dh’fhaighnich Trill.

“Oh,” arsa Harris. “An ann an diugh a fhuair thu sin a mach? Ay, bithidh iad a’ dèanamh sin a h-uile bliadhna. Bha iad a’ dèanamh sin riamh.”

“Oh.”

“Fiach an dèan thu suas ri MacDowell. Tha droch fheum againn air pàirc airson ball-cluiche. Agus tha cumhachd mór aige-san.”

“Tha mi creidsinn gu bheil,” arsa Trill.

Thug Harris sùil air uaireadair. “Uill, chan fhada gum bi an uair ann. <eng>‘Going over the Top’,<gai> eh,” thubhairt e ’s e a’ gàireachdainn. Rinn Trill seòrsa de ghàire cuideachd. ’S dh’fhalbh e.

Fhad ’s a bhiodh an talla ’ga h-ullachadh chaidh iad a steach do rùm a bhuineadh do fhear de’n luchd-teagaisg. Bha a h-uile duine cruinn ann an sud, còmhlan an sud ’s an so a’ bruidhinn mu dheidhinn dhifir ghnothaichean.


[TD 45]

“. . . . Càit a bheil thu fhéin a’ dol air na làithean saora . . . .” “Oh, Yugoslavia, tha mi smaoineachadh. Bheir sinn leinn ar carbad . . . .” ’S fear eile: “Tha iad ag ràdh nach eil daoine air an t-saoghal cho dìomhain ri maighstirean-sgoile. Nam biodh fhios aca air . . . .”

Thàinig Scott a nall far an robh e.

“A bheil sibh a’ faireachdainn ceart gu leòr?”

“Tha,” arsa Trill.

“Bha mi smaoineachadh gun robh droch dhath oirbh,” arsa Scott. “A bheil bhur n-òraid deiseil?” dh’fhaighnich e.

“Tha,” arsa Trill. Bha i aige ’na phòcaid.

“Oh, nan innseadh cuideigin an fhìrinn,” arsa Scott ’s e a’ gàireachdainn.

“An fhìrinn mu dheidhinn dé?”

“Oh . . . . Am faca tu riamh dealbh ris an can iad, <eng>‘The Lord of the Flies’?<gai> Chan fhaca?” Cha robh fhios cuin a bha Trill ann an tigh-dealbh. Bha e de’n bheachd gur e an dithis chleasaichean mu dheireadh a chunnaic e Nelson Eddy is Jeanette Macdonald. Bhiodh iad a’ seinn, ’s bha iad glé mhath cuideachd.

“An do leugh thu an leabhar, <eng>‘The Lord of the Flies’?<gai>” arsa Newton ’s e a’ tighinn a nall. “Tha an leabhar nas fheàrr na’n dealbh.” Bha Newton air leughadh a h-uile leabhar a chaidh a sgrìobhadh riamh.

Thionndaidh Scott air falbh. “A bheil?” ars esan ’s dh’fhalbh e. Thug Newton sùil as a dhéidh. Cha robh e tuigsinn dé bu choireach gun robh daoine ’ga fhàgail gun sgur.

Thionndaidh boireannach, té bheag thana, a bhruidhinn ri Trill. “A bheil thu faireachdainn cianalais?” ars ise ris. “A’ fàgail nan sgoilearan, tha mi ciallachadh.”

“Ann an dòigh,” arsa Trill.


[TD 46]

Chunnaic e Harris a’ tighinn a nall far an robh e, ’s còmhla ris bha MacDowell, fear àrd tapaidh le deise dhorch air.

“Ah, Mhaighstir Trill, ’s fhada bho nach fhaca mi thu,” ars’ esan a’ cur a mach a làimh. Bha an fheadhainn eile a’ sealltainn riutha. Rinn Harris gàire cuideachd ’s e a’ sealltainn timcheall air mar gum biodh e feitheamh ri cuideigin dealbh a thogail.

“Tha mi toilichte bhur faicinn,” arsa Trill, oir shaoileadh duine air MacDowell gu robh e toilichte Trill fhaicinn.

“Ay, bha mi ’nam sgoilear aig Maighstir Trill,” arsa MacDowell ’s e a’ toirt sùil mun cuairt air. “Dh’fhiach e ri Vergil a theagasg dhomh,” ars esan, a’ gàireachdainn a rithist.

Thubhairt fear de na maighstirean-sgoile rudeigin ri MacDowell ’s thòisich an dithis aca a’ gàireachdainn. Bha Harris a’ ruith a mach ’s a steach mar isean. Mu dheireadh sheas e aig an dorus ’s thubhairt e,

“Nam b’urrainn dhuibh leigeil dhomh facal a ràdh . . . .” Thòisich a h-uile duine a’ gàireachdainn a rithist “Tha iad ag ràdh rium gu faod sinn a dhol a steach do’n talla ann am mionaid no dhà eile.”

Thòisich feadhainn a’ clapadh an làmhan ’s an déidh sin thòisich iad a’ bruidhinn a rithist. Bha MacDowell ag innse sgialachd air choireigin mu dheidhinn dithis Eireannach anns a’ Chogadh Mhór. Bha iad uile timcheall air mar gum b’e Homer a bh’ann.

Agus smaoinich Trill, mar a smaoinich e iomadh uair roimhe, “Tha e air a bhith ’na Phròbhaist airson bliadhna. Chan e duine glé ealanta a th’ann ach a dh’aindeoin sin shaoileadh fear gur e seòrsa de rìgh a th’ann. Ach seall orm-sa. Tha mi air a bhith teagasg airson dà fhichead bliadhna ’s dé th’agam air a shon?”


[TD 47]

“Tha daoine mar sin ann,” arsa Jackson a bha ’na sheasamh ri thaobh, mar gum biodh e air a smaointean a leughadh.

Dé’n cumhachd a th’aig an seòrsa duine so? arsa Trill ris fhéin. Agus fhreagair e a cheist fhéin: ’S e an aon chumhachd a th’aca gu bheil iad aig an tigh anns an t-saoghal. ’S ged a bhiodh Einstein anns an aon rùm riutha bhiodh iad a’ smaoineachadh gur e iad fhéin a bu chudthromaiche na esan. Cha robh ann ach sin.

Bha Morris a nise ag innse sgialachd do MacDowell mu dhithis Shasunnach, is Harris ’na sheasamh aig an dorus leis a’ Bhìobull ’na làimh ’s an aon gàire air aodann nach toireadh <eng>atom bomb<gai> dheth.

“Cia mheud leabhar a bhios tu leughadh anns an t-seachdain?” thubhairt e fhéin ri Newton.

“O mu chuairt air ceithir.”

“An e leabhraichean troma mar sin a bhios annta an còmhnaidh?” dh’fhaighnich Trill.

“’S e,” fhreagair Newton. Smaoinich Trill air na sgoiltean a bhiodh ann ann an leth chiad bliadhna eile. Càil ach beartan is TV is robots. Cha robh fhios am biodh leabhraichean annta idir. Ach aig a’ cheart am dh’fhairich e cianalas. Cha bhiodh e furasda an sgoil fhàgail. Oir dé bhiodh mu a choinneamh ach falamhachd? Is chuimhnich e rithist air an Fhraing. Uill, dh’fhaodadh e dhol do’n Fhraing còmhla ri Morris. Thug e sùil timcheall air. Carson a dh’fhuirich e anns an sgoil ud airson dà fhichead bliadhna? Am measg nan daoine ud? Cha robh iad dona, cha robh iad càil na b’fheàrr no na bu mhiosa na daoine sam bith eile. “O nam bithinn a’ fuireachd anns an Eadailt,” thubhairt e ris fhéin, “No anns a’ Ghréig. Carson nach fhaodadh e sin a dhèanamh?”


[TD 48]

“Faodaidh sinn a dhol a steach a nis,” arsa Harris is sméid e air Trill.

’Nan gùintean dubha chaidh iad a steach do’n talla, Harris an toiseach, MacDowell a rithist is Trill ri thaobh. Agus a’ coiseachd ri taobh MacDowell dh’fhairich Trill seòrsa de phròis. Bha e a’ coiseachd cho dìreach ’s a ghabhadh, mar gum biodh e fhathast anns an arm ’s mar gum biodh na drumaichean a’ bualadh.

Am faca e aodann Tholmie airson mionaid mar gum biodh rudeigin aig Tolmie ri ràdh ris? Naidheachd air choireigin aige ri thoirt dha? O Chaesar, cha do thionndaidh thusa ri Artemidorus ’s tu air do shlighe do’n Chapitol.

’S dé bu choireach gun robh cridhe Thrill a’ bualadh cho luath? Is pian ’na bhroilleach. Nuair a chaidh e steach do’n talla cha mhór gun do dh’aithnich e an t-àit’. Bha a’ chlann ’nan suidhe air an làr mu choinneamh nam maighstirean-sgoile agus bha grunn eile dhiubh ’nan seasamh shuas an staidhre a’ sealltainn sios. Os an cionn, bha na h-uinneagan móra fosgailte ’s chitheadh duine an t-adhar gorm blàth soilleir mar chlogaid airson ainglean. Mu choinneamh, bha bòrd le trì soithichean làn de dhìtheanan, <eng>rhododendrons,<gai> is ròsan is sàil-chuach, no <eng>violets.<gai> Bha fàileadh cùbhraidh a’ snàmh bho na dìtheanan. Is bha an talla, ged a bha na h-uinneagan fosgailte, blàth, oir bha i mach air a bus le sgoilearan. Sheas Harris ’na ghùn dubh leis na sreathan crò-dhearg. “Seinnidh sin,” ars esan, “laoidh trì chiad trì fichead is a seachd deug.” Sheas iad uile ’s sheinn iad. Chum Trill an leabhar beagan gu a làimh cheàrr ach am faiceadh MacDowell na facail.

An dràsda ’s a rithist bha e sealltainn ach am faiceadh e Tolmie ach cha dèanadh e mach e idir.


[TD 49]

Smaoinich e air Morris a’ bruidhinn: “Oh, innsidh e dhuinn sgialachdan mu dheidhinn a’ Chogaidh Mhóir,” ’s e a’ gàireachdainn.

Dh’fhosgail e a cholair beagan. Nach e an rùm a bha teth! Nuair a bha an laoidh crìochnaichte sheas Harris a rithist. “A mhnathan ’s a dhaoin’ uaisle, a bhalaich ’s a chlann-nighean, tha dreuchd agam ri dhèanamh an diugh is aithne dhuibh fhéin mu dheidhinn, tha mi cinnteach. Ged nach eil a h-uile duine againn eòlach air Maighstir Trill” (bha e ciallachadh le so nach robh iad uile a’ gabhail Laideann) “tha mi cinnteach gum bi sibh uile duilich a chluinntinn gu bheil e dol a dh’fhàgail na sgoile agus leis an fhìrinn innse a’ dol a dh’fhàgail an fhoghluim buileach, oir tha e nis air aois sin a dhèanamh ged nach saoileadh duine sin ri shealltainn air.” (Thug e sùil bheag lìogach far an robh Trill ’na shuidhe a’ coimhead nan dìtheanan ’s a’ smaoineachadh air . . . . a’ faireachdainn . . . . dé bha e faireachdainn? Thigeadh e thuige fhathast dé bha e faireachdainn.) “Ay,” arsa Harris ’s e a’ toinneamh earball a ghùin gun sgur, “tha e air a bhith anns an sgoil-sa o chionn dà fhichead bliadhna a nis. Smaoinichibh air a sin — dà fhichead bliadhna.” Smaoinich iad air. Chrath MacDowell a cheann le iongnadh ’s sheall e sios ri bhrògan an déidh dha sin a dhèanamh.

Bha sùilean Jackson dùinte mar gum b’ann ag ùrnuigh a bha e. Ach ’s ann a bha e ’na chadal. “Dà fhichead bliadhna,” arsa Harris a rithist. “Bha e anns an sgoil-sa fo riaghaltas thriùir cheannardan agus faodaidh mi ràdh gun do riaraich e a h-uile duine dhiubh cho math ’s a b’urrainn do fhear-teagaisg sin a dhèanamh. ’S e an aon mhaighstir a chunnaic mi riamh a thàinig air ais bho a laithean saora latha na bu tràithe na bu chòir


[TD 50]

dha.” Rinn e gàire beag is smaoinich Trill: “Dh’fheumadh tu sin innse dhaibh. Tha thu cho cabach ’s a bha thu riamh.”

Ach nach e an rùm a bha blàth!

Rinn na sgoilearan gàire cuideachd.

“Feumaidh mi ràdh mu dheidhinn Mhaighstir Trill nach fhaca mi móran dhaoine riamh a dhèanadh uibhir a dh’obair ris. Bhiodh e a’ comharrachadh trì chiad leabhar a h-uile seachdain, gu mionaideach, ’s gu cùramach, a h-uile seachdain anns a’ bhliadhna. Dh’innis e dhomh uair gum biodh e leughadh bàrdachd Vergil air fad aon uair a h-uile bliadhna. Agus, cuideachd, mi dèanamh suas mus tàinig mi sios an so dé’n aireamh sgoilearan a mach as a’ chiad a chuir e troimh na <eng>Highers<gai> anns an dà fhichead bliadhna sin. A bheil càil a dh’fhios agaibh? Chuir e iongnadh orm-sa, tha mi ’g innse dhuibh.

So agaibh an àireamh mata: ceithir fichead ’s a seachd deug a mach as a’ chiad. Nach eil sin . . . .”

Stad e oir thòisich dithis no triùr a’ clapadh an làmhan ’s an déidh sin thòisich iad uile a’ dèanamh sin. Sheall MacDowell ri Trill le uamhas, a’ crathadh a chinn.

Dh’fhanntaig balach air cùlaibh an talla ’s chaidh a thoirt a mach. “Ay,” arsa Harris, “bha e ’n còmhnaidh ag obrachadh cho cruaidh ’s a b’urrainn dha agus cuideachd bha e ’n còmhnaidh iriosal is sèimh. Cha b’ann idir coltach ris an fheadhainn a chì sinn an diugh a bha e, cha b’ann ag iarraidh seilbh gun sgur a bha e, no a’ gearain nach robh airgead gu leòr aige. Oir mar a b’urrainn dha fhéin innse dhuibh na b’fheàrr nas urrainn dhomhsa, tha fhios againn dé thachair do Mhidas, an duine sin a bha na rìgh ann an . . . .” Chrom e a cheann ’s thubhairt e ri na sgoilearan “Ach innsidh


[TD 51]

Maighstir Trill dhomh dé’n t-àite as an tàinig e . . . .” Dh’aom e a chluais ’s thubhairt Maighstir Trill rudeigin ris ann an sanas.

“Ah, tha Maighstir Trill ag innse dhomh gur e Phrygia a b’ainm do’n àite as an tàinig e . . . .”

Thòisich na sgoilearan a’ clapadh a rithist mar gum b’e <eng>quiz<gai> a bha dol air adhart air làr-cluiche. Sheall Trill sios chun an làir. “Tha aon rud eile agam ri ràdh mu dheidhinn Mhaighstir Trill mus suidh mi sios. Is e sin gu robh e ’n còmhnaidh dìreach agus subhailceach ’na dhòighean . . . .”

An ann air Tolmie a bha Harris a’ smaoineachadh? O, arsa Trill ris fhéin, nam bithinn anns an Fhraing dràsda ’nam aonar ’nam laighe anns a’ ghréin, ag òl fìon na Frainge.

Mu dheireadh, shuidh Harris sios a’ cur a làimhe airson mionaid air làimh Trill mar gum b’e dotair a bh’ann dheth. ’S dh’éirich MacDowell.

(O, arsa Trill ris fhéin, nach e an rùm a tha làn de dhìtheanan, de fhàileadh ròsan, nach e mo bhroilleach a tha dùinte mar gum bithinn air mo thachdadh.)

“Agus,” arsa MacDowell, a’ seallltainn ri Harris: “Tha mi cho toilichte gun deach iarraidh orm a thighinn an so an diugh. Oir chan ann a h-uile latha a chì sinn fear a’ fàgail na sgoile an déidh dha bhith innte airson dà fhichead bliadhna.”

Sheall e ri pìos pàipeir. An robh sud ceart? Bha e ceart. Bha e ceart gu leòr. Dà fhichead bliadhna. Dé b’urrainn dha-san a ràdh, thubhairt MacDowell.

Uill, bha facal no dha aige a dh’fhaodadh e a ràdh ’s bha e cinnteach gun toireadh Maighstir Trill maitheanas dha mura canadh e iad ann an Laideann. Thòisich dithis no triùir ri gàireachdainn. Oir cha robh


[TD 52]

e fhéin glé ealanta anns a’ chànain sin, bha sin cinnteach. Agus bha fhios aige gun robh gu leòr an sud nach robh uamhasach comasach innte a bharrachd. (Gàireachdainn) Ach cha chumadh e fad iad. Oir cha robh móran tide aige ’s dh’fheumadh Maighstir Trill òraid a dheànamh e fhéin.

Bha cuimhn’ aige air Maighstir Trill glé mhath oir b’e an aon mhaighstir a bh’aige riamh a bhiodh ag obair gu dà uair ’s a’ mhadainn a’ comharrachadh phàipearan sgoile. Agus ’s e e fhéin a dh’innis sud dhaibh uair, gum biodh e ’na chaithris gu trì no ceithir uairean ’s a’ mhadainn ag obair orra. Cha dèanadh a h-uile duine sin. Mar a thubhairt Maighstir Harris ’s ann a bha daoine an diugh a mach airson na sgillinn. Thionndaidh e duilleag is lean e air. Cuideachd, shlìob e fhalt. Cha robh fhios am faigheadh iad duine a ghabhadh àite Maighstir Trill. Aon rud cinnteach, cha robh duin’ anns a’ bhaile aig an robh uibhir de dh’eòlas air Homer is Vergil ris-san. Cuideachd, dh’fheumadh e innse dhaibh (oir fhuair e nota mu dheidhinn bho Mhaighstir Harris) gun robh Maighstir Trill air a bhith uair (airson aon sheusoin) a’ sealltainn as déidh a’ bhall-coise anns an sgoil. Bha e air a bhith cuideachd ’na Rùnaire air an E.I.S. (am buidheann a bha co-cheangailte ris an sgoil aca fhéin). Dh’fhiach e ri comunn a chur air bonn a bhiodh a’ sgrùdadh Laideann is Greugais, cha b’ann idir anns an sgoil ach anns a’ bhaile, ach cha do shoirbhich leis ann an so idir, ged nach b’e a choire-san a bh’ann.

“’S e ar coire fhìn a bha sin,” arsa MacDowell, ’s e a’ slìobadh fhuilt.

“Bha mise cho ciontach ris a’ chòrr,” thubhairt e.

Dh’òl e deoch bhùirn. Thug e rabhadh dhaibh gun duin’ aca a bhith smaoineachadh gun robh latha na Laideann


[TD 53]

is na Greugais seachad. Bha daoine a’ cumail a mach gun robh Laideann is Greugais feumail airson Beurla ionnsachadh. An robh fhios aca gur ann bho ’n Laideann ’s bho ’n Ghreugais a thàinig am facal <eng>“television.”<gai> ’S bha móran fhacal eile ann cuideachd a thàinig bho’n dà chànain.

Bha esan a’ toirt a’ chomhairle orra a bhith ag ionnsachadh nan cànan sin, oir (ged nach do dh’ionnsaich e fhéin iad) bha e gabhail aithreachais an diugh nach do rinn e sin.

Bha Maighstir Harris air facal no dhà a ràdh mu dheidhinn pàirc ùr airson ball-coise. Cha robh fhios nach fhaodadh sin tighinn na bu luaithe na bha dùil aca.

Agus a nis anns a’ cho-dhùnadh dh’innseadh e dhaibh mar a bha e aig na spòrrsaichean o chionn dà latha ’s mar a chunnaic e an réis ud ris an canadh iad <eng>“relay”<gai> agus mar a mhothaich e mar a bhiodh an dàrna balach a’ gabhail a’ bhata bho’n bhalach eile, ’s mar a dh’fheumadh iad a bhith cho faicilleach mus tuiteadh am bata as an làmhan. Uill, sin mar a bha am foghlum. Ghabh Maighstir Trill am bata gu cùramach ’na latha fhéin bho’n fhear a bh’ann roimhe ’s a nis bha Maighstir MacDowell an dòchas gun gabhadh an ath fhear am bata a cheart cho cùramach bho Maighstir Trill.

An sin shuidh e sios. Cha robh an òraid ro fhada ’s chòrd sin ris a’ chloinn. Air an aobhar sin thug iad deàgh chlapadh dha.

Dh’aom Harris a cheann a null thuige ’s chuir e sanas ’na chluais. An déidh sin shuidh e air ais ’na sheata mar gum b’e fhéin a bha air an òraid a dhèanamh. Bha Jackson ’na chadal. Is bha a’ chlann a’ fàs luasganach. ’S bha na dìtheanan dearg ’s an rùm blàth ’s an t-adhar gorm os an cionn (far an robh na h-uinneagan gu h-àrd


[TD 54]

air am fosgladh). Agus dh’éirich Maighstir Trill anns an teas, anns a’ phian . . . .

Sheas e ’s bha iad a’ clapadh.’S dh’fhairich e mu dheireadh thall dé bha ceàrr. Dh’fhairich e e fhéin anns an Fhraing a rithist, is itealan a’ falbh air feadh an adhair ghuirm, is dh’fhairich e e fhéin a’ fiachainn ri éirigh as an talamh a bha làn de dhìtheanan, far an robh iad ’ga thiodhlaiceadh.

’S chuala e guth a’ bruidhinn. ’S dé bha an guth ag ràdh? Bha e ’g ràdh nach deidheadh e do’n Fhraing tuilleadh ged a bhiodh Morris còmhla ris ’s gun robh thìd aige dhol air ais airson lorg fhaighinn air Tolmie mus deidheadh a mharbhadh.

’S bha daoine a’ sealltainn suas ris, ’s bha sùilean timcheall air mar shùilean radain ’s chunnaic e am pleuna a nis a’ falbh air feadh an adhair ’s clogaid mhór dhubh air an fhear-stiùiridh.

’S bha e ’na laighe a’ sealltainn suas ’s na dìtheanan timcheall air ’s bha aodann Harris os a chionn is aodann MacDowell, am fear nach do chuir na leabhraichean air ais thuige riamh.

’S bha Vergil a’ bàsachadh anns an teas ’s e ag iarraidh air cuideigin an “Aeneid” a losgadh ’s e air chrith le fiabhras.

’S bha glag a’ bualadh. ’S bha a’ chailleach a’ tighinn suas an <eng>lobby<gai> le màileid ’na laimh ’s i a’ gàireachdainn. ’S bha cuideigin a’ crochadh a dheise ann am preasa. ’S bha a h-uile deise a bh’anns a’ phreasa dubh.

’S bha fuaim timcheall air mar fhuaim na mara. An e Newton a bha sud a’ sealltainn sios ris is pian air aodann mar gum biodh e faicinn rudeigin nach do choinnich ris riamh ann an leabhar coltach ri <eng>“The Child and His Environment”.<gai> Dé bha Newton a’ coimhead? Dé bha . . . . e . . . . a’ coimhead . . . .?


[TD 55]

AIR AN TREIN

Uill, an déidh suas ri trì fichead bliadhna choinnich mi ris an dé. Tha inntinn an duine àraid . . . . Suas ri fichead bliadhna o chunnaic mi e an toiseach.

’S e latha samhraidh a bh’ann anns an Og-mhìos. Bha mi fhìn agus fichead balach eile — uile mu chuairt air ochd bliadhna deug a dh’aois — air an trèin a’ dol sios a Shasuinn. Bha sinn air Glaschu fhàgail an oidhche roimhe sin. An toiseach bha sinn a’ seinn òran ’s a’ smèideadh ris na daoine ’s a’ feadalaich ris a’ chloinn-nighean. Ghluais an trèin. ’S dh’fhalbh sinn. Thòisich feadhainn a’ cluich air chairtean ach mu dheireadh thall thuit sinn ’nar cadal ’s an trèin a’ gluasad troimh ’n oidhche ’s troimh na soluis.

Aig dà uair feasgar ràinig sinn M . . . . ann an Sasunn. Bha sinn air sinn fhìn a nighe. Thug sinn sios ar ceasachan ’s bhrùchd sinn a mach as an trèin. Cheannaich sinn <eng>chocolates<gai> is toitean is choisich sinn suas an rathad chun a’ champa.

’S e latha bòidheach a bh’ann. Latha teth. Chaidh carbad no dhà seachad oirnn air an rathad chaol, ’s dh’éigh sinn an déidh an fhear-stiùiridh. Ri taobh an rathaid bha lus-nam-ban-sìthe a’ fas le crùintean crò-dhearg. Tha mi smaoineachadh gun robh mìle againn ri choiseachd. ’S an latha cho teth is cho breàgha. Mun cuairt oirnn bha dùthaich Shasuinn, na b’ìsle na talamh Albann. Cha robh cnuic r’am faicinn. Pìosan talmhainn air an gearradh cho grinn ri cruthan ann an <eng>geometry,<gai> is eich is crodh r’am faicinn an dràsda ’s a rithist. ’S feadhainn de na balaich a’ ruagadh a chéile ’s a’ seinn,


[TD 56]

’s an dust ag éirigh bho’n rathad.

Ach bha eagal oirnn, a dh’aindeoin cùis, oir bha sinn uile a’ dol do’n arm — a dhèanamh ar Seirbhis Nàiseanta — airson dà bhliadhna. Cia ris a bhiodh e coltach? Cha robh càil a dh’fhios againn, ’s bha eagal oirnn. Ach cha b’urrainn dhuinn latha na bu bhreàgha no adhar na bu ghuirme fhaotainn.

Mu dheireadh ràinig sinn geatachan a’ champa. Bha dithis shàighdearan ’nan seasamh an sud, ’nan aodach khaki (briogaisean air an iarnaigeadh cho grinn, is brògan a’ lasadh anns a’ ghréin. Is gunna aig gach fear dhiubh).

Sheall iad ruinn ach cha dèanadh duine a mach dé bha iad a’ smaoineachadh.

Chaidh sinn a steach do’n champa.

Tha cuimhn’ a’m iomadh rud tachairt an déidh sin. Ach anns a’ chiad àit’ fhuair sinn sinn fhìn ann an rùm fiodha ann am <eng>barracks.<gai> Bha na h-uinneagan fosgailte. Bha seillean a’ torman mun cuairt, a’ fiachainn ri faighinn a mach.

Bha mu chuairt air deich leapannan ann, plaidichean uaine orra. Shuidh sin sios air na leapannan, ’s sheall sinn ri chéile. ’S e lar fiodha bh’ann cuideachd.

Cha robh sin air a bhith stigh fada nuair a thàinig saighdear a steach. Choisich e gu grad suas fad an rùim. Dh’éirich sinn uile ’s sheas sinn ri taobh ar leapannan, rag is eagalach. Chuala mi gliong a bhrògan air an làr fhiodha. Thòisich e coiseachd sios is suas air ar bialaibh. Bha e cho grinn ri prìne is <eng>stash<gai> bheag dhubh air.

“Corporal Black a their iad rium-sa,” thubhairt e is stad e.

Bha mi air dealbhan fhaicinn anns an tigh-dhealbh mu dheidhinn an airm ach cha do chreid mi riamh gu robh


[TD 57]

iad fìor gus am faca mi an corporal ud.

“Bithidh sibh a’ smaoineachadh gur e mac an donais a th’annam-sa,” thubhairt e. “Agus ’s e sin a bhios annam.” Stad e rithist. “Nuair a bheir mise òrdugh dhuibh nì sibh e anns a’ mhionaid . . . . anns a’ mhionaid.”

Chaidh e suas gu fear a bha dà leabaidh air falbh bhuam-sa.

“Carson a tha thusa a’ gàireachdainn? De’n t-ainm a th’ort?”

“Medway.”

“Medway, eh? Can, ‘Medway, a Chorporal,’ agus seas dìreach.”

“Medway, a Chorporal,” agus sheas e dìreach.

“Tha sin na’s fheàrr.” Bha mi’n dòchas nach robh gàire air m’aodann fhìn ach, ma bha, ’s e gàire an eagail a bh’ann.

“Na fiachaibh ris a’ char a thoirt asam-sa air dòigh sam bith,” thubhairt e. “Ma dh’fhiachas, cuiridh mi as dhuibh.”

“’S a nis. Falbhaibh ’s faighibh bhur copanan is forcaichean is sginean, is bhur n-aodach.”

Dh’fhàg sinn an rùm. ’S e sud a’ chiad uair a choinnich mi ri Corporal Black. Cha robh mi air duine riamh fhaicinn coltach ris, an duine beag grinn ud, cho glan ris a’ phrìne, mar bhoma.

Fhuair sinn ar copanan is forcaichean ’s ar sginean. Mhàrsail sinn sios chun an àite-bìdh, an déidh dhuinn criosan is aodach is bonaidean is iomadh rud eile fhaighinn. An oidhche sin cha d’fhuair mi norradh cadail ’s mi a’ sealltainn ris a’ ghealaich air an làr a bha mar dheigh ged is e an t-Og-mhìos a bh’ann.

Dhùisgeadh sinn aig sia uairean ’s a’ mhadainn leis an dùdaich. Cha robh fhios a’m an toiseach càit an


[TD 58]

robh mi. Shlaod sinn oirnn ar brògan ’s ar briogaisean ’s chaidh sinn a steach do’n rùm-ionnlaid. Os ar cionn bha soluis an dealain ’s mu ar coinneamh bha sgàthanan briste, sgàinte mar lìon dhamhan-allaidh. Bha am bùrn fuar ’s cha robh móran tìde againn.

Bheàrr sinn sinn fhìn gu cùramach, nigh sinn sinn fhìn, ’s mu dheireadh fhuair sinn ar copanan, is forcaichean is sginean is thriall sinn chun an tigh-bìdh. Bha an dealt air an talamh ach ’s ann a bha sinn a’ gabhail seachad air an àite chlachach ud air am biodh sinn a dh’aithghearr a’ marsail, an t-àite ris an canadh iad an <eng>square.<gai> Bha acair a mheud ann, co-dhiùbh.

Shuidh sinn aig ar bùird a’ gabhail ar bracaist, lit is uibhean is sasaidean is tea. Cha b’urrainn dhomb mòran ithe: ach dh’ionnsaich mi mo leasan an déidh sin. Oir ’s e an t-acras an rud bu mhiosa.

Bha oifigear a’ coiseachd mun cuairt eadar na bùird a’ faighneachd an robh gearain sam bith againn. Cha robh gin. Cha robh sinn buileach as ar ciall.

Dh’éirich sinn ’s chaidh sinn a mach ’s nigh sinn ar copanan ’s an còrr ’s thill sinn do’n rùm anns na <eng>barracks.<gai> Shuidh sinn airson mionaid air ar leapanan a’ coimhead ri chéile. “Uill,” arsa fear air an robh <eng>Raven,<gai> Sasunnach, “saoilidh sibh gur e mac an donais a bhios annam-sa.” Thug so gàir’ oirnn. Bha <eng>Raven<gai> air a bhith anns na Cadets anns an sgoil as an tàinig e, Winchester, ’s bha inneal-chlàr (no <eng>record-player<gai>) aige. Bhiodh esan ’na oifigear a dh’aithghearr.

Bha balach beag eile còmhla ris le aodann cruinn ach cha bhiodh e ag ràdh móran. Chunna mi e a’ leughadh, an oidhche roimhe dealbh-chluich le T. S. Eliot ris an can iad <eng>“Murder in the Cathedral.”<gai> ’S e Hallow a b’ainm dha-san. Bha esan air a bhith anns na Cadets cuideachd.


[TD 59]

Anns an ath leabaidh bha Pickering. Cha robh esan air a bhith ann a Winchester no Harrow agus ’s e a chunnaic mi aige-san leabhar le dealbhan éibhinn (no <eng>comic.<gai>) Bhiodh e ’na laighe air an leabaidh ’s a bhilean a’ gluasad.

Bha grunn eile ann cuideachd ach chan eil cuimhn’ a’m air an ainmeannan. Bhiodh iad a’ sabaid ’s a’ leum ’s a’ sadail chluasagan air a chéile ’s a’ bruidhinn mu bhoireannaich ’s a’ sgrìobhadh dhachaidh gun sgur.

“Mach á so sibh,” arsa Corporal Black.

An robh sibh air <eng>square<gai> riamh ’s duine coltach ri Corporal Black ’ga bhur teagasg? Dh’fhiach mi ris a’ chorporal a thuigsinn iomadh uair. Is thàinig mi chun a’ chomhdhùnaidh: Tha e ann an gaol le grinneas, le òrdugh. Ma chì e càil nach gabh a chur ann an òrdugh théid e as a chiall. Chuala mi mu dheidhinn sergeant-major uair a bhiodh a’ seasamh rag-dhìreach air bialaibh am fòn nuair a bhiodh oifigear a’ bruidhinn ris tarsainn air.

An e a’ bhriag a bha sin?

Co-dhiùbh, bha mi fiachainn ri dèanamh a mach dé an cumhachd a bha a’ cur Corporal Black air bhoil. An e ain-tighearnas? An e seòrsa de bhaoth-chreideamh? Am biodh e sgìth uair sam bith? An tàinig iomcheist no amharus riamh air inntinn?

A’ chiad mhadainn ud, cha robh sinn grinn no ealanta ach a mhàin an dithis a bha uair anns na Cadets. Airson uair a thìde mhàrsail sinn gun sgur, sios is suas is sios anns a’ ghréin a bha a’ fàs na bu teotha, is Corporal Black mar dhiabhall beag ann an ifrinn ag éigheach ’s a’ toirt seachad òrduighean.

Cha robh fhios a’m gun robh saoghal coltach ri sud ann.


[TD 60]

Sheasadh sinn cho dìreach ’s a b’urrainn dhuinn ’s thigeadh e suas far an robh sinn ’s shealladh e ’nar sùilean airson mionaid. An robh ar ciabhagan lom gu leòr? An robh ar gàirdeanan rag gu leòr? Bha mi air chrith, a’ sealltainn dìreach air thoiseach orm ’s colair mo léine ag éirigh ann an ospaig gaoithe.

’S thòisicheadh sinn a’ màrsail a rithist. Ach gu fortanach cha dubhairt e càil rium-sa air a’ mhadainn ud. ’S e a dh’ fhuiling bho a theanga ach Pickering. Tha feadhainn ann ’s tha e do-dhèanta dhaibh màrsail gu grinn is gu ceart. B’e Pickering aon dhiubh. Nam b’urrainn càil a dhèanamh ceàrr dhèanadh Pickering ceàrr e. Cha sheasadh e dìreach, cha choisicheadh e mar a dheidheadh iarraidh air. Cha b’e nach robh e dèanamh a dhìchill. O, ma dh’fhiach duine riamh ri a dhìchioll a dhèanamh ’s e Pickering an duine sin. Bha e mar chù a’ sealltainn gun sgur ri aodann a’ mhaighstir. Ach cha do rinn sin feum sam bith dha.

Cha robh a bhann air ceart, agus, a’ sealltainn gu domhainn ’na shùilean, chuir Corporal Black ceart dha e.

“Feumaidh tu dèanamh na’s fheàrr na so,” thubhairt e ann an guth ìosal.

“Nach fheum?”

“Feumaidh, a chorporal,” thubhairt Pickering ann an sanas.

“Uill, carson a réisd nach eil thu a’ dèanamh sin?” arsa Corporal Black, ann an guth àrd, mar gum biodh e cur cais air gun robh daoine mar Phickering beò, daoine nach tigeadh a steach do shaoghal an òrdugh air cho cruaidh ’s a dh’fhiachadh iad.

Mu dheireadh bha an uair a thìde seachad. ’S fhuair sinn deich mionaidean dhuinn fhìn. Laigh sinn air ar leapannan a rithist. Bha feadhainn a’ gàireachdainn ’s


[TD 61]

feadhainn a’ sgriachail. Cha robh cùisean buileach cho dona ’s a bha dùil aca. Bha feadhainn ann a dh’aithnich gum biodh iad ceart gu leòr a nis ’s bha pròis air a’ chuid bu mhotha gun robh an cuirp umhail do ghluasad na h-inntinne. Is cuideachd bha iad òg is fallain. Cha do smaoinich duin’ againn air Pickering. Bha sinn a’ bruidhinn am measg a chéile no a’ cur toitean ri ar bilean, no ’nar laighe air ar leapannan a’ coimhead suas ri mullach an rùim. Cha bhiodh an còrr a mhàrsaileachd againn ri dhèanamh gu latha na mhàireach. Chaidh dithis no triùir chun an Naafi. Laigh mise air mo leabaidh a’ smaoineachadh. Cha mhór nach do thuit mi ’na mo chadal ach chuala mi an guth ud ag éigheach: “Mach á so. Tha obair mhapaichean againn ri dhèanamh.” ’S bha mi ’nam sheasamh a rithist.

So na nithean a bh’againn ri dhèanamh — màrsail, obair mhapaichean, PT, ionnsachadh mu dheidhinn ghunnachan, <eng>rifles<gai> agus Brens, agus bha uair a thìde no dhà againn airson eachdraidh na réiseamaid ionnsachadh. Cha robh mionaid againn dhuinn fhìn. Agus an déidh dhuinn ar n-obair làthail a chrìochnachadh bhiodh obair againn glé thric air an oidhche cuideachd. Bhiodh sinn air geàrd, can, no a’ falbh mu chuairt a’ champa a’ dèanamh cinnteach nach deidheadh càil ’na theine. (’S e <eng>“fire piquet”<gai> a chanadh iad ri so.)

Anns a’ chiad dhà no trì sheachdainnean, cha d’fhuair sinn a mach as a’ champa. Bhiodh sinn a’ glanadh gun sgur — a’ glanadh bhrògan (a’ toirt lasair asda: ’s ann ’gan losgadh a bhiodh sinn, airson gleansadh a thoirt asda), a’ glanadh bhucall, a’ glanadh shuaicheantas, ag iarnaigeadh bhriogaisean, a’ glanadh forcaichean is sginean, a’ glanadh ghunnachan. Càil ach brasso is blanco.


[TD 62]

Cha robh mi cho sgìth riamh ’s cha robh uibhir a dh’acras orm riamh. Mur bitheadh gun do chuir iad biadh thugainn bho’n tigh bha sinn air bàsachadh leis an acras. ’S cha robh airgead gu leòr againn airson toitean a cheannach. ’S a bharrachd air a sin bhiodh sinn a’ glanadh phoitean móra anns an tigh-bìdh, ’s a’ rùsgadh bhuntàta.

Bha bith aig a h-uile duine againn do Chorporal Black. Nuair a dhùisgeadh sinn anns a’ mhadainn (’s ar sùilean trom leis a’ chadal) bhiodh e mu ar coinneamh. Nuair a bhiodh sinn ’nar laighe air ar leapannan thigeadh e steach le dreuchd eile dhuinn. ’S an aon ghàire air aodann, ’s e a’ coimhead cho grinn is cho fionnar. Tha mi creidsinn gun robh fhios aige fhéin air a’ bhith a bh’againn dha, ged nach b’urrainn dhuinn càil a dhèanamh mu dheidhinn. Ach cha robh e cur dragh air. Agus, fad na tìde, bha sinn a’ fàs na bu làidire, na bu tréine. Cha robh mi riamh cho fallain ’s a bha mi anns na seachdainnean ud. ’S cuideachd bha sinn ag ionnsachadh gun sgur, ag ionnsachadh cùram a ghabhail air gunnachan, ciamar a ghlanadh sinn iad, ciamar a shadadh sinn <eng>grenades,<gai> ciamar bu chòir dhuinn màrsail, ciamar a dhèanadh sinn ar slighe troimh dhùthaich nach b’aithne dhuinn. Agus ’s e samhradh brèagha a bh’ann. Samhradh cho bòidheach ’s a chunna mi riamh (ach a mhàin a’ bhliadhna a dh’fhàg mi an sgoil), ’s bha sinn ann an àite clachach, ’s an saoghal a muigh cho mealltach. ’Gar bearradh fhìn ann am mìosan briste, ’s a’ dol a mach fo adhar gorm.

Ach ’s e Pickering a dh’fhuilig. Gun sgur. Anns an t-samhradh bhòidheach ud gun mheang.

Aon mhadainn thàinig oifigear a steach a sgrùdadh ar gunnachan. B’fheudar dhuinn seasamh ri taobh ar


[TD 63]

leapannan, ar còtaichean le am putanan buidhe crochte air ar cùlaibh, ’s gach nì a bh’againn air a sgaoileadh air an leabaidh ann an òrdugh àraidh.

Sheall an t-oifigear sios am broinn gach gunna. Oifigear òg a bh’ann, ’na sgoilear ann an Eton, ach bha e cho dìchiollach ri duine a bhiodh air a bhith anns an arm airson bhliadhnachan. Thug e sùil am broinn gunna Phickering ’s chuir e sios an gunna gu grad. “Gabh ainm an duine-sa,” thubhairt e ri Corporal Black a bha a’ coiseachd gu modhail ’s gu ciùin air a chùlaibh. Thug Black sùil air Pickering ’s chuir e ainm ann an leabhar beag a bh’aige ’na làimh. An déidh ceithir uairean, air do’n chòrr againn a bhi deiseil airson an latha, chuir Pickering air aodach ùr. Ghlan e a bhrògan, ghlan e a chrios, dh’iarnaig e a bhann. ’S ruith e sios chun an tigh-faire. Oir dh’fheumadh e a h-uile càil a dhèanamh ’na dheann-ruith. Chuidich mi fhìn e le bhrògan, chuidich cuideigin eile e le a shuaicheantas a ghlanadh ’s bha cuideigin eile a’ glanadh bucall a chrios. ’S dh’fhalbh e. Sheas e mu choinneamh nan daoine shios aig an tigh-faire ’s iad ’ga sgrùdadh. Bha e ag obair fad na h-oidhche sin a’ rùsgadh bhuntàta. Ach mus do thòisich e air a sin b’fheudar dha ruith suas thugainne a rithist is sean aodach a chur air, is an t-aodach ùr a phasgadh. Chuir e air <eng>denims,<gai> is brògan beagan na bu shine na’n fheadhainn a bh’air roimhe. Nuair a thill e, bha <eng>Raven<gai> a’ cluich reacordan a thug e leis do’n arm ’s bha sinne ag éisdeachd riutha, ’nar suidhe air an làr. Dh’éigh cudeigin rudeigin ri Pickering ach cha chreid mi gun cual’ e e, oir ruith e mach a rithist. Bhiodh e a’ dèanamh gach nì ’na ruith. Chuala mi an t-òran, <eng>“Love, O Love, O Careless Love; You go to my Head like Wine.”<gai>

Nuair a thill Pickering a rithist mu chuairt air leth


[TD 64]

uair an déidh naoi chuir e dheth na <eng>denims,<gai> ’s chuir e air an t-aodach ùr a rithist. Bha an dùdach ag éigheach aig deich uairean. Thill e aig beagan an déidh deich ’s thòisich e a’ glanadh a bhrògan is aodach airson latha na mhàireach. Bha mise ’nam leabaidh ’s bha Hallow a’ leughadh <eng>“Murder in the Cathedral”.<gai> Bha grunn eile a’ cluich chairtean ’s an solus dealain a’ dortadh sios orra.

Chuala mi e a’ dol g’a leabaidh aig leth uair an déidh deich. Dh’fhuirich mi ’nam dhùisg a’ coimhead na gealaich air an làr, ’s a’ smaoineachadh ’s a’ cuimhneachadh air guth tiamhaidh na dùdaich. Latha na mhàireach bha sinn a rithist a muigh air an square. Bha sinn ag ionnsachadh <eng>“Order Arms”<gai> a dhèanamh le na gunnachan. Cha b’ urrainn dha so a dhèanamh ceart na bu mhotha. ’S thàinig fearg mhór air Corporal Black. Bha mi fhìn a’ sealltainn dìreach air thoiseach orm, air chrith.

Chaidh Corporal Black a null far an robh e.

“An aithne dhut càil idir a dhèanamh?” dh’fhaighnich e.

Cha dubhairt Pickering smid.

“An aithne dhut càil idir a dhèanamh ach d’anail a tharraing?” ars’ an corporal.

“’S e mac an donais a th’annad, nach e?” arsa Black. “Nach e?”

“Can sud as mo dhéidh-sa. ‘’S e mac an donais a th’annam’.”

“’S e mac an donais a th’annam,” arsa Pickering, ann an guth ìosal.

“Fiachaidh sinn e aon turus eile,” ars’ an Corporal.

Ach bha Pickering cho liobasta ’s a bha e riamh, is aodann cho geal.

“Gabh gréim air do ghunna,” ars’ an Corporal ris. Rinn Pickering so.


[TD 65]

“Os cionn do chinn,” ars’ an Corporal, ’s e ag éigheach, “os cionn do chinn.” 

Rinn Pickering so.

“Ruith leis sia turuis timcheall an <eng>square,”<gai> arsa Black ris. Dh’fhalbh Pickering ’na ruith ’s an gunna os cionn a chinn, anns an teas. Lean sinne oirnn leis an teagasg-airm, ’s an ceann ùine thàinig oifigear ’s bha e sealltainn ruinn. Chuala sinn e a’ bruidhinn ri Black ’s a’ cantainn ris: “Chan eil iad dona idir.” Ach cha do mhothaich e do Phickering a bha ’na ruith gun sgur timcheall an <eng>square,<gai> no, ma mhothaich, cha dubhairt e smid.

An déidh ceithir uairean air a’ ghleoca, chuir Pickering air aodach a rithist ’s chaidh e sios do’n tigh-faire. Bha sinn fhìn a nis a’ seachnadh Phickering, mar gum biodh e a’ fulang tinneis do-thuigsinn. Ach ann an dòigh àraidh bha sinn toilichte gun robh e còmhla ruinn oir bha e tarraing thuige fhéin peanasan a bha sinn fhìn air fhulang mura biodh esan air a bhith ann. Cha b’urrainn dhuinn móran a dhèanamh dha ’s cha bhiodh e fhéin a’ dèanamh móran còmhraidh. Cuideachd, bha eagal oirnn gun gabhadh sinn an galair a bha e fulang. An oidhch’ ud, chuir iad a dh’obair ann an lios e. Chunna mi e a’ slaodadh luibhean as an talamh ’s e a’ sealltainn riutha, air a ghlùinean. Thainig e air ais aig leth uair an déidh naoi mar a b’àbhaist ’s chuir e air an t-aodach ùr ’s ruith e sios a rithist do’n tigh-faire. An oidhche sin chunna mi e a’ sgrìobhadh litir dhachaidh ’na shuidhe air an leabaidh. Bha am peann aige ’na bhial ’s e a’ smaoineachadh, ’s a mhaol preasagach. Cha robh mi fada gun chadal oir bha mi sgìth. Is cuideachd bha mi dèanamh adhartais glé mhath.

Ach cia mu dheidhinn a bha Pickering a’ smaoineachadh, is dé bha e sgrìobhadh?


[TD 66]

Aon latha — air Di-sathurn — bha an seanalair a’ tighinn a bheachdachadh air an réiseamaid, ’s bha sinn gu bhith muigh air an <eng>square<gai>. ’S e seanalair mór a bha so (oir bha e air tighinn dhachaidh as a’ Ghearmailt ’s bha Black ag ràdh gu feumadh sinn a bhith cho sgileil ’s a b’urrainn dhuinn. Cha robh Black buileach cho aintighearnail ’s a chleachd e. Leis an fhìrinn innse, bha feadhainn ann a bha cumail a mach nach robh e cho dona ’s a bha dùil aca.) “’S chan eil mi airson gu fanntaig duin’ agaibh,” thubhairt e le gàire cruaidh. Rinn sinn uile gàire cuideachd, gàire beag dùinte.

Dh’éirich sinn tràth ’s a’ mhadainn ’s ghabh sinn ar bracaist. Bha gach fear againn trang, is sinn a’ bruidhinn mu dheidhinn an t-seanalair. Thubhairt cuideigin: “Tha iad ag ràdh gun robh e aig Al Alamein.” ’S bha sinn suidhichte gun deànadh sinn cho math ’s a b’urrainn dhuinn. Bha pìobairean is drumairean gu bhith ann, ’s chunna mi iad a’ gleusadh an ionnstramaidean ann an còrnair leotha fhéin. Oh, cha robh na brògan riamh cho lasrach, cha robh na bucaill riamh cho òrach, cha robh na deiseachan air an iarnaigeadh riamh cho cùramach ri sud. Bha ar briogaisean cho geur ri sginean. Bha sinn a’ falbh timcheall an rùim a’ stampadh ar brògan air an làr ach an seatadh ar briogaisean ceart.

“Fiach gum bi do ghunna glan an diugh,” arsa cuideigin ri Pickering. Thionndaidh mi gu grad ach chan fhaca mi có a bh’ann. Ach dé b’urrainn dhuinn a dhèanamh mu dheidhinn Phickering? Dh’fheumadh sinn bruidhinn ris, nach fheumadh? Bha sinn ullamh airson an t-seanalair aig deich uairean. Cha b’urrainn dhomh cunntadh cia mheud duine a bha muigh air an <eng>square<gai> ’s ospag gaoithe a’ séideadh ’s an t-adhar cho gorm ’s an latha cho ciùin. Seòrsa de dh’òrdugh!


[TD 67]

Bha sinn ’nar seasamh ’s ar gunnachan ri ar cliathaichean ’nar seasamh gun ghluasad air a’ chloich. Thòisich sinn a’ màrsail agus cha do dh’fhairich mi càil riamh cho mìorbhaileach. Oh, cha robh càil agam riamh mu dheidhinn an airm ’s cha robh mi riamh coltach ri òganaich Hitler ach a dh’aindeoin sin, a’ màrsail air latha breàgha, ’s na drumaichean ’gam bualadh, ’s na pìoban ’gan cluich — dé bha coltach ris? Bha thu mar gum b’eadh ann am meadhon ciùil a bha mun cuairt ort mar bhuilgean nach briseadh a chaoidh.

Lean so airson uair a thìde gu léir.

’S mu dheireadh rinn an seanalair òraid ’s thubhairt e gun robh sinn glé sgileil ’s nach b’fhada gum biodh feadhainn againn anns a’ Ghearmailt ’s gun robh e toilichte fhaicinn cho dìchiollach ’s cho grinn ’s a bha òigridh an latha ’n diugh ged a bha daoine a’ cur sios orra, ’s gun robh e fhéin air a bhith anns an arm airson cóig bliadhna fichead ’s gun chòrd e ris tòrr na b’fheàrr na obair sam bith eile: ’s gun robh caoimhneas is cleamhnas anns an arm. ’S mar sin air adhart ’na sheasamh air còmhnard a chaidh a chur suas air a shon, is sinne ’nar seasamh anns an teas air a bhialaibh, ’s am fallus a’ sruthadh sios ar amhaichean. Ach bha sinn a’ faireachdainn uaill cuideachd . . . .

Agus, mu dheireadh, sgaoil sinn. Chaidh a’ chuid bu mhotha do’n Naafi ach chaidh mise air ais do’n rùm. Bha e dorch nuair a chaidh mi steach an déidh an t-soluis ghil dheàlraich a bha muigh. Cha robh duine anns an rùm ach Pickering is e ’na laighe air an leabaidh. Shuidh mi air mo leabaidh fhìn ’s mi a’ toirt dhiom mo bhrògan.

“Cha robh e cho dona ’s a bha dùil a’m,” arsa mi fhìn mu dheireadh. Cha chuala mi guth. ’S cinnteach nach


[TD 68]

ann ’na chadal a bha e. “Tha aon rud cinnteach. Bithidh mise toilichte nuair a gheibh mi mach as an arm,” thubhairt mi, a’ cur dhìom mo stocainnean.

An déidh dhomh so a ràdh rinn mi gàire, ach cha robh facal a’ tighinn bho Phickering.

’S dh’fhairich mi an uair sin, mar gum b’eadh, fuachd anns an rùm.

’S chuala mi torman an t-seillein mar a chuala mi e a’ chiad latha a thàinig mi do’n dearbh rùm.

Chaidh mi null le dorchadas ’nam chridhe ’s sheall mi sios ri Pickering.

Bha e air an gunna a chur ’na bhial ’s bha a cheann . . . bha a cheann . . . .

Ruith mi mach ’s thòisich mi ri dìobhairt.

Bha mi a’ sgriachail cuideachd, tha mi smaoineachadh, oir thàinig daoine ’nan ruith.

Dh’fhalbh iad leis a’ chorp. Air an leabaidh ri thaobh bha raga leis am biodh e a’ glanadh bucall a’ chrios. Shaoileadh duine gun do thog e an raga ’s gun do dh’fhàs e sgìth ’s gun do chuir e an gunna ’na bhial. Chan eil fhios an robh e air an gunna a ghlanadh an toiseach.

Uill, tha mise an diugh ag obair ann an leabhar-lann. ’S bha mi dol sios an rathad an diugh ’s có a chunna mi ach Corporal Black. Uill, chan e Corporal a th’ann an diugh ach C.S.M. Ach dh’aithnich mi e ceart gu leòr. Cha do dh’aithnich esan mise — carson a dh’aithnicheadh? Chaidh mi suas far an robh e ’s thubhairt mi ris: “Cha bhi cuimhn’ agad orm-sa” — thug e sùil orm — “ach ’s tu an Corporal a bh’agam nuair a bha mi anns an arm.”

“Brown a b’ainm dhomh-sa,” arsa mi fhìn, ach bha fhios a’m nach biodh cuimhn’ aig orm.


[TD 69]

’S bha mi smaoineachadh: “’S e làithean móra a bha sud, nuair a bha sin òg. Cha tig leithid nan làithean ud tuilleadh.

Tha mi air cur orm trì clachan a chuideam o dh’fhàg mi an t-arm. (“Seadh, a bhana-bhaighstir Hossack, ’s dé mar a tha Agatha Christie a’ còrdadh ruibh, eh?”) Tha mi cuimhneachadh air an arm, ann an dòigh àraidh, mar àite anns an robh mi sàbhailte, far an robh gach nì soilleir is coimhlionta. “A bheil cuimhn’ agad,” bha mi ’g ràdh, “air an latha chaidh sinn a steach do’n rùm ’s a thubhairt thu gur e mac an donais a bhiodh annad.” Rinn e gaire. “Oh, dh’fheumadh sinn sin a ràdh ris a h-uile duine,” ars’ esan.

Nach e bha grinn, ’na aodach, an C.S.M., tòrr na bu ghrinne na bha Pickering no mise.

Rinn e gàire beag eile is sinn a’ coimhead ri chéile.

Chunna mi e falbh am measg an <eng>traffic.<gai>

Ach bha e cur cianalais orm nach robh cuimhn’ aige orm.


[TD 70]

AN DUINE DUBH ANNS A’ CHUBAINN

“Dé thug air duine dubh a chur do’n chùbainn,” arsa Màiri ri Cairstiona mu dheidhinn a’ mhinisteir.

“An e nach do chòrd an searmon riut,” arsa Cairstiona ’s i a’ dèanamh gàire cruaidh.

“Chan e sin idir,” arsa Màiri. “Duine beag tana dubh le colair geal air . . . .” “Cia air a bha e mach?” arsa Cairstiona. Bhiodh Màiri an còmhnaidh a’ tighinn a thadhal oirre air oidhche Shàbaid oir cha b’urrainn do Chairstiona a dhol do’n eaglais le a casan a bha a’ fàs cho tiugh ri casan alabain. Cha robh fhios aice an ann bho a cridhe bha so ’s chan innseadh an dotar dhi. Co-dhiùbh, bhiodh i stigh na h-aonar latha an déidh latha leis an rédio ’s le leabhar no dhà air an d’fhuair i lorg anns a’ chùlaisd.

“Ay,” arsa Màiri, “dhìrich an duine dubh so do’n chùbainn air cùl Alasdair, tha thu tuigsinn.” Dhùin Cairstiona a sùilean. Bha i coimhead Alasdair a’ dìreadh leis a’ Bhìobull mhór ’na làimh ’s ’ga chur sios air a’ chùbainn, a’ coiseachd cho mall, mar gum b’ann aig tiodhlacadh a bhiodh e . . . . ’S am ministear a’ coiseachd air a chùlaibh ’na ghùn, ’s a shùilean ris an làr.

Chunnaic i cuideachd an lampa ochd-cheàrnach os a chionn leis an t-solus chrò-dhearg a’ sruthadh as, ’s na h-uinneagan àrda caola, ’s na duilleagan uaine a’ suathadh annta.

’S na seataichean fiodha nach robh riamh comhfhurtail.

“Chuir e iongnadh orm,” arsa Mairi. “A’ coimhead duine dubh anns a’ chùbainn. Chan eil e ceart.”

“Có air a bha e mach? Dé an ceann-teagaisg a bh’aige?”


[TD 71]

“Oh, á Eòin a bha an ceann-teagaisg . . . . mu dheidhinn mar a dh’ìobair Dia a mhac fhéin airson an t-saoghail . . . . Am fear sin.”

“’S e ceann-teagaisg mhór a tha sin,” arsa Cairstiona ’s i a’ sealltainn sios ri a casan.

“’S e. Tha an craiceann aige cho dubh. Cho dubh ris an t-sùith. Cha b’ann buidhe a bha e idir ach cho dubh ris an t-sùith.”

“’S dé bh’aige ri ràdh?”

“Ri ràdh? . . . . Chan fhaca tu duine riamh cho dubh ri sud. ’S bha an colair aige cho geal. ’S bha speuclairean air cuideachd. Duine dubh le speuclairean.”

“Cha do chòrd e riut?”

“Oh bha e eòlach air a’ Bhìobull ceart gu leòr. Bha e ionnsaichte anns a’ Bhìobull. Tha mi creidsinn gun robh e ann an colaisd.”

“Tha mi creidsinn gun robh.”

“Smaoinich air a sin. Chan eil fhios nach ann as a’ Chongo a thàinig e cuideachd. Duine dubh ann an colaisd. Tha mi creidsinn gur ann an sin a dh’ionnsaich e mu dheidhinn a’ Bhìobuill. Nam biodh sinn fhìn air a dhol do’n cholaisd bhiodh fhios againn mu dheidhinn a’ Bhìobuill.”

“Chan eil fhios nach biodh,” arsa Cairstiona ’s i a’ smaoineachadh: “Cho goirt ’s a tha mo cheann. Nam faighinn a mach as an àite-sa airson aon latha. Tha mo cheann gu briseadh.”

“Tha colaisdean aca ceart gu leòr,” arsa Màiri. “Ach bha e bruidhinn cho liotach air dhòigh air choireigin. Ay, bha e liotach. ’S tha fhalt goirid. Chan ann coltach ris an fhalt againne a tha e.”

Thug Màiri dhith a speuclairean ’s thòisich i ’gan glanadh.


[TD 72]

“’S ann a bha e coltach ri apa,” thubhairt i mu dheireadh thall.

Rinn Cairstiona gàire.

“Nach eil fhios agad nach eil còir agad sin a ràdh?” thubhairt i. “Nam falbhadh am pian,” bha i smaoineachadh, “dheidhinn do’n eaglais. Nam falbhadh am pian.”

“’S rinn e ùrnuigh cuideachd,” thubhairt Màiri. “Rinn e a h-uile càil mar a bhios am ministear ’ga dhèanamh.”

Bha i ’ga choimhead ag ùrnuigh ’s a’ fosgladh a ghàirdeanan os cionn an t-sluaigh.

“Tha na daoine dubha ud borb,” arsa Màiri. “Ach cha robh càil a ghnothaich aig a’ mhinistear sud a dhèanamh idir. Có chuala duine dubh riamh a’ dèanamh searmoin? Cha robh fhios aig a’ choimhthional dé theireadh iad. Is rug e air làimh oirnn aig an deireadh. Bha e ’na sheasamh aig an dorus a’ feitheamh rium. Tha e uamhasach beag. Tha a’ Bheurla aige an ìre mhath.”

Tha na daoine dubha a’ searmonachadh, arsa Cairstiona leatha fhéin, ’s tha mise stigh an so.

Bha an duine dubh a’ breith air làimh air Màiri, is a làmh cho dubh ’s gun saoileadh duine nach robh e air a nighe o chionn bhliadhnachan. Tha mo cheann cho goirt, smaoinich i. ’S chan fhaigh mi mach á so tuilleadh.

“Tha e ceart gu leòr dhut-sa gàireachdainn,” arsa Màiri leatha fhéin, “tha thusa stigh an so. Chan fhaca tus’ e.”

Bha i fiachainn air greimeachadh air dé bha ceàrr.

Mu dheireadh thall thubhairt i: “’S ann a bha e coltach ris an diabhall. Mar gum faiceadh tu diabhall.”

Thòisich Cairstiona a’ gàireachdainn ’s chan fhaigheadh i air stad.

“An ann a’ smaoineachadh gur ann coltach ri duine


[TD 73]

dubh a tha an diabhall?” thubhairt i nuair a fhuair i faochadh, ’s bha àmhghair ’na guth.

Thug Màiri sùil oirre le iongnadh.

“Chan eil fhios nach eil thu ceart,” thubhairt i. “Chan aithne dhòmh-sa có ris a tha an diabhall coltach. Ach bha e cho beag ’s cho dubh. ’S bha fhios aige air a h-uile càil cho math . . . .”

Bha rudeigin a’ cur dragh oirre.

“Tha mi ’g innse dhut. ’S ann a bha e coltach ri muncaidh. Bha e cho coltach ris a’ mhinisteir . . . . mar gum b’e fhaileas a bh’ann . . . . ann an dòigh.”

’S e so a bha a’ cur dragh oirre, gun robh e cho coltach ris a’ mhinisteir. Shaoileadh duine gum biodh a dhòighean fhéin aig duine dubh.

“Shaoileadh duine gur ann a bha e magadh . . . . ,” thubhairt i gu mall. “O chan fhaigh mi air ruighinn air . . . . ’S dé do chor fhéin?”

“Anns an aon dòigh,” arsa Cairstiona. Nam biodh fhios aice, smaoinich i, a’ bhith a tha ’nam chridhe, mise a chleachd a bhith a’ dol do’n eaglais, ’s a nis nach fhaigh a mach as an tigh, ’s a dhèanadh uair aoradh do Dhia.

“Bu chòir a dhòighean fhéin a bhith aig duine dubh,” thubhairt Màiri mu dheireadh. “Bha cùisean a’ coimhead ceàrr air doigh air choireigin. O chan eil fhios a’m. Chan eil càil agam an aghaidh an truaghain.” Agus ’s e sud an ceann-teagaisg a bh’aige, Dia ag ìobradh a mhac fhéin airson peacannan an t-saoghail — an duine dubh a bh’anns a’ cholaisd ’s a dhìrich do’n chùbainn.

Lìonadh a cridhe le gamhlas is bith. An duine dubh ud. Cha robh fhios cia as a thàinig e cuideachd.

“Ay, dh’fhaodadh gur e muncaidh a bh’ ann cuideachd,” ars’ ise, ’s i a’ gluasad a casan.


[TD 74]

“Chan eil fhios cuin a thàinig e nuas as na craobhan.”

“Dé thubhairt thu?” arsa Màiri.

“Thubhairt mi nach eil fhios cuin a thàinig e nuas as na craobhan.”

Sheall Màiri rithe mar gum biodh i a’ dìon-smaoineachadh.

“Bha mi de’n bheachd gur e sin a thubhairt thu,” ars ise. “Bha mi fiachainn ri cuimhneachadh . . . . O tha fhios a’m. Bha nòtaichean aige cuideachd. Air a bhialaibh. Chan eil fhios a’m dé bu choireach gun do chuir so iongnadh orm, ach bha nòtaichean aige cuideachd, dìreach mar a bhios aig a’ mhinisteir.”

Duine dubh le nòtaichean.

“’S bha an t-aodann aige dìreach mar gum biodh e air a pheantadh le slìob-ola.”

Chrath Màiri a ceann gu grad. “Oh tha mi dol a sgur a bhruidhinn air,” ars ise. “Ach ’s e naidheachd a bh’ann co-dhiùbh ’s tha thusa stigh an so ’nad aonar. Cuiridh na naidheachdan seachad an tìde dhut. Tha mi cinnteach gu bheil thu a’ faireachdainn na tìde fada.”

“O chan eil cùisean cho dona ri sin,” arsa Cairstiona.

Ma thòisicheas mi gearan, smaoinich i, chan eil fhios an tig Màiri cho tric.

Agus thàinig an smaoin thuice mar dhealanach as an adhar:

Thug Dia dhuinn a mhac, ’s am ministear dubh a chionn ’s gum biodh rudeigin againn air am bruidhneadh sinn gus nach bàsaicheadh sinn leis an sgìos.

Dh’fhaodadh gu robh sin ceart cuideachd.

Nach tug an ceusadh fhéin bruidhinn á daoine!


[TD 75]

AIR A’ BHUS

Tha busaichean ann a bhios a’ dol air turuis as t-samhradh. Busaichean móra breàgha làn de ghloine, ’s cho comhfhurtail ’s a ghabhas. Faodaidh duine suidhe ris an uinneig ’s an dùthaich a choimhead, ’s cuideachd innsidh am fear-stiùiridh dha eachdraidh nan àiteachan air a bheil e dol seachad.

Bha mi iomadh uair air na busaichean ud. Bha mi anns a’ chuid as motha de dh’ àitichean ann an Alba. ’S uaireannan, bha mi dà uair air aon slighe. Dheidheamaid seachad air cnoc ’s chanadh am fear-stiùiridh: “So far an do chuireadh batail uair eadar dà thriubh.” No shealladh e dhuinn càrn ’s chanadh e: “So far an robh an leithid so de dh’fhear a’ fuireach anns na làithean a thréig.”

Agus bhithinn a’ smaoineachadh glé thric: “An dùil am fàs e sgìth idir de bhith ’g innse do dhaoine mu dheidhinn nan nithean sin gun sgur?” Nam biodh Sasunnach no Ameireaganach air a’ bhus stadadh e an dràsda ’s a rithist ’s chanadh e riutha: “Faodaidh sibh bhur camera a thoirt a mach an so.” ’S leumadh iad a mach ’s thogadh iad dealbh. ’S bha rud eile a’ cur iongaidh orm cuideachd. Chanadh e, abair, “A bheil sibh a’ coimhead a’ chaisteil sin? Shuas air a’ chnoc? Sin far a bheil an Ridire Murchadh Scott a’ fuireach. Tha bùitean móra aige ann an Lunnainn.”

Oh cha b’e sin a bha a’ cur iongnadh orm, gun robh caisteal aig Sasunnach ann an Albainn, cha b’e. ’S e a bha a’ cur iongnadh orm mar a shealladh a h-uile duine ris a’ chaisteal ’s a’ chanadh iad ri chéile: “A bheil thu ’ga choimhead? Sin far a bheil an Ridire


[TD 76]

Murchach Scott a’ fuireach.” De’n dragh a bha e déanamh dhaibh-san? Ach a chaoidh tuilleadh smaoinicheadh iad air a’ chaisteal ud ’s chanadh iad: “A bheil cuimhn’ agad air a’ chaisteal a chunnaic sinn uair air turus? Dé’n t-ainm a bh’air an duine mhór a bha fuireachd ann? Sasunnach air choireigin, nach e?” Agus smaoinich mi: “Tha am fear-stiùiridh ud a’ cruthachadh an t-saoghail dhuinn. Canaidh e ruinn, “Tha càrn an sud” is seallaidh sinn ris, agus chan fhaic sinn càil ach na nithean a dh’fhoillsicheas esan dhuinn. Tha seòrsa de chumhachd aige . . . . cumhachd mhór, tha e foillseachadh an t-saoghail dhuinn. Nach eil sin iongantach?”

’S chan eil càil mìorbhaileach mu dheidhinn nan nithean a tha e sealltainn dhuinn, ’s canaidh e na h-aon fhacail a h-uile turus. Dh’innis mi mar tha mar a bha mi dà uair air an turus ud.

’S thàinig e steach orm aon latha: “Can, nam bithinnsa ’nam fhear-stiùiridh airson aon latha . . . .”

Dh’fhàgadh sinn aig leth uair an deidh dhà. Tha sin a’ toirt dhaibh tìde gu leòr airson an dìnneir fhaighinn. (Cha bhi bus a’ fàgail uair sam bith gu leth uair an deidh dhà.) Agus cuideachd chuirinn an turus naoi tasdain orra. Oir bithidh dithis an còmhnaidh còmhla ri chéile, agus air an aobhar sin thig am faradh gu ochd tasdain deug . . . . ’s fàgaidh sin dà thasdan agam fhìn, oir ’s cinnteach nach gabh iad an dà thasdan air ais . . . .

Uill, tha sinn air am baile fhàgail. Chan eil duine a’ bruidhinn fhathast. Cha thòisich iad a’ bruidhinn ri chéile gus am bi sinn pìos math a mach as a’ bhaile. ’S tha sinn a’ leantainn romhain troimh na craobhan.

’S tha seòrsa de ghàire air m’aodann. O chan eil càil a dh’fhios aca có th’aca an turus so.


[TD 77]

Ach bithidh an còmhnaidh fear ’na shuidhe aig an t-seata thoisich ’s bithidh e a’ toirt toit do’n fhear-stiùiridh ’s bithidh e an còmhnaidh a’ cur a mach. ’S caomh leis a bhith ri taobh an fhir-stiùiridh . . . . Co-dhiubh, tha sinn a’ fàgail . . . . ’S e latha math a th’ann, latha griànach, ach tha e car dorch fo na craobhan.

Tha seòrsa de sgàile air feadh a’ bhus. Ach chan eil so a’ cur dragh orra. Is leanaidh sinn romhainn, is iadsan a’ sealltainn a mach air an uinneig, ’s iad cnàmh a’ bhìdh a dh’ith iad anns a’ bhaile. Stadaidh mi am bus.

“A bheil sibh a’ coimhead an duine sin?” their mi. Seallaidh iad a mach air an uinneig. Tha iad dìreach mar chaoraich. “Oh, tha mise ’ga choimhead,” their té mu dheireadh. “Tha e ’na ruith.”

“Uill,” canaidh mise, “tha sgialachd ri innse mu dheidhinn an duine sin. Tha iad ag ràdh gu bheil loch timcheall an àite-sa ’s ma shnàmhas tu innte nach bàsaich thu a chaoidh.”

“Eh?” their iad uile. Tha fhios agaibh: ’s e seann dhaoine a’ chuid as motha a bhios a’ dol air na turuis ud, ’s chì thu am beòil a’ fosgladh is sannt na beatha a’ tighinn air an aodannan. Chan eil duine dhiubh ag iarraidh bàsachadh. Ged a bhiodh na fiaclan a’ tuiteam as an claigeannan chan eil iad airson bàsachadh.

“Ach cha d’fhuair duine riamh lorg air an loch ud,” their mi. “Co-dhiùbh, tha iad ag ràdh gun do rug a mhàthair air an duine sin nuair a bha e ’na leanabh ’s gun do thùm i e anns a’ bhùrn. Ach cha do thùm i e buileach gu léir oir rug i air a shàil ’s cha do ràinig am bùrn air a’ phàirt sin de chorp. A bheil sibh a’ coimhead càil neònach mu thimcheall? Seallaibh ris.”

Sheall iad ris. ’S mu dheireadh thall dh’éigh té bheag le guth biorach.


[TD 78]

“Tha e bacach.” Bha i cho toilichte gur e i fhéin a mhothaich do’n so an toiseach!

“Tha thu ceart,” arsa mise. “Tha e bacach. Uill, sin is coireach ris. Chaidh saighead do’n t-sàil aige, a’ phàirt air nach d’ràinig am bùrn.”

“Nach eil sin iongantach,” ars iadsan le chéile. Mu dheireadh thubhairt té mhór reamhar: “Bha mi smaoineachadh gum faca mi an duine sin air TV.” Rinn mi gàire beag a chunna mi anns an sgàthan mu m’ choinneamh:

“Cha robh e air TV fhathast,” thubhairt mi. “Ach chan eil fhios nach bi.” Ann an ceann ùine thubhairt mi gu cùramach: “’S e Achilles is ainm dha.”

“Dé thubhairt thu?” arsa duine le speuclairean a bha ri taobh ’s a bha leughadh an <eng>“Daily Mirror”.<gai>

“Achilles,” arsa mise.

“’S e ainm neònach a tha sin,” ars’ esan. “’S e coigreach a bhios ann. Chan eil an t-ainm sin cumanta anns an àite-sa, a bheil?”

“Chan eil e glé chumanta,” thubhairt mi.

Lean sinn oirnn. Ach chuala mi iad a’ bruidhinn am measg a chéile.

Bha té ag ràdh: “An cuala tusa duine riamh air an robh an t-ainm Achilles?”

“Chan eil mi smaoineachadh gun cuala. Ach ’s e ainmeannan neònach a tha ’san àite-sa, co-dhiùbh.”

Ach bha dithis no triùir a’ smaoineachadh air an loch ud, ’s chan eil fhios nach robh iad ag ràdh riutha fhéin gun tigeadh iad a shealltainn air a shon. Uill, nach fhaod iad sin a dhèanamh? Barrachd airgid dhòmhsa. Chunnaic té dhiubh sealladh eile a mach air an uinneig.

“Dé tha an duin’ ud a’ dèanamh?” dh’fhaighnich i.


[TD 79]

“Shios aig an abhainn ud?”

“Seadh.”

“Oh, an duine sin. Bu chòir dhomh a bhith air innse dhuibh. Bithidh e ’g aiseag dhaoine a null ’s a nall, tarsainn air an abhainn. Ach tha mi ceàrr.”

“Ceàrr?” ’S e ban-Ameireaganach a bha so. Bha a falt gorm ’s bha i a’ gluasad a speuclairean a null ’s a nall ’na làmhan.

“Seadh. Rinn mi mearachd. Bithidh e ’gan cur a null: ach cha bhi iad a’ tilleadh. A bheil thu coimhead an fheadhainn sin a’ feitheamh?”

“Tha. Tha mi ’gan coimhead. Chan eil e toirt an aire dhaibh.”

“Chan eil. Tha iad air a bhith an sin airson ùine mhath a nis.”

“Carson?”

“S e an duin’ aice a bha bruidhinn a nis, duine beag, le ad gheal air. Chan eil mi creidsinn nach ann á California a thàinig e.

“Oh, chan eil airgead gu leòr aca.”

“Cha chuala duine a leithid riamh,” ars am boireannach. “Tha aon nì cinnteach. Cha dèanadh e sin an Ameireaga. Daoine fhàgail aig bruach na h-aibhne seach nach eil crùn aca.”

“Chan e crùn an aon rud ri dolair,” ars an duine aice rithe, ’s e a’ toirt a mach leabhar beag.

“Chan eil difir ann. Crùn no dolair, chan eil difir ann. Tha e sgreataidh gum fàgadh e iad air bruach na h-aibhne.”

Cha dubhairt mi smid. Bha na daoine a’ gluasad timcheall air a’ bhàta mar dhuilleagan as t- fhoghar . . . . a’ cur a mach an làmhan ris . . . . ach cha robh e sealltainn riutha.


[TD 80]

Rinn duine gàire air mo chùlaibh.

“’S ann a shaoileadh duine gu bheil an t-uisge ann shios aig an aiseig ged a tha e tioram an so,” arsa boireannach beag.

Thug an duine sùil orm anns an sgàthan. Chithinn gu robh e smaoineachadh. ’S bha gàire air aodann.

’S iomadh sealladh a dh’fhoillsich mi dhaibh an latha ud, ’s thàinig iad a mach le an cuid chameras ach cha robh an solus làidir gu leòr . . . .

Mu dheireadh, dhìrich am bus rathad clachach. Bha móran ainmhidhean r’am faicinn. Thainig sinn gu lios ’s bha e làn de dhaoine ’s de dhìtheanan. Flùran nach fhaca iad an coltas riamh roimhe . . . . ’S na daoine cho àrd is cho ciùin . . . . Nam measg bha boireannach àrd le crùn air a ceann.

“Dé seòrsa àite a tha so?” arsa am boireannach Ameireaganach. <eng>“Nudist colony?”<gai>

“Nach e tha fas dorch!” arsa fear.

Ach bha an duine a bh’air mo chùlaibh a’ gàireachdainn leis fhéin gun sgur.

“An e nach fhaca sibh an t-aite-sa air an TV?” arsa mi fhìn. “Tha e ainmeil.”

“Ainmeil? Carson a tha e ainmeil?”

“Oh, so far am bi daoine a’ tighinn nuair a leigeas iad dhiubh an dreuchdan. A bheil thu coimhead na té sin?”

Bha mi sealltainn dhaibh na té leis a’ chrùn.

“Tha. Tha mi ’ga coimhead,” ars’ am boireannach Ameireaganach.

“’S e ban-rìgh a tha sin,” arsa mise.

“Cia as a tha i?”

“A Africa, tha mi smaoineachadh.”

Bha iad a’ cnuasachd mu dheidhinn so. An ann

[TD 81]

airson so a bha Ameireaga a’ caitheamh airgid air na rìoghachdan beaga ud, airson gun tigeadh an ceannardan do’n àite-sa airson sàmhachd is dìomhanais?

“An urrainn dhuinn bruidhinn rithe?” ars’ ise a dh’aindeoin sin, ’s i a’ togail a <eng>camera.<gai>

“Chan urrainn,” arsa mise. “Cha thuigeadh i sibh. Tha cànain àraidh aice.”

Ghabh Dido seachad.

“An ann dall a tha i?” ars an t-Ameireaganach beag.

“Chan eil mi smaoineachadh gu bheil i ’gar faicinn.”

“’S e a th’ ann a’ phròis,” ars a bhean.

Bha iad uile a’ sealltainn a mach air an uinneig.

“’S dé chanas iad ris an duine sin a tha ’ga leantainn?” arsa fear eile a bh’anns a’ bhus. “Tha e ’ga leantainn ach chan eil i bruidhinn ris.”

“Chan eil cuimhn’ a’m,” arsa mise, ’s mi toirt sùil air Aeneas.

“Ach tha fhios a’m air ainm an fhir sin a chì sibh ’na shuidhe an sin ’na aonar air creig. ’S e Ulysses a their iad ris-san.”

“’S dé mu dheidhinn an fhir sin leis a’ ghuitar,” ars am boireannach Ameireaganach.

“Sin Orpheus,” arsa mise. “Tha e glé ainmeil.”

“De ’s coireach gu bheil esan an sin?” ars am fear Ameireaganach. “Bha mi smaoineachadh nach robh duine an so ach ban-rìghrean is rìghrean.”

“Oh, tha airgead gu leòr aige-san,” arsa mi fhìn. Chuala mi an duine air mo chùlaibh a’ gàireachdainn a rithist.

Dh’fhuirich iad an sud airson ùine mhath a’ coimhead nam ban-rìghrean ’s am fear a bhiodh a’ cluich a’ ghuitar. ’S mu dheireadh thall lean sinn oirnn a rithist fo na craobhan.


[TD 82]

Dh’fhoillsich mi iomadh sealladh dhaibh . . . . b’e Ajax a’ tilgeil a’ chabair aon dhiubh . . . . ach cha do dh’aithnich iad ainm duine. ’S nuair a ràinig sinn am baile a rithist ’s a thàinig iad a mach as a’ bhus ’s e a thubhairt an t-Ameireaganach.

“Uill, ’s e sud a’ chiad turus riamh nach d’fhuair mi air dealbh a thogail.” Bha uibhir a chais air ’s nach tug e dhomh càil ach am faradh. Ach thàinig aon bhoireannach aosda thugam aig an deireadh ’s thug i dhomh deich tasdain.

“An urrainn dhut mo thoirt do’n loch ud uaireigin?” dh’fhaighnich i. Bha i cho aosda ’s gu saoileadh duine gu robh an solus a’ dol troimhpe. Ghabh mi an deich tasdain oir bha i coimhead beartach gu leòr, ’s thubhairt mi:

“Chan eil fhios nach e fear-stiùiridh eile a bhios air a’ bhus an ath thurus.”

Ach thug am fear a bha ’na shuidhe air mo chùlaibh nota dhomh ’s na deòirean a’ sruthadh bho shùilean leis a’ ghàireachdainn.

Bha leabhar aige ’na làimh. Sheall mi ris. <eng>“A Short History of the Greek World.”<gai>

“Caite an do cheannaich thu an leabhar sin?” thubhairt mi ris.

“Oh fhuair mi e ann am bùth Boots. Nach eil fhios agad gu bheil iad fhéin is Woolworth a reic leabhraichean a nis?”

Thionndaidh e air falbh, a’ sealltainn rium fad na tìde. Ach cha do dh’aithnich e mi a dh’aindeoin cùis.


[TD 83]

PICKERING

Bha mi air a bhith air chuairt do Ghlaschu airson latha ’s bha mi nise ’nam shuidhe am broinn na trèin anns an <eng>Central.<gai> Dé bu choireach gun ghabh mi tagsaidh chun a’ station air eagal gun caillinn an trèin? Co-dhiùbh, bha mi ’g éirigh an dràsda ’s a rithist ’s a’ seasamh aig an uinneig a’ coimhead nan daoine ’nan ruith seachad ’s a’ cheò shalach ag éirigh os an cionn mar sheòrsa de roth grannda. Bha mi a’ toirt sùil air a’ ghleoca cuideachd.

Bha ad dhonn orm is deise ùr dhonn is còta donn. Shalaich mi m’ad uair de na h-uairean a bha mi sealltainn a mach air an uinneig ach cha do mhothaich mi do’n spot gus an d’ràinig mi’n tigh. Thàinig boireannach a steach ’s dh’fhaighnich i dhomh cuin a bha an trèin a’ falbh. Dh’innis mi dhi gur ann aig leth-uair an déidh sia. Ach bha eagal orm fad na tìde gu robh mi air an trèin cheàrr. An ann a’ fàs aosda a bha mi, ’s gu robh mi cho eagalach ’s gu robh Glaschu a’ coimhead cho mór is cho borb?

Cheannaich mi dà phàipear-naidheachd, <eng>“Evening Citizen”<gai> is <eng>“Evening Times”<gai> ach cha do dh’fhosgail mi iad. ’S e latha fuar a bh’ann anns a’ Mhàrt ’s cha robh móran teas anns an trèin.

Ann an greiseig eile a nis . . . . ’s cinnteach gum biodh an trèin a’ fàgail. Bha trèin eile mu m’ choinneamh ’s na daoine a’ leughadh phàipearan ’s a’ sealltainn a mach air an uinneig. ’S e tréin bhréagha uaine a bha so. Bha ise dol deas ach ’s ann a bha sinne a’ dol chun an iar, gu Earra Ghàidheal.


[TD 84]

Bha mi ’nam shuidhe anns a’ chòrnair. Ghlan mi an uinneag le mo làimh. Mu m’ choinneamh bha dealbh air choireigin, a’ foillseachadh, tha mi de’n bheachd, àite ann an Sasunn le drochaid is duilleagan chraobh a’ lùbadh tarsainn air. Dh’fhosgail mi aon de na pàipearan agus aig an ám sin fhéin thàinig fear a steach le mhàileid an bh’air a ceangal le ròpa. Bha a’ mhàileid aosda. Thug mi sùil ghrad air an duine ’s thionndaidh mi air falbh. Dh’aithnicheadh fear anns a’ mhionaid nach robh an duine-sa beartach. ’S e a’ chiad rud do’n mhothaich mi, am bann saor a bha e caitheamh. ’S ann a bha e air dath crò-dhearg agus e deàlrach is suarach. Cha robh e idir coltach ris a’ bhann dhonn a bha mi fhìn a’ caitheamh fo mo stoc. Chuir mi aon ghlùin tarsainn air an té eile — b’e mo bhriogais Terylene ùr is na fillidhean cho geur ri oir na sgine.

Thug mi sùil air, air farchluais, bho chùl mo phàipear-naidheachd. Bha e ’na shuidhe air an t-seat’ ’s e a’ gabhail anail. Bha mhàileid aosd ri thaobh air an t-seata. Màileid air a ceangal le ròpa, mar a thubhairt mi cheana.

Dh’éirich mi ’s chaidh mi null far an robh e: “An cuidich mi thu le do mhàileid?” arsa mise.

Sheall e rium ’s dh’aom e a cheann. Thog sinn a’ mhàileid le chéile: bha i trom da-rìreadh.

Chaidh mi air ais gu mo sheata. Chaidh esan a shuidhe anns a’ chòrnair, mu m’ choinneamh. Ann an ceann ùine thug e mach pìob bheag ’s las e i le maidse.

Dh’fhiach mi ’nam phòcaid ach cha robh toit agam. Theab mi ruith a mach a dh’iarraidh feadhainn ach bha eagal orm gum fàgadh an trèin mi. Dh’aithnicheadh tu ri sealltainn ris nach robh móran airgid aige. Dh’aithnicheadh tu sin air aodach — seana dheise air dath dorch gorm, léine de’n t-seann-nòs (le sreathan) is stud


[TD 85]

anns a’ cholair. Bha seann neapaigear a’ priobadh a mach as a phòcaid cuideachd.

“Tha an trèin-sa a’ stad aig Loch Odha?” thubhairt e.

“Tha,” arsa mise, “so an trèin a bhios a’ dol do’n Oban.” “Oh?” chuir e ceò a mach as a bhial ’na shuidhe an sud mar ìomhaigh a chitheadh duine anns an Eipheit.

“Tha mi air obair fhaighinn aig Loch Odha,” ars esan.

“Oh?” arsa mi fhìn a rithist. Bha fhios a’m gu robh obair an dealain a’ dol air adhart an sin.

Bha <eng>“Evening Citizen”<gai> aige-san cuideachd ’s dh’fhosgail e e. Ach cha b’ ann chun a’ chiad duilleig a thionndaidh e. Bha mise leughadh mu dheidhinn Wilson ach ’s ann a bha esan a’ leughadh na duilleig chùil.

“Oh, cha do bhuannaich mi càil,” thubhairt e mu dheireadh.

’S aig an àm sin fhéin thug an trèin clisg aisde ’s thòisich i air gluasad.

“Am bi thu fhein ris na h-eich?” dh’fhaighnich e.

“Cha bhi,” arsa mise. Thill e chun a phàipeir a rithist ’ga leughadh, le maol preasagach. Bha an trèin a nis a’ gluasad gu socair, ’s bha sinn air an station fhàgail.

Chuir mi sios mo phàipear: Cha robh móran naidheachdan ann co-dhiùbh. ’S sheall mi mach air an uinneig. Bha na rèilichean a’ fosgladh romhainn is factoraidhean air gach taobh.. Mu chuairt air mìle air falbh chunna mi balaich a’ cluich air céise-ball. Bha an talamh air an cùlaibh soilleir uaine.

“Bhithinn fhìn ag iomain uair,” ars esan, a’ leantainn mo shùilean le a shùilean fhéin. “Bha mi cluich airson Bail’ ùr an t-Sléibhe anns a’ bhliadhna 19 . . . . , a’ bhliadhna a choisinn iad an copan.” — An duine beag ragach ud, leis a’ phìob ’na phluic. A bheil fhios an


[TD 86]

robh tombaca innte? — “Bha sinn a’ cluich ann an Glaschu. Anniesland.”

Thug e sùil orm tarsainn air a’ phìob. Bha bhilean a’ dèanamh seòrsa de phlop nuair a bhruidhneadh e. An aon uair a bha mi fhìn ag iomain ’nam bheatha bhuail caman mi air mullach a’ chinn ’s dh’fhanntaig mi.

“Ay,” ars esan, “cha shaoileadh tu sin, an saoileadh?” (An e seòrsa de iomagain a bha ’na shùilean?)

“Cha shaoileadh,” arsa mise.

“Dé’n aois a chanadh tu a tha mi?” dh’fhaighnich e.

“Oh mu chuairt air leth-chiad,” arsa mise.

Rinn e gàire priobach.

“Dà fhichead,” ars esan. “Dé’n aois a tha thu fhéin?”

“Ochd deug thar fhichead,” fhreagair mi. Mhothaich mi gur e brògan móra tacaideach a bh’air.

Bha an trèin a nis a’ ruith gu siùbhlach.

“An do ghabh thu bead bìdh an Glaschu?” arsa mise.

“Bha <eng>sandwich<gai> agam (lof is feòil) a thug mi bho’n tigh,” thubhairt e.

“Bha mi air an t-slighe airson dà uair dheug (a thìde) gu léir. Ghabh mi ’m bus a’ chuid bu mhotha de’n rathad.”

“’S e slighe fhada a bh’ann a réisd,” arsa mise. “’S e. Fhuair mi fios gum faodainn an obair so fhaighinn nan tiginn gu Loch Odha.”

“An e nach eil obair far a bheil do dhachaidh?”

“Chan eil.” Bhrùchd beagan ceò eile a mach as an trèin nuair a bha sinn ’nar tàmh. Sheall mi ri mheòirean ach cha robh fàinne ri faicinn. An ann mar so a bha e caitheamh a bheatha, a’ falbh air bheagan bìdh bho àite gu àite air feadh Alba. Bha m’òrdagan fuar air gloine na h-uinneig.


[TD 87]

“Tha mi ’n dòchas gun toir iad airgead mo thuruis dhomh,” ars esan ’s e a’ sealltainn ris a’ mhàileid ’s a’ toirt a mach neapaigear an déidh sin ’s a’ glanadh a shròin. Neapaigear mór dearg a thug e á pòcaid a bhriogais.

“Chan eil agam ach leth-chrùn air fhàgail,” thubhairt e.

Sheall mi ris. Dh’fhiach mi ’nam phòcaid ach an robh siùcair agam, cha robh agam ach Throaties. Thairg mi té dha ’s gabh e i.

“Cuin a bha thu’n Glaschu mu dheireadh?” dh’fhaighnich mi dha.

“Tha grunn bhliadhnachan bhuaithe,” fhreagair e.

“Grunn bhliadhnachan.”

Bha sinn a’ dol seachad air na tighean àrda ùra a tha iad a’ togail pìos a mach á Glaschu.

“Cha bu chaomh leam fuireach an sud,” thubhairt e le gàire beag eile. “Ay, feumaidh iad airgead mo thuruis a thoirt dhomh” — ’s thàinig lasair as a shùilean. “Cuin a ruigeas an trèin Loch Odha?”

“Chan eil fhios a’m,” fhreagair mi, “ach bu chòir dhi bhith anns an Oban aig deich uairean a dh’oidhch’.”

Dh’aom e a cheann.

“An ann as an Oban a tha thu fhéin?”

“Chan ann.”

“’S e ’n rud càit a fàigh mi àite cadail,” ars esan.

“Ach tha mi smaoineachadh gu faod mi cadal anns a’ champa.”

“Shaoileadh tu gu leigeadh iad dhut sin a dhèanamh,” arsa mise.

“’S math dh’fhaoidte gum bi agam ri tilleadh anns a’ mhadainn,” thubhairt e. “’S e sin mura faigh mi obair.”

[TD 88]

“’S cinnteach gu faigh.”

“Chan eil fhios am faigh mi i a dh’aindeoin cùis,” thubhairt e. Chuir e iongantas orm duine falbh mìltean móra air feadh Alba ’s aig a’ cheann thall gun chàil a dh’fhios aige am faigheadh e obair.

Dh’innis e dhomh gur ann a Ceann a’ Ghiuthasaich a bha e.

“Dé seòrsa àite a tha sin?” arsa mise ris.

“Aite beag. Chan eil e uamhasach fada bho Inbhirnis. Bha mi ’g obair anns an Eilean Sgiathanach o chionn dà bhliadhna. Bu chaomh leum an t-Eilean Sgiathanach.”

“Dé’m pàidheadh a bhios tu faighinn?” dh’fhaighnich mi.

“Oh, deich notaichean no dà nota dheug anns an t-seachdain. Ach bha mi air an <eng>dole<gai> o chionn bliadhna. Bithidh mi faighinn cóig notaichean air an <eng>dole.”<gai>

Sheall e rium ’s e a’ lasadh a phìob a rithist. Bhiodh a’ phìob a’ dol as air gun sgur.

“Ach cha leig iad dhut a bhith air an <eng>dole<gai> fada,” thubhairt e. “Sin is coireach gu feum mi faighinn a mach mu dheidhinn na h-obrach so.”

“Cuin a dh’éirich thu ’n diugh?” dh’fhaighnich mi.

“Sia uairean ’s a’ mhadainn. Dh’fhaodainn a bhith air an trèin a ghabhail a Ghlaschu ach ’s e am bus as saoire.”

“A bheil bus a’ ruith troimh Cheann a’ Ghiuthasaich?” arsa mise.

“Tha. Dà uair ’s an latha. Chan eil móran obrach an Ceann a’ Ghiuthasaich.”

Ann an ceann ùine thubhairt e: “Bha còir agam a bhith shuas aig Loch Odha aig dà uair an diugh.”

“Oh?”

“Bha còir agam a bhith air falbh air an trèin ach bha i ro dhaor dhomh.”

[TD 89]

“’S math dh’fhaoidte a réisd nach fhaigh thu an obair? Am bi dùil aca riut?”

“Chan eil fhios a’m. An dùil am bi’ mhàileid ud sàbhailte gu leòr?” ars esan ’s e a’ toirt sùil os a chionn.

“Feumaidh iad airgead mo thuruis a thoirt dhomh,” lean e air. “Chan eil agam ach leth-chrun, ged is ann air a’ bhus a thàinig mi.” Sheall mi mach air an uinneig.

Bha beagan sneachd air na beanntan.

“Dé’n ath àite?” dh’fhaighnich e.

“Tha mi smaoineachadh gur e Helensburgh,” fhreagair mi. “Theid sinn troimh an station àrd. Tha dà station ann.”

“Oh?” Bha ceò ag éirigh as a’ phìob.

“Bithidh e dorch nuair a ruigeas an trèin Loch Odha,” arsa mi fhìn ris. “Chan eil fhios a’m ceart dé’n uair a bhios e.”

Ann an ceann ùine thubhairt e.

“A bheil thu pòsda?”

“Chan eil,” fhreagair mi.

“Uh, huh, ’s dé bhios tu déanamh?”

“A’ teagasg anns an sgoil.”

Rinn e fuaim eile ’na sgòrnan.

Thubhairt e, “Bha mise pòsda.” Thubhairt e so le sùil lìogach ’s dh’aithnich mi gur e bhriag a bh’aige.

“Bha mise pòsda ach bhàsaich mo bhean.”

Ann am pàirt eile de’n trèin chuala mi clann-nighean a’ seinn òran Gàidhlig ’s a’ gàireachdainn.

“A bheil Gàidhlig agad fhéin?” dh’fhaighnich mi.

“Chan eil,” ars esan, “ach bha i aig m’athair. Bha m’athair glé mhath air a’ Ghàidhlig.”

“Ay, phòs mi nuair a bha’n cogadh ann,” ars esan.

“Ach bhàsaich mo bhean air a’ chiad leanabh.”

“Tha thu fuireach ’nad aonar?” dh’fhaighnich mi.


[TD 90]

“Tha,” ars esan.

“Ach tha mi creidsinn gun robh thu fuireach ann an campaichean?”

“Bha.”

“Cia ris a tha iad coltach?”

“Na campaichean?” Thug e ’phìob as a bhial.

“Chan eil iad dona,” ars esan.

“Am bi sabaidean annta?” dh’fhaighnich mi.

“Bithidh,” ars esan. Ach cha bhi duine dhiubh a’ sabaid rium-sa.”

Ann an ceann ùine eile thubhairt e: “Am bi thu deanamh nam Pools?”

“Cha bhi,” arsa mise.

Agus a rithist: “An dùil an gabh Alba air Sasunn an turus-sa? Tha iad ag ràdh nach eil Law cho math ’s a chleachd e.”

“’S e ’n fhìrinn a tha sin,” fhreagair e. Ach cha dubhairt e ’n corr. Bha sinn air Helensburgh a ruigheachd. Os ar cionn bha na cnuic choillteach ag éirigh, ’s bha barrachd sneachd ri fhaicinn.

“Ay, ’s ann anns na <eng>Wrens<gai> a bha mo bhean,” thubhairt e, a’ tionndadh a phìob mar leug ’na làimh.

“Dé nì thu ma bhios an obair air a gabhail aig cuideigin eile?” dh’fhaighnich mi, oir bha so a’ dèanamh dragh dhomh.

“An obair? Ma bheir iad dhomh airgead mo thuruis chan eil dragh agam. A bheil Loch Odha fad as an Oban?”

“Chan eil,” arsa mise.

“Cuin a bhios trèin a’ dol a Ghlaschu anns a’ mhadainn?”

Chunna sinn a’ chlann-nighean a’ dol seachad air an dorus. Ach cha do sheall iad a steach.


[TD 91]

Bha an trèin a’ brùchdadh a mach ceò a rithist. Chunna mi portair a’ gabhail seachad le canastair mór ’na làimh. Bha e fàs beagan dorch ’s cha b’ fhada a nis gum biodh iad a’ lasadh nan solus. Chuir e as a’ phìob, ’s ghlan e an uinneag.

“Dé seòrsa chraobhan a tha sin?” dh’fhaighnich e.

“Chan eil fhios a’m,” fhreagair mi.

“An e giubhais a th’annta?”

Bha trèin eile a nis a’ tighinn a steach do’n <eng>station<gai> bho’n iar.

“Tha mi creidsinn gur ann as an Oban a thàinig i?” thubhairt e.

“Ghabhadh e bhith,” arsa mise.

“An caomh leat Ceann a’ Ghiuthasaich?” arsa mise.

“Tha e glé mhath.”

“Am bi thu dol a choimhead na h-iomain fhathast?”

“Uaireannan.”

Ghluais an trèin a rithist. Chaidh an dithis nighean seachad air an dorus. Chuala mi iad a’ gàireachdainn, ’s thòisich an t-seinn a rithist.

“Dé’m fonn a th’agad an sin?” dh’fhaighnich e dhomh.

Cha robh càil a dh’fhios a’m gun robh mi feadalaich. Stad mi.

“Oh, fonn Gàidhlig,” arsa mise.

Mu dheireadh thubhairt mi: “A bheil thu cinnteach gum faigh thu leabaidh an nochd?”

“Tha mi creidsinn gum faigh.”

“Nam biodh tu air fón a chur thuca.”

“Cha robh airgead gu leòr agam . . . Dé’n uair a tha e nis?”

“Cóig mionaidean fichead gu seachd.”

“Am bi sibh a’ coimhead féidh an so?” dh’fhaighnich e.

[TD 92]

“Uaireannan. Cha bhi, glé thric.”

Chuir e cheann air ais air taca na seata. Sheall mi mach air an uinneig a bha a’ fas fuar fo m’ làmhan. Bha an dorchadas a’ tuiteam.

“Faodaidh tu cadal ma tha thu ’g iarraidh,” thubhairt mi ris. “Dùisgidh mi fhìn thu.”

Dhùin e a shùilean. Bha aodann cho fosgailte ri aodann leanaibh. Chuir so iongnadh orm. Bha ’n trèin a nis a’ direadh, suas chun nan cnoc a bha geal le sneachd. Bha an duine ud a’ dèanamh dragh dhomh. Dh’fheumainn deànamh cinnteach gum faigheadh e mach aig Loch Odha ceart gu leòr. An dùil an toirinn dha deich tasdain no an gabhadh e tàmailt? Sin na ceistean a bha ’gam bhuaireadh. Tharraing mi mo stoc timcheall orm oir bha e fàs na b’fhuaire. Bha e ’na chadal ach bha mise cumail faire.
