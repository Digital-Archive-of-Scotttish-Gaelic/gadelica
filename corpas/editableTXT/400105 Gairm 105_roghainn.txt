[TD 18]

AM FIADH GEAL
le Ceit S. NicDhòmhnaill

Cha robh mise ach glè òg aig glùin mo Mhàthar, an uair a chuala mi mu’n fhiadh gheal an toiseach. Ach, cha deachaidh an naidheachd bàs an dèidh a’ chiad iomraidh idir. Chuala mi air innse e, uair agus uair bho’n uair sin, agus cha b’e sgeul duine a bha ann idir. Thug mòran de luchd aithris am fianais gun robh an t-iomradh a chualas araon daingeann agus cinnteach. Agus, cha b’e faoin smaoin a bhuineas do’n t-saoghal neulach sin a tha am badeigin eadar cadal agus dùsgadh a bha ann nas mò. Bha an dà shùil agus an latha aca an uair a chunnaic iad am fiadh geal.

Innsidh mi dhuibh an naidheachd bho’n toiseach, ceart dhìreach mar a chuala mi fhèin i.

Rugadh agus thogadh mise ann an Amhuinn-suidhe, baile beag an Ceann-a-Tuath na Hearadh. B’e m’athair aon de sheirbhisich na h-oighreachd. Bha an t-uachdaran a’ tighinn a h-uile bliadhna do Chaisteal Amhuinn-suidhe, airson mìosan na seilge agus an iasgaich. A thuilleadh air fhèin agus a bhean, bha cuideachd mhòr de dh’uaislean eile a’ tighinn ás Sasann do’n Chaisteal maille ris.

An latha bha seo, bha aon de dh’uaislean a’ Chaisteil a’ dol a dh’iasgach gu Loch Voshmid, aon de lochan na h-oighreachd, agus bha m’athair agus fear eile de na geamairean ’na chois, airson frithealadh air anns an eathar iasgaich. Faodaidh mi ainmeachadh san dol seachad, gur e an t-eilean beag am meadhon Loch Voshmid, an t-ionad a thagh An Ridire Seumas M. Barrie, airson an dealbh-cluich a sgrìobh e, “Eilean Mairi Ròs”. Bha an Ridire Seumas a’ fuireach anns a’ Chaisteal an uair a sgrìobh e an dealbh-cluiche sin.

Ach gu tilleadh gu mo sheanachas. Bha an duine uasal agus an dithis a dh’ainmich mi a’ gabhail an turais gu Loch Voshmid. Bha an latha teth, grianach, agus bha an ceum chum an loch doirbh a ghabhail, oir bha an ceum cumhann, corrach.

Bha an duine uasal na b’eòlaiche air sràidean a’ bhaile mhòir, na bha e air saltairt monadh agus fraoch, agus ’se thàinig ás a sin, nach

[TD 19]

b’fhada gus an do ghearain e air sgìos. Agus thug e òrdugh seachad gun suidheadh iad car tamuill a’ leigeil an analach. Am feadh a bha iad ’nan suidhe, thòisich an duine uasal a’ cur cheisd air m’athair mu thimcheall beò chreutairean na frìthe, mar am fiadh, an coileach-coille, an iolaire, an naosg, agus an leithidean sin. Bha m’athair am meadhon a’ bhonn chòmhraidh mar a bha na fèidh a’ cleachdadh a bhi a’ cromadh bho mhullach na beinne gu bhonn, aig briseadh an latha, nuair a bhris an duine uasal a-steach air an iomradh agus thuirt e, “Am bheil sibh a’ faicinn?”

Thog m’athair agus an geamair eile suas an sùilean, agus, feuch, fiadh mòr geal ’na sheasamh làimh riutha. A nis, ’se rud nach fhaca aon aca riamh roimhe a bha ann am fiadh geal. Cha robh fios aca am facas ann am frìthean eile e, ach, am fad ’s a b’fhiosrach iadsan, ’se siud a’ chiad nochdadh a rinn e an Ceann-a-Tuath na Hearadh.

A-nis, na togaibh ceàrr mi. Cha b’e manadh na taibhse, na rud mi-nàdurra idir a chunnaic iad. Bha am fiadh geal an sud, cho talmhaidh, bòdhagail, cothromach, ri beathach a b’urrainn a bhith. Agus cha do nochd e fiamh na geilt rompa. Sheas e ag amharc orra le sùilean mòra, còire, làn de earbsa. Thabhainn an geamair agus m’athair pìosan arain air, agus ged nach gabhadh e ás an làimh iad, an uair a leig iad ás air an làr iad, chrom e a cheann, agus thòisich e air an ithe. Agus thog an duine uasal a dhealbh.

Thill iad dhachaidh feasgar, an deidh latha neo-shoirbheachail a chur seachad air Loch Voshmid. Cha robh an aimsir fàbharach, agus b’e beachd nan geamairean air an duine uasal a bha còmhla riutha an latha ud, nach fhaca iad riamh duine cho beag seagh ris a’ dol an sàs an ceann slait iasgaich. ’Se theireadh iad, nach tigeadh breac do’n eathar, nam b’esan a bha aig ceann eile na slaite, ach breac a bha làn dheònach e fhèin a thoirt suas gu toileach saor dhaibh.

Ach, breac aca na bhuapa, cha b’e bu mhò a bha cur riutha an latha ud. Nuair a thill iad dhachaidh feasgar, dh’innis an duine uasal anns a’ Chaisteal mu’n fhiadh gheal, agus cheasnaich an t-uachdaran m’athair agus an geamair eile, ach cha b’urrainn iadsan dad a ràdh ach gun robh e ùr, annasach dhaibh. Chaidh an naidheachd air feadh a’ bhaile, agus cha chualas guth de sheòrsa sam bith fad an fheasgair air feadh a’ bhaile ach am fiadh geal.

An ath latha, bha m’athair agus an geamair eile a’ pasgadh seachad shlat agus uidheam iasgaich a bhuineadh do dh’aon de na h-uaislean a bha a’ togail rithe gu Deas air an latha màireach. Bha dithis na triùir de sheirbhisich eile a’ bhaile ’nan seasamh maille riutha. Bha iad

[TD 20]

a’ cumail facal ri chèile mu rud thall ’s a-bhos, mar a bhios eòlaich daonnan a’ dèanamh.

Sùil d’an tug iad, agus chunnaic iad carbad a’ nochdadh a-steach bruthach a’ Chaisteil. Agus, am feadh a bha iad ag amharc, cha mhòr nach do dhealaich an cainnt riutha, nuair a ghabh a’ charbad gu dàna, neo-eiseamaileach seachad air beulaibh a’ Chaisteil, a’ cur smùid ás na clachan beaga, brag aca a’ bualadh thall ’s a-bhos fo chuibhlichean na carbad. A-nis, cha robh e air chor air bith air a cheadachadh do charbad na duine, na beathach, dol seachad air beulaibh a’ Chaisteil, am feadh ’s a bha an t-uachdaran anns a’ bhaile, ach a-mhàin e fhèin agus na h-uaislean a bha maille ris. Nan gabhadh e leasachadh, chan fhaodadh a’ ghaoth fhèin sèideadh air na clachan grinne a bha a’ sgeadachadh mu thimcheall doras mòr a’ Chaisteil.

Nach beag an t-iongnadh na seirbhisich iongnadh a ghabhail mu thimcheall na carbad a bhris an t-òrdugh. Gun mhaille ’na imeachd, chùm a’ charbad roimpe, steach leatha air a’ gheata gheal a bha eadar an Caisteal agus am baile. Stad i ri taobh far an robh na seirbhisich ’nan seasamh.

Dh’fhosgail doras na carbad, agus thàinig duine dubh a-mach aisde. ’Se Arab a bha ann. Bha e dorcha ’na chraiceann, feusag fhada dhubh air, agus currachd geal air a shuaineadh mu cheann. Bha màileid mhòr ’na làimh a’ sònrachadh gur e ceannaiche siubhail a bha ann. Ghabh e ceum an coinneamh nan seirbhiseach, le gàire farsaing còir air aodann, a’ comharrachadh aon a bha an sìth ris na h-uile dhaoine. Chuir e fàilte orra ann am Beurla, ach cha d’fhuair e co-fhreagradh san inntinn cheudna bhuapasan. Thuirt aon de na seirbhisich ris, “Cò idir an duine a dhealaich cho buileach ri chiall agus gun tug e cead dhuit-sa dhol seachad air beulaibh a’ Chaisteil?” Fhreagair an duine dubh, “A Charaid, chan eil e mar chleachdadh idir agam-sa cead iarraidh na ghabhail bho dhaoine a tha dealaichte ri’n ciall”. Fhreagair an seirbhiseach, “Tha mòran agad ri ionnsachadh, oir chan eil thu idir cho comhlionta ann an gliocas agus a bu chòir dhuit a bhith”.

Fhreagair an duine dubh, “Innis thusa dhòmhsa cò tha cho comhlionta ann an gliocas agus bu chòir dha a bhith, agus thèid mise deagh asdar ga fhaicinn”.

Air do’n t-seirbhiseach a thuigsinn nach robh seasamh bhonn aige fhèin ann am blàr bhriathran ris an duine dhubh, thug e sùil air le tomhas de dhiomb, agus thionndaidh e a chùlaibh air.

[TD 21]

Cha do chuir sin an duine dubh sìos na suas. Thug e sùil air m’athair agus thuirt e, “Chuala mi air mo rathad do’n bhaile, gum faca sibhse fiadh geal anns a’ bheinn an dè”. Thuirt m’athair gum faca.

Thug an duine dubh sùil fharsainn mòr thimcheall na cuideachd a bha làthair, agus air dha an druideadh gu lèir an taobh stigh cearcall aire, agus a sheallaidh, labhair e riutha air a’ mhodh seo. “Innsidh mise dhuibh gu dé an t-aobhar gum faca sibh am fiadh geal. Tha uachdaran a’ bhaile a’ dol gar fàgail, agus thèid an Oighreachd thairis do làmhan choigreach, agus togaidh sin doilghios dhuibhse nur cridhe, agus chan fheàirrde sibh idir e, ach biodh deagh mhisneachd agaibh, oir thig bhur saorsa. An ceann aimsir àraidh, thèid an Oighreachd aiseag air ais do’n t-seann uachdranachd, agus ni sibh gàirdeachas nach gann an latha sin”.

Air do’n duine dhubh na briathran sin a labhairt, thug e sùil rannsachaidh bho dhuine gu duine dhiubh, ach cha do fhreagair aon neach e. Ged dh’fhan iad sàmhach, cha do fhreagair smaointean an cridhe-san a smaointean-san idir, agus cha do shaoil iad gun robh ciall sam bith anns na thuirt e.

Ach air dhàsan an inntinn a leughadh, thuirt e, “An nì a thuirt mi an dràsda, cha do chreid sibh, ach creididh sibh an dèidh seo e”.

Agus air dha sin a ràdh, thog e a’ mhàileid a bha ’na laighe aig a chasan, agus choisich e mach ás am measg.

Ach ma bha na seirbhisich balbh ’na làthair-san, rinn iad suas air a shon nuair a dh’fhalbh e. Bhris lìonmhorachd bhriathran a-mach, agus an rud nach canadh an dàrna duine, chanadh an duine eile.

Thuirt aon dhiubh, “Chan eil còir a bhi leigeil nan daoine ud a-steach air geatachan a’ bhaile”.

Thuirt fear eile, “Tha daoine ann, agus dhearbhadh iad mun sguireadh iad gur e càise uaine a tha anns a’ ghealaich, agus bheireadh iad a chreidsinn orra fhéin agus air càch, gur ann a-mach ás farsainneachd fìor eòlais a tha iad a’bruidhinn”.

Thuirt fear eile, “Ged chaidh e cho dàna seachad air beulaibh a’ Chaisteil, chan eil e idir ga mheas fhéin mar aon a tha toillteanach air smachdachadh an lagha, ach ’sann tha e de’n bheachd gu bheil e gu tur an taobh a-stigh de chòraichean”.

Ach ged rinn iadsan ana-creideas agus càineadh gu lèor air an duine dhubh, mar a thuirt an duine còir bho chionn fhada, “Cha d’atharraich sin prìs a’ bheathaich”. Bhris comhlionadh briathran an duine dhuibh a-steach air an saorsa nuair nach robh dùil aca ris. Aig

[TD 22]

deireadh mìosan na seilge, dh’innis an t-uachdaran dhaibh gun robh an oighreachd air a reic. Agus dh’innis e dhaibh ainm nan daoine a cheannaich i. Thuirt e gur ann glè aithghearr a rinn e suas inntinn dealachadh rithe.

Agus cha bu luaithe a leig an t-uachdaran dheth an oighreachd, na ghabh e an t-aithreachas. Dh’iarr e leasachadh, ach fhuair e diùltadh. Chuala e guth cruaidh, cothromach, an fhir lagha, ag innse dha gur ann le shaor thoil fhèin a rinn e na rinn e, agus uime sin gun robh a’ chùis neo-atharraichte.

Cha b’fhada gus an cualas na seirbhisich a’ gearan fo na h-uallaich a chaidh a leagail orra. ’Se maighisteirean oibre cruaidhe a bha anns na daoine ùra, agus cha robh iad a’ còrdadh ris na seirbhisich idir.

Ma shaoil leotha gun robh am fear a dh’fhalbh cruaidh orra, cha robh fhios aca gun d’rugadh iad gus an seo. Bha aon de na gillean frithealaidh a’ caoidh agus a’ cuimhneachadh an liuthad latha a ghearain e fo riaghladh an t-seann uachdarain, agus e nis am meas nach robh aobhar ghearain aige gus an seo. Ghluais na smaointean cianail e gu bàrdachd, agus seo agaibh mar a chuir e sios e.

Bu tric a thug mi mallachd orra
Am briathran nach robh clì,
Ach tha mi’n diugh làn aithreachais
’S mo sheirbhis orra dhìth.

Agus cha b’e an t-uachdaran càil a b’fheàrr air a dhòigh. Bha e fhèin agus a bhean, a’ còmhnaidh anns an àros àrd, àlainn, sgiamhach, a bha aca ann an Lunnainn, agus iad air an cuartachadh leis gach saoibhreas agus beartas a dh’iarradh iad, oir bha mòr ionmhas shaoghalta aca. Ach tha sonas agus sìth an crochadh air mòran a bharrachd air stòras an t-saoghail seo. Bha iad ag ionndrainn sìth agus saorsa farsainneachd nam beann agus nan gleann, mìltean air falbh bho ùpraid agus strì agus gleadhraich a’ bhaile mhòir. Bha an cridhe anns na Hearadh, agus nach saoil sinn gun robh inntinn an uachdarain air a dhruideadh a-steach am briathran a’ bhàird:

Mo shoraidh leis na frìthean
O’s mìorbhuileach na beannaibh iad.

Ach, an ceann sheachd bliadhna, chaidh am fuaim air feadh gach tìre mach, gun robh an oighreachd gu bhi air a reic a rìs. Fhuair an


[TD 23]

t-seann uachdaran a’ chiad tairgse dhith. Agus cha bu ruith ach leum. Agus le mòr aoibhneas cheannaich e air ais i.

Bha latha mòr air cidhe an Tairbeart an latha a thill bean an uachdarain air ais a’ chiad uair an déidh dhaibh an oighreachd fhaighinn air ais. Chruinnich àireamh de mhuinntir Ceann-a-Tuath na Hearadh air a’ chidhe, agus bha carbad bho’n Chaisteal air gob a’ chidhe, air a sgeadachadh le brataichean. Bha fear stiùiridh aig cuibheall na carbad, agus air dhaibh bean an uachdarain a chur ’na suidhe an deireadh na carbad, cheangail iad ròpan ri toiseach na carbad, agus dhragh iad a’ charbad suas bruthach a’ chidhe troimh bhaile an Tairbeart, a-null an Taobh Siar, gu taobh a-muigh chrìochan a’ bhaile. Bha dà Phìobaire anns an deise Ghaidhealach, a’ dol air thoiseach air a’ charbad, agus sluagh mòr a’ leantainn bho’n taobh chùil, a’ bualadh am basan, agus a’ glaodhaich le aoibhneas. Lean iad ag imeachd air an dòigh sin, gu ruig crìochan taobh a-muigh a’ bhaile, agus an sin tharraing iad air falbh na ròpan, agus stiùir fear na cuibhle a’ charbad gu Caisteal Amhuinn-suidhe, astar dà mhìle dheug air falbh. Agus cha b’ann sin bu lugha greadhnachas. Bha brataichean a’ cur dhiubh anns a’ ghaoith bho mhullach a’ Chaisteil gu Aird A’ Ruaidh mu choinneamh air an taobh thall.

Bha an gille-frithealaidh a dh’ainmich mi mar thà, a’ cumail a-mach, gun robh eadhoin cruthachaidh nàduir fhèin ann an co-fhaireachdainn ris a’ ghàirdeachas a bha air feadh a’ bhaile. Bha e air a ghluasad gu bàrdachd, agus seo agaibh mar a chur e sìos e:

Bha an Tiorgha Mhòr a’ cluich na fìdhle
Uishneval a’ dol ’san rìghle.

B’e an Tiorgha agus Uishneval a dhà de bheanntan na h-oighreachd.

Chunnaic iad am fiadh geal a-rìs, goirid mun do chaochail an t-uachdaran. Ged nach b’àill leo gabhail ris gun do dh’ionnsaich iad bho’n duine dhubh, bha iad air an glacadh le eagal na mì-chinnt. Ann an cluas dhìomhair na cuimhne, chuala iad briathran an duine dhuibh a-rìs. Chuimhnich iad, chuimhnich iad, chuimhnich iad, agus cha do dhì-chuimhnich iad. Thuirt iad ri chèile fo ’n anail gun robh an oighreachd a’ dol a dh’atharrachadh làmhan a-rìs. Agus, le bàs an uachdarain thachair sin.

Cha do thog duine riamh an cùirteir dorcha os cionn na ceisde, “Ciamar a bha fhios aig an duine dhubh, an coigreach ud ás tìr chèin, air an nì a bha gu bhith”? Gu dè a’ chumhachd bho thaobh a-muigh

[TD 24]

chrìochan tìm, bho am bheil na rudan ud a’ teachd? Tha an t-eòlas seo ro-iongantach, agus oirnne tha e cruaidh, agus cha tuig sinn e. Tha am freagradh ann an làmhan an Aon Chuspair mu bheil e fìor, “Chan fheudar a thuigse a rannsachadh”.

[TD 35]

THA SEALLADH AIG A’ BHEO AIR A’ MHARBH
leis an Urr. Tormod Dòmhnallach

Anns na làithean bho shean, bhiodh cuid a’ faicinn tanasg seann chaillich a bha air caochladh ùine àraidh roimhe sin ann am baile beag ann an Uibhist. Is ann daonnan mu àird’ fheasgair a bhiodh i a’ coinneachadh ri daoine air àite iomallach de ’n rathad mhór.

A h-uile uair a chìte i bhiodh cleòca dorcha is bonaid oirre mar a bha anns an fhasan anns an àm.

Mu dheireadh thall, chuir duine òg a bh’ anns an sgìre roimhe gun coinnicheadh e a’ chailleach agus gum bruidhneadh e rithe.

Dh’fhalbh e am feasgar seo leis fèin, sìos an rathad, thun an ionaid anns am biodhte ga faicinn. Cha robh e nì ach air nochdadh ris an ionad cheudna, nuair a chunnaic e a’ chailleach air fàire, a’ coiseachd na choinneamh. Bha ise air a còmhdach anns an trusgan àbhaisteach is dh’aithnich e i gu math.

Cho luath ’s a choinnich iad, sheas an duine agus bhruidhinn e ris an t-samhla. Dh’fheòraich e dhith dè an t-aobhar a bha aice airson tighinn air ais a chum an t-saoghail ’s a bhith cho tric a’ falbh an rathaid ud.

Fhreagair an t-seann té agus thubhairt i ris gur e an t-aobhar gun robh ise ann an siod, gun robh i airson bruidhinn ri neacheigin agus nì sònraichte a bha a’ cur dragh oirre ìnnse. An sin mhìnich i gun robh i anns a’ chuid mu dheireadh de a beatha a’ fuireach na h-aonar, nach robh dlùth chàirdean aice, agus an dèidh a bàis nach deach cosdas a cur fo’n talamh a phàigheadh fathast. Thagair i an uair sin ris fèin airson gun dìoladh e na fiachan ud a bha ga fàgail cho mì-fhoiseil.

Gheall esan gun deanadh e siud. Choimhlion e a ghealladh, phàigh e a h-uile sgillinn a chosd an tìodhlacadh agus chan fhacas a’ chailleach tuilleadh.

Bha boireannach Gàidhealach air an robh mi eòlach, ga cosnadh ann an taigh mòr ann an Sasann. Bha feadhainn de na nigheanan a

[TD 36]

bha air muinntireas maille rithe gu tric a’ faicinn tannasg caillich nach robh iad ag aithneachadh, a’ falbh air feadh an taighe. Bhiodh iad daonnan a’ bruidhinn air a siud eatorra fèin, ach cha robh mo bhana-charaid a’ cur suim sam bith nan còmhradh.

Oidhche de na h-oidhcheannan, bha na caileagan uile cruinn nan suidhe anamoch mun teine anns an talla. Thug iad tarraing air an tannasg is bho sin gu nithean eile gus an robh e dlùth do’n mhadainn. Mu dheireadh dh’èirich a’ bhan-Ghàidheal na seasamh airson gabhail mu thàmh is thubhairt i ann am fala-dhà ri càch — “Is feàrr dhuinn falbh a chadal air neo gu cìnnteach chì sinn a’ chailleach!”

Leis na facail ud a ràdh, chaidh i suas an staidhir gu a seòmar cadail. Cha bu luaithe a dh’fhosgail i doras an t-seòmair na chunnaic i ann an sin seann bhean liath le tonnag gheal mu a guaillean, na suidhe an ceann ìochdrach na leabaidh. Leis an uabhas a ghabh am boireannach chaidh i mach gu grad an comhair a cùil, is leis a’ chabhaig anns an robh i dol sìos an staidhir, thuit i na meadhon is chaidh i far na gualainn!

Dh’innis Gàidheal a b’ aithne dhomh, facal air an fhacal mar a leanas, mu thannasg a chunnaic e fèin na sheòmar cadail, ann am baile Ghlaschu.

Bha e fada den oidhche is bha esan trom ’na shuain is aghaidh ris a’ bhalla. Ghrad dhùisg e, a’ mothachadh gun robh nì-eigin mi-chneasda anns an t-seòmar.

Cha b’ fhada gus an do dh’fhairich e rud ga phutadh o chùlaibh, ach cha tug e gèill. An ceann tacain na dhèidh, dh’fhairich e an ath phutag is bha an tè seo na bu mhotha. An dara h-uair cha do leig e dad air. An treas uair, fhuair e tè glè làidir, mar gum biodh an rud a bha ann a’ call fhoighidinn ris. Le sin, dh’èirich mo charaid na shuidhe is bha ann an siud, aig ceann eile na leabaidh, seann duine liath is feusag fhada air na sheasamh ga dhùr amharc.

Dorcha is mar a bha an oidhche, bha an seòmar geal le solus nach buineadh do ghealaich no do lòchran. Leis an eagal leig am fear a bha anns an leabaidh sgairt chruaidh ás a thug fear is bean an taighe nuas a dh’fhaicinn dè bha ceàrr, is anns a’ mhionaid cheudna, chaidh am bodach á sealladh.

Roimh ám an ath-leasachaidh, bha sagart aig sgìre Steinnseil dhi fèin agus bha sagart eile an sgìre Chille Mhoire.

Air don dithis a bhith cuideachd latha, air an Taobh Sear, agus a’

[TD 37]

co-labhairt mun a’ bheatha ri teachd, cuspair cudthromach a tha cumail cnuasachaidh ri daoine anns gach linn, thubhairt sagart Steinnseil mar seo — “ma dh’fhalbhas thusa far an t-saoghail air thoiseach ormsa, thig thu a dh’ìnnse dhomh ciamar a chaidh dhuit agus dè na nithean air an d’fhuair thu eòlas an taobh thall den bhàs.”

Gheall sagart Chille Mhoire gun deanadh e siud agus aig an aon ám, thug e air sagart Steinnseil gealltainn nam faigheadh esan am bàs na bu luaithe, gun tigeadh e air ais do Chille Mhoire a thoirt na teachdaireachd cheudna dhàsan.

Chaidh bliadhna is bliadhna seachad, is mu dheireadh chaochail sagart Chille Mhoire.

Chum sagart Steinnseil na chuimhne an cùmhnant a bha eatorra ach ged a bha e làidir gu leòr na ìnntinn nuair a bha a charaid beò, a-nis air dha dol gu saoghal nan spiorad cha robh e idir a’ faireachadh deònach gun tilleadh an aon a dh’fhalbh air ais a thadhal air.

Air don a’ phears’-eaglais a bhith muigh mun taigh, air feasgar brèagha an dèidh don ghrèin dol fodha, sheall e bhuaithe mu thuath, agus dìreach mar a bha e an dùil, chunnaic e coltas a nàbaidh nach maireann a’ tighinn agus aghaidh air a thaigh.

Rud nach robh iongantach, bhuail an t-eagal sagart Steinnseil, oir tha an sean-fhacal ag ràdh — “Tha eagal aig a’ bheò roimh’n a’ mharbh.” Dh’fhalbh an clèireach na dhrifeig gu cùil anns an robh seann soc croinn treobhaidh a thug e leis na làimh is sheas e far an robh e gus an tàinig an spiorad.

Nuair a choinnich iad thairg an tannasg crathadh làimhe do a sheann chompanach, ach shìn esan an soc dha an àite a làimhe. Cha bu luaithe a fhuair an tannasg grèim air an t-soc na chaidh e ás an t-sealladh, ach rinn e an t-iarann a thoinneamh ’s a shuaineadh á cruth, mar gum b’e bad aodaich a bh’ann.

Tha ceud bliadhna agus còrr air triall bho bha feadhainn ann an Stafainn a’ faicinn tannasg ministear a bha anns an sgìre greis roimhe sin. Am feadh ’s a bha e an tìr nam beò, bha a chridhe gu mòr ann an sprèidh ’s an tuathanachas. A bhàrr air a’ ghlìob, bha baile no dhà aige fo chaoraich ’s fo chrodh agus b’e a shòlas a bhi ghnàth nam measg.

An dèidh a bhàis chunnaic boireannaich á Bràighe an Taobh Sear a shamhladh a-muigh ann an Achadh Aoidh, air feasgar is iad a’ dol a bhleoghan nam bò.

Cha robh iad fada ann an sin nuair a chual iad pàirt de’n chrodh a

[TD 38]

bha air taobh thall an Achaidh, a’ rànaich. Theann an spréidh sa’ cheart ám air ruith a-null ’s a-nall mar gum biodh iad air theas. An tionndadh na mionaid, nochd am ministear le chòta fada dubh is ad àrd dhubh. Fhuair iad sealladh math dheth oir chaidh e seachad rin taobh agus bha mar gum biodh dà shlige bàirnich an àite nan sùilean aige. Chunnacas am ministear ceudna caochladh uairean a bhàrr air a siud a’ siubhal nam fearann a bu leis uaireigin.

Tha Airigh an Easain ann am meadhon monadh dorcha, fàsail, a tha eadar an Taobh Sear agus Uige. Is e ionad cho uaigneach ’s as aithne dhomh. Cha mhòr nach biodh fiamh eagail air aon a’ dol troimhe air an latha gheal ghrèine.

Is fada an ùine bho na bha luchd gabhail na slighe anns an anamoch a’ faicinn ’s a’ faireachadh rudan nach robh cneasda mu Airigh an Easain. Bha aon duine gu sònraichte aig an robh gnothach àraidh a bha ga chumail a h-uile latha eadar Cille Mhoire agus Stafainn. Chleachd e Cille Mhoire fhàgail mu àird’ fheasgair is air ghaol a bhi aithghearr, dhìreadh e mach am monadh os cionn Chille Mhoire is thigeadh e steach air Airigh an Easain oir bha siud ga thoirt gu mòr na bu dìriche ’s na bu luaithe gu Stafainn, a cheann-uidhe.

A h-uile h-oidhche, bha tannasg fir nach robh e ag aitheachadh ga choinneachadh aig Airigh an Easain. Bha e cho eòlach mu dheireadh air an tannasg agus gun robh e dol na chòmhradh. Chan e sin a-mhàin, ach bha am bòcan a’ dol an deagh chuid den t-slighe na chomunn. Aon turas ràinig e faisg air Bealach an Taobh Sear ’na chuideachd is an siud dhealaich an samhla ris.

Fa-dheòidh, chaidh am fear seo far an robh Maighstir Alasdair, a bha na mhinistear an Stafainn, dh’innis e dha mun bhòcan. Thug Maighstir Alasdair a’ chomhairle air gun dol an rathad Airigh an Easain leis fèin air oidhche tuilleadh. Cha mhotha na sin a rinn e.

Bha fear a b’aithne dhomh ag ràdh rium gun robh athair fèin air oidhche dhorcha a’ tighinn seach Airigh an Easain air a rathad dhachaigh gu Uige. Thachair gun robh e na aonar ach bha dà chù chaorach na chois.

Riamh gus an do ràinig iad Airigh an Easain, bha an dà chù seo a’ cumail astar geàrr air thoiseach air, gidheadh cho luath ’s a ràinig iad ionad an tabharnaidh, thill an dà chù agus chaidh aon diubh air gach taobh de am maighistear mar gum b’ann ga dhìon, is dh’fhan iad còmhla ris gus an tàinig iad am fianuis Uige. Tha e gu coitcheann air a chreidsinn gum bheil an dà shealladh aig na coin is aig na h-eich.

[TD 39]

Thubhairt aon eile rium gun robh e air oidhche a’ dol dhachaigh ás Uige thun an Taobh Sear le each is cairt. Aig Airigh an Easain, stad an làir is chuir i a dà chois thoisich an grèim air druim an rathaid, thog is bhirich i a cluasan is ceum cha toireadh i ás an làraich ge be dè dheante rithe. As an bhad ud cha tigeadh ’s cha ghluaiseadh i. Mu dheireadh thug i duibhe-leum mar gum biodh i feuchainn ri seòladh thairis air an nì a bha i faicinn mu coinneamh is a-mach gun tug i a’ ruith na deannaibh is cha do stad i gus an do ràinig i bàrr a’ Bhealaich.

Bha fear a bhuineadh do Thròndairnis ga chosnadh ann an àite beagan mhìltean bho bhaile an Obain. Thachair gun do bhrist teasach a-mach anns an dùthaich a thug air an obair fhàgail agus thìll e dhachaigh do’n Eilean Sgitheanach.

Luath ’s gun do chuidhtich an òganach an tìr, bha an fhiabhras na chnàmhan mun do dh’fhalbh e agus cha robh e fada aig an taigh gus an do laigh e ann an trom thinneas is chaochail e. An dèidh an tiodhlacaidh, theann a shamhladh air tadhal an taighe. Bha an teaghlach gu minig ga fhaicinn a’ tighinn a-steach air a chòmhdach anns an aodach mhairbh.

An ceann tacain chuireadh fios air ceistear a bha fuireach anns a’ choimhearsnachd. Thàinig an t-urra ceudna a chaidh gu luath an ceann adhraidh.

Nuair a bha an ceistear ris an leughadh, nochd spiorad an fhir a dh’fhalbh. Bhruidhinn a’ chuideachd ris is mhìnich esan dhaibh an t-adhbhar airson gum biodhte ga fhaicinn. Dh’fhàg e deise aodaich anns an robh a chosnadh, pasgan de phuinnd Shasannach, a bha na bheachd a chur mu seach mar chùlag airson latha na coise briste, luath no mall ’s gan tigeadh e, agus bha eagal air nach toirte an aire dha siud is gun rachadh an t-aodach ’s na bha na luib a losgadh. Dh’iarr an samhladh orra an airgead a thoirt ás a phòcaid agus feum a dheanamh dheth. Rinneadh mar a dh’iarr agus chan fhacas an tannasg bhon uair sin.

[TD 41]

THA NA CLACHAN BALBH
le Eilidh Watt

Bha cainnt mo mhàthar, a bha de mhuinntir Ghleanndail, dealbhach, làn choimeasan is shamhlaichean a chuireadh eireachdas is dath air a còmhradh. Mar a thachras a-measg dhaoine cha robh mise aig uairean a’ togail fìor bhrìgh a cainnt. Dòcha nach robh na i fhèin.

Tha cuimhne agam i breith a thoirt air tè ag ràdh, “Chan eil innte ach am barp mòr.”

Chionns gun robh am boireannach seo mòr, cruinn, tomadach, le sgiortan toirteil, dh’fhaighnich mi am b’ann ri coc fheòir a bha i ga coimeas. “Cha ann idir,” fhreagair i, “is ann a tha i ’na turraid làidir . . . amh.”

Chuala mi am facal seo, barp, aice barrachd is aon uair ach riamh cha do chuir i feum e ach nuair a bha i deanamh tuairsgeul air boireannach. Bha mi air tighinn gu inbhe mun do thuig mi cho mi-fhreagarrach is a bhitheadh am facal gus fear a dhealbh.

Ach is e a’ cheist ciamar a thainig am facal seo gu bhi aicese. Chan aithne dhomh gum bheil ‘barp’ rathad Ghleanndail idir agus, anns An Eilean Sgitheanach gu lèir, chan aithne dhomh gum bheil barpannan ach air Mullach Fheòrlig. Chionns gum bheil na togalaichean seo air mullach monaidh cha do thachair mise ri neach an rathad seo aig am bheil eòlas gum bheil an leithid ann. Ach theireadhmaid, a bha ri coiseachd air ais is air adhart as Cille-Mhoire gu Uillinish nar n-òige, “Bha mi seachad air Na Barpannan mun tàinig an t-uisge.” Mar sin thainig mi chun a’ cho-dhunadh nach fhaca mo mhàthair barp riamh ach gum b’ann a bha am facal air a thoinneamh is air fhigheadh ann an cainnt an t-sluaigh bho shean.

Chan eil sgil agam ann am facal-freumhaidh ach their iadsan aig am bheil nach e facal Gàidhlig a tha’n seo. Cha aithne dhomh gun dh’aont iad air co ás a dh’èirich e. Dòch’ ás Nirribhidh; nas dòcha bho ‘Na <eng>Barrows<gai>”, na h-àitean adhlaic a tha ri ’m faotainn gu pailt ann an ìochdar Shasuinn.

Ann an Dun Phàrlain bha mi glè eòlach air taigh-fighe mór a

[TD 42]

bh’aig <eng>Erskine Beveridge<gai>. Chaidh am factoraidh seo a stèidheachadh nuair a bha obair lìn aig a h-àirde is mar sin bha e airgideach. Bha ùidh mhòr aig ann a bhith siubhal feadh nan Eileanan agus bhuaidhe-san chuir mi eòlas air Barpannan Uibhist. Is ann an Uibhist a tha’n àireamh as motha de na toglaichean seo ged chì mi air map de Leòdhas Creag-a-Bhairce na ainm. Chan aithne dhomh gum bheil am fear sin fhèin dhiubh ann an Leòdhas. Ged tha Barpannan ann a Hiorta tha iadsan adhairceach agus dòcha nach b’e an t-aon chreideamh a bh’aig an fheadhainn a thog iad. Dòcha gun robh iadsan ann a Hiorta ceangailte ’nam beachdan riuthsan a bha a’ deanamh adhradh do Cernunnos, “Am Fear Adhairceach,” ann an àitean cho fad bho chèile ri Heathrow agus Bail’ a’ Chaolais, oir chaidh na h-iodhalan adhairceadh fhaotainn anns na ceàrnan sin.

Agus dè ’n creideamh a bh’aca? B’ann air bàs an duine a bha iad uile a’ beachdachadh. Ach aon nì cinnteach cha robh iad dhiubh a bhitheadh ri sgoltadh claiginn nan daoine innleachdach, treun, agus ag itheadh an eanchainn an dòchas gun leanadh buadhan nam marbh riuthsan a dh’ itheadh. Nam b’e creideamh Draoidheil a chuir air bonn na togalaichean seo b’ann airson anam sìorruidh a bha e. Bha iadsan a’ creideamh ann an anam neobhàsmhor; gun do ghineadh duine bho’n aon athair, an Dis Pater. Ged b’aithne do na Draoidhean sgrìobhadh a dhèanamh bha e air a bhacadh dhaibh bun an creideamh a chur air clàr. Bha òganaich thaghte ag ionnsachadh air an teangaidh freumhan an creideamh agus nan òrduighean a bha ’na cois. Ri linn nach robh iad a sgrìobhadh freumh an creideamh chan eil air fhàgail againn ach beachdan chàich mu’n creideamh. Chan eil dearbhadh againn gum b’e Draoidhean a chuir air bonn na Barpannan, ged is e sin am beachd a th’air a chumail am bitheantas; ni motha tha dearbh chinnt againn carson a chaidh an togail.

Ann an Uibhist tha mòran thogalaichean ris an canar ‘barpannan’. Tha iad nas lugha na na ‘Taighean Cloiche’ ris an can mise, dòcha ’nam aineolas, fìor Bharpannan. Tha na togalaichean as lugha cruinn, gun chridhe, falamh, agus faodar a ràdh le gnè de chinnt gun deach an togail mar chuimhneachan air daoine iomraiteach. Anns an Eilean Sgitheanach, mar a bha anns na sia barpannan ann an Uibhist, bha seòmairean beaga, ain-leathain. Ged bha iad ain-leathainn tha e air aithris gun robh iad aon cheithir troigh a dh’àirde. Bha na rumanan seo far trannsa a bha beagan a dhìth dà throigh. Gun lic mhòra chan eil mi tuigsinn ciamar rachadh aca air mullach a chur orra. Leothasan dh’fhaodadh iad an càradh òirlich a-staigh air

[TD 43]

muin a chèile le gach streath (<eng>corbel<gai>) ach is e a tha ’n seo clachan bulgach, beaga, a thogainn gu tric le aoin làimh. Tha corra chlach mhòr ann ach chan fhaca mise gin nach togadh dithis fhear gun spàirn ro mhòr. Is e togail thioram a chaidh a dheanamh air na clachan seo. Fads a chì mis is e clachan gun snaigheadh a th’annta is tha gaoth is uisge na linntean air gach sròn is sgor a lìomhachadh dhiu.

Dòcha ris an àird far an èirich grian meadhoin samhraidh, far an canainn an robh am fosgladh anns na togalaichean seo, tha clachan mòra, aon dà no trì a throighean a dh’fhaid, ri’m faotainn. Ann am fear no dhà tha toll cruinn, glè mhìn air an taobh a-staigh. An uair a ghlanas mi an ùir ás an toll cuiridh mi dà mheur ri chèile, sìos gum bun, aon cheithir òirlich ann an doimhneachd agus dà òirleach an leud. Tha tuill eile ann, an aon leud, ach leth cho domhainn. Dòcha nach robh mi air mothachadh do na tuill seo mur robh mi a’ coimhead air son ‘<eng>cup-rings<gai>’ anns na clachan seo mar a tha ri’m faotainn ann an Clachan Clabha aig Bail’ an Fhuarain. Ach tha tuilleadh is leth chiad toll ann an aon leac an siud. An seo chan fhaca mi clach anns an robh barrachd air dà tholl, agus sin ainneamh.

Ach làimh ris na togalaichean seo a tha aig mullach leth-bhruthaich, uaine, le feur mìn goirid, tha clachan eile a tha air an torradh gu còmhnard, ìosal. Tha iad ’nan sreathan, tuath is deas. Ged chunnt mi aon fhichead dhiubh cha do mhothaich mi gin a bha tarsaing, an ear is an iar. Chan eil iad a dh’aon fhaid ach tha iad a dh’aon leud, ach cha robh agam ach tomhas na sùla. Tha an fheadhainn as fhaide dòcha deich troighean a dh’fhaid agus ceithir troigh ann a leud; an fheadhainn as lugha dòcha sia troighean a dh’fhaid. Aig cuid dhiu tha leac mòr aig an dàrna ceann; tha cuid eile le lic mu’n oirean, fear no dhà dhiu.

Chionns nach eil luchd mo dhùthcha aithnichte sgiobalta, no ri cruinneachadh chlach gun aobhar, tha mi a’ deanamh dheth gun robh blàr air an lianaig seo. Is eudar gun deach mòran a mharbhadh is aig crìch na còmhraig gun deach iad adhlaic ann an sluic an siud. Rachadh na sluic a chuibhrigeadh le clachan a bheirte as na togalaichean a bha nis fàs. Am beul aithris na muinntir seo chan eil iomradh air a leithid. Ann an eachdraidh an eilein tha iomradh air blar fuilteach a bhi eadar Clann Dòmhnaill is Clann Leòid anns a’ chearn seo anns an t-siathamh linn deug.

Làimh ris na togalaichean seo tha allt a’ ruith gu sèimh chun na mara. Abhainn a’ Chaisteil their iad ris. Agus an Caisteal fhèin? Chan

[TD 44]

eil aithne gun robh an leithid riamh ann. Ged bheir ospag ghaoithe èigh naoisg thugam aig dol fodha na grèine chan innis na clachan an eachdraidh agus is balbh, foiseil na tha fòpa. Ach tha facal cho maireannach ris na clachan fhèin.

[TD 49]

A’ COMHRADH RIS AN URR. MURCHADH MACRISNIDH

Ath Mhoderàtor na h-Eaglais Shaoir

(Dh’iarr Gairm air Calum MacMhathain, Leòdhasach a tha na oileanach ann an Colaisde na h-Eaglais Shaoir an Dun Eideann, còmhradh a dhèanamh ris an Urr. Murchadh MacRisnidh. Seo agaibh e, agus tha ar taing aig an dithis aca.)

Calum MacMhathain: An toiseach a Mhgr MacRisnidh bu mhath leam meal-an-naidheachd a chur oirbh air an urram mhòr a chuir an Eaglais oirbh.

Murchadh MacRisnich: Tapadh leibhse airson ur meal-an-naidheachd choibhneil.

C.M.: Gu dè bhur smuaintean a thaobh na h-uallaichean a tha air an leagail oirbh?

M.M.R.: Thaobh na h-uallaichean tha air an leagadh orm am bliadhna tha mi ag ùrnaigh gum bi neart cuirp agus inntinn air am buileachadh orm airson coinneachadh riutha. Tha mi ga mheas mar shochair mhòr gum faighinn air nì sam bith a dhèanamh airson cuideachadh adhbhar Chrìosda anns an t-saoghal.

C.M.: ’Se Bacach a th’annaibh nach e? Innsibh dhuinn beagan mu ur n-òige.

M.M.R.: Rugadh agus thogadh mi an Sgìre a’ Bhac an Leòdhas agus cha robh càil annasach nam eachdraidh an sin air am b’urrainn mi iomradh a dhèanamh.

C.M.: Gu dè a’ bhuaidh a bh’aig an diadhachd a chunnaic sibh an sin oirbh?

M.M.R.: Bha, gun teagamh, buaidh mhòr aig an diadhachd a chuala agus a chunnaic mi nam òige orm. Bha adhradh teaghlaich air a chuartachadh moch agus anmoch; bha eachdraidh na Fìrinn air a

[TD 50]

teagaisg dhuinn air an t-Sàbaid; bha teagaisgean na Fìrinn air an ionnsachadh leinn ann an Leabhar Aithghearr nan Ceist, agus bha iomradh cùbhraidh againn ga chluinntinn air daoine a dheàlraich ann an eaglais Dhè anns an eilean agus an àiteachan eile.

Bha mi creidsinn gun tàinig atharrachadh gràsmhor am beatha mo phàrantan tre ’n do dh’aidich iad Iosa Crìosd mar an Slànaighear. Mar sin bha fhios agam gum feumadh atharrachadh bho nèamh a thighinn nam eachdraidh — seadh gum feumainn creidimh slàinteil ann an Iosa Crìosd dh’ ionnsaigh am bheil na h-uile air an cuireadh. Ach bha mi naoi bliadhna deug a dh’aois nuair thàinig mi gu bhith faicinn agus creidsinn slighe slàinteil Dhè ann an Iosa Crìosd. Agus gu fìrinneach cha b’ann mar a bha dùil agamsa a thachair sin. Chan e mhàin gu robh eòlas air Crìosd mar iuchair a dh’fhosgail doras na Fìrinn do m’inntinn, ach rinneadh na h-uile nithean nuadh dhomh — bha eadhon fuaim Sruth a’ Ghlinne a’ seinn air cliù Iehòbhah dhòmhsa.

C.M.: Innsibh dhuinn beagan mu’n dòigh anns an d’fhuair sibh gairm na ministrealachd.

M.M.R.: Thàinig a’ ghairm gu ministrealachd an t-soisgeil aig an àm sin agus tha mi creidsinn gun robh stèidh na gairm sin air a leagail nam eachdraidh anns na bliadhnachan a bha mi sireadh slàinte do m’anam Ach nis rinn a’ ghairm sin gnothaich soilleir rium ann an dòigh anns an robh e eu-comasach dhomh gun a dhol a-mach le soisgeul nan saor ghràs.

C.M.: Tha e coltach gun robh sibh anns an Nèibhi. Innsibh dhuinn beagan mun a seo.

M.M.R.: Faodaidh neach a thuigsinn nach robh e furasda do bhalach leis na faireachdainnean sin is na beachdan sin a bhith air a thilgeadh air <eng>messdeck<gai> long-chogaidh. Gidheadh ’se dearbhadh buannachdail a bha ann agus fìor ullachadh math airson obair na ministrealachd. Thug na bliadhnachan sin cothrom dhomh air a bhith faighinn an tuilleadh cinnte an e fìor ghairm na ministrealachd a bha rium eadar-dhealaichte ris an eud a tha an eachdraidh nan uile a thug Dia beò tre ghràs.

C.M.: An robh e duilich dhuibh a dhol air ais gu bhith nur n-oileanach an uair sin?

M.M.R.: Cha robh idir airson da adhbhar.

(1) Bha fios agam gun robh m’uile bhuadhan air an gairm gu bhith searmonachadh Chrìosd, agus ged a bha eòlas agam tre ’n ungadh a

[TD 51]

[Dealbh]

[TD 52]

fhuair mi, bha mi ag iarraidh tòrr a bharrachd de eòlas air an Fhìrinn uile, air na cànainean anns an robh i air a sgrìobhadh air tùs, air an rannsachadh a rinn daoine diadhaidh air an Fhìrinn, agus air eachdraidh na h-eaglais bho làithean nan Abstol. Bha iad sin uile ga mo dhian chur-thuige.

(2) Bha mar an ceudna tart orm riamh gu eòlas fhaotainn agus cha do leig mi dhìom a bhith sireadh eòlais an sgoil-latha agus an sgoil-oidhche agus an dèidh sin le cùrsa foghluim tre ’n phost a bha cuimseachadh air inbhe starsach na Colaiste. (Bha mi gun crìochnachadh a’ chursa sin nuair a thàinig mi gu eòlas air Crìosda Dhè.) Mar sin ’sann a bha e na thlachd ro mhòr dhomh a bhith faighinn cothrom a bhith strì ris an fhoghlum fad na h-ùine.

C.M.: Tha mi a’ tuigsinn gun do rinn sibh tuilleadh foghlum a thoirt a-mach an Ameireaga. An tug seo sealladh na b’fharsainne dhuibh air saoghal na diadhachd?

M.M.R.: B’e m’iarrtas air a bhith tuigsinn a’ chreidimh Chrìosdail na b’fheàrr a thug orm a dhol a dh’Ameireaga. Dhaingnicheadh mo chreidimh an sin agus fhuair mi air a bhith tuigsinn na bu shoilleire mar a bha feallsanachd na Fìrinn cho eadar-dhealaichte ris an fheallsanachd tha mar stèidh aig beachdan mì-chreidmheach clann nan daoine. Mar a fhuair mi sealladh na b’ fharsainne air saoghal na diadhachd ’sann bu mhotha a ghràdhaich mi teagaisgean na Fìrinn agus a rinn mi an tuilleadh uaill ann an teagaisgean Leabhar Aidmheil a’ Chreidimh.

C.M.: Dè ’n ùine thug sibh thall thairis?

M.M.R.: Bha mi thall thairis còig bliadhna deug agus deich mìosan.

C.M.: Innsibh dhuinn beagan mu’n choithional a bh’agaibh an Detroit.

M.M.R.: A chionn gur h-e muinntir Leòdhais a’ chuid bu mhotha d’an robh mi dèanamh seirbheis cha robh mòran dealachadh eadar mo dhòigh-beatha an siud bho’n seo ach a-mhàin na h-eadar-dhealaichean a tha ’g èirigh bho ’n aimsir, bho astar, is bho chaochladh nithean eile. Bha seirbheis Ghàidhlig agam a h-uile Sàbaid an Detroit agus coinneamh urnaigh Ghàidhlig a h-uile Diardaoin.

C.M.: Dè ur beachd air cor na h-eaglais an Ameireagaidh an diugh? A bheil buaidh nan soisgeulaichean mòra leithid Billy Graham cho omraiteach ’s a bhios Breatannaich a’ smuaineachadh?

[TD 53]

M.M.R.: Tha mi meas gu bheil barrachd buaidh aig an eaglais an Ameireaga na th’aice an Alba. Chan eil mi ag àicheadh nach eil mòran chreudan annasach ag èirigh an Ameireaga an lorg an sgoltadh tha eadar an eaglais ’s an Stàit. Agus a thuilleadh air sin tha fhios agam gu meas sinne mòran dhe na teagaisgean aca glè staoin. Dh’aindeoin sin tha buaidh mhòr chan ann a-mhàin aig soisgeulaichean ainme ach aig an t-Soisgeul anns an fharsainneachd air feadh na tìre.

C.M.: Dè ’n ùine nis bho thill sibh a Leòdhas?

M.M.R.: Tha mi air ais an Leòdhas dà bhliadhna dheug anns a’ Mhàrt a chaidh.

C.M.: Chan eil rian nach fhaca an teaghlach agaibh atharrachadh mòr air an dà shaoghal.

M.M.R.: Bha an teaghlach agam òg nuair a thill sinn dhachaidh, bha sgoil ris an ursainn, agus bha goireasan a’ tighinn a’ chuid ’s a’ chuid. Mar sin cha robh e cho duilich dhoibh cleachdadh ri dòighean ùra na tìre dhan tàinig iad. Tha mi creidsinn gur h-e fuachd a’ chiad gheamhraidh nì bu dorra cur suas leis a thachair ruinn.

C.M.: Na mhothaich sibh fhèin gu robh atharrachadh mòr air an àite bho dh’fhalbh sibh?

M.M.R.: Cha b’urrainn dhomh radh gun robh atharraichean mòra air am faicinn leam idir nuair a thill mi, oir nuair thàinig solas an dealain agus am bùrn a-steach do na taighean agus nuair a thòisicheadh air blàthachadh nan taighean le pìoban tetha thug sin dachaighean an eilein gu inbhe co-ionnan ri inbhe dachaighean an ceàrnaidhean eile. Bha na h-atharraichean sin timcheall air tòiseachadh nuair a dh’fhalbh mi.

Bha aon atharrachadh ann — an Telebhisean — an ìre mhath anns gach dachaigh. Faodaidh e bhith na mheadhon air math no olc. Tha mòran cloinne ann an diugh agus ’se an telebhisean am bainne-cìche a tha aca agus tha am beachdan air an cumadh leis bho tha iad a’ spògail air an làr. Chì iad agus cluinnidh iad fada mus eil iad comasach air leughadh. Chan eil duine nach fhaic an cunnart a dh’fhaodas a bhith an seo, oir tha e toirt togail na cloinne, an tomhais co-dhiù a-mach á làmhan nam pàrantan. ’Se seo aon dhe na h-atharraichean bu mhotha dan tug mi aire.

C.M.: Gu dè bhur beachd air cor beò-shlaint sluagh nan eileanan?

[TD 54]

M.M.R.: Tha beò-shlaint an t-sluaigh iongantach math a dh’aindeoin gach nì. Tha sinn toilichte airson nan oibrichean tha tòiseachadh ach chan eil sinn a’ meas gu bheil obair sam bith cho do-sheachnaichte feumail agus gum biodh sochairean an t-soisgeil, agus gu sònraichte an t-Sàbaid, air an call r’a linn. Tha sinn an dòchas nach tachair seo.

C.M.: Innsibh dhuinn beagan mu’n choithional agaibh ann an Steòrnabhagh.

M.M.R.: Tha e glè mhòr. Tha dà thogalach againn, aon air Sràid Fhrangain agus aon eile air Sràid Choinnich. Chan e mhàin gu bheil sin a’ toirt cothrom dhuinn air an t-sluagh a ghabhail gu lèir a dh’aon suidhe ach tha e dèanamh comasach dhuinn Gàidhlig agus Beurla thoirt dhoibh moch is anmoch gach seachdain. Airson seo tha dà mhinistear a’ searmonachadh gach Sàbaid. Tha e na nì gealltanach a bhith faicinn uimhir de chlann na h-Ard-sgoile a’ cur an aghaidh air an t-soisgeul agus a bhith faicinn cupaill òga le ’n teaghlaichean a’ frithealadh na h-eaglais moch is anmoch. Cha robh sinne cho cleachdte ri bhith faicinn sin nar là-ne. Agus cuideachd cò am baile am Breatainn no an Ameireaga anns an tachradh tu ri fir agus mnathan air an t-sràid a bhiodh a’ conaltradh air an Fhìrinn cho nàdurrach agus a bhiodh daoine eile air an aimsir?

C.M.: Gu dè bhur beachd air cor na h-Eaglais Shaoir nar là-ne anns an fharsainneachd?

M.M.R.: Cho fada is a ghleidheas an Eaglais Shaor teagaisgean nan saor-ghràs chan eagal di ach aon uair is gun leig i gliocas an t-saoghail a-steach a riaghladh taigh Dhè bidh spiorad an Tighearna ga trèigsinn agus bidh i na closach mharbh. An nì tha fìor mun Eaglais Shaoir tha e fìor mu dheighinn a h-uile eaglais agus tha feum mhòr aig gach eaglais air pilleadh ri Dia ann an aithreachas.

C.M.: De bhur beachd mu aonadh nan eaglaisean?

M.M.R.: Chan eil duine, is cinnteach, a chaidh aonadh ri Crìosd aig nach eil dàimh aonaidh ri luchd-leanmhainn an t-soisgeil, agus tha iomadh neach dhiubh sin an Alba a rannsaich eachdraidh na h-eaglais bho làithean nan Abstol a tha ri bròn airson nam brisidhean a thàinig air an Eaglais Chlèireach nar dùthaich. Tha iad sin ag iarraidh amannan beannachaidh tre ’m biodh na h-eaglaisean clèireach is eile a’ tighinn gu bhith a’ sleuchdadh aig casan Chrìosd, mar am Fàidh, an Sagart agus an Rìgh. ’Se gu fìrinneach smachdachadh Dhè a thàinig

[TD 55]

air an eaglais a bhris i na bloighdean. Ach tha mi a’ creidsinn cuideachd gu faod aonadh nan eaglaisean a bhith aig amannan na smachdachadh mar an ceudna. ’Se sin an aonadh a tha air a dèanamh comasach tre mhì-chreidimh nan eaglaisean fhèin. Tha aonadh eadar a’ mhuinntir tha dèanamh adhradh do Dhia ge be air bith dè am buidheann de eaglais Chrìosd d’am buin iad: agus do’n mhuinntir sin ’se focal Dhè a-mhàin riaghailt an creidimh agus am beatha.

Saoilidh mi gur h-e an t-aonadh seo a tha ag èirigh bho dhàimh slàinteil dhaoine gu pearsanta ri Crìosd a b’fheàrr leam an tuilleadh cudthrom a leigeadh air nar latha fhèin agus leanaidh aonaidhean eile a’ chuid agus a’ chuid an lorg sin. As eugmhais seo chan eil ann an aonadh sam bith eile ach nì a nì closach eaglais sam bith nas motha agus “is feàrr madadh beò na leòmhann marbh”. Bu mhath a bhith cuimhneachadh gun robh na h-uile càil aig eaglais Laodicea na beachd fhèin — cha robh dad a dhìth oirre ach Crìosd! Tha e coltach gun robh Esan air taobh a-muigh an dorais. Teagaisg ro fheumail do na h-uile eaglais againn — a h-uile h-aon! Agus aonadh gun Crìosd anns a’ mheadhon chan aonadh e. Bu chòir dhuinn a bhith glacadh dòchas bho’n seo — ged a bha Crìosd a-muigh gun robh e bualadh an dorais.

C.M.: Nise, a Mhgr MacRisnidh innsibh dhuinn gu dè bhur dòchasan airson an ùine a tha romhainn.

M.M.R.: ’Sann a tha sinne a’ cur feuma mar eaglaisean, mar shluagh, agus mar rìoghachd air pilleadh ri Dia ach an dèan E tròcair oirnn. Tha feum againn gun cluinneadh sinn na tha os cionn na rìoghachd a’ gairm là traisg, là irioslachaidh agus aideachadh peacaidh bho phàileas na Ban-righinn dh’ionnsaigh a’ bhothain as ìsle anns na h-Eileanan a Siar. Nach e sin a bhiodh misneachail! Co aige tha fios nach pilleadh Dia o dhian-chorraich agus nach ann a lasadh E ar coinneal ás ùr.

Beannaichte gun robh ainm an Tighearna.

C.M. Mòran taing a Mhgr MacRisnidh airson còmhradh ruinn agus tha sinn a’ guidhe làithean sona dhuibh mar mhoderàtor.

[TD 79]

CIORA BHAN MAIRI DHONNCHAIDH
le Murchadh MacLeòid (Murchadh Màgo)

Bha mòran chaorach aig Donnchadh Ruadh. Oir cha robh sin na iongnadh oir b’e e fhèin an cìobair taghte. A shamhradh ’s a gheamhradh, fliuchadh is fuachd, reodhadh is gailleann ann no ás bhiodh Donnchadh a-muigh air tòir na treuda. Bha e cho fritheilteach air na caoraich is air na h-uain is gur minig a chuala mi Seònaid a bhean ag ràdh ris an uair a thilleadh e dhachaigh ás a’ mhonadh, “O Dhonnchaidh, ’s iad na caoraich ’s na h-uain as muirniche agad na mi fhèin is a’ chlann.”

Bliadhna bha siud bha geamhradh ann nach faca Donnchadh a-riamh a leithid le reodhadh is siantan is gailleann mu seach — geamhradh a bha anabarrach trom air duine is air ainmhidh. Roimh ám breith nan uan bha a’ mhòinteach is na machraichean glaiste da-rìribh. Bha sneachda trom air tuiteam, bha gaoth gheur bhon àird-an-ear air a sguabadh lom air na mullaichean agus trom na cheathachan anns na bealaichean. Air chùl sin thainig reodhadh trom a mhair gu toiseach na Màirte. Gu dearbh bha a’ chiad fheadhainn de chaoraich Dhonnchaidh gu breith mun do rinn an t-aiteamh a’ chiad fhuasgladh air an talamh.

Bha Donnchadh air a chois-a-muigh a latha ’s a dh’oidhche. Moch is anmoch chìte falbh e, druimeag air de shìol eòrna is baidean de sguaban coirce fo achlais gus rudeigin de chùl a chur anns na caoraich mun tuiteadh iad anns na claisean le ’n cuid uan.

Aon mhadainn dh’ionndrain e caora òg ás an treud. Bha fios aige gun robh uan gu bhith aice, agus dh’aithnich e gur h-e falbh tre ’n oidhche rinn i mar as minig a bhios caoraich òga dèanamh. Bha fios aig Donnchadh, seann mhaor eòlach, gur h-ann leis a’ ghaoith a chaidh a’ chaora — leis a’ ghaoith is thun na h-ìsle air tòir fasgaidh. Mach a thug e air ball, is a shùil anns gach cùil is cial, air los na caorach. Ach ged a bha cha do lorg e i air luathaire. Bha e sgìth acrach is an t-anmoch a’ tighinn an uair a chuala e mèil fann a’ tighinn bho chùl cloiche ri fasgadh gàrraidh. Thug e ceum an taobh ás an tàinig am mèil agus dè bh’aige ann an sin na shìneadh ach uan beag bàn boireann nach do dh’altaich riamh air sine a mhàthar. Thog Donnchadh na uchd e, agus cha bu luaithe thog na chuala e mèil iomnach caorach astar bhuaidhe is a’ tighinn na bu dlùithe air. Agus dè a’

[TD 80]

chaora bha sin ach an dearbh thè a bha Donnchadh air na bha soilleir de’n latha a thoirt air a tòir. Phaisg e an t-uan na achlais mar gum paisgeadh màthair a ciad naoidhean agus air an taigh rinn e, a’ chaora ás a dhèidh is i air bhoil le iomnaidh mu h-uan. Ach is math a bha fios aig Donnchadh gun leanadh i e is cha do mhaillich e a cheum gus an do ràinig e an dachaigh.

Cho luath is a chunnaic an t-seann bhean, màthair Dhonnchaidh, e nochdadh anns an doras leis an uan na achlais dh’èirich i suas a dh’uachdair an taighe, agus an ceann tiota thill i le baidean cloimhe agus rinn i sonnag dheth ris a’ chagailt. Chuir i an t-uan na laighe an sin far a ruigeadh blàths an teine air. Chuir i beagan bainne ga bhlàthachadh air an teine le uisge is siùcar na cheann. An uair a bha e blàth gu leòr leatha dhòirt i ann an copan e agus shuidh i air stòl beag ris a’ chagailt. Chuir i an t-uan air a dhruim na h-uchd agus dh’fhosgail i a dhà charbad bho chèile gu socair le a meuran. Chuir i balgam de’n bhainne na beul, agus leig i beag is beag e ás a beul fhèin do bheul an uain. Bha sùil na bha staigh air an uan feuch an robh a theanga gluasad. Nam bitheadh shluigeadh e am bainne agus bha dòchas ann dha.

Ghluais an t-uan a theanga gun teagamh; ghluais e a-rithist is a-rithist i gus an do leig e thar a shlugain na shaoil an t-seann bhean a dh’fhòghnadh. Chàirich i e anns an t-sonnaig chloimhe rithist, agus shìn e ann an sin cho rag ris a’ mharbh. Ach bha a’ chloimhe aig tiormachadh agus cha b’fhada gus an tàinig gluasad ann is an cualas mèil fann aige. An ceann dà uair a thìde bha e na laighe air a cheithir chasan cho nàdurrach ri beathach ceithir-chasach sam bith is e feuchainn ri a chrodhanan altachadh fodha. Thog Donnchadh na uchd e, agus rinn e bras shuathadh air a chasan, aon mu seachd eadar a mheuran. Chuir e an sin na laighe air an làr e agus cha b’fhada gus an robh an seud air a chasan. Mun do ghabh an taigh mu thàmh bha e falbh air feadh an làir, ceum aige mar bhodach le siataig, earball a’ crathadh, ’s e sàthadh a bhuis ris a h-uile h-àite strì ri bhith deoghal.

Bha Màiri Bheag, an leanabh a b’òige aig Donnchadh, deich mìosan a dh’aois aig an ám. Mhothaich i do’n uan a’ coiseachd air feadh an taighe agus ghabh i annas anabarrach dheth. Bha a sùil air a h-uile taobh a rachadh e, a làmhan sgaoilte is i a’ pronntal leanabail ris gun bhriseadh puirt.

Thug an t-seann bhean tuilleadh bainne dha mun deachaidh i chadal agus chuireadh do bhothag nan òisgean còmhla ri mhàthair e airson na h-oidhche.

[TD 81]

Anns a’ mhadainn chuala Màiri a’ mèilich e, agus bha i air bhoil gus an tugte na fianuis e. Rinn an t-seann bhean sin, agus thug i bainne dha mar a rinn i roimhe. Bha i gus an t-uan a chur còmhla ri mhàthair a-rithist ach ràin Màiri Bheag cho goirt is nach robh air a’ chùis ach an t-uan a leigeadh air feadh an taighe na fianuis.

Bha Donnchadh a’ biathadh na caorach mar a dh’itheadh i feuch an tigeadh bainne thuice, ach a dh’aindeoin sin, an ceann na seachdaine ’sann a bha i tioram seasg is cha robh air a’ chùis ach cead a coise leigeadh leatha.

Ach bha piseach a’ tighinn air an uan, agus b’ann aige fhèin a bha an latha dheth! Dheòghladh e nis am bainne á botal le sine air, agus dh’fheumte le Màiri e bhith daonnan mun teine fhads a bha i na dùisg. Bha e na bu mhùirniche aice na bha oideas aig leanabh riamh, agus chan iarradh i shùgradh ach a bhith spàgail air an làr ás a dhèidh a h-uile taobh a rachadh e. An uair a chaidleadh i anns a’ chreathaill tre’n latha, mar bu trice chaidleadh an t-uan anns an t-sonnaig chloimhe air an làr ri taobh.

Ach bha sìneadh a’ tighinn anns an latha; bha blàths a’ tighinn anns a’ ghrèin, agus bha am feur a’ tòiseachadh a’ fàs na bhrat ùrar gorm anns an lios timcheall an taighe. Chliob an t-uan am feur is fhuair e a bhlas is chòird e ris. B’i an lios a-nis a roghainn. Chliobadh e a’ bhileag bu mhìlse innte, mhireadh e innte nuair a dh’fhaireadh e mear agus bha fasgadh innte bho na ceithir ghaothtean. Dheanadh e an taigh dha fhèin an uair a thogradh e, agus nan tachradh an doras a bhith dùinte dhèanadh e mèil cho bragail is ged a b’e mac an uachdarain. Agus cha b’e sin a-mhàin, ach cha robh cùil no rùm den taigh nach rachadh e ann, eadhon na seòmair-chadail shuas an staidhre.

Agus bha e cho neo-ar-thaingeil ’s a bha e cho dàna. Ged a bha an t-seann bhean ga bheathachadh air bainne ùr trì uairean san latha, nam biodh am baile-a-muigh a’ còrdadh ris dh’fheumadh an t-seann bhean bhochd e ruigheachd a h-uile ceum leis a’ bhainne ged a bhiodh e an ceann shìos an liosa. An oidhche bhiodh blàth chaidleadh e muigh gun tighinn air àrainn na fàrdaich fiù ’s a chantainn “Oidhche mhath leibh” ri na daoine còire chùm beò e; ach nam faireadh e an oidhche fuar dh’fheumte leigeadh a-steach do bhothag nan òisgean neo chumadh e an ceann-baile gun norradh cadail le chuid mèilich.

An ùidh a chuir Màiri Bheag anns an uan a’ chiad oidhche chunnaic i e, ghlèidh i e. Bha i coiseachd an ceann na bliadhna, agus fad an t-samhraidh cha robh companach a bu docha leatha na ’n t-uan, is

[TD 82]

cothrom an liosa aca le chèile. A liuthad ceum a thug i ás a dhèidh! Agus a liuthad facal a dh’fhàg i ris anns a’ phronntail leanabail a bha aice! Agus neo-ar-thaingeil ’s mar a bha e, bu choltach gun robh mòran aig an uan mu dheidhinn Màiri an coinneamh sin. Cho luath is a dh’fhaireadh e i tighinn a-mach ás an taigh bhiodh mèil aige chur fàilte oirre, agus an uair a dh’fhàs i rudeigin mòr, nam mothaicheadh e gun robh grèim arain no brioscaid mhilis aice, dhèanadh e oirre feuch am faigheadh e a chuid deth. Fad an t-samhraidh bha e fhèin is Màiri cho mùirneach aig a chèile ’s a bha dithis leannan riamh. Gu dearbh cluinnidh sibh fhathast muinntir a’ bhaile ag ràdh mu dhithis a bhios dian a’ suirghidh gu bheil iad cho gaolach air a chèile ’s a bha a’ Chiora Bhàn is Màiri Dhonnchaidh.

An uair a thug Donnchadh na caoraich gu baile deireadh an fhoghair, ruith e air an treud mar a b’àbhaist da, agus na h-uain bu lugha is bu mheata (an fheadhainn a bha e ’n dùil nach geamhraicheadh a-muigh) chuir e do bhothag nan òisgean an ìochdair na bàthaich iad. Chuir e a’ Chiora Bhàn còmhla riutha. Ach ùbh, ùbh, ma chuir cha b’ann airson na sìthe. Ghabh a’ Chiora Bhàn làn a craicinn de thàmailt, agus nochd i an t-eudach a bha oirre anns a h-uile dòigh bu drabastaiche na chèile, ’s i meas nach robh còir no urras aig na h-uain eile san aon taigh rithe-se. Cuid no gnothach cha bhiodh aice ris a’ ghràisg a bha mun cuairt oirre. Rinn i ceann shuas na bothaige dhith fhèin far an robh a’ bhàthach is na bha innte fo a sealladh, agus mo thruaighe an t-uan bochd a thigeadh na gaoith! Nan tigeadh, phutadh a’ Chiora Bhàn le ceann e gus am biodh cnead ann. Cha robh aig aon de na h-uain eile ach fiù is sealltainn rithe, agus bhragadh i a cas mun làr ris gus an tugadh e a shùil taobh eile. Cha leigeadh i modh am bidhe fhèin le na creutairean bochda; ghiolcadh i air falbh bho’n fhodar iad ged nach cuireadh i fhèin beul air. Glè thric cha robh acras oirre fhèin gu fodar oir bhiodh Màiri Bheag a’ tighinn a chèilidh oirre an dràsda ’s a-rithist agus bhiodh mìr blasda aice dhi daonnan.

Bha Donnchadh a’ faicinn math gu leòr dol-a-mach na Ciora; ach bha e airson gun ionnsaicheadh am beathach ceannairceach modh na treuda mar bheathach caorach nàdurrach sam bith, agus bu bheag leis làmh-an-uachdair a leigeadh leis a’ Chiora Bhàin. Ach gus seanchas fada dhèanamh goirid cha tugadh a’ Chiora Bhàn bonaid-a-nuas do Dhonnchadh agus b’fheudar dha mu dheireadh a cur air stèill leatha fhèin air taobh a-muigh bothag nan òisgean, is ceangal mu h-amhaich.

[TD 83]

Bha i sona gu leòr an sin fhads a b’e biadh no fois a bha dhìth oirre, ach an uair a thigeadh e na ceann cuairt a thoirt don bhaile a-muigh no air feadh an taighe dh’fheumte an ceangal a thoirt bhàrr a h-amhaich is cead a coise leigeadh leatha air sgàth na sìthe.

Ach ’sann a bha an tàire aig Donnchadh leatha an uair a leig e a’ Chiora Bhàn is na h-òisgean eile mach as t-earrach. Bha na h-òisgean eile cho modhail stuama ri caora nàdurrach sam bith. Bheireadh iad an àite fhèin do dhaoine is do choin a’ bhaile. Thug iad an ionailt orra timcheall a’ bhaile a chosnadh am bith-beò gu h-onarach; ach b’fhada sin bho chàil na Ciora Bàine. An àite teicheadh roimh na coin ’sann a ghiolcadh ise ás an rathad oirre iad. Gach àite bha air a thoirmeasg da leithid, ’sann an sin bu trice chìte i. A-staigh anns na taighean, an liosan chàich, air na tobhtaichean, am mullach nan sabhlaichean — siud far am faighte an creutair seòlta gun nàire gun chogais. Nach do dh’ith i am buntàta ás a’ phrais an taic an teine air Banntrach Alasdair is i air tàrrsainn a-steach fhads a bha an t-seann bhean chòir an ceann eile an taighe! Cha robh urram aice don t-Sàbaid fhèin. Latha bha siud is am ministear air an ùrnaigh nach ann a chualas i stàireachd is a’ bòilich air cùl doras an tallain gus am b’fheudar do Thormod Beag èirigh ’s a cur thun na sitig air amhaich.

Bha Donnchadh air a nàrachadh aice, ach dè dhèanadh e dheth? Ged a b’fhada bho a chàil a bhith dèanamh droch nàbachd ri duine sam bith, bu bheag leis an creutair a chuingealachadh na bu mhotha na dh’fheumadh e. Chuir e roimhe cho luath ’s a thigeadh a’ chiad fhàs air an fheur gun cuireadh e shamhrachadh i gu eilean mara, an t-Eilean Uaine. Rinn e sin agus chuireadh thun an eilein i còmhla ri sia beathaichean eile ás a’ bhaile nach fuireadh air mòintich.

Cha do thuig a’ Chiora Bhàn idir càite an robhas ga cur an uair a thug Donnchadh leis anns an eathar i, ach an uair a chunnaic i bhith ga fàgail air an eilean, ’sann an siud a bha othail nan creach. Sìos is suas an cladach i, is i mèilich cho tiamhaidh is gun tugadh i gul air na clachan fhèin. Agus dè na geallaidhean nach robh aice do Dhonnchadh!

“A Dhonnchaidh, a Dhonnchaidh, thoir dhachaigh leat mi is na fàg an seo mi. Till, till gam iarraidh air neo bidh mo chlosach aig na fithich is chan fhaic Màiri Bheag tuilleadh mi. Thoir dhachaigh mi is cha choisinn mi nàire dhut gu sìorraidh; bidh mi cho modhail ri measan bean a’ mhinisteir. A Dhonnchaidh, a Dhonnchaidh, nach cluinn thu!”

Sin agus mòran eile dh’èigh i, ach bradag bha Donnchadh ro

[TD 84]

eòlach oirre airson gun tugadh e spèis no cluas di. ’S iomadh gealladh a thug i dha roimhe siud gun giùlaineadh si i fhèin modhail, ach aon diubh cha do chùm i riamh.

Air a’ cheann thall rinn a’ Chiora Bhan i fhèin aig an taigh air an eilean fada na b’fheàrr na shaoileadh sibh. Thuig i mu dheireadh nach robh e gu feum sam bith dhi bhith ruideil sìos is suas an cladach ag èigheachd ris a h-uile h-eathar a rachadh seachad ach gum b’fheàrr di biadh is fois a ghabhail nan ám fhèin air neo gum biodh a closach aig na fithich ceart mar a thuirt i fhèin ri Donnchadh. Ach bha feur an eilein cho maiseach uaine — nach ann do bhrìgh sin a thugadh an t-Eilean Uaine air — is gun tugadh e uisge bho fhiaclan beathaich ciallaich sam bith. Cho luath ’s a bhlais a’ Chiora Bhàn air, lìon si i fhèin air. Dh’fhairich i an uair sin na b’fheàrr agus laigh i cnàmh a cìre ri cùl gaoithe is aghaidh grèine.

Thainig aon de steàrnagan an eilein a chòmhradh rithe agus cha b’fhada gus an robh an dithis am bun seanchais, an steàrnag ag innseadh do’n Chiora mu’n eilean, agus a’ Chiora cur a-mach eachdraidh a beatha do’n steàrnaig.

Cha deachaidh na bu mhiosa na sin fhèin don chiora. A h-uile feasgar nuair a bhiodh i air a sàth itheadh laigheadh i ri fasgadh na Creige Mòire agus cha robh eun mu na còrsachan nach tigeadh a chèilidh oirre nam biodh iad idir aig baile. Faoileagan is steàrnagan is sgairbh is sùlairean is buthaidean is a h-uile h-eun eile tha beò an cois a’ chladaich, chluinneadh tu iad an siud mun anmoch a’ rocail ’s a’ lachanaich ri seanchasan na Ciora Bàine. Na caoraich eile bha air an eilean cha sealladh i riutha — cha bu diù leatha — agus den taobh-san deth ’sann a bha a’ Chiora Bhàn a’ cur nàire orra mar a bhiodh i bòsd ri na h-eòin.

“Nam biodh na h-eòin cho eòlach oirre ruinne,” theireadh iad ri chèile os iosal, “b’fhada sheachnadh iad i fhèin ’s a cuid ràbhardan.” Ach bu shuarach aig a’ Chiora Bhàin an cuid-san tàire.

“A thruaghanan gun tùr,” theireadh i riutha, “’se sibh a bhith gun tùr a dh’fhàg an seo sibh. Chan ionann sin is mise; ’sann airson mi bhith cho sgiobalta, dàna, fearail a chuireadh bho’n taigh mi.”

Bha a’ Chiora Bhàn a-nis cho sona air an eilean ’s a bha an latha cho fada — cho sona is nach do chuir an creutair dearmadach guth dhachaigh oirre fhèin gus an deachaidh Donnchadh ga rùsgadh goirid roimh leth an t-samhraidh. Bha i san ionailt air taobh a deas an eilein an uair a chaidh Donnchadh air tìr agus cha do mhothaich i dha gus an do sheas e air spuaic creige bheireadh an t-eilean gu lèir fo a

[TD 85]

chomhair. An uair sin fhèin is gann a leig i oirre gum faca i a seann mhaighstir. Is ann a bha i mar gum biodh diomb oirre ri Donnchadh. Agus a thaobh Dhonnchaidh dheth, is gann a dh’aithnich e a’ Chiora Bhàn leis a’ phiseach a bha feur is fasgadh an Eilein Uaine air a thoirt oirre.

Bha deagh shùil aig Donnchadh air caoraich, agus cha b’e a h-uile beathach a thogadh a shùil; ach b’e theisteanas air a’ Chiora Bhàin gun robh i nis na caora eireachdail. Bha na sprodanan adhairc a thainig ás a ceann na h-uan air fàs nan leth-chearcall cuimir, dlùth air a claigeann; bha casan fada oirre is i cho glan air a cnàmh ’s a dh’iarradh e; bha druim leathann aice is bodhaig lòdail, air a còmhdach le rùsg dhìleas fhada de chloimh a bha cho mìn ris an t-sìoda. Cha d’fhuair Donnchadh mur-a-bhitheadh innte bho a bus gu a h-earball.

“Ciora! Ciora! Ciora!” thubhairt Donnchadh rithe, an dùil gun tigeath i chur fàilte air, ach an àite sin cha do rinn i ach sùil a thoirt air thar a gualainn mar gum biodh i cur roimpe nach biodh cuid no gnothach aice ris. Ach an sin thug Donnchadh ás a phòcaid mìr de dh’aran coirce is brat tiugh air de dh’ìm na bà ruaidhe. Cha bu luaithe mhothaich a’ Chiora Bhàn do’n aran na rinn i air a seann mhaighstir. Abradh sibhse beulachas air a’ chiora an uair sin, i faighneachd mun a h-uile duine is beathach aig an dachaidh mar gum b’i creutair bu dàimheile air thalamh.

An uair a dh’ith i an t-aran coirce bha i cho dòigheil ’s gun do leig i le Donnchadh a cur na suidhe aig a chasan is tòiseachadh ga rùsgadh. Gun teagamh rinn i casaid ris an uair a thuig i dè bha e dèanamh oir bha i cho mòr ás an rùsg àlainn a bha m’a clisich ’s a bhiodh bean-bainnse mu deise phòsda. Ach bha an latha blàth is an uair a dh’fhairich i fionnaireach shèimh na gaoithe an iar-’eas ag iathadh m’a craiceann chòird e rithe cho mòr is gun robh i coma am fàsadh no nach fàsadh rùsg eile oirre ghleidheadh i bho fhuachd is gailleann a’ gheamhraidh mar a bha Donnchadh ag innse dhi.

An uair a leig Donnchadh cead a coise leatha, dh’fhairich i cho aotrom ri eòin an adhair. Nam faiceadh sibhse an t-aoibhneas a bha oirre, i spaidsearachd sìos is suas fo chomhair caoraich eile an eilein is gàire fanaid aice riutha airson nach robh iadsan fhathast air an rùsgadh.

“Amadana is òinsichean gun tuigse,” theireadh i riutha le tàire, “nur deiseachan geamhraidh ’s a’ ghrian a’ sgoltadh nan cnoc! Carson nach gabh sibh an latha math fhads a gheibh sibh e mar a tha mise dèanamh? Cha ghabh, chan eil an tur sin annaibh.”


[TD 86]

[Sanas]

[TD 87]

Thàinig an fhaoileag na còmhradh is cha robh fiù ’s nach do thòisich a’ Chiora Bhàn a’ deanamh tàire air an fhaoileig cuideachd. Seo mar a thuirt i rithe.

“Fhaoileag, fhaoileag, nach bochd dhut fhèin nach eil thu cho bàn os cionn do sgèithe ’s a tha thu fòidhpe. Nan robh, cha mhòr nach biodh tu cho brèagha rium fhèin.”

Leig an fhaoileag sgal gàire aisde, is rinn i ás air an iteig a dh’innseadh don t-sùlaire an rud a thuirt a’ Chiora Bhàn rithe. Cha do ghabh i fearg sam bith oir bha na h-eòin a-nis air fàs cho eòlach oirre is nach gabhadh iad diomb sam bith rithe dh’aindeoin cho dàna is cho mì-mhodhail ’s a bhruidhneadh i riutha.

Beag air bheag thòisich sìneadh a’ tighinn anns an oidhche; bha na làithean fada sona samhraidh a’ dèanamh air làithean goirid dorch a’ gheamhraidh. Thòisich feur an eilein a’ searg agus thòisich a’ Chiora Bhàn a’ cuimhneachadh air an t-seann dachaigh. Cha robh i idir cho cridheil no cho còmhraideach a-nis an uair a thigeadh na h-eòin a chèilidh oirre mun anmoch. Bha an cianalas oirre. Ach goirid roimh latha Samhna cò chunnaic i dèanamh air an eilean ach Donnchadh anns an eathair dhuibh. Air ball rinn a’ Chiora Bhàn air a’ chladach is fàilte chridheil air a bilean. Sheas i air piorr creige anns a’ chladach is i seòladh Dhonnchaidh an taobh a bha i. Mun do bhuail sròn an eathair a’ ghainmheach bha a’ Chiora Bhàn na broinn agus mo thruaigh duine dh’fheuchadh ri cur aisde.

Ghabh Donnchadh naidheachd na Ciora Bàine cho luath ’s a choinnich iad, ach cha b’ann air còmhradh a bha aire na Ciora. Bha a ceann a-mach air gualainn an eathair, a sùil air gach tòb is geodha is rubha air a slighe dhachaigh, agus fadachd bàis oirre gus am faigheadh i gu tìr.

An uair a ràinig iad am port ’s a leig Donnchadh a-mach ás an eathar i rinn i air an taigh gun fuireach ri làmh-chuideachaidh a thoirt do Dhonnchadh a tharraing an eathair. Cha b’fhada gus an cuala muinntir an taighe i a’ glaodhaich air cùl an dorais. Leig an t-seann bhean a-steach i is chuir i dibhe-bheatha dhachaigh oirre. Sheall Màiri Bheag oirre le iongnadh mar gum biodh aithne gun chuimhne aice oirre, agus an uair a thuig i gur e a’ Chiora Bhàn a bha ann air tilleadh, rinn i gàirdeachas nach do rinn i leithid on a dhealaich iad.

[TD 89]

An Sgeilp Leabhraichean

Ruaraidh MacThòmais, Saorsa agus an Iolaire (Gairm. 1977. £2.50)

An latha roimhe bha mi muigh ann am monadh uaigneach air a’ Ghàidhealtachd: àite cho uamhalta fiadhaich is a th’ann an Alba — ged a tha fathann a’ dol gu bheil lèig gun tomhas de dh’ola fo na cuantan a chithear o na mullaich. Ga bè air bith dè an luach a chuirear air an ola, no gu dè an dreach a bheireadh i air na monaidhean (ach an cothrom a bhith againn a cur a sàs!) chan eil togail ro mhòr sam bith dh’an aignidh san riasg lom chruaidh ud na staid nàdurra. Sin co-dhiù an inntinn sa robh mise nuair a thainig mi gun fhiosda dhomh air nead iolaire agus an t-eun mòr fhèin a’ seòladh os mo chionn, a’ beachdachadh air an dùthaich a bhoineas dha. Thainig e chugam air ball, ann an dòigh nach gabh mìneachadh an seo, gu robh a h-àilleachd fhèin fuaite ris an dùthaich sin: mòinteach gun mheachainn ach saor, gun cheannsachadh. Seo saoghal na h-iolaire.

Co-dhiù thug an tuiteamas a bha sin lèirsinn sam bith ás ùr air cuspairean an leabhair seo, chan aithne dhomh; ach fòghnaidh e gos cosalachd a dheanamh dheth an dràsda. San dàn An Iolaire tha am bàrd a’ gabhail sealladh sùil iolaire:

Cha b’e idir gu robh spuirean ort
a dh’fhàg an làrach air m’ aodann
ach gun do thog thu suas mi
thar beanntan mo dhomhain
a-measg nan diathan
agus gum faca mi na cnàmhan.
Aodann lom leacach
Le sgròbadh sìorraidh air
aon shùil coibhneil ’s an t’èile feargach.


[TD 90]

[Sanasan]

[TD 91]

O na h-àridean sin tha e a’ beachdachadh air eachdraidh na dùthcha, air brìgh a suaicheantais, air susbaint ar linn. Saoilidh tu uaireannan, is dòcha, a thoradh ’s gur ann air astar a tha an t-sùil a’ faicinn, gu bheil dreach monadail fuar air cuid dh’an bhàrdachd seo. Bhiodh e iomchaidh a-rèir na cosalachd gu robh. Ach ‘tha aon shùil coibhneil ’s an t’èile feargach.’ Mar sin, chan è fighe gun fhaidheam a tha fa do chomhair.

Tha caochladh dhual, ma tha, sa chruinneachadh dhàn seo aig MacThòmais, a bhiosar gu tric a’ sgrùdadh an Alba an latha an diugh: saorsa, foghlum, an ola, deoch, creideamh . . . . Gheibhear snàithneinean dhiubh sin an dàrna cuid ann an dàin fa leth oir neo a’ ruith tro ’n iomlan. Tha samhlachas cuideachd pailt: na samhlaidhean, is an dàimh iomadh fhillte a tha eatorra, a’ sìor thighinn am bàrr san inntinn mar as mutha leughas duine. Agus tha dàin ‘phearsanta’ san leabhar. Cuid dhiubh sin — leithid Oran Brathann, 37 — a’ nochdadh is a’ cleith aig aon ám, is bheir mac-meanmhain an leughadair a bhrìgh fhèin asda; cuid a tha cho fosgarra cruinn nach fheumar aon fhacal a chur riutha — leithid Mo Mháthair, 39.

Nuair a thainig crìoch air do bheatha
thainig i cho glan
mar gun cuireadh tu snàithlean
fo d’fhiacail,
ga bhriseadh leis an aon sgobadh.

Soilleir, sìmplidh ’s ga bheil sin, ga tà, tha toinneamh beag dualach (agus dh’fhaoite tòiseachadh leis gos an seòrsa bàrdachd seo a mhìneachadh) san dòigh a tha am bard a’ làimhseachadh ciall an fhacail “faire”.

Tha saidhbhreas san t-saoghal a tha MacThòmais — is an iolaire — a’ faicinn; ach chan è saidhbhreas saoghalta a th’ ann: beairteas na h-ola, abair. Sann a bhoineas e dh’an taghadh a rinn an cuilean (san dàn a th’ air a thionntadh o’n rosgbhàrdachd aig Solzhenitsyn, 20): saorsa ruideanachd san t-sneachda a roghainn air cagnadh cnàmhan circe. San Armann, 8:

. . . . iolach

a’ Ghàidheil
a’ tighinn á cliabh na Galldachd;
nam biodh seasmhachd ás a lasair
sgrìobhte “Saorsa” air nèamh Alba fhathast.

As aonais na h-aigne sin, chan eil tairbhe sam bith san Ola fhèin, 2:

. . . Tha iad ag ràdh an diugh gu bheil saoghal-bràth de dh’ol’ againn

[TD 92]

anns an dùthaich bheag seo — bhig seo, bhog seo? —
gu bheil sinn air bhog ann a lèig ola.
Tha mi ’n dòchas gu ruig an t-siobhag oirre.

Is dual do MhacThòmais an comhair gach ama a bhith ri seòrsa de ghearradh-cainnte — bheag seo, bhig seo, bhog seo.

Sa’ Chrann, 15, tha e a’ leudachadh air an liuthad ciall a bhoineas dh’an fhacal sin: crann-treabhaidh — ceusaidh — gleusaidh, is mar sin. Tha fiaradh eile sa cheàrrachas san Turas, 27. Turas annasach, ga thoirt aig Crìosdaidh annasach:

Ann an dorus a’ Chaley
thachair E rium
’s dh’fhaighnich E dhiom
a robh mi ag iarraidh slàinte.
Bhà, iomadach slàinte.

Pìos air adhart, agus:

Dearg dearg tha fuil mo bheatha,
sin an fhuil anns a bheil slàint,
nuair a laigheas làn a’ bhotuil
air mo sgòrnan anns a’ mhadainn
tha e mar gun d’ fhuair mi gràs,
dearg, dearg tha fuil a’ bhotuil
air mo chuisle, fuil mo ghràidh.

Fuil a’ chruinn, fuil a’ chruinn,
fuil a sgamhain air a’ chrann,
dubh, dubh tha fuil a sgamhain,
dubh a’ mhadainn air a’ bheinn.
Dearg, dearg, dearg, dearg,
dearg air mo chridhe clis,
Thusa rinn fìon dhe ’n an uisge
dean uisge de ’n fhìon a-nis.

Tha ceithir earrannan deug san dàn sin. Se seòrsa de dh’ aoireadh a th’ ann; chan è aoir a’ chàinidh, ach dàn anns a bheil an dà chuid cumhachd agus truas. Agus, mar a chithear sa bheagan a th’ air aithris, a thoradh ’s gu bheil còrr is aona mhodh-sgrìobhaidh ann, tha e dhà threise r’a linn. Cheannaichinn-sa an leabhar air sgàth an fhir seo fhèin.

Iain MacAonghuis

[TD 93]

[Sanas]

Malcolm Chapman, <eng>The Gaelic Vision in Scottish Culture (Croom Helm.<gai> Lunnainn. 1978. £8.50).

Tha ùghdar an leabhair seo air fear dhe na mìltean a tha air an tarraing gu Albainn, agus gu Gàidhlig na h-Albann, gun làn tuigse aca fhèin no againne carson. O chionn seachdain no dha, mar eisimpleir, reiceadh an t-uabhas de leabhraichean Gàidhlig ann an Lunnainn ri Sasannaich, bho bhan a’ Chomuinn Leabhraichean. Is dòcha nach bu chòir seo iongnadh sam bith a chur oirnn, oir smaoinich cho titheach ’s a tha gu leòr de na Gaidheil air a’ Bheurla, agus air litreachas na Beurla. Agus is math, co-dhiù, nach eil gach duine a’ cumail taobh-a-staigh na h-iodhlainn aige fhèin.

Tha ùghdar an leabhair seo a’ lorg toiseach na h-ùidhe seo anns a’ Ghaidheal ’s anns na bhuineas dha, anns an ochdamh linn deug, agus ga ceangal ris an ùidh ann an rudan àrsaidh, ’s ann an daoine fad-air-àis, a bha a’ fàs cumanta anns an lnin ud — ùidh air an robh Seumas Mac a’ Phearsain breithneachail, ’s a phiobraich e leis an eadar-theangachadh sin a bha an ainm a bhith de bhàrdachd Oisein. Tha Chapman a’ smaoineachadh gu bheil pàirt de’n bheachd sin a ghabh Gaidheil is Goill air a chèile aig an ám sin, fhathast a’ riaghladh ar smuaintean, uaireannan gun fhios dhuinn. Tha e a’ fiachainn ri

Air a leantainn d 95


[TD 94]

[Sanasan]

[TD 95]

ceangal a dhèanamh eadar na beachdan sin is beachdan a bh’aig Ernest Renan agus Matthew Arnold anns an 19mh linn deug, agus rudan a tha gan sgrìobhadh an Gàidhlig an diugh fhèin. Saoilidh mi nach eil a’ dol leis buileach, ach tha pàirt dheth fìor. Nuair a tha e ag ràdh gu bheil an Gaidheal ro bhuailteach coire a chur air daoine eile, Goill is Sasannaich gu h-àraidh, airson a staid fhèin, tha mi dol leis. Agus nuair a tha e a’ cumail a-mach nach eil nàimhdeas aig an t-Sasannach dha, saoilidh mi nach eil e fada ceàrr a bharrachd. Is dòcha gur h-ann a tha ùidh aig an t-Sasannach anns a’ Ghaidheal — gu h-àraidh ma dh’fhanas e fad-air-ais.

Tha e a-rithist a’ toirt sùil air a’ bhàrdachd aig Mac Mhaighstir Alasdair ’s aig Donnchadh Bàn, ’s a’ tighinn chun a’ cho-dhunaidh nach fheum iad sin sealltainn air taogh muigh saoghal a’ Ghaidheil

[Sanasan]

[TD 96]

gu dealbh a dhèanamh air a’ Ghaidheal dha fhèin. Tha seo nadurrach gu leor, oir bha a’ Ghaidhlig fhathast slàn, gun mòran measgachaidh innte, a thaobh fhaclan is bheachdan, agus cha robh an dà chànan, ’s an dà shluagh, a’ dol a-measg a chèile anns na ceudan dòighean anns a bheil sin a’ tachairt an diugh. Ach air a shon sin, saoilidh mi gun robh Mac Mhaighstir Alasdair a’ faicinn gun robh an cath ann, agus chan e mhàin sin, ach bha e a’ smaoineachadh gun robh na Gaidheil ann an seagh a’ cath ás leth Albainn gu lèir:

Nach nàr dhuit fèin mar thachair dhuit
O Albainn bhochd tha truagh,
Gann làn an dùirn de Ghaidhealaibh
Fhàgail ri h-uchd buailt!

Anns an t-seagh seo tha Mac Mhaighstir Alasdair a’ dol fada thar crìochan nam fineachan, agus thar crìochan na Gaidhealtachd, agus ga nochdadh fhèin mar nàiseantach: nàiseantach na Gàidhlig anns a’ chiad dol-a-mach, ach is dòcha ag iarraidh rèite nas farsainge.

Tha pàirt de na bàird Ghàidhlig anns an linn againn fhìn a’ lorg sin cuideachd. Saoilidh mi nach eil seo a’ còrdadh ro mhath ri ùghdar an leabhair seo. Tha e soilleir gu bheil buaidh aig na beachdan sin a th’aige air mar a tha e a’ làimhseachadh na bàrdachd. Ach chan urrainn dha a dhol glè dhomhainn anns a’ bhàrdachd fhèin, oir tha e gu mòr an urra ri eadar-theangaichidhean fad an t-siubhail.

Tha iomadh rud ann nach eil e a’ tuigsinn. Tha e ag ràdh gu bheil daoine am beachd — agus mise air aon diubh — gu bheil saidheans agus teicneolas an aghaidh nàdur na Gàidhlig agus dualtach am bàs a thoirt dhi. Chan eil mise idir den bheachd sin, ach chanainn gu bheil eagal roimh na rudan sin gu math galarach don Ghàidhlig. Tha e soilleir nach do leugh e Gairm, ged a thug e sùil air aon àireamh dheth, ach an dèidh sin tha e toirt dhuinn a bheachdan air iomadh rud co-cheangailte ri Gàidhlig nar latha-ne.

Chan eil mi idir ag ràdh gur h-e leabhar gun luach tha seo, agus bheirinn a’ chomhairle air daoine a leughadh, ach gun a shlugadh.

Ruaraidh MacThòmais

[Sanas]
