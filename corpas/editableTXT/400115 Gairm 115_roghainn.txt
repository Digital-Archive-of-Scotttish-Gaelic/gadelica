[TD 207]

NAM B’E AN-DIUGH AN-DE
le Cailein T. MacCoinnich

“’S a bheil thu an dùil gun dèanadh tu fhèin dad na b’fheàrr?” Bha cheisd — na an fhàilte neònach a bh’ann — cho beag dùil rithe, ’s gun tug Coinneach briosgadh as. Mar gum biodh an coigreach a’ leughadh a smuaintean — sin mar a robh Coinneach a’ bruidheann ris fhèin, cleachdadh nach robh aige, cho fad ’s a b’fhiosrach e.

Cha b’urrainn e radha cuin a thàinig an coigreach a-steach air fàire a fhradharc. Aon mhionaid bha an cladach, an tràigh, a muir, an sin mu choinneamh cho falamh lom ri Fàsach Mòr Chàdais: ’s an sin am prioba na sùla, bha an coigreach a’ coiseachd a-nuas on tràigh mar gun do nochd e as an talamh cleas nan gaisgeach a thuinnich as fiaclan an dràgain a chuir làson, no slige strùpain a thig am bàrr as a’ ghainmhich mu seall thu thugad na bhuat. Stad e air beulaibh Choinnich ’s chuir e an fhàilte annasach ud air.

“Bheil thu ’n dùil gun dèanadh tu fhèin dad na b’fheàrr.” Bha cheisd cho annasach — seadh, eadhoin mì-nàdurra — le Coinneach. Bheil thu faicinn, bha Coinneach còir a’ dol thairis ’na smuain air cho eucorach ’s a dhèilig a’ saoghal ris — a’ saoghal, freasdal, crannchur, cuibhle an fhortain, gabh do roghainn de gach ainm a bhios daoine toirt dhan dàn neònach sin a tha riaghladh am beatha ’s an cuibhreann san t-saoghal. Cha bu rud ainneamh idir do Choinneach a bhith gearain ris fhèin, ’s mar bu trice ri daoine eile na faigheadh e luchd èisdeachd, mun olc a rinn a sheanair nuair a rinn e an tiomnadh neònach a dh’fhàg a chuid uile aig an tè bhiorach chaol a phòs e mar an treas bean, ’s athair Choinnich gun an fheàrdain ruadh de chuid athar.

Tric, tric, smuainich Coinneach gu robh cur eile air a bhith air clò Chaluim na robh e fhèin air a bhith an àite athar. Cha robh an seanair riamh air cead na cothrom fhaighinn air Sorcha chaol a phòsadh; ’s eadhoin ged a bhiodh e air sin a dhèanamh, chitheadh Coinneach gu robh còir is sealbh an fhearainn co-dhiù air tighinn chon a’ mhic dhlighich.

Sin ma tha, na smuaintean a bha ruith an inntinn ar laochain, air an fheasgar Samhraidh ud, ’s e ga ghrianaireachd fhèin air gropan murain os cionn Tràigh an Teampaill. ’S an teis meadhon a chnuasachaidh, bhris an coigreach a-steach air a chòmhradh dhìomhair mar gum biodh e air a bhith làthair fad na h-ùine, ’s a’ seanchas ri Coinneach mar sheann ghoistidh.

Ach bha Coinneach air a bheò-ghlacadh cho mòr le ghearain fhèin ’s nach robh e gu diù leis cò bheireadh èisdeachd dha — eòlach na coigreach, bu chaingis leis. Biodh e as an t-saoghal seo na as an ath shaoghal, dè sin le Coinneach cho fad ’s a bha ùidh aige sa’ chùis eucorach a dh’fhàg ar gaisgeach gun fhearann gun fhonn, ’s an crochadh airson

[TD 208]

beòshlaint air na bheireadh e far a’ chuain le saothair chruaidh a làmh. Cleas athar roimhe, thog Coinneach a-mach gu seòladh, ’s bu bhochd an cosnadh e sa’ latha bh’ann taca ri bhith an sealbh air tochradh mòr an t-seanair.

“Tha mi cinnteach as; na robh mise an àite m’athar cha robh am bodach riamh air an rud a rinn e dhèanamh. Cha robh ann ach gòraiche na h-aoise, ’s bha fhios aig a h-uile duine air a sin.” Bha Coinneach deònach an argamaid a leantainn, argamaid a thog e cho tric, ’s a bha cho soilleir, laghail, reusanta ’na shùilean fhèin, cia bith dè bha càch a’ dèanamh dhith. A thaobh a’ choigrich, cha do rinn e fiù fhoighneachd cò e na co as dha.

Thainig gàire beag air aodann a’ choigrich agus shuidh e air a’ ghropan ri taobh Choinnich. Chuir e làmh air gualainn an fhir eile, agus shaoil Coinneach gun deach crith fhuar neònach troimh bhodhaig uile. Cha b’urrainn e radha dè faireachadh a bh’ann, ach gu robh mothachadh aige gun do bhean nì-eiginn nach robh idir talamhaidh na nàdurra ris. Bhruidhinn an coigreach a-rithisd.

“Seall a seo, a charaide; dè na robh cothrom agad a dhol air ais chon an dearbh shuidheachaidh a bh’ann mun do phòs do sheanair an treas uair — bheil thu an dùil gun deadh agad air cùisean atharrachadh? Bheil thu am beachd gun gabh a’ rud a tha san dàn atharrachadh?”

Bhuail Coinneach a bhois air a ghlùin ’s rinn e spèireadh.

“Atharrachadh! Nach eil fhios gun gabh rud sa bith atharrachadh mun tachair e. Mur biodh nach robh ’nam athair-sa ach an duine bog gun spuirt, bhiodh mise an-diugh cho math dheth ri ministear na bàilidh san dùthaich. Nam b’e an-diugh an-dè, cha bhiodh Sorcha chaol ’na suidhe air a tòin na mo thaigh-sa — taigh is fearann bu chòir a bhith aig m’athair, an aon ghineil a bha riamh aig mo sheanair. O, nach robh an cothrom agamsa . . . . .” Stad e, ’s mothachadh aige gu robh sùil a’ choigrich air, an dòigh a chuir casg air ge be an còrr a bh’air bàrr a theanga. Chuir an coigreach a cheann caran air a ghualainn, ’s theann e mar gum biodh a leth-bhruidheann ris fhèin.

“Ceisd annasach, ceart gu leòr. Ceisd as d’fhiach a chur chon an dearbhaidh. Tha mo bharail fhèin agamsa air a’ chùis, ach tha cuid againn nach eil idir ag aontachadh leam. Tha rud na dhà fhathast nach do thuig iad mu thìm . . . . .”

Thug a sùil sìos chon a’ chladaich mar gum biodh a’ faicinn cuideigin air an tràigh, agus lean Coinneach e fhèin sùilean a’ choigrich. Ach co-dhiù bha fear eile faicinn dad air an tràigh na chaochladh, cha bu lèir do Choinneach dad ach faoileagan, gillean-brìghde, agus bòdhagan a’ ruith air ais ’s air adhart an cois na tuinne. Thionndaidh an coigreach aire air ais chon an fhir a bha ri thaobh.

“Dè chanadh tu nan abrainn riut gu faodadh tu dhol air ais . . . . . gu toiseach a’ ghnothaich, feuch an cuireadh tu fhèin dreach eile air cùisean?

[TD 209]

Gabhaidh e dhèanamh, ma tha thu deònach, ach a-mhàin nach toir thu guth ri anam beò air an t-suidheachadh mar tha e an-dràsda . . . . . gu h-àraidh ormsa na air dad a bhuineas dhan chòmhradh seo againn.”

Rinn Coinneach lasgan gàire. “A dhol air ais an tìm! Cò chuala riamh a leithid?” Chrath e cheann. Ach an sin, an dèidh a bhith ’na thàmh greiseag, thionndaidh e ris a’ choigreach. “Chan eil fhios agamsa cò thù, na co as dhut, ’s faodaidh nach eil e gu dragh . . . . . ach na robh thu comasach an cothrom sin a thoirt dhomh, seo a’ fear nach diùltadh. Feuchaidh mi rud sa bith aon turas, mar their a’ facal. Mas ann a’ tarraing mo choise a tha thu, chan eil mi faicinn gu bheil dad agad ri bhuannachd na agamsa ri chall ri linn . . . . . lean romhad, ’s ma tha dad sa’ ghuim, m’fhacal-sa dhut nach caill thu dad air.”

Sheall an coigreach air gu geur. A-rèir cholais bha e sàsaichte gu robh Coinneach a’ ciallachadh na bha e ’g radha. Chuir e làmhan air guaillean a’ chompanaich, agus a-rithisd dh’fhairich Coinneach an aon chrith fhuar neònach a’ ruith troimh bhuadhan. Thainig neòil no sgàile obann thairis air a fhradharc, thug an saoghal timcheall air mar gum biodh tulgadh beag as; ’s an sin bha h-uile nì dìreach mar a bha e, ach a-mhàin gu robh e leis fhèin air a’ ghropan ’s gun sgial air a’ choigreach.

Thug e sùil aithghearr mun cuairt air tràigh is cladach, muir is tìr, ach a bhàrr air na h-eòin mun tràigh, beò chreutair cha robh ri fhaicinn air an àrainn. A’ chiad smuain a bhuail e ’se gun do thuit e ’na chadal sa’ ghrèin ’s gur e aisling no bruadar annasach a chunnaic e.

A thaobh eanchainn no tograidh, cha robh Coinneach còir a’ caitheamh mòran dha ùine a’ strì ri ceistean dìomhair nam feallsanach. Chrath e ghuaillean, thug e mach a phìob (comhfhurtachd gach inntinn fo iomagain) las e i, dh’èirich e far an tomain, agus thionndaidh e cheum gu baile.

Bha e dìreach a’ cuartachadh iomall na pàirce mòire air fearann a sheanar — no fearann Sorcha chaol, mar a bh’ann a-nis — nuair a stad e mar gum buaileadh an dealanach e. An aon phlathadh thainig an aisling, mas e aisling a bh’ann, air ais thuige, agus sin ann an dòigh a thug crathadh eadhoin air duine cho cruaidh-cheannach ri Coinneach.

Mu leth-cheud slat uaithe, bha athair ’s a sheanair le paidhear each a sàs an cliathadh na pàirce. Co-dhiù, bha dà each agus cliath aca. A thaobh na bha shaothair fa-near dhaibh, cha b’fhiach e bhith bruidheann air; bha a h-eich ’nan tàmh, an cinn sìos mar gum biodh iad ’na leth-shuain ri blàths a’ latha, feadh ’s a bha an dithis fhear a’ sìor chonnsachadh gu h-àrd-ghuthach, crosda. Cha robh cuspair na connspoid doirbh a leantainn.

Bha seanair a’ mionnachadh ’s a’ bòideachadh a latha bheireadh Eachann a’ nighean dhubh aig Alasdair Clèireach air beulaibh ministeir, gum biodh e caoidhteas gach ploc fearainn ’s gach sgillin ruadh a bhuineadh dha athair. Eachainn a’ tilgeadh an sròn a’ bhodaich nach robh

[TD 210]

ann ach culaidh-mhagaidh is balach-bùird an sùilean nan coimhearsnach — aois thrì fichead ’s a seachd a ruith earball Sorcha chaol na Buaileadh ’s gun i ach gann dà bhliann’ ar fhichead. A chùl air gu robh fhios aig an àite uile nach robh innte ach gaoithean gun dòigh gun chiall, ’s nach e anail a’ bhodaich idir a bha ga tàladh ach aran a’ bhodaich.

Cha robh an cuspair na ’n argumaid ùr na annasach do Choinneach. Nach tric a chual e suim is brìgh na cùise o athair. Mar a phòs am bodach a dh’aindeoin comhairle ’s caismeachd o chàirdean; mar a phòs Eachann Eilidh Alasdair an aghaidh toil athar, ’s mar a b’fheudar dha tionndadh gu bhith toirt a lòin far a’ chuain an dèidh sin. Mar a dh’fhàg an seann-fhear a chuid uile aig an tè bhiorach a mheall e. Bha Coinneach ro eòlach air an eachdraidh shearbh.

Ach aon rud a thug criothnachadh air ’s e ’g èisdeachd a’ bhlàr-bhriathran, agus ’se sin, gu robh e gun teagamh fon ghrèin, air ais an tìm — mun tàinig cùisean gu ceann. Sin mar a robh e fhathast a’ meadhon aisling! Shuath e shùilean uair no dhà. Sheall e dhan iar far an robh a’ ghrian gu math na b’àirde sna speuran na bha i nuair a nochd an coigreach ris; mur do thòisich a’ ghrian a’ tilleadh air a cùrsa, bha e ann a latha agus uair eadar-dhealaichte. Agus mhothaich an dithis a bha connsachadh dha. Thug iad sùil air mar gu robh iad ga fhaicinn airson a’ chiad uair, ach aig an aon àm sùil as nach robh aithne na cuimhn air mar am fuil ’s am feòil fhèin. Cha b’urrainn teagamh a bhith ann: bha e air ais an tìm san àm mun do rugadh e!

Chaidh clos air an trod. Ghabh an dithis an àite, fear aig ceann nan each, am fear eile air cùl na clèithe, agus ghluais iad air falbh sìos a’ phàirce. Aig astar chluinneadh e fann an còmhradh crosda faodaidh nach robh iad deònach a chumail suas an èisdeachd coigrich.

Chùm Coinneach air a’ coiseachd, a’ tionndadh thairis ’na inntinn na bha cuimhne aig den t-suidheachadh mun do thachair an sgaradh eadar athair ’s a sheanair; ma bha na thubhairt an coigreach fìor, ’s gu robh cothrom aige cùisean atharrachadh, dh’fheumadh e sealladh soilleir a bhith aige air a’ chùis. ’S cha robh aige dh’eòlas na dh’fhiosrachadh mionaideach ach na thog e on chùnntas a thug athair dha. Aon nì bha soilleir; cha ghabhadh dad a rinn athair atharrachadh — a thaobh a phòsaidh, co-dhiù. Na robh athair gun phòsadh, cha robh Coinneach air a bhith ann, ’s mur a robh Coinneach air a bhith ann, cha robh ciall na reusan sa’ chùis idir. Mar bu doimhne chaidh e steach dhan ghnothaich, ’sann bu mhotha chaidh a cheann ’na thuaineal!

Ach bha e soilleir gu leòr gur ann air an t-seanair a dh’fheumadh e aire shuidheachadh: gu feumadh e am bodach a chumail gun phòsadh an dòigh air choreigin. ’S mar a thachras tric an ceisd dhan t-seòrsa, tha an Droch Chomhairliche dlùth airson an dòigh as sgiobalta — ’s as miosa — thairgse mar fhuasgladh na ceiste. Chuir Coinneach air chùl plàn na dha a dhealbh e fhèin, mar rudan nach robh coimhead idir gealltanach, ’s aig

[TD 211]

deireadh na cùise cho-dhùin e nach robh air ach cur as dhan bhodach. Thainig a’ smuain a-staigh air gu robh e air a bhith ann an cùil-chumhaing dha-rìribh na robh e air e fhèin a lorg ann an tìm aig an àm mun deach athair a ghineadh — cha bhiodh aon chuid e fhèin na athair an eachdraidh beatha an t-seanar!

Ach biodh sin mar a dh’fhaodadh e, thainig a nuas air a bhonnaibh, ’s bha h-uile cothrom aige faighinn caoidhteas am bodach mun deanadh e crois. Bha Sorcha bhiorach a’ fuireach còmhla ri pàrantan air a “Bhuailidh”, far an robh mu leth-dusan taigh, àrd air gualainn na beinne, ’s gu math os cionn taighean eile an àite. Bha iad sin air a’ chòmhnard, aon chuid air an croitean na air an tuathan fhèin, air neo aig “Baile” — clachan beag as nach robh mòran a bharrachd air trì dusan taigh. Bha taighean na buaileadh aig cìbeirean, geamairean, croiteirean-beinne, agus seann chàraid na dhà a bha seachad air aois cosnaidh; taighean caran iomallach, mì-ghoireasach, ach saor rin ceannach ’s ri an cumail suas. Agus seo far an robh an leannan aig seanair Choinnich.

Cha robh fìor dhroch rathad idir a’ dìreadh chon na buaileadh, co-dhiù airson coisiche no eadhoin marcaiche. An t-àite bu chunnartaiche, gil dhomhainn air an robh drochaid chaol fhiodha; calma gu leòr airson cuideam colach a ghiùlain, ach cumhang sleamhainn gu leòr cuideachd ri sìde reòite le sneachda, no an duibhre oidhche dhubh gheamhraidh. Agus thairis air an drochaid seo rachadh seanair Choinnich le ceum òganaich a h-uile feasgar cha mhòr, an dèidh obair a’ latha a chrìochnachadh. Cha robh fear nam fichead blianna riamh cho aotrom togarrach a’ togail a-mach chon na suirghe.

Agus ’sann air an drochaid seo a bhonntaich Coinneach na plànaichean aige airson làithean a’ bhodaich a ghiorradachadh. A-rèir cùnntas athar, gann feasgar nach robh an seann fhear a’ dìreadh chon na buaileadh, a’ ruigheachd taigh pàrantan Sorcha (cha robh dad acasan an aghaidh a phòsaidh!), ’s a’ tilleadh dhachaigh uairean cho anmoch ris a’ mheadhon-oidhche. Chuir Coinneach roimhe gu robh a’ làn àm aig an t-seann drochaid gèilleadh ’s am bodach a thoirt leatha gu ùrlar na gil. ’S rinn e gach ullachadh a-rèir.

Feadh ’s a bha daoine an àite ’nan cadal, ghluais e ceann nan sailthean air gach taobh den ghil; thug e crann-tarraing as àite an siud ’s a seo; dh’fhuasgail e na leacan-taic an dòigh ’s gum biodh iad farasda an toirt as an àite an aithghearrachd; agus dh’fhuirich e gu foighidneach gu cothrom a ghabhail air suirghe a sheanar. Fad na dhà na trì oidhcheachan seo, bha e fuireach am bothan fàs air cùl Beinn na Staing.

Agus thàinig an cothrom na bu luaithe na bha dùil aige. Bha am bodach anmoch a’ dìreadh rathad na buaileadh, ’s na b’anmoiche na sin a’ tilleadh gu baile. Cha robh colas gun cleachdadh duine eile an drochaid an dèidh meadhon-oidhche, ’s le cogais gun uallach dh’fhàg e an drochaid, mar a chanadh am facal, “an crochadh air snàilean”. Cha d’fhuirich e

[TD 212]

dh’fhaicinn a sheanar a’ dol dhan t-sìorraidheachd — cruaidh ’s ga robh e, sin aon rud nach b’urrainn e seasamh ris. Thug a chasan leis, chan ann dhan bhothan air cùl na beinne, ach chon a’ chladaich far an do thachair an coigreach ris. Cha robh mòran eagal air gun deadh an gnìomh a thoirt dhachaigh thuigesan, ach, air an làimh eile, cho luath ’s gu robh e air ais ’na àm thìm nàdurra fhèin ’s e b’fheàrr. Cha robh an teagamh bu lugha aige nis anns a’ bhargan a rinn an coigreach ris, ’s bha e cinnteach gun deadh aiseag air adhart an tìm eadhoin mar a chaidh aiseag air ais. Shuidh e air a’ ghropan, ’s le uile dhùrachd ghuidh e gu robh e ’na shaoghal ’s ’na àm fhèin.

Ach bha solas na maidne ann mun do nochd an coigreach. ’S thàinig e an sealladh dìreach mar a nochd e chiad turas; choisich e nuas on tràigh an gathan na grèine mar chreutair a’ nochdadh gu fann neulach a-mach as a’ cheò ghil a tha cho meallta air muir ’s air beinn. Mun do chuir e fàilte air an fhear a bha ga fheitheamh, chàirich e làmhan air gualainn Choinnich, ’s a-rithisd chaidh am faireachadh ceudna troimh bhodhaig — faireachadh nach do mhair ach tiotan. Bhruidhinn an coigreach.

“Seadh a-nis. Mharbh thu do sheanair — chan eil facal eile airson a rud a rinn thu — ’s a dh’aindeoin sin cha do rinn thu mort.”

Bha preasadh na smuain ’s na mì-chinnt eadar na sùilean aig Coinneach. “Dè tha sin a’ ciallachadh? Tha fhios ma mharbh mi e, gun do rinn mi . . . . .” bha e doirbh dha am facal oillteil a chleachdadh.

Chrath am fear eile a cheann. “Cha do rinn thu ach an rud a bha san dàn — mas tu rinn e. Bheil thu faicinn, cha robh thusa air do bhreith nuair a chaidh do sheanair a dhìth aig a’ Ghil Mhòr. Cha do phòs e Sorcha riamh, nì motha bha cuid na cuibhreann aige airson fhàgail ’na dhìleab aig duine sa bith. Co-dhiù, chan eil dad a rinn thu toirt atharrachadh sa bith air a’ chùis.” Sheall e air Coinneach feuch a robh e ga leantainn.

“Tha thu ciallachadh nach d’fhuair m’athair am fearann ’s cuid an t-seanar a dh’aindeoin na rinn mi. Ach ciamar a fhuair Sorcha còir air mur do phòs i am bodach? Tha chùis air dol seachad air mo thuigse-sa.”

Bha fiamh bheag a’ ghàire air aodann a’ choigrich.

“O, tha e sìmplidh soilleir gu leòr, nuair a thuigeas tu gu robh thu fhèin, d’athair, ’s faodaidh am bodach air ur mealladh a thaobh cò bu sheanair dhut, cò b’athair do d’athair-sa. Chan e Donnachadh Mòr Achandòrain bu sheanair dhut idir, a charaide, co-dhiù bha amharas aige fhèin air a sin na chaochladh, ach Seòras Dubh a’ Ghlinne — bha e ’na leannan aig an dara mnaoi aig Donnachadh fada mun do phòs iad, ’s a-rèir cholais fada an dèidh dhi pòsadh. ’Se Seòras a chaill a bheatha sa’ ghil — bha cainnt gu leòr a’ dol aig an àm a thaobh Dhonnachaidh a bhith anmoch air a’ bhuailidh an dearbh oidhche a chaidh am fear eile mharbhadh. Cuid ag radha gun do chuir an tuathanach leis an drochaid e mar dhìoghaltas airson a bhean a mhealladh, ’s gun do leag e an drochaid an sin airson dreach tubaisd a chur air a’ chùis. Co aig tha fios. Aon rud,

[TD 213]

cha do choisinn bàs do sheanar, d’fhìor sheanair, dad dhutsa na dha t’athair romhad.”

Bha Coinneach sàmhach car greise. ’S an sin, “Saoile robh amharas aig a’ bhodach nach ann leis fhèin idir a bha m’athair; gur e sin a thug air a chuid fhàgail aig Sorcha?”

Ghnog an coigreach a cheann. “Ma dh’fhaoidte. Cò ’s urrainn a radha. Lorg na daoine againne corra rud annasach mu thìm, ach tha eagal orm gu bheil còrr is aon cheisd fhathast air thoiseach oirnn. Eadhoin na dh’fheuch sinn a dhearbhadh dha do thaobh fhèin — cha d’oibrich e idir mar bu mhiann leinn. ’S gu cinnteach cha d’atharraich e do chrannchur-sa an dòigh sa bith.” Thug Coinneach sùil sheòlta air. “Cha bhiodh e comasach dhuinn oidhirp eile dheanamh — a dhol air ais a-rithisd ’s plàn eile fheuchainn.”

Sheas an coigreach air a bheulaibh, ’s greann beag air aodann.

“Bhitheadh. Ach feumaidh sinne ar laghan moralta fhèin a leantainn. Fhuair thu an cothrom agus roghnaich thu slighe an uilc — slighe chunnart dhan chinne-daoin’ an-dè ’s an-diugh. Chan i cheisd an do rinn thu mort na nach do rinn, ach an e rùn mort a dhèanamh an aon dòigh a bha taitneach dha do chridhe.”

Thionndaidh e air a shàil, cha tug e sùil as a dhèidh, ’s chaidh e a sealladh an gathan na grèine a bha deàrrsadh air gainmheach fhliuch na tràghad, far an robh a làn air tionndadh gu muir-tràigh.

[Sanas]

[TD 219]

‘THA MISE AG IARRAIDH LIUGH NO BODACH-RUADH ANNS AM BI TRIUBHAS’
le Calum MacLeòid (Ratharsaigh)

Anns a’ Ghearran 1930 thadhail sinn le bàta-frithealaidh taigh-solais ann am Port-rìgh, far an robh co-dhiù dusan bàt’-iasgaich ceangailte — cuid ris a’ chidhe fhiodha agus cuid ris a’ chidhe chloiche.

Bha iad an dèidh an t-iasgach làitheil a chur air tìr, agus bha an ceannaiche a’ taghadh gach seòrsa èisg agus ga chur ann am bocsaichean. A h-uile bocsa nuair a lìont’ e, chuireadh an ceannaiche agus iasgair e ann an cùl carbaid marsanta a bha rin taobh agus a bha gu falbh leis an iasg airson a reic feadh na dùthcha. ’Se iasg lìon-mhòra is lìon-fhalmair a bh’ann — langannan, easgannan, truisg, bodaich-ruadha, liughannan agus ugsaichean.

Nis, fhad ’s a bha an ceannaiche gu dripeil a’ cur gach seòrsa èisg air leth anns na bocsaichean, bha mòran de mhuinntir Phort-rìgh — fir, mnathan is clann — a’ tighinn ’nan dròbh far an robh an ceannaiche agus a’ ceannach èisg. Chìte fear is fear a’ falbh le liùgh no bodach-ruadh aige le mheur ’nan garbhain, agus na mnathan a’ tilleadh dhachaigh gu sùnndach le iasg ùr ann am pocan pàipeir.

Air a’ bhliann’ ud, gheibhte liùgh mhòr air tasdan is bodach-ruadh no trosg air dà thasdan no leth-chrùn — a-rèir am meud. ’Se prìs an sgadain tasdan am fichead agus an rionnaich deich thar fhichead airson tasdan.

Fhad ’s a bha an ceannaiche a’ lìonadh bhocsaichean agus a’ reic an èisg thàinig bean ghrinn far an robh e. Dh’fheòraich e gu dè an seòrsa èisg a bha i air a shon. Fhreagair i, agus fiamh gàire ’na h-aodann, “Tha mise ag iarraidh bodach-ruadh no liùgh anns am bi triubhas.”

“Sin aon nì nach eil mise comasach air a thoirt dhut — gun an t-iasg fhosgladh,” fhreagair an ceannaiche. “Ach stad ort, èighidh mi air na h-iasgairean agus ’s dòcha gun tèid aca-san air iasg le triubhas a thaghadh dhuit.”

Seo rinn e, agus chruinnich mu fhichead iasgair mun cuairt air an dùn èisg. Dh’innis an ceannaiche gu dè a bha a’ bhean ag iarraidh agus thòisich an deasbaireachd.

Theireadh iasgairean òga, agus iad a’ faicinn brù beagan na bu mhotha air iasg seach iasg eile, “Siud iasg anns am beil triubhas.” Ach nuair a dh’fhosgaileadh an ceannaiche an t-iasg bhiodh iad ceàrr. ’Se mealg a bh’annta.

Bha na h-iasgairean a bu shine seòlta. Theireadh iadsan, “Tha sinn a’ smaoineachadh gur dòcha gu bheil triubhas anns an liùgh ud no anns a’ bhodach-ruadh ud.” Ach nuair a dh'fhosgaileadh an ceannaiche an t-iasg ’se bh’annta mealg.

Mun àm a thòisich an deasbaireachd seo, chunnaic mi seann iasgair —

[TD 220]

Coinneach MacRath, sgiobair na h-Uaill Bhràithrean, a Port-rìgh — a’ togail dà bhocsa-èisg agus gan cur air muin a chèile ri bonn a’ phuist iarainn air an robh solas a’ chidhe, agus a’ suidhe orra. Thug a spliùcan tombaca agus sgian as aon phòcaid agus pìob a pòcaid eile, ’s e a’ dol a ghabhail smoc.

Cha chual esan mun deasbaireachd a bha dol air adhart gus an do dh’èigh an ceannaiche air, ag ràdh, “A Choinnich, trobhad an seo.” Rinn Coinneach sin, agus dh’innis an ceannaiche dha mun cho-fharpais — nach robh neach ann a b’urrainn iasg le triubhas a thaghadh gun an t-iasg fhosgladh.

Nuair a chuala Coinneach mun chùis — saoilidh mi gum beil mi ga fhaicinn fhathast, le sgian agus pìos tombaca ’na làimh chlì agus pìob ’na làimh dheis — thòisich e air tomhadh cois na pìoba ri iasg an seo is an siud agus e ag ràdh, “Seo iasg le triubhas, siud iasg le mealg,” agus an ceannaiche a’ fosgladh gach èisg agus Coinneach ceart.

An sin chuala Coinneach iasgair ag ràdh “nach robh ann ach amas.” Thug Coinneach sùil air dùn ugsaichean agus thubhairt e, “Siud ugsa anns am beil triubhas — fosgail e.” Rinn an t-iasgair seo agus bha Coinneach ceart.

Nuair a chunnaic an ceannaiche cho fiosrach agus a bha Coinneach a-measg èisg thubhairt e, “Choinnich, am bi thu cho math agus gu mìnich thu dhuinn ciamar a tha a’ dol agad air iasg aithneachadh?”

“Nì mi sin,” arsa Coinneach. “Tha mar seo: air a chumadh. Anns a’ chinne-daonna, tha sròn chrom air fear eadar-dhealaichte bho shròin boireannaich. Tha seo fìor a-measg nan ainmhidhean, mar a tha sròn chrom air tarbh eadar-dhealaichte bho shròin bà, no sròn chrom reithe seach sròn caorach. Tha seo fìor a-measg nan eun cuideachd. Tha gob crom air coileach eadar-dhealaichte bho ghob circe. A-rithist, tha e fìor a-measg èisg — tha sròn chrom air iasg anns am beil triubhas (no iuchair) eadar-dhealaichte bho thè air iasg le mealg — co-dhiùbh as e iasg geal no glas a th’ann, rionnach no sgadan no saoithean” — agus e a’ toirt sùil le fiamh gàire air na Ratharsaich a bha an làthair. ’Se “saoithean” am frith-ainm a bha aig Sgiathanaich air Ratharsach san t-seann aimsir.

Gus an là an diugh cha chuala agus chan fhaca mi neach cho fiosrach a-measg èisg ri Coinneach MacRath.

Bha crìoch aig a’ cho-fharpais ud, oir thug an ceannaiche bodach-ruadh anns an robh triubhas dhan bhoireannach mar a bha a dhìth oirre agus — an asgaidh — na bha de thriubhas anns an iasg a chaidh fhosgladh.

[TD 236]

SUIDHEACHADH AN IASGAICH ANN AN SCALPAIGH
le Dòmhnall R. Moireasdan

[Dealbh]
An acarsaid tuath, Scalpaigh.

(Tha greiseag a-nis bho sgrìobh ar caraid an cùnntas seo: tha ‘am blianna’ a’ ciallachadh 1980 — Fear-deasachaidh)

Tha iasgach a’ mhaoraich eadar creachain is mùsgain-chaol rudeigin ìseal seach an àbhaist, na mùsgain-chaol gu seachd àraid ris a bheil a’ mhòr-chuid dhe na h-eithrichean Scalpach aig an àm seo. Chan eileas a’ faighinn na prìs àbhaistich air na mùsgain-chaol, mar sin tha na h-iasgairean ag ràdh nach eil e furasda idir adhartas a dhèanamh nuair a theid a h-uile nì a chur ann an coimeas, a h-uile laogh a chur ri mhàthair fhèin. Thug seo air na h-iasgairean smuaineachadh air lùghdachadh àireamh an sgioba, mar an t-eithear anns an robh còignear de sgioba a’ fiachainn a-nis a’ chùis a dhèanamh le triùir. Faodaidh gun obraich seo nuair a tha ’n t-sìde

[TD 237]

gu math, is ’sann nuair a thig an geamhradh a bhios feum air ball no buill a bharrachd de sgioba.

Agus nuair a tha margaidhean sìos anns an Roinn-Eòrpa, mar eisimpleir, fairichear buaidh seo gu h-aithghearr. Agus tha bàtaichean a rìoghachdan eile a’ dol an sàs cuideachd. Bha na mùsgain-chaola a Albainn a’ dol dhan Spàinn, ach cha b’e mhàin gun deach a’ mhargaid sin sìos ’na ceannachd, ach tha bàtaichean-iasgaich na Spàinnte fhèin air bruchdaichean de na mùsgain-chaol a lorg anns a’ chuan on a bheil na h-iasgairean Spàinnteach fhèin a’ sgrìobadh le bàtaichean tha uidheamaichte airson an adhbhair. Mar sin tha an Spàinn ann an neo-eisimealachd.

’Sann mar as trice a-mach a Steòrnabhagh a tha na h-eithrichean Scalpach a’ co-sheasamh. Tha ’n aon bhuaidh a bhios aig a’ mhargaid air eathraichean-iasgaich Leòdhais aice air na h-eithrichean Scalpach.

Tha iasgach an sgadain air a thoirmeasg. Bha na h-eithrichean Scalpach ri iasgach an rionnaich an uiridh anns a’ Chuan Sgìth, ach cha robh iad cho fortanach leis an uiridh idir. Mar a their na h-iasgairean, “Tha iad air a chur as a rian” — is e sin na bàtaichean-mòra leis an lìon-sporain (<eng>purse-net<gai>). Bheir an lìon tha seo màillich de rionnach as còmhla. Thathas a’ dùnadh an lìn timcheall air cnap den rionnach no den sgadan, ’s an sin ga thogail air bòrd a’ bhàta, ’se sin na bàtaichean tha uiread ri beag bhàta-marsantachd. Tha na h-iasgairean den bheachd nach b’fheàirrde an sgadan riamh a bhith ga ghlacadh anns an dòigh seo, agus anns an dòigh eile — leis an tàbh-lìon eadar-dha-lionn (<eng>mid-water-trawl<gai>). ’Se sin as adhbhar gun cluinnear na h-iasgairean ag ràdh gu bheil iad “ga sgrios” (an sgadan). Bheir an glacadh sin naoi ’s a deich a cheudan tonna a cnap sgadain neo rionnach. “Cuimhnich thusa”, arsa aon de na h-iasgairean Scalpach rium, “na th’ann dhe na bàtaichean ud a’ glacadh na mìltean tonna de sgadan neo rionnach. Dè tha dol a sheasamh ris a sin?”

Bha uaireigin ’s b’e na lìn-chlach (<eng>drift-nets<gai>) a bhatar a’ cleachdadh. Bha mar sin cothrom saor-thoile, mar gun canadh tu, aig an sgadan air snàmh gu sìtheil dhan lìon, a bharrachd ri bhith air a riasladh cuide ri càch ann am poca-lìn. Eadhon ri itheadh, thatar a’ cumail a-mach leis an t-sluagh choitcheann nach eil an sgadan a th’air a ghlacadh leis an lìon-slaodaidh cho math ris an sgadan a theid a ghlacadh le na lìn-chlach, do bhrìgh gu bheil an fhuil air a leigeil as ann an dòigh a tha a’ fàgail an èisg, no an fheòil, air, agus gun e air a mhalcadh aig an aon àm.

’Sann le lìn-sgrìobaidh a tha a’ ruith leis a’ ghrùnnd, ’s na h-eithrichean dha slaodadh as an deighidh le cumhachd na beairte-làidir annta, a tha na mùsgain-chaola air an cruinneachadh, ’s an aon nì fìor mun a’ chreachan: a’ treabhadh grùnnd na mara air a’ mhodh seo.

B’àbhaist na h-eithrichean-iasgaich a bhith a’ faighinn taic, neo

[TD 238]

subsadaidh, samhail mar a tha na tuathanaich a’ faighinn an-diugh on Riaghaltas. Ach chan eil an-diugh. Carson, tha thu a’ faighneachd.

O chionn bhliannaichean air ais chan eil an giomach ri cladaichean Scalpaigh mar a bha e, agus ’se as adhbhar air a seo, a-rèir aon de na giomadairean ris an robh mi còmhradh, bàtaichean-ghiomach a bhith a’ briseadh iasgach a’ ghiomaich anns a’ chuan mhòr, bàtaichean coimheach, ’s gun chothrom aig na giomaich ga fhaighinn tighinn chun a’ chladach a-staigh.

Tha iasgaireann ann an Scalpaigh a-nis o chionn blianna neo dhà air cur air chois tional airgid, ann an comas roinnean le cuideachadh fhaotainn o Bhòrd Leasachaidh na Gaidhealtachd, gu taigh-cur-air-adhart maoraich, giomaich, mùsgain-chaol, is dòcha iasg-geal a shailleadh ’s chur gu margaid air an tionndadh troimh na cùrsaichean freagarrach ann am factoraidh le bhith ga mhìneachadh san nòs seo. Chan ann an Scalpaigh ’na aonar a bha cùis mar seo air a dealbh. Tha roinnean anns a’ chruinneachadh o iomadach ceàrn, a Steòrnabhagh, Mallaig ’s a leithid sin.

A thaobh Scalpaigh, b’e ’n t-iasgach aon de phrìomh bheò-shlaintean na coimhearsnachd ’s an t-sluaigh ann. Na h-eithrichean iasgaich as motha tha Scalpaigh tha iad timcheall tri fichead troigh, tri fichead ’s a trì, mur

[Dealbh]
Ann an Seomar Sgoile ann an Scalpaigh na Hearadh.

[TD 239]

a’ mheud seo an tè as motha dhiubh. Saoilidh mi gu bheil meòrachadh nan Scalpach a-nis a’ dol timcheall air leth fheadhainn, leth-mheud, fhaighinn airson iasgach nam mùsgan-chaol le clèibh. Chaidh tè de na h-eithrichean as motha a reic o chionn còrr is blianna neo dà bhlianna air ais.

’Se na seòrsa èisg a bhios na h-eithrichean Scalpach a’ glacadh: a’ chaoiteag ’s an trosg ’s an adag; chan e nach bi seòrs èisg eile, mar am mac-lamhainn (<eng>monk-fish<gai>), boinnean (<eng>lemon-sole<gai>), lèabag-bhreac (<eng>plaice<gai>), falmair (<eng>hake<gai>), camas-glas (nàdur de sgait), ach ’se chaoiteag dhiubh sin as trice ’s as lìonmhoire th’air a glacadh.

’Sann air a’ chloich a tha ’m mùsgan-caol air a shloinneadh ann a freagairt na ceiste, “Dè a fhuair sibh an-diugh de na mùsgan-chaol?”, neo dha chur dhan cheart chainnt a chluinnear, “An robh <eng>prawns<gai> agaibh an-diugh?”, is freagraidh an t-iasgair Scalpach “Dusan clach” neo “Fichead clach” ’s a leithid sin. Iad air an tomhais air a’ chuideam ’s an t-iasg-geal air a shloinneadh air bocsaichean: dusan bocsa, neo deugachadh, fichead ’s ficheadan bocsa.

’Sann a-mach o chladach nan Eileanan Sianta neo na h-Eileanan Mòra, agus a-mach a Roghadal air àirde, mar a theireadh na seann iasgairean, bhios na h-eithrichean Scalpach ag iasgach. B’ann air a’ bhlianna seo (1980) co-dhiù.

Nuair tha sul anns a’ mhuir, tha beath anns a’ mhuir gu bhith beathachadh an èisg. Bidh na h-iasgairean a’ toirt tarraing air “nach eil sul anns a’ mhuir”, agus “Nuair a tha an samhradh teth, a’ ghrian teth, tha am muir an uair sin beò le sul”.

Tha eadar-dhealachadh mòr eadar Scalpaigh an là-an-diugh seach Scalpaigh an là-an-dè. Bha obair iasgaich gu leòr a’ dol air adhart ann an Scalpaigh an là-an-dè, suas o na bliannaichean 1920, neo o thoiseach na linne seo. Chan eil an-diugh idir mar a bha an uair ud Scalpaigh mar chòs dheillein le obair iasgaich air fhèin. Chan eileas a’ cur obair iasgaich ann fhèin mar a bha ’n uair ud. Tha na h-eithrichean iasgaich a-mach ’s a-steach as an acarsaid neo na h-acarsaidean, ’s a’ ceangal suas ri cidhe. Thairis air a seo chan eil an còrr eile a chanas neach as fhiach aithris air a thaobh an iasgaich ann an gnìomhachas mòr sam bith. Bidh na h-iasgairean a’ càradh lìon air na cidheachan, a’ toirt air bòrd lìon agus fiolcaidhean eile an co-thàth, a’ co-roinn ris an obair tha gnèitheil sna seaghan seo; a cur ris a sin ullachadh nam bàtaichean, dha sgrìobadh, dha ’m peantadh ’s a leithid sin.

Ciamar a bhitheas, dè a bhios an t-iasgach a’ cur ri Scalpaigh ann an cùnntais bhliannaichean fhathast, tha sin a’ fuireach gu fhaicinn. Tha e dall air na h-iasgairean fhèin. ’S cha b’ann air a’ bhlianna seo ’na h-aonar a bha coslas fuaraidh air suidheachadh an iasgaich ’s tha dòchas dha thaobh, ma chumas an ginealach òg a tha ag èirigh suas ann air adhart, a’ cumail an gualainn ris ann an ìsleachd ’s an àrdachadh.

[TD 249]

DILEAS
le Eilidh Watt

Bha Tormod air a bhean ’s a theaghlach fhàgail; airson greis co-dhiù; an ceartuair cha robh iarraidh aige tilleadh thuca tuilleadh.

Gu h-aotrom chaidh e suas an staidhre is thug e sùil mun cuairt mun do chuir e iuchair anns a’ ghlais. Chuir e dhruim ris an doras airson mionaid, a’ seasamh a’ gabhail tlachd anns an t-sàmhchair, an fhois a bha ag iathadh uime mar bheannachd fhlathail. B’e Anna, a bhean, a thagh an t-àite còmhnaidh dha, ‘<eng>flat<gai>’ a bha air uidheamachadh leis gach nì a bha feumail airson duine leis fhèin. Bha aon rùm mòr ann, an leabaidh air a dèanamh suas gus nach b’e coltas leabaidh a bh’oirre, teine an dealain, TV, sgeilpean air an d’fhàg an neach a dh’fhalbh leabhraichean nach bitheadh a dhìth air tuilleadh; dh’fhàg e dealbh neonach neo dhà cuideachd. Sgrùdadh Tormod iad nuair a bhitheadh tìd aige ach an ceartuair bha annas gun aoidheachd anns na dathan geura, coimheach. Cha robh fios aige dè bu chiall dhaibh neo eadhoin an robh ciall aca. Bu choma leis. 

Chaidh e staigh don chidsin far an robh gach nì air ùr dheàrrsadh, gun nì as àite, dìreach coltach ris na cidsinean a bha air an dealbh anns na leabhraichean a bhitheadh Anna a’ tarruing dhachaigh. Dè na sgeuman a bha ’na h-inntinn nuair a bhitheadh i gan dlùth amharc an àit’ a bhith a’ trot ris a’ chlann neo bhith cur rian orra. Mun do phòs e cha robh a gun eòlas air còcaireachd bhlasda dhèanamh dha fhèin. Nam bitheadh e a’ caoidh ri Anna theireadh i gum bu toigh leis a’ chlann biadh as pacaidean is cnaganan is e furasda a dheasachadh is mar a chitheadh iad air TV. Dh’fhosgail e doras dìosgaileach preasa a bha làn de iomadh seòrsa stuth a chuireadh blas air biadh; chuireadh, nan gabhte tìde is saothair. An ceartuair is e sgìth, acrach, cha robh e airson aon nì dhiubh a chur gu feum. Ach bha uighean ann. Bhruicheadh e dà ugh. Bu mhath nach robh Anna ’s a làthair gus faicinn mar thilg e bhuaidhe a chòta ged thog e gu grad e.

An dèidh dha a shuipear a ghabhail gun ghuth mòr no droch fhacal gu neo-chùramach dh’fhàg e gach soitheach gus am bitheadh e ann an sùnnd an glanadh is chaidh e is shuidh e mu choinneamh an telebhisean. Nis bha cead aige a bhith ag amharc air dealbh sam bith a thogaireadh e. Thàinig snodha toilichte air aodann is e cuimhneachadh air a’ chòmhstri a bhitheadh an ceartuair anns an fhàrdaich a dh’fhàg e: Riona a’ dèanamh a leasain is Ailean a’ dèanamh suidheadh-an-tàilleir mu choinneamh an telebhisean a’ tionndadh nan cnapagan gus am faigheadh e nì a fhreagaireadh e fhèin agus bhitheadh e neònach mar robh rud ann a b’fheàrr na leabhraichean sgoile. Bhitheadh Anna a’ fiachainn ris a h-uile

[TD 250]

duine a riarachadh is e fhèin ag ràdh, “Ach nach bi sibh idir sàmhach airson aon mhionaid. Am bi fois idir san taigh seo?”

Ach fois cha bhitheadh aige gus an dèidh an ath bhatal is Ailean air cuimhneachadh air leasan a bha gun ionnsachadh, a mhàthair ri maoidheadh is e fhèin is e airson a bhith leughadh. Nuair dh’fhalbhadh iad gheibheadh Dìleas misneachd tighinn as an oisean far an do ghabh i fasgadh; dhèanadh i mèanan mòr is staghadh i i fhèin is sheasadh i mu choinneamh ga choimhead gus an toireadh e gèill is am falbhadh e leatha. Bha ise coma dè ’n aimsir a bha muigh is dòcha rothas aice air cait a b’airidh air an ruagadh. Ach bha meas aig air Dìleas a fhuair e ’na cuilean a bhlianna a rugadh Ailean a bha nis naoi blianna, is dh’fhalbhadh e leatha. Air cho fuar, amh, is gum bitheadh an aimsir cha do dhiùlt e i a riamh.

B’ann mar sin a bha gus an oidhche a fhuair e mionaid foise dha fhèin is leabhar inntinneach air a’ bheo-ghlacadh is Anna a’ cur na cloinne a chadal. Bha Dìleas air a bhith a’ bigeil gu socair, dùrasach is gun e a’ toirt feart gus an duirt Anna a bha air tighinn a-nuas is ri sgioblachadh, “Nach b’fheàrr dhut Dìleas a thoirt a-mach is fhaotainn seachad?”

“Nach fheàrr dhut fhèin a dhol leatha chionns gum bheil thu cho èasgaidh. Chan eil mi faotainn mionaid dhomh fhèin o mhoch gu anamoch. Bu cho math dhomh a bhith ’nam asal aig ceàrd eadar thu fhèin is clann is cù.”

Cha duirt Anna aon lid ach sheas i ga amharc mar gun robh coigreach ri taobh a teine. ’N uairsin gun ghuth risan thog i leatha taod a’ choin a’ cantainn gu ciùin, “Trobhad, ma tha, Dìleas.”

Dòcha nan robh i air facal a ràdh ris gun robh e air aithreachas a ghabhail, gun robh fhearg air traoghadh, fearg a chuir iongnadh air fhèin. Ach nuair a dh’fhalbh Anna gun lid an còrr, is cha robh an dà chabhag oirre a’ tilleadh, bha tìd aige e fhèin fhìreanachadh. Chuir e dha fhèin a’ chùis le stuamachd is anns a’ cheann thall, ar leis gum b’esan am fear a b’fhoighidniche air an t-saoghal a chuir suas le shuidheachadh cho fada. Ach a dh’aindeoin sin b’ann le spòrs a thuirt Anna, “Dòcha gum b’fheàrr dhut fàrdach dhut fhèin.”

Bha e soirbh dha fhaicinn nach robh faireachadh aice dha is thuirt e gu goirid, “’Se sin a b’fheàrr.” Cha robh tilleadh aige nuair a thuirt ise mar gum b’e Ailean a bha i a’ comhairleachadh, a’ toileachadh, “Ciamar a fhreagaireadh fear de thaighean na Comhairle ort, fear a tha gu sonraichte air a dheasachadh airson duin’ òg, duine a tha fhathast air a dhubhan fhèin?”

Chuimhnich Tormod air dè cho beag cùram a bh’air is e òg, aighearach, gun bhean, gun teaghlach, gun chù, is thuirt e, “B’e sin am pàrras fhèin.”

Gu fanaideach thuirt Anna, “Dh’fhaodadh tu ghabhail airson mìos an toiseach, fiach ciamar a thigeadh e riut.”

Bha Tormod làn chinnteach nach robh iarraidh aig Anna a bhith

[TD 251]

cuidhteas dhe ach thuirt e “An dearbh rud”. Cha robh air aire ach a bhith leis fhèin, tìd’ a bhith aige dha fhèin.

Cha robh guth mòr no droch fhacal eadorra is ged bha’n teaghlach a’ tighinn is a’ falbh cho sàmhach is ged bha biast uabhasach ann a bha ri fàgail ’na cadal cha robh amharas aig Tormod gun canadh Anna ris nuair a fhuair i cothrom is an t-àite aca dhaibh pèin, “Well, faodaidh tu a bhith falbh a-màireach, no a-nochd fhèin.”

Cha duirt Tormod smid ach thàinig snodha fann air aodann.

Aig an diathad mhaidne fhuair e iuchair an taighe ùir air a fàgail air a thruinnsear is ged chluinneadh e Anna is a’ chlann feadh an taigh cha robh neach am fianais. Nuair a bha e deiseil gus falbh dh’èigh Anna ris, ged nach tàinig i am fianais, “Tha a h-uile sian agad, tha mi’m beachd. Mur eil cuir brath.”

“Tha a h-uile sian agam,” thuirt Tormod ach dh’fheith e fiach an tigeadh duin’ aca, ach cha tàinig is dh’fhalbh e mur nach b’e la air leth a bh’ann seo.

Nis bha e leis fhèin a’ sealbhachadh fois nach robh aige bho chionn bhliannaichean. Shuidh e air seidhir ìosal, dh’èirich e is chuir e air an telebhisean, rinn e gurraban ma coinneamh gus an tigeadh dealbh freagarrach air. Cha tàinig sin is chuir e dhe i is shuidh e air ais a’ sìneadh a chasan gu’n làn fhaid is a’ tilgeadh dheth a bhrògan-taighe a bha ùr ach caran teann. Dh’amhairc e airson greis air an dealbh neònach a bha air a’ bhalla. Dè bu chiall dhi? Dè an ghorm aisling as an do ghineadh an dealbh, na cumaidhean neònach, na dathan mì-nàdurra? Dè an inntinn gun rian a ghin an cruthachadh seo a chaidh fhàgail gun chuimhne gun mheas air? Dh’èirich e is chuir e ’n dealbh bun os cionn. Cha robh sin na b’fheàrr, cha robh na bu mhiosa. Fhuair e leabhar is leugh e bad an siud is an seo ach bha an t-sàmhchair a’ cur dragh air, oir, gu seo, b’eudar dha fuaimean a dhùnadh a-mach as inntinn. As aonais na fuaimean bha e anshocair. Air an staidhre chual e bruidheann is gàireachdaich fhear is glag air doras. Cha do chuir neach dragh air is cha do chuir neach fàilt’ air. Bha e leis fhèin, bha e ’na aonar; thuirt e ris fhèin nach robh aithreachas air.

Ged bha e tràth a dh’oidhche rachadh e a laighe agus chaidileadh e, chaidileadh gu suaimhneach is cha bhitheadh Anna air a h-uilinn ag èisdeachd mus robh leanabh ri casadaich no ri gearain. Ach cha b’e a leabaidh fhèin a bh’ann, is bha i ainleathainn, is bha i ris a’ bhalla. Nuair a chaidil e dhùisg bruidheann ìosal fhear air an staidhr’ e ach chaidil e rithist is nuair a dhùisg e sa’ mhadainn thionndaich e air a dhruim a’ sealbhachadh a shaorsa mhilis, mhilis. Mar sin cha robh tìd’ aige gnothaichean fhàgail sgiobalta, deàrrsach, ach dh’òl e cupa cofaidh fads a bha e cur air a bhrògan is a’ putanachadh a chòta. Bhitheadh e na bu tràithe bho seo a-mach. Cha robh ’n seo ach beum sgèithe. Dh’fhalbh e gu h-aotrom, fadalach. Fhathast bhitheadh a h-uile nì aige gu rèidh mur

[TD 252]

bha iad is e òg, singilte.

Ach chaidh an oidhche sin is an ath-oidhche a-rithist seachad air an aon seòl; bha atharrachadh beag ann: nigh e a shoithichean: thug e fad air smaointeachadh air ciamar a bha dol le Riona oir bhitheadh e a’ gabhail a taobh nuair a bhitheadh Ailean airson am brath a ghabhail oirre. Chuimhnich e mar rachadh e riamh a’ coiseachd dhachaigh bho na <eng>Brownies<gai> leatha air oidhche h-Aoine, mar chuireadh i a pliut beag gu h-earbsach ’na làimh, i a’ toirt boc beag aiste an-dràsda is a-rithist is a teanga a’ dol gun sgur. Nach bu bheag air an do reic e na h-aislingean briagha a bh’aige uaireigin! Thog e fear no dhà de na leabhraichean ris an do chuir am fear eile cùl, leabhraichean a bha e fhèin a riamh am beachd a leughadh nam bitheadh tìd’ aige. Cha robh an aon ùidh aige’ annta nis.

Thàinig deireadh na seachdain is cha robh làithean riamh cho slaodach. Bha ghrian a’ deàrrsadh ach cha robh iarraidh aige air dol a-mach leis fhèin. Chuir e deàrrsadh anns a h-uile bad air feadh an taighe. Theab e dhol gus am fòn aig bonn na staidhre. Cha deach. Chan fhaodadh e lagachadh. 

Feasgar Luain bha brath goirid a’ feitheamh air. “Fònaidh mi gu fòn bonn na staidhre aig leth uair an dèidh a seachd a-nochd. Anna.”

Bha ’m brath goirid ach b’e Anna a thug gèill. Thuirt e gu toilichte ris fhèin gun rachadh e sìos air an dearbh mhionaid. Chaidh e steach don bhocsa aig fichead mionaid an dèidh na h-uarach, air eagal gun tigeadh cuideigin eile. Leugh e a h-uile facal a bha sgrìobhte ann is air a’ bhocsa is thàinig e ’na inntinn gum b’fheàrr dha fhèin fòn a chur thuicese; chan fhaodadh e lagachadh. Aig còig mionaidean fichead bha ’m fòn a’ gliogadaich is chual’ e Anna. Bha e ’n dòchas nach robh crith ’na ghuth.

Cha robh naidheachd aice ach gun robh iad uile slàn is ciamar a bha e fhèin. Dh’innis esan cho math is a bha dol leis. Dh’èisd ise is nuair a thàinig tarraing analach air thuirt i gu tioram, “’S math sin”. Bha glag aig a fòn is i ga cur sìos. Sheas e is theab e fear de na buinn a bha gliocadaich ’na phòca a chur don bhocsa ach cha do chuir ach chaidh e suas an staidhre a’ feadarsaich. Chaidh e suas gu sàmhchair phrìseil a ruma far nach robh leanabh a’ caoineadh, cù a’ bigeil, no bean a’ trot. Chuir e an dealbh gun chiall mar a fhuair e i. Thionndaich e air ceòl oir bha’n t-sàmhchaìr a’ lìonadh a chlaigeann.

An ath-oidhch’ chaidh e sìos is chaidh e mach is a-steach a’ gliogadaich buinn ’na phòca. Cha tàinig lid. Chaidh e air a shocair suas agus gu sàmhach.

An ath oidhch’ bha e sìos a-rithist is buinn aige anns a’ bhocsa. Ar leis gun robh toileachas ’na guth is lasachadh air cùram nuair a thuig i cò bh’aice. Bha i caran athaiseach mun do fhreagair i a’ cheist a chuir e: ’n robh a’ chlann ga ionndrain.

Bha, ’s iad a bha ach cha robh Riona a’ caoineadh ’na cadal cho tric

[TD 253]

a-nis is bha i fhèin ag oidhirpeachadh rudan beaga dhèanamh a thoilicheadh i.

Bha Tormod car crosda nuair a thuirt e, “Carson nach do dh’ innis thu sin dhomh?”

Thug Anna mionaid mun do fhreagair i is an uair sin ’se thuirt i, mar nach robh i airson a bhrosnachadh, “Theid agam air rudeigin a dhèanamh rithe-se ach ’se tha cur orm ach Dìleas. Is ise is duiliche leam oir tha i falbh feadh an taighe cha mhòr gun sgur is a’ coimhead cho cronachail orm. Siud i nis, feumaidh mi bhith falbh.” Shaoil leis gun cual’ e osna bheag bhuaipe is i a’ cur sìos am fòn.

Dh’fhalbh e suas don t-sàmhchair phrìseil far nach robh leanabh ri gàireachdaich, cù ri miodal, no bean ri brìodal, far nach robh a’ feitheamh air ach a shonas fhèin a-mhàin. Dòcha gun rachadh aig am màthair air a’ chlann a riarachadh ach bha Dìleas an earbsa risan is bha esan ga h-ionndrain.

Mar sin bha ’n deagh adhbhar aige a bhith air am fòn gu Anna tràth a dh’fheasgar a cur ceist. Mhothaich e gun robh i a’ taghadh a facalan. Bha i air seann carabhat leis a thoirt don chù is bha e aice daonnan eadar a spògan ach bha i air fàs cho dreamach, drannanach, is gun robh i am beachd gum feumadh i cur a dh’iarraidh a’ bhet. Ach aon uair is gun toireadh i glamhadh air neach cha bhitheadh seachnadh aice . . .”

Cha duirt i ’n còrr is dh’fhàg i ’m brath ud aige. 

Bha Tormod fada gun chadal an oidhche ud. Dòcha gun do chaidil e na b’fheàrr na Anna a bhitheadh air uilinn ag èisdeachd an robh Riona ag aileagaich, an robh Ailean leis an trom laighe, am b’e Dìleas a bha a’ plapadaich gun fhois feadh an taighe.

An ath oidhch’ dh’aithnich e fathann na h-iomagain ’na guth nuair a thuirt i “Tha eagal orm gum feum mi a toirt chun a bhet mur . . .”

 “Cha bu mhath leam dad a thachairt dhi. Saoil am bu chòir dhomh dhol air ais?”

Cha robh guth bhon cheann eile is chuir Tormod iongnadh air fhèin ag radh ’na inntinn, “Na leigeadh Dia gun can i, ‘Do roghainn fhèin’”.

Ach b’e thuirt Anna, “An teid mi gad iarraidh leis a chàr?”

“Cuin?” ars esan. 

“Cho luath is a gheibh mi ’n càr air an rathad. Beagan mhionaidean.”

“Thoir an aire,” ars esan is e coma ged chluinneadh i e ag gàireachdaich.

Nuair a ràinig i bha e is ceus aodaich aige is e a’ feitheamh is ghabh e mar a b’àbhaist gu àite suidhe an draibhair. Airson tiotan shuidh e a’ sgrùdach a h-aodann. Bha ’n t-aodann ar leis cho leanabail ri aodann Riona.

Is iad air an rathad rinn Tormod gàire beag is e a’ cur a làmh ri amhaich is thuirt e, “A chiall, Annag, ’nam chabhaig nach do dhìochuimhnich mi an tai a chur orm air ais. Tha mi creidsinn gun do

[TD 254]

dh’fhàg mi i air an t-sèidhir far an do dh’fhuasgail mi dhìom i.”

“An ta chan eil thu a’ tilleadh airson tai,” fhreagair ise, “Chan eil adhbhar dhut dol air ais. Sgioblaichidh mi fhìn a-màireach.”

“Ma tha, seo na h-iuchraichean.”

Le dheòin liùbhraig e barrachd is na h-iuchraichean dhi, a shaorsa.

Aig an doras, a bha i air fhàgail gun ghlasadh, sheas e is ghlac e i gu dlùth ris ag ràdh, “Annag, ’eudail nam ban, nach mi rinn an ionndrain ort.”

“Agus,” ars ise, “nach b’e ’n taigh is an leabaidh a bha falamh as t’ aonais.”

Gun ghuth an còrr bha iad seachad air a’ chrìch.

Bha Riona is na leabhraichean sgoile fosgailte mu coinneamh. Cha duirt i guth ach bha a h-aodann laiste leis an aon sholas geal, as-creideach, a nochdadh i aig àm Nollaig is i ag amharc air craoibh laiste le a luchd deàlrach.

Thuirt Ailean, “Hello Dad,” is thug e crathadh beag air a chom mar chunnaic Tormod e a’ deanamh is e air am ball-coise a stialladh eadar na postan a dh’aindheoin strì cheatharnaich.

Ar le Tormod gun robh iad na bu lugha, na bu leanabaile, na bha iad roimhe seo. Bha e làn thoilichte gum bu leis iad is gun gabhadh iad a thaic.

Thionndaich e gu suidhe ’na shèidhir fhèin ach bha Dìleas air còir a ghabhail air. Rinn i drannan is nochd i fiacail bhuidhe mun do shlaod i i fhèin sìos gu làr oir cha do ghabh i staigh cò bh’aice. Ach an uair sin chaidh i gu luath, turamanach, le uilt raga, is thill i a’ slaodadh a sheann charabhat gu chasan.

“Tha i airson teadhair a chur oirbh,” thuirt Ailean gu toilichte.

“Cha ruig i fhèin a leas. ’S fhada bhon chuir do mhàthair teadhair is ciopain orm”, fhreagair athair e.

Ghàir iad uile ged nach b’e an t-aon adhbhar gàire bh’aca is shlac Dìleas an làr le h-earball turas no dhà mar gum b’ise rìgh air a’ chluich.

[Sanas]

[TD 279]

AN SGEILP LEABHRAICHEAN

Eileanan, le Maoilios M. Caimbeul. (Roinn nan Cànanan Ceilteach, Oilthigh Ghlaschu. 1980. £1.50)
A’ Mheanbhchuileag, le Fearghas MacFhionnlaigh (Gairm. 1980. £1.50)

Dè tha ri iarraidh air a’ bhàrd? Dè bu chòir dhuinn a bhith sùileachadh bhuaithe? Am bàrd anns an fharsaingeachd cho math ris a’ bhàrd Ghaidhealach — no am bàrd Gàidhlig, a chionn is nach eil ‘Gaidhealach’ aoinfhillte am brìgh a-nise. Chuir mi a’ cheist sin air bàrd anns na h-Eileanan o chionn grùnn bhliannaichean. Fhreagair e gun dàil: “Thà cumhachd”. Nuair a leudaich e air a’ chuspair chuir e an cèill gu robh esan ag iarraidh cumhachd ann an caochladh cruth: ann an siubhal nan rann agus ann am binneas nam briathran oir neo anns an dealbh a bha a’ bhàrdachd a’ toirt fa chomhair na sùlach oir neo cumhachd ann an sgioltachd na facal. Is dòcha os cionn nan uile, neart faireachaidh. Agus ann an eirmseachd? O bhà; sin cuideachd. Is dh’fhaodadh cumhachd a bhith ri fhaotainn ann an grinneas, ann am fealla-dhà, agus mar sin air aghaidh. Shaoil leam aig an àm gu robh breith a’ bhàird a’ toirt cus leatha; gu robh an t-slat-thomhais tuilleadh is las. Ach iomadh turas on uairsin, agus a dh’aindeoin rannsachaidh dh’fhaillich orm sìon na b’fheàrr a chur ’na h-àite — mas e is gu feumar da-rìribh breith a thoirt air bàrdachd anns an fharsaingeachd.

’Sann an smuain agus ann an sgioltachd cainnte, tha mi a’ creidsinn, as follaisiche cumhachd an dithis bhàrd seo. Chan è gu bheil iad a freasdal sin gu h-iomlan: tha faireachadh is dùrachd air cùl am briathran. Agus is aithne do Mhaoilios Caimbeul dealbh shoilleir a tharraing, le dùrachd gun bhuigead ’na chainnt.

Tha an saoghal gam shealg
on a dh’fhalbh Seonaidh
on a chaidh e mach
’na dheise bhuidhe ghiuthais
’S na putanan cumha - - - - -

Tha ceithir roinnean san leabhar Eileanan: ’s iad sin Cànan is Dùthchas; Na Boireannaich; Creideamh is Mì-chreideamh; agus Cridhe is Eanchainn. ’Sann as an roinn mu dheireadh a thugadh an rann sin shuas. Criomagan


[TD 280]

[Sanas]

[TD 281]

a-nise as na trì eile. An Spiorad Ur:

Tha mo ghnothach riutsa an dràsda
m’ainm-sa Misneachd do Chànan
’s cha bhi mi tuilleadh glaist’ am botal
ach fosgailt’ air feadh nan lotan - - -

An seachdamh dàn dha na boireannaich:

Air òtraich m’inntinn chuir mi sìol
a thug mo dhìol dhomh a rithist
thuirt mi, fàsaidh gàrradh brèagh’,
ach thac na deanntagan mo chridhe.

Ars mise, cha bhàsaich mi gun ghràdh
ach bidh mi sùgrach air an t-slighe;
thagh mi sìol-flùrach gu tràth
’s mi ’n dùil gun tàrm’adh blàth gu bitheant’.

Ach thionndaidh a’ chuibhl’ — mar thuirt am bàrd —
is dh’fhàs an talamh ro thioram:
loisg thusa lusan a’ ghràidh
is bhrùchd ’nan àite luibhean biorach.

Agus a roinn a’ chreideamh:

Tha. Tha cuimhn’ ’am air a’ bhàs.
Chuireadh m’ athair air a chòta dubh
agus ghleansadh e bhrògan
agus thigeadh e dhachaigh leis
an ùir air na buinn.

Agus a rithist aig tiodhlacadh
na daoine ’na seasamh timcheall
leis a’ cheist ’na sùilean
a’ cromadh an cinn.
Bhiodh ùrnaigh leam an còmhnaidh
nach boineadh am bàs
dha m’ athair no dha m’ mhàthair
agus tha i ’ga mo leantainn.

Dè ’s urrainn dhomh a chanail
ach gu bheil an dachaigh falamh
agus an uaigh làn
agus a’ ghaoth a’ sèideadh
thar ìochdar na lota,
agus an Tì dhan aithne,
’na dhiamhaireachd mar as àbhaist.

’Se aon dàn fada, aon fhighe chunbhallach, a th’aig Fearghas

[TD 282]

MacFhionnlaigh anns A’ Mheanbhchuileag. Tha sin car annasach ann fhèin ann an latha an dàin ghoirid. Dh’fhaoite dàn feallsanachd a ràdh ris. Seo agaibh duine a’ beachdachadh air cùrsa an t-saoghail is air dòighean nàdair is freasdail. Chunnaic am bàrd meanbhchuileag is i air moglachadh ann an lìon damhan-allaidh: samhlachas air neart, ainneart bheathaichean-allaidh air an dara làimh; fulang air an làimh eile, agus an fhàgail sin a th’aig creutairean sònraichte eile air chor is gu faodar an leòn. Rud nàdarrach a tha ann; rud a tha cur dragh air a’ bhàrd a th’ann cuideachd. Tha an inntinn aige a’ gluasad a-mach air raointean mac-meanmhainn (agus an siud is an seo tha sreathan aige a cànain eile air am filleadh san rann); tha creideamh is eachdraidh, ealain agus riaghladaireachd gan toirt leis aige.

- - - - - am biomaid na bu shona mar na h-ainmhidhean - - - - -
Chan eil sìorraidheachd a’ cur dragh air inntinn ainmhidh
chan eil aithreachas aige a thaobh na rinn e
no eagal air a thaobh breitheanas ri tighinn.
’Sann an diugh a tha e beò, daonnan an diugh.

* * *

- - - - - Alba, cha robh leisgeul agadsa
airson do chuid chìocrais-fala.
’Se <eng>hit-man<gai> ìmpireach a bh’annadsa;
Faust poilitigeach
a’ reic d’anaim a bhlasad cumhachd.
Ach nas miosa na sin ’sann a chum cumhachd a sheachnadh
a reiceas tu d’anam an dràsda.
’Se siùrsach na Roinn Eòrpa a th’annad.

Da thaobh fhèin is e fuireach an Alba:

Tha an saoghal ’na choille
tha Alba ’na craoibh
tha mise ’nam dhuilleag
thioram.

Air a’ cheann thall, togar sgian leis is fuasglar a’ chuileag:

agus chaidh an damhan-allaidh air ais ’na tholl dorch.

Ach fuasgladh na ceist — faochadh air imcheist a’ bhàird — ma ruigeas mac an duine air a leithid?

So-leòntachd agus cumhachd
agus tròcair.

Chan eil e furasda sgealban a thoirt as a’ bhàrdachd seo thall is a-bhos leis cho dlùth is a tha an dàn air a chàradh an altaibh a chèile. Ach tuigear nach e sruth staoin a th’againn an seo idir, air cho rèidh is gu bheil e gluasad. Ma tha easbhaidh air ’se gu fuilingeadh e beagan a bharrachd de thuil is de easaraich an dràsda is a-rithist; cha bu mhisde e ruith na bu bhraise ann an àiteachan.

[TD 283]

A thaobh an dà leabhar chan eil teagamh sam bith nach eil iad ùiseil le chèile. Bidh an àite fhèin aig an dithis ùghdar nuair a thig latha meas bàrdachd an fhicheadamh ceud. Uime sin bu chòir dhuinn uile eòlas a chur air an cuid saothrach — is chan eil trì notaichean air na dhà còmhla ro dhaor san latha a tha ann.

Ach casaid bheag a-nise. A-rèir coltais tha ainriaghailt air tighinn air sgrìobhadh na Gàidhlig, dìth slat-thomhais dhen t-seòrsa a tha cumail rian air sgrìobhadh sna cànain mhòra. Chan eil e uamsa idir cuibhreach a chur air uirigleadh no air mac-meanmhainn. agus sin gu sònraichte ann an cànan mar a tha a’ Ghàidhlig far a feumar cead a leigeil le daoine an dùthchas fhèin a leantainn a thaobh cainnte. Ach feuch seo an dràsda. ’Se a’ choill no a’ choille a their a h-uile Gaidheal an Alba, cho fads is aithne dhòmhsa, agus tha samhlachas na coille cho cumanta ann am bàrdachd is anns na h-òrain gu faoite ceud sreath aithris anns a faighear am facal. Gu dè ma tà a tha fa-near do bhàrd a sgrìobhas An coille? Tha e dhà dhuilghe an gnothach a rèiteach nuair is e cleasaiche cainnte a th’anns a’ bhàrd: fear a ghearras facal sgaiteach mar a tha ‘An t-Seilean Muileach’, agus a leanas a-mach an fhealla-dhà. Ach an e eirmseachd no dubhchainnt a tha fuaite ris an fhacal An Coille? Oir neo an e dìreach iomrall a th’ann? Tha cion fiosrachaidh ga mo chur far mo shiùil is chan urra dhomh breith chothromach a thoirt air an dàn. A-rithist, anns an leabhar eile, gheibh mi chunnaic mi aonchornach gheal. Is cinnteach gur e geal as nàdarraiche? Cha mhath leam a bhith ro mhionaideach buileach, ach tha na h-uimhir dhe na puingean sin ann is cuiridh iad aineigneas air an leughadair.

’Se mo rùn, ga tà, gum bi de fhèill air a’ bhàrdachd seo na bheir dhuinn clo-bhualadh eile fhathast. Nam b’e is gu faighte an uairsin dad ri cheartachadh bu mhath a b’fhiach e an t-saothair.

Iain MacAonghuis.

[Sanas]

[TD 284]

Dòmhnall MacGillìosa, An Eaglais Shaor ann an Leòdhas 1843–1900 (Clò Knox. Dun Eideann. £3.50 (cruaidh), £2 (bog). 1981)

Is math gu dearbh a bhith a’ faicinn leabhar den t-seòrsa seo a’ nochdadh: cuibhreann den eachdraidh againn air a h-innse airson na ciad uaire ann an Gàidhlig. Tha ar taing aig an Urr. Dòmhnall MacGillìosa, Ministear Chrosaboist an Leòdhas, agus aig Clò Knox (agus cuideachd aig a’ Chomann Leabhraichean, no an <eng>Gaelic Books Council<gai>, a thug cuideachadh don Chlò).

Tha geàrr-iomradh anns an leabhar air eachdraidh nan eaglaisean roimh àm a’ Bhrisidh (1843), agus grunnan dhuilleagan a’ dèiligeadh ris na ciad bhliannachan an dèidh an Aonaidh (1900), ach chan ann air na roinnean sin a bhios aire an luchd-leughaidh ach gu h-àraidh air suidheachadh is duilgheadasan is buaidh na h-Eaglaise Saoire anns na deicheadan an dèidh 1843. Gun teagamh tha rudan annasach ann a tha a’ buntainn ri àm nas tràithe, ’s nach bu mhiann leinn fhàgail as, mar a tha iomradh air a’ chiad choinneamh-cheist an Leòdhas (mu 1825), agus air mar a shearmonaich Fionnlagh Mac-an-Rothaich air mullach Mùirneag. Agus tha rudan inntinneach ann mu cheistearan is mu mhaighstirean-sgoile nan sgoiltean Gàidhlig; ach tha ro bheag, mar a tha an t-ùghdar ag ràdh, ann air na cuspairean sin.

Tha an t-ùghdar ag innse, ged tha, mar a bha 16 de sgoilean Beurla ann an Leòdhas, le 864 sgoilear, anns a’ bhlianna 1849, agus 11 de sgoilean Gàidhlig, le 561 sgoilear. Agus ann an 1847 tha e ag ràdh gu robh mu 600 de chloinn eadar 5 agus 16 ann an Uig a-mhàin! Bheir sin fhèin beachd dhuinn air cho mòr ’s a tha cùisean air atharrachadh.

Tha mòran den leabhar a’ toirt iomradh air na coimhthionalan Leòdhasach, mar a thàinig iad am bith, na ministearan a bha air an gairm thuca, an seòrsa saothair a rinn iad, na h-eaglaisean a thog iad, cuin a rugadh ’s a chaochail iad, is a leithid sin, is seo air a tharraing bho mhionaidean na Clèire. Tha seo luachmhor, ged a lùigeadh duine beagan a bharrachd de fheòil air na cnàmhan uaireannan. Agus nuair a theid duine a-mach air àireamh nam ministearan, chan eil e mar as trice furasda duine aithneachadh mur eil ainm no sloinneadh air ach, can, Calum MacLeòid — nas lugha na gu bheil e a’ giùlain ainm neo-chumanta, mar m’fhear-cinnidh fhìn Alasdair MacThòmais.

Saoilidh mi gun gabhadh sinn barrachd de mhìneachadh cuideachd air mar a bha an Eaglais Shaor a’ fàs anns an fharsaingeachd, agus an ceangal a bha eadar eaglais Leòdhais is earrainnean eile dhith. Ach tha na h-uiread dhe sin ann, mar a tha beachdan tràth (1865) ann an Leòdhas air an aonadh a bha ri thighinn fada an dèidh sin; no athchuinge bho Chlèir Leòdhais ag iarraidh innealan-ciùil a thoirmeasg ann an adhradh follaiseach na h-eaglais.

Tha sinn a’ faicinn mhinistearan a’ tighinn a-steach don Eaglais Shaoir

[TD 285]

a bha gu bhith iomraiteach anns an Aonadh an dèidh làimhe, leithid Sheòrais MhicLeòid an Garrabost (1866): tha cuimhne agam air sa’ chùbainn, agus an giùlan aige fhaicinn a’ dìreadh Leathad Gharraboist. Agus tha sinn a’ faicinn tùs na h-Eaglais Shaoir Chlèirich (“cha b’e Nis an aon àite anns an d’rinn am buaireadh slighe a steach do’n Eaglais Shaoir Chlèirich”, tha an t-ùghdar ag ràdh, facal a thog beagan buairidh bhon uair sin). Tha e gu dearbh ’na chùis-smuain na bha de bhuaireadh a’ togail ceann anns na coimhthionalan eadar 1843 agus 1900, eadhon mus tàinig an t-Aonadh mòr fhèin, agus tha an t-Achd Mhìnich a’ faighinn deagh chrathadh anns an leabhar seo.

Tha seòrsa de theagamh agam, ged tha, mu bhuaidh na h-argamaid a tha ag agairt gur h-e am beagan a dh’fhuirich anns an Eaglais Shaoir (eaglais 1843) a ghlèidh an fhìrinn. Tha mi cinnteach gun duirt na Caitligich sin aig àm an Ath-leasachaidh, agus an Eaglais Stèidhichte an 1843. Saoilidh mi gur h-e na caibideilean mu dheireadh as taine, ’s gum biodh an leabhar na b’fheàrr nan robh e air stad beagan roimh 1900. Tha leabhar eile ri sgrìobhadh mu na bliannachan an dèidh 1900. ’s bidh buaireadh ceangailte ri sin cuideachd, rud is dòcha nach gabh seachnadh anns an t-saoghal a th’ann. Bu chòir dhuinn cuimhneachadh, nuair a ruigeas sinn an linn sin, gu bheil clo-bhualaidhean air leth feumail ann, leithid an leabhar-latha aig an Urr. Coinneach MacRath nach maireann.

Tha dòigh shnasail aig an ùghdar gu bhith cur a smuaintean ’s a bheachdan an cèill: dòigh a tha dlùth-fhuaighte ris a’ chùbainn gun teagamh, ach nach brèagh i taca ri sgudal a’ mheicrofon! “An tuagh”, ars esan, “a rinn an dìth-cheannadh air Teàrlach, gheàrr i am bann eadar clèirich na h-Albann agus Pàrlamaidich Shasainn.” Chan eil an sin ach eisimpleir. Is math as fhiach dhuibh an leabhar a leughadh.

Ruaraidh MacThòmais.

[Sanas]

[TD 286]

An Deagh Sgeul aig Marcus, ann an Gàidhlig an là an diugh (Comann-Bhìoball Dùthchail na h-Alba. Dùn Eideann. 1980)

Is fhada bho bha Bìoball Beurla ri fhaotainn ann am Beurla an là-an-diugh, agus seo againn a-nis aon leabhar co-dhiù den Bhìobaill Ghàidhlig ann an Gàidhlig nas nodha na tè na h-ochdamh linn deug. Bha grunn de sgoilearan ’s de luchd-eaglais (agus caochladh eaglaisean) timcheall air. Tha iad ag ràdh gur h-ann gu h-àraidh don òigridh a tha an leabhran air a chur a-mach, agus dhaibhsan “nach eil cho eòlach ’s a bha an sinnsirean air seann Ghàidhlig uasail an Tiomnaidh Nuaidh.” Chì sinn bho na faclan sin fhèin nach eil na h-eadar-theagairean a’ leantainn na h-òigridh tuilleadh is fada! Ach tha fhios gu bheil an fheadhainn sin nach eil cho eòlach ri an sinnsirean gu math pailt, agus tha e ceart gun tugte oidhirp air an ruighinn, mas e cainnt a tha dol a thighinn eatorra is eòlas a’ Bhìobaill. ’Sann don òigridh, is dòcha, a tha am beagan dhealbh a tha anns an leabhran cuideachd, ach saoilidh mi nach misde duine sùil a thoit orrasan, oir tha iad grinn faireachail, a’ glacadh boillsgeadh de sheann shaoghal Phailistin.

Ach ’se facail a’ Bhìobaill an rud air an laigh smuain an leughadair, agus chì sinn gu bheil cainnt an t-seann Bhìobaill Ghàidhlig, agus òrdugh nam facal, air an atharrachadh glè mhòr an siud ’s an seo. Faic mar eisimpleir Marcus 1, 21 agus 26:

(A) San t-seann dòigh:

21. Agus chaidh iad a steach do Chapernaum; agus air ball air dha dol a steach do’n t-sionagog air an t-sàbaid, theagaisg e.

26. Agus an uair a reub an spiorad neòghlan e, agus a ghlaodh e le guth àrd, thàinig e mach as.

(B) San dòigh ùir: 

21. Ghabh iad a-steach a Chapernàum. Air an ath Shàbaid, chaidh Iosa dhan t-sionagog agus thòisich e air teagasg.

26. Siod an spiorad ga riasladh, ’s a’ falbh às le sgriach.

Tha rud math de ghiorrachadh ’s de shoilleireachadh an sin.

Chan eil dùil no iarraidh gun cuir an t-eadar-theangachadh ùr an seann fhear as an fhasan. Ach saoilidh mi gum bi gu leòr ann a dh’iarradh sùil a thoirt air an fhear ùr.

R. McT.
