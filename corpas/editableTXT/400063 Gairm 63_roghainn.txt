[TD 205]

ATH-BHEOTHACHADH AN CEOL NA GAIDHLIG
le ALASDAIR GRANND

THA grunnan de bhàird bheothail, fhoghluimte againn anns a’ Ghàidhlig an diugh a tha air sealltainn na ghabhas dèanamh gu ar litreachas a thoirt fo bhuaidh na linne is an t-saoghail anns a bheil sinn beò. Seall air a’ leabhar aig Iain Mac-a-Ghobhainn, ‘Bùrn is Aran’—leabhar de sgeulachdan-goirid is de bhàrdachd; tha dreach ar linn air na sgeulachdan so: tha aonan dhiubh mu <eng>detectives<gai>, tha té’ile ann anns a bheil a’ sgrìobhaiche a’ cur sìos air cogadh. Tha roinn bàrdachd a’ leabhair a’ tòiseachadh le dàn, ‘Am Buachaille ’s a Leannan,’ eadar-theangachadh de’n òran aig Marlowe, ‘<eng>The Passionate Shepherd to his Love<gai>,’ agus a’ crìochnachadh le ‘Làithean Mharlowe’: anns an eadar-theangachadh tha dealbh againn air beatha a’ bhuachaille mar gum biodh i neochiontach, gun ghò, uile-bhòidheach—tha an dealbh-s’ air a bristeadh ann an ‘Làithean Mharlowe’; tha am buachaille a’ ràdh ri ’leannan

“O thugainn leam ’s thoir dhomh do ghràdh
Is feuchaidh sinn gach aoibhneas tlàth
A gheibh sinn o gach cnoc is gleann,
Gach coill’, gach glaic, gach coir’ is beann,”

ach, ann an ‘Làithean Mharlowe,’ tha Mac-a-Ghobhainn a’ ràdh

“’S a nis tha làithean Mharlowe seachad.
Chan e ròsan breugach do bhith-beò.
Tha famhair borb air feadh na coille
far an robh na sìthichean le’n ceòl.”

Tha am bàrd a’ faireachadh gu bheil na tha air tachairt de olc anns an t-saoghal o chionn ghoirid air ar sgaradh o lathaichean sona nam bàrd-molaidh dùthcha, cleas Dhonnchaidh Bhàin: gu feum bàrdachd Ghàidhlig an lath an diugh a bhith bointinn ri cuspairean eadar-nàiseanta, na ceistean sin anns a bheil ùidh aig daoine air feadh an t-saoghail; uaireannan feumaidh na bàird, mar thoradh air a so, bristeadh air falbh o’n dualchas, no co-dhiù dualchas ùr a dheachdadh stéidhichte air an t-seann fhear.

’Na mo bheachd-sa tha so a cheart cho fìor mu cheòl na Gàidhlig: tha sinn a cheart cho feumach air ath-bheothachadh nar ceòl is a tha sinn nar litreachas. Ged a tha mi ràdh so, chan ann a’ dèanamh dìmeas sam bith air ceòl dùthchail na Gaidhealtachd

[TD 206]

a tha mi—tha móran dheth a tha anabarrach brèagha. Ach tha mi gu làidir de’n bharail gu bheil àit’ ann airson seòrsa de cheòl Gàidhlig a tha nas adhartaiche is nas féin-mhothachaile na so—ealain-cheòl—a bhiodh againn taobh ri taobh ris a’ cheòl dhùthchail; bhiodh e nàiseanta ach bhiodh e comasach air meas eadar-nàiseanta a chosnadh. Chan eil fhios agamsa néat ciamar a ghabhadh so dèanamh, ach faodaidh mi innse ciamar a chaidh a dhèanamh an dùthchannan eile agus ’s dòcha gun toir so brosnachadh is stiùireadh do fhear-ciùil Gàidhlig air choireigin.

Anns an leth-cheud bliadhna ro 1900 bha buaidh mhór aig nàiseantachd air ceòl cuid de rìoghachdan na h-Eòrpa. Bha an gaol-dùthcha a tha cho léirsinneach am <eng>politics<gai> an ama sin air fhoillseachadh cuideachd ann an ceòl, gu h-àraidh anns na rìoghachdan sin aig nach robh an dualchas òirdhearc ciùil a bh’aig a’ Fhraing, an Eadailt is a’ Ghearmailt: dh’fheuch an luchd-ciùil ri iad fhéin fhuasgladh o smachd ceòl coigreach is chuir iad rompa ceòl-mór nàiseanta a chur air bhonn. Bha iad a’ taghadh naidheachdan ás an eachdraidh is an dualchas fhéin airson opera, a’ clò-bhualadh mith-òrain is gan ùisigeadh ’sa’ cheòl-mhór a bha iad a’ dèanamh. Agus chan e mhàin sin ach, ann an dòigh glé dhomhainn, thug gnè rithim, fuinn is co-sheirm am mith-òrain an dreach fhéin air a’ cheòl a bha iad a’ cur ri chéile.

’Se Ruisia a’ chiad àite far an do thachair so agus ’sann a so cuideachd a bu mhotha a bha a bhuaidh. Bha ceòl Ruisia—an taobh a-muigh de cheòl na h-Eaglais—fo bhuaidh fir-ciùil Fhrangach, Ghearmailteach is Eadailteach chon na naodhamh linne deug. ’Sann leis an opera aig Glinka, ‘Beatha son an <eng>Czar<gai>,’ a tha ceòl-mór fìor-Ruiseanach a’ tòiseachdainn: anns an dàrna sealladh dh’an opera tha comh-cheòl san t-séis aon-ghuthach a tha air a stéidheachadh air cluiche a’ bhalalaika, tha móran feum air a dhèanamh de’n rithim 5/4 a gheibhear cho tric anns na mith-òrain Ruiseanach, tha na fuinn (móran dhiubh módal) dhe’n aon t-seòrsa ri fuinn nam mith-òran, agus ’se an dòigh dùblachadh Ruiseanach a th’aige, i.e. a’ cluiche an aon fhuinn, gun atharrachadh, a rithisd is a rithisd a-mach á ùrlar de cho-sheirm ionnstramaidean a tha ag atharrachadh.

’Se buidheann ris an canaist ‘Na Cóig Shuinn’ na fir-ciùil nàiseanta Ruiseanach a bu mhotha choisinn cliù. ’Se an aimean Balakivev, Cui, Borodin, Mussorgsky agus Rimsky-Korsakov. ’Se cluicheadairean a bha anns a’ chóignear aca agus cha robh iad air trèanadh no foghlum fhaighinn ann an ceòl; chuidich an t-aineolas so air co-sheirm is ana-sheirm nan sgoiltean iad ann a bhith feuchainn ri ceòl fìor-Ruiseanach a dhèanamh, a chionn gun tug e orra déiligeadh ri ceòl dùthchail, módal nam mith-òran ’nan dòigh

[TD 207]

fhéin. Cha do rinn Cui ach glé bheag a b’fhiach. Sgrìobh Balakivev an dà dhàn-ciùil <eng>(tone-poem)<gai> “Tamara” is “Russia” (stéidhichte air fuinn trì mith-òrain Ruiseanach) agus dà symphonaidh. ’Sann glé ainneamh a tha Borodin ag ùisigeadh fuinn òrain àraidh ach tha na fuinn aige glé chollach ri fuinn nam mith-òran. Cluinnear aotromachd, rithim beòthail is fonnmhorachd Bhorodin san opera ‘Am Prionnsa Igor,’ gu h-àraidh anns na ‘Dannsaichean Polovetykiach’ san dàrna sealladh.

Tha a’ mhór-chuid ag aontachadh gur e Mussorgsky a bu tàlanta is a b’ùireile de’n a’ ‘Chóignear’: tha e sealltamn eòlas geur air inntinn an duine ’na chuid òrain is operas. Tha buaidh nam mith-òran léirsinneach sna leabhair-òrain aige, ‘Gun Ghrian’, ‘Orain is Dannsaichean Bàis’ is ‘Orain Leanabachd’ agus anns an opera, ‘Boris Godunov.’ Cleas Borodin, chan eil Mussorgsky tric ag ùisigeadh fuinn òrain àraidh, ach tha a cheòl gu ìre mhór módal mar a tha fuinn nan òran Ruiseanach. Tha e bointinn ri faclan anns an aon dòigh ris an t-seann fhear-ciùil, Dargomsky: tha e fuireach cho dlùth ’s as urrainn dha ri dòigh-labhairt nan Ruiseanach agus mar sin tha e seachnadh loinnichean de’n aon fhaid agus fuinn fhada, fhonnmhor.

A ‘Orain Leanabachd,’ le Mussorgsky:—

[Ceòl]

Tha an ceòl aig Rimsky-Korsakov ’na dhrochaid eadar ‘An Cóignear’ agus fir-ciùil toiseach na linne so ann an Ruisia. Bha buaidh mhór aige, mar fhear-teagasg, air an ath linn de fhir-ciùil Ruiseanach—feadhainn cleas Glazunov, Prokofiev agus Stravinsky. Mu thuairmeas 1880 thòisich e air gluasad air falbh bho an nàisentachd chumhag aig a’ bhuidheann aig Balakivev. Tha buaidh a’ chiùil dhùthchail ri chluinntinn sa’ ‘Cheòl Càisge Ruiseanach,’ san suite symphonach, ‘Scheherezade’ agus anns an opera. ‘An Coileach Orail.’

Ged nach can móran fear-ciùil nàiseanta ri Tchaikovsky, tha bointeanas àraidh eadar an ceòl aige is ceòl dùthchail Ruisia—gu h-àraidh an 4amh Symphonaidh aige, far a bheil e a’ cur gu feum fuinn òrain Ruiseanach.

Am mith-òran, ‘A’ Chraobh Bheithe,’ as a 4amh Symphonaidh aig Tchaikovsky:—

[Ceòl]

[TD 208]

Anns a’ cheòl as fheàrr a rinn e riamh, an 5amh is an 6amh Symphonaidh, tha fuinn aig Tchaikovsky de’n aon t-seòrsa ri fuinn nam mith-òran, tha co-sheirmean módal aige agus an rithim 5/4 Ruiseanach, mar a chì sinn anns a’ phìos so:—

[Ceòl]

Tha nàiseantachd a’ tighinn am follais ann an ceòl Czechoslovakia anns na cuspairean a bhathas a’ taghadh airson opera agus tha an ceòl fhéin air a chomharrachadh o sheòrsaichean ciùil eile leis na thathas a’ dèanamh de dh’fheum de rithimean-dannsa dùthchail a’ pholka is am <eng>furiant<gai> (rithim 2/4 anns a bheil na pongan a’ ruith ’na chéile ann a leithid de dhòigh ’s gu saoil thu gur e rithim 2/4 a th’ann). Tha fir-ciùil leithid Smetana is Dvorak nas nàiseanta sna h-operas aca na tha iad san chòrr de’n ceòl—operas mar ‘Malairt na Bean-phòsda’ aig Smetana agus ‘Rusalka’ aig Dvorak—ach tha na ‘Dannsaichean Slavonach’ aig Dvorak agus na sia dàin symphonach aig Smetana a tha fo’n ainm ‘Ma Nlast’ glé nàiseanta cuideachd. Tha Dvorak cuideachd a’ cleachdadh na scéil chóig-phongach, so an scéil a gheibhear gu bitheanta an ceòl na Gàidhlig.

As an ‘<eng>String Quartet in F Major, op. 96<gai>’ (‘An t-Amairigeanach’)—an scéil chóig-phongach:—

[Ceòl]

Tha mi cinnteach gu bheil a h-uile duine dh’an aithne an dà phìos ciùil eòlach gu leòr air cho collach is a tha am fonn Gàidhlig, ‘Cumha Mhic an Tòisich’ agus am fonn a thathas a’ cluiche air a’ chor anglais san Dàrna Earrainn de’n symphonaidh ‘An Saoghal Ur’ aig Dvorak:

Cumha Mhic an Tòisich:—

[Ceòl]

agus, am fonn san darna Earrainn de ‘An Saoghal Ur’:—

[Ceòl]

[TD 209]

’Se Eideart Greig a bu mhotha a chuir ri ceòl nàiseanta Lochlainn—leis an suite, ‘Peer Gynt,’ pàirt de’n a’ cheòl piàno aige agus, gu h-àraidh, an ‘Slotter’ (ceòl-dannsa a bhiodh luchd-obrach na dùthcha ann an Lochlainn a’ cluich air an fhidhill is iad air an deasachadh airson a’ phiàno le Greig). Tha buaidh nam mith-òran is nan dannsaichean dùthchail air a’ cheòl aige glé léirsinneach anns na fuinn is na co-sheirmean módal aige (e.g. 4amh-an àrda, 7amh-an ìosal, 3amh-an iosal a’ tighinn an deigh 3amh-an àrda), anns an ùrlar ìosal de dhosan a bhios aige glé thric agus anns an dòigh sa bheil e cur rithimean 3/4 agus 6/8 an ceann a chéile.

Chan eil am Finneach, Sibelius, nàiseanta ach a thaobh cuspairean: bha eòlas domhainn aige air litreachas a dhùthcha, gu h-àraidh an epic nàiseanta, ‘Kalevala,’ agus tha e cleachdadh cuspairean ás an dàn sin airson a’ cheòl-seinn aige agus airson na dàin-symphonach, ‘Eala Tuanela’ agus ‘Finlandia.’ Ach cha robh buaidh mhór sam bith aig a’ cheòl-dùthchail air an obair as cliùitiche aige, na seachd symphonaidhean.

O thoiseach na linne so ’sann a chaidh eadhoin barrachd de sgrùdadh a dhèanamh air ceòl-dùthchail—an toiseach leis a’ chluicheadair Czech, Janacek, agus, ás a dheigh-san, le Kodaly is Bartok, an dithis aca á Hungaraidh. Chan e mhàin gu robh Bartok ’na fhear-ciùil <eng>(composer)<gai> ach bha e cuideachd ’na sgoileir mór air ceòl-dùthchail is rinn e móran de rannsachadh air na mith-òrain Magyar: chruinnich e mu 2,000 fonn agus dheasaich e ceòl airson àireamh mhór de mhith-òrain. Tha an ceòl aige fhéin air a stéidheachadh gu ìre mhór air ceòl dùthchail Hungaraidh: rudan cleas ritheaman ar-leth neo-àbhaisteach (e.g. 4 + 2 +3 / 8) agus scéilean a’ mhith-chiùil. ’Se an obair a rinn e nas fhaisg air deireadh a bheatha as ainmeile dhe’n a’ cheòl aig Bartok—obraichean leithid ‘Mikrokosmos’ (son a’ phiàno), ‘Ceòl airson Fidheall, Drumaichean is Celesta,’ agus an ‘Concerto son Orchestra.’

Fonn-dùthchail Hungarach as a’ Choncerto:—

[Ceòl]

Anns an iomradh ghoirid so dh’fheuch mi ri shealltainn na rinn fir-ciùil dhùthchannan eile airson litreachas-ciùil nàiseanta a chur air chois. Ged a tha na Gaidheil air a bhith fada gun tòiseachdainn

[TD 210]

—agus ged a tha cho beag dhinn ann—dh’fhaodamaid ionnsachadh o Bartok agus na Ruiseanaich; oir bha na Ruiseanaich fhéin glé fhada gun tòiseachdainn air ealain-cheòl nàiseanta a dheilbh, taca ri cuid a rìoghachdan eile, agus an deigh sin tha an diugh—le fir-ciùil mar Shostakovich is Stravinsky—a’ phrìomh inbhe aca a-measg rìoghachdan an t-saoghail ann an ceòl-mór.

Saoilidh mi gur e creideamh Chalbhin as motha coire son cho beag ’s a tha air a bhith de dh’ùidh aig Gaidheil ann an ceòl. Tha e inntinneach coimeas a dhèanamh eadar beachd Chalbhin is beachd Lùthar air ceòl. Bha Lùthar ’na mhanach aig na h-Augustinianaich agus bha eòlas mór aige air ceòl na h-Eaglais Chatlaigich: bha alt aige air dèanamh ceòl, air seinn agus air cluiche na lute, agus thuirt e fhéin gur e “ceòl a-mhàin, an deigh focal Dhé, an aon mheadhon moltach airson ciùineachadh is stiùireadh faireachdaidhean an duine”; thug e h-uile brosnachadh do cheòl ’na eaglais agus mar sin cha deachaidh stad a chur air dualchas ciùil na h-Eaglais Chatlaigich. ’Se ceòl-eaglais òirdhearc na Gearmailt an toradh a bh’air a so—is b’e an ceòl òrghain, na cantatas, oratorios is an ceòl Pàise aig J. S. Bach gràinne mullach a’ chiùil sin.

Chuir Calbhin, air a’ làimh eile, roimhe bristeadh gu buileach air falbh bho dheas-ghnàthan is dòigh-seirbheis na h-Eaglais Chatlaigich. Bha e fhéin ’s a luchd-leanmhainn glé làidir an aghaidh a bhith ’g ùisigeadh mealltaireachd an dealbhadair is an fhir-chiùil san eaglais: bha a bhith seinn faclan sam bith ach faclan a’ Bhìobuill gu h-àraidh air a thoirmeasg. Air sàilleabh sin, ’se na Salmadairean an aon cheòl a thug na h-Eaglaisean Calbhineach dh’an an t-saoghal—eadar-theangaichean ann an ranntachd de Leabhar nan Salm, le fuinn ùra no fuinn òrain air an robh an sluagh mu thràth eòlach. Bha na h-eaglaisean Calbhineach an aghaidh a bhith sgeadachadh nam fonn sin son an tuilleadh àilleachd a thoirt dhaibh is, mar sin, cha do rinneadh ceòl-mór, airson seinn no ionnstramaid, ach de ghlé bheag dhiubh, ged a thachair so do dh’àireamh mhór de na fuinn chorale ag na Lùtharaich. Chaidh Salmadair Frangach a chlò-bhualadh an 1562, agus thainig eadar-theangaichean dheth a-mach sa’ Ghearmailt, san Olaind, a’ Sasuinn agus an Albainn. Thàinig a fear Albannach a-mach an 1564: ’sann ás an t-Salmadair Fhrangach a chaidh feadhainn de na fuinn a th’ann a thoirt. Ghabh an Eaglais Ath-leasaichte an Albainn an 1647 ris na h-eadar-theangaichean de na Sailm dh’an tug Seanadh Westminster a bheannachd. Mar sin, nuair a thòisich sgìrean àraidh air a’ Ghaidhealtachd a’ gabhail ris an Eaglais Chalbhineach, ghabh iad cuideachd ris a’ cheòl is na beachdan air ceòl a thug i leatha. A réir nan rannsaichidhean

[TD 211]

aig an sgoileir-ciùil Gearmailteach, Iòsaph Mainzer, san naodhamh linne deug, tha e collach nach ann Gaidhealach idir a tha na ‘Fuinn Fhada,’ a tha air na Sailm an Eaglaisean Pròstanach na Gaidhealtachd: chaidh fuinn shìmplidh, squeathar, gun sgeadachadh sam bith a thoirt bho na Galltachd is á àitichean eile, ach sgeadaich is mheudaich na coimhthionalan Gaidhealach iad—’s iad sin na ‘Fuinn Fhada’ a tha againn an diugh. Ma bheir sinn sùil air na fuinn a tha anns an leabhar aig Mainzer, ‘<eng>Gaelic Salm Tunes of Ross-Shire<gai>’ chì sinn gur ann dìreach mar sin a thachair.

Fonn cumanta:—

[Ceòl]

‘Fonn Fada’:—

[Ceòl]

An diugh chan eil duine nach gabh ri na Fuinn Fhada sin—stéidhichte ’s mar a tha iad air ceòl coigreach—mar phàirt de dhualchas ciùil na Gàidhlig. Dhearbh na Gaidheil anns an dòigh so gu robh ceòl annta gu nàdurra, ged a rinn an eaglais a dìcheall gus a mhùchadh. (Chan e uile gu léir tubaisd a th’ann gur ann an eileanan Catlaigeach na Gaidhealtachd, Uibhist-a-Deas is Barraidh, a chaidh a’ chuid is motha de na mith-òrain Ghàidhlig a chruinneachadh.)

Gu mì-fhortanach chan eil sgeul an diugh air seann fhuinn na clàrsaich, ach, a réir Francis Collinson san leabhar aige, “<eng>The Traditional and National Music of Scotland<gai>,’ ’s màite gun deachaidh na fuinn sin a chleachdadh son ionnstramaidean eile aig an àm a bha a’ chlàrsach a’ dol á fasan agus mar sin gu bheil iad againn an diugh ged nach aithnich sinn iad. Tha e glé thàmailteach cuideachd gu bheil a réir chollais latha nam pìobaireachdan móra, an ‘ceòl mór,’ aig Clann ’Ic Chriomain is Clann Artair a nise seachd—ged tha móran phìobairean againn fhathast—oir cha do chuireadh càil as fhiach ás ùr ris an <eng>repertoire<gai> o chionn còrr is ceud bliadhna. Ma thathas a’ dol a dhèanamh ealain-cheòl Ghàidhlig, dh’fhaodaist a stéidheachadh ann am pàirt air an ealain-cheòl dhùthchasach so. Tha cuideachd mith-cheòl

[TD 212]

sònraichte aig a’ Ghaidhealtachd:—seòrsaichean de na scéil chóig-phongach, an scéil shia-phongach, scéilean le seachdamh ìosal, agus an rithim ris an canar, an Srap Albannach (E1)

Uamh an Oir (t.d. 157 de’n cho-chruinneachadh aig Francis Tolmie san ‘<eng>Journal of the Folk-Song Society<gai>’), a’ sealltainn (1) an scéil chóig-phongach, agus (2) an srap Albannach:—

[Ceòl]

Griogal Cridhe (t.d. 196 de’n cho-chruinneachadh aig Francis Tolmie), a’ sealltainn (1) an scéil shia-phongach, agus (2) seachdamh ìosal:—

[Ceòl]

Chuala mi feadhainn a’ ràdh gum biodh seòrsa sam bith de ealain-cheòl calg-dìreach an aghaidh dualchas nan Gaidheal. Nam biodh so fìor cha bhitheadh ceòl cleas na pìobaireachdan no na ‘Fuinn Fhada’ againn. ’S dòcha gun can feadhainn eile gu feumadh sinn ionnstramaidean son a leithid sin de ealain-cheòl nach boineadh dh’an a’ Ghaidhealtachd: duine sam bith a tha dhe’n a’ bheachd-sa chan eil aige ach coimhead san leabhar, ‘Orain Iain Luim’ le Anna Nic Coinnich, far a faic e, air taobh-duilleig 18, an rann so:

‘Bidh cruit is clàrsaich
’S mnà uchd-àillidh
’N tùr na tàileasg geàrr;
Foirm nam pìoban
’S orghain Lìteach
’S cùirn ’gan lìonadh àrd.’

Mura bheil so ’na dhearbhadh dha, faodaidh e coimhead air na cabaideilean sa bheil Francis Collinson a’ toirt tarraing air a’

[TD 213]

chuspair so anns a’ leabhar, ‘<eng>The Traditional and National Music of Scotland<gai>.’

Chan eil dad a dh’eachdraidh air a bhith aig dràma anns a’ Ghàidhlig agus an déidh sin tha daoine an diugh a’ gabhail ri dealbh-chluichean Gàidhlig an aon rud ri bàrdachd, òrain is sgeulachdan—thachair so an taobh a stigh de dhà no trì bhliadhnaichean. Có aig tha fios—’s dòcha gum bi fear-ciùil Gàidhlig againn fhathast a nì comh-cheòl son té de na dealbh-chluichean aig Fionnlagh MacLeòid, mar a rinn an Lochlannach, Eideart Greig, son an dealbh-chluich, ‘Pier Gynt’ aig Ibsen.

An co-dhùnadh, ma tha duine dol a chur ceòl ri bàrdachd fear de ‘Chóig Shuinn’ litreachas na Gàidhlig san linne so—agus carson nach cuireadh ’s na tha de dhualchas air cùl na h-obrach sin—dh’fheumaist a bhith faiceallach gu robh an ceòl a’ freagairt air a’ bhàrdachd. Ach tha aon rud a’ cur dragh orm: càite faigh sinn am fear-ciùil son an ceòl a chur ri chéile agus na daoine a tha dol ga cluiche no ga sheinn?

[Sanasan]

[TD 219]

AN AGHAIDH NAN NAISEANTACH
le ALASDAIR MAC-A-GHOBHAINN

THA Pàirtidh Nàiseanta na h-Alba a’ cur cudthrom mór air dà phuing àraidh:—anns a’ chiad àite, gur e nàisean air leth a tha annan Alba is mar sin gu bheil còir aice air a riaghladh fhéin, agus, san dara h-àite, gum bitheadh Alba na bu bheartaiche nam bitheadh i air a riaghladh á Dun-Eideann.

Nise, ma bheir sinn sùil air a’ chiad phuing so, chì sinn gu bheil teagamh ann co-dhiù a tha no nach eil Alba ’na nàisean air leth. Tha, gun teagamh, a h-Eaglais, a lagh is a meadhonan-fòghluim fhéin aice; tha gnè àraidh ’na daoine a tha gan comharrachadh a-mach o dhaoin’ eile; agus tha móran an Albainn a tha gam faireachdainn fhéin ’nan Albannaich an àite ’nam Breatannaich. Ach, air a’ làimh eile, cha robh Alba aig àm de a h-eachdraidh, eadhoin ro 1707, ’na nàisean aonaichte, fo ’riaghladh fhéin. O chaidh rìoghachd Alba a chur air chois, tha sgaradh domhainn air a bhith follaiseach innte a thaobh cultur is politics: ma bheachdaicheas sinn air, chì sinn gu bheil barrachd de dh’ eadar-dhealachadh—a thaobh cànan, beachdan is dòigh-beatha—eadar a’ Ghaidhealtachd is a’ Ghalltachd na tha eadar Alba is Sasuinn. Air mo shon fhéin dheth ’sann ’na mo Ghaidheal is chan ann ’nam Albannach a tha mi gam fhaireachadh fhéin: chan eil anns a’ chòrr de dh’Alba, air mo shon-sa dheth, ach cha mhór an aon rud ri Sasuinn.

Ach ’se an nì as mì-reusanta buileach mu’n phuing so gu bheil na Nàiseantaich a’ cumail a-mach gun do ghléidh Alba a cultur is a féin-mhothachadh faid na 250 bliadhna a bha i ’na pàirt de Bhreatann, agus an déidh sin, gu feum i, an 1968, sgaradh o Bhreatann gus na nithean sin a ghléidheadh. Bha gnè a daoine ga chumadh tro na linntean anns nach robh Alba aonaichte no fo a riaghladh fhéin: carson a tha feum air Nàiseantachd an diugh gu a dhìon?

Tha muinntir an S.N.P. a’ cumail a-mach nach eil dòchas airson cultur pobuill sam bith mura bheil féin-riaghladh aca. Chan eil so a’ nochdadh gu bheil iad a’ tuigsinn ro mhath mar a tha cultur. Cha toir brataichean, pàrlamaid nàiseanta, no arm


[TD 220]

nàiseanta leasachadh air cultur: cha urrainn eadhoin do riaghladh dùthcha cultur a shàbhaladh le bhith cosg airgead air leabhraichean is ceòl is dealbhannan, ma tha an cultur sin a’ dol bàs. Duine sam bith a tha faicinn na Gàidhlig a’ dol bàs, tha fhios aige nach e comhairlean nan siorrachd, oifisean an riaghlaidh no an Riaghladh fhéin as coireach. ’Se as coireach ach na Gaidheil fhéin a bha airson gu faigheadh an clann air adhart agus a dh’ ionnsaich Beurla dhaibh chionn gur e sin an aon dòigh a chitheadh iad air an sàbhaladh o’n bhochdainn a bha aca fhéin aig an àm sin. Chan ann idir a’ cur sìos air a’ Ghàidhlig no air na Gaidheil a tha mi so: chan eil mi ach airson a shealltainn nach ann air dòigh-riaghlaidh a tha beatha cultur no cànain an crochadh, ach air a’ bharail a tha aig an t-sluagh choitchionn orra. ’S urrainn do luchd-riaghlaidh rìoghachd suidheachadh a thoirt gu buil a tha a’ cogadh an aghaidh cultur àraidh, no a tha fàbharach—ach, aig a’ cheann thall, ’se an sluagh a dh’fheumas an roghainn a dhèanamh. Cha chuala mi fhathast aon bharail shuimeil, chunbalach o mhuinntir an S.N.P. air a’ chuspair so, a dh’aindheoin na tha iad a’ gearradh de chainnt mu deidhinn agus cho cudthromach ’s a tha i. Dé na dòighean anns an cuidicheadh féin-riaghladh cultur Alba? An urrainn do rìoghachd adhartas a dhèanamh is beartas a chosnadh agus a cultur dùthchail a ghléidheadh? Dé th’anns a’ chultur Albannach so co-dhiù a tha sinn a’ fiachainn ri ghléidheadh? ’Se ceistean móra a tha sin, gu h-àraidh air a’ Ghaidhealtachd, is an déidh sin cha d’fhuair sinn freagairt dhaibh fhathast o na Nàiseantaich.

Tha cuid de na Nàiseantaich a tha toirt àite cho mór dh’an a’ phuing so is gun can iad gun gabhadh iad féin-riaghladh eadhoin ged a dhèanadh e Alba na bu bhochda na tha i. ’Se cainnt neònach a tha so. Thàinig an S.N.P. gu ìre aig àm a tha Breatann (is Alba) dona dheth a thaobh airgead, agus ’se gu bheil iad dhe’n barail gu bheil Sasuinn a’ gabhail brath air Alba mu airgead is obraichean a tha air tarrainn a’ mhór-chuid dhe na tha air taobh a’ Phàirtidh. An déidh sin, tha, a réir chollais, daoine anns an S.N.P. a tha deònach gu leòr air gabhail ’nan ceannardan air a’ Phàirtidh ged tha fhios aca nach e uile gu léir na h-aon rudan a tha iad fhéin agus a’ mhór-chuid dhe’n a’ Phàirtidh ag iarraidh. Tha e farasda gu leòr dha na daoine sin a thilgeil òirnne gu bheil sinn ro shaoghalta, ma chanas sinn gu bheil féin-riaghladh a’ dol a thoirt Alba chon na bochdainn—gu bheil barrachd suim againn dha ar pòcaidean na tha againn dha ar n-inntinn. Cha bhi duine beò air aran a-mhàin, canaidh iad riut. Tha mise air aon fhear a’ dol leotha ann a bhith cur sìos air cus saoghaltachd: tha mi dhe’n bharail gu bheil aire muinntir Bhreatainn cus air airgead agus ro-bheag air nithean ionmholta eile. Ach cha tuirt sin nach eil cuid

[TD 221]

de cheannardan an S.N.P. glé mhì-onorach a thaobh na tha iad a’ cumail dhe’n fhìrinn o’n t-sluagh. Ma tha na Nàiseantaich ag iarraidh féin-riaghladh co-dhiù a dh’fhàgas e Alba nas beartaiche no nas bochda—eadhoin mura bheil iad uile gu léir cinnteach am bi i nas fheàrr dheth—tha còir aca innse do shluagh na h-Alba gun dòcha gum bi an suidheachadh nas miosa fo ar Riaghdadh fhéin eadhoin na tha e an diugh ach gu bheil iad a’ creidsinn gun d’fhiach féin-riaghladh strì air a shon a dh’aindeoin sin. ’Se so fada a b’onaraiche is bu chearta dhaibh na bhith ’g eubhach gu bheil sinne ro shaoghalta agus gun fheàirrde Alba féin-riaghladh, gun ghuth air dé an luach a tha na daoine cumanta a’ cur air caithe-beatha socair air an aon làimh agus air cultur air an làimh eile.

Air an dara phuing so—co-dhiù a bhios Alba nas fheàrr dheth an déidh féin-riaghladh—feumaidh an S.N.P. dà rud àraidh a dhearbhadh: ’se sin gu bheil Riaghladh Bhreatainn air a bhith beantainn ri Alba an dòigh neo-chothromach, agus gun cuir bristeadh air falbh o Shasuinn so ceart.

Tha an S.N.P. air a bhith toirt sop ás gach seid a’ feuchainn ris a’ chiad fhear dhiubh so a dhearbhadh, ach chan eil, ’na mo bheachd-sa, móran brìgh ann an gin dhe na casaidean a thug iad am follais chon a so. Gun teagamh sam bith, gabhaidh e dearbhadh gu bheil rudan dhe na rinn an Riaghladh a tha a’ tighinn nas cruaidhe air Alba na tha iad air Sasuinn. Chan eil so ’na ioghnadh nuair a bheachdaicheas sinn air a’ phàirt mhór a tha an riaghladh a’ gabhail anns na tha a’ dol air adhart anns an rìoghachd, agus chan eil teagamh sam bith agam nach eil móran a bharrachd dhe na tha an Riaghladh a’ dèanamh a’ tighinn nas cruaidhe air Sasuinn na tha e air Alba. Cha leig sinn leas ach coimhead air an argumaid a bha mu dheidhinn port-adhar ùr Lunnainn airson eiseimpleir dhe na so. Bhiodh móran an Alba air tàmailt eagalach a ghabhail ri Riaghladh Lunnainn nam biodh iad air rud cho beag tùir so a dhèanamh an Alba, ach ’sann a thachair e ach air crìochan Lunnainn. Chan eil luchd-riaghlaidh fo’n a’ Ghréin nach téid ceàrr an-dràsda ’s a rithisd agus chan eil duine reusanta sam bith a’ dol a chur a chùl ri Riaghladh son gun do rinn iad àireamh bheag de mhearachdan no gun do thachair tubaist air choireigin ri’n linn.

A réir na tha againn de dh’eòlas air an t-suidheachadh an diugh, tha a h-uile collas gur ann a bhios Alba nas miosa dheth ma bhristeas i air falbh o Bhreatann. Chan eil againn ach glé bheag de fhigeirean earbsach gun teagamh, ach tha am beagan a tha ann a’ sealltainn gu bheil Alba an diugh a’ pàidheadh nas lugha na chòir na chìsean agus gu bheil an Riaghladh a’ cosg barrachd ’s a chòir de dh’airgead oirre, a réir àireamh a sluaigh. Tha mise

[TD 222]

toilichte gu leòr aideachadh nach eil dearbhadh gu leòr a so airson sinn a chur an aghaidh féin-riaghladh uile-gu-léir, ach tha am beagan a th’againn de fhiosrachadh cinnteach gar toirt chon an aon cho-dhùnaidh. Feumar a h-uile h-oidhirp a dhèanamh gus an tuilleadh fiosrachadh a thional air a’ cheist so, ach, gus am bi so dèanta, feumaidh sinn a bhith air ar stiùireadh leis na tha againn de dh’eòlas—is tha sin a’ sealltainn gu bheil cunnart ann am féin-riaghladh.

Saoilidh mi gu bheil na Nàiseantaich fhéin mothachail air a so is gur e as coireach nach do rinn iad an oidhirp as lugha air dearbhadh gun cuireadh sgaradh o Shasuinn a h-uile càil ceart a tha iad a’ faicinn ceàrr an dràsda. Cha tug an S.N.P. dhuinn fhathast dealbh mhionaideach air dé a th’aca san amharc son Alba an déidh féin-riaghladh fhaighinn. Tha iad a’ cumail a-mach, can, nach eil an Riaghladh a’ tabhann gu leòr de dhuaisean do chompanaidhean airson an tarraing gu ceàrnan iomallach na rìoghachd (a dh’aindheoin na tha na duaisean a thathas a’ toirt seachad air a dhèanamh de mhath mu thràth): chan e mhàin, ged tha, gu feum an S.N.P. so a dhearbhadh nas fheàrr na rinn iad chon a so, ach feumaidh iad cuideachd a dhearbhadh gum bi iad fhéin comasach air duaisean nas fheàrr a thoirt seachad. Dh’fhailich air an S.N.P. a dhearbhadh gu bheil an dòigh-riaghlaidh a th’againn an dràsda cearbach, agus cha mhotha na sin a thug iad dhuinn adhbhar a bhith ’n dùil gum bi gnothaich càil nas fheàrr an déidh féin-riaghladh.

Chan eil teagamh sam bith agamsa nach bi féin-riaghladh gu leas saoghalta sluagh Alba. Ma tha Alba airson a bhith làidir, an airgead ’s an obraichean, feumaidh i fantainn ’na pàirt de Bhreatann, no, ma bhios i fo a riaghladh fhéin, feumaidh ceangal cho dlùth a bhith eadar i fhéin is Sasuinn agus gur a saorsa glé fhuadain a bhios aice bhuaipe.

Tha iomadach ceist ann nach do thog mi idir agus feadhainn eile mu nach dubhairt mi uimhir ’s a bu mhath leam. Tha aon phuing eile ann, ged tha, dh’am bu toil leam ur n-aire a tharraing sa’ cho-dhùnadh. ’Se sin mar a tha rìoghachdan na h-Eòrpa o chionn bhliadhnachan air a bhith ’g iarraidh gu staid eadar-nàiseanta. Tha cha mhór a h-uile rìoghachd san Roinn Eòrpa air a thuigsinn a nise gu bheil e gu am math fhéin iad a thighinn nas dlùithe ri chéile, an gnothaichean politics agus airgid; agus ’se an ceann-uidhe gu bheil iad ag iarraidh Roinn Eòrpa anns nach bi rìoghachdan air an dealachadh o chéile le crìochan politiceach. Agus tha iad air a bhith mothachadh gu bheil e farasda gu leòr an cultur fhéin a ghleidheadh, a chumail beò, ged a tha so a’ tachairt. Saoil a bheil na ceudan de mhilleanan mhuinntir na h-Eòrpa ceàrr, agus 100,000 ball an S.N.P. ceart?

[TD 223]

A REIR AN LAGH
le SEANN SAIGHDEAR (Uibhist-a-deas)

ANNS a’ bhliadhna naoi ceud deug agus a h-ochd deug an toiseach a’ mhìos Mhàigh, bha mi anns a’ Fhraing ann a réiseamaid Ghaidhealach anns a’ chóigeamh roinn deug Albanach, de’n arm Bhreatannach. Bha mi air m’fhàgail a-mach ás an trainns an tùras so airson ionnsachadh “<eng>Lewis gun<gai>.” Air an la-arna-mhàireach an déidh m’fhàgail a-mach thàinig oifigeach do’n bhaile bheag anns a robh sinn. Agus fhuair sinn òrdugh bhith deiseil anns a’ mhionad an déidh dhuinn air tea fhaotainn. Deichnear againn a bha air ar taghadh airson falbh. Cha robh nì a dh’fhios againne càite robh sinn a’ dol. Nuair a bha sinn mar leth an rathaid fhuair sinn òrdan bho’n oifigeach ar n-anail a ghabhail. Dh’innis e ’n uair sin dhuinn gur ann airson saighdear a bha anns a’ phrìosan a bha air teicheadh—barrachd agus aon uair ás an trainns adhartaich. Agus gu robh againne ri chur gu bàs anns a’ chamhanaich air an là màireach. Ged as e lagh cruaidh a bh’ann gum feumadh sinn air dleasdanas a dhèanamh.

Cha robh cothrom air. Bhà sinn anns an arm, ’s cha dèanadh feum diùltadh. Nuair a ràinig sinn an t-àite robh sinn a’ fuireach an oidhche sin bha na rìflichean air an toirt bhuainn.

Anns a’ mhadainn la-arna-mhàireach bha sinn air ar tabhairt chùm an àite anns an robh am prìosanach. Fhuair sinn òrdan “tionndadh mun cuairt”; bha sinn greis mar sin. Fhuair sinn an ath òrdan “tionndadh mun cuairt” a rithist. An uair sin bha ochd rìflichean air an talamh air ar beulaibh, ceithir ma dhà shlait air thoiseach air na ceithir eile. Fhuair sinn òrdan coiseachd air aghaidh chon na rìflichean agus an togail. Bha am prìosanach truagh an aodann bruaich air a cheangal ri posta agus clobhd geal m’a shùilean. Bha aon dhe na h-ochd rìflichean gun ann ach a chàrtridge fhùdair gun pheileir idir agus cha robh fhios aig fear seach fear co aige bha an gunna gun pheileir.

Nuair a fhuair sinn an comannd “loisgeadh” bho’n oifigeach, cha do choimhead mise air “<eng>sight<gai>,” cha b’urrainn mi, ach a ligeil air falbh taobh air choireiginn. Dh’fheumadh an t-oifigeach a dhol suas chum fhaicinn an robh e marbh; mar bitheadh, dh’fheumadh esan a <eng>revolver<gai> a chur ris—ach bha an duine truagh marbh gu leòr.

’Na mo bheachd-sa b’fheumach an truaghan bochd a bha sud air a bhith air a chur gu ruige ospadal a chionn ’se tinneas bu choireach nach robh “<eng>nerve<gai>” aige airson fulang a’ chulaidh-uabhais a bha m’a choinneamh na saighdearan bochd a bha anns a’ chogadh mhór.

[TD 229]

AN DROCH SPIORAD ANN AN SAOBH-CHRABHADH NAN GAIDHEAL
le TORMOD DOMHNALLACH

IS gann gum bheil crìoch air na sgeulachdan a chaidh aithris mun an Droch Spiorad ann an saobh-chràbhadh nan Gaidheal. Tha chuid as motha dhiubh sin ag innse dhuinn gun robh e ’na chleachdadh aig a’ Mhac Mhallachd dol ann an iomadh riochd airson daoine a mhealladh, ach is ann an cruth nathrach, gobhair, eich, is muice bu trice a chunnacas e anns a’ Ghaidhealtachd.

Bha e air a ràdh gu coitcheann gun robh e daonnan air an t-siubhal, a’ tarraing slabhraidhean fada iaruinn ’na dhéidh, ach dh’ fhairtlich orm riamh a thuigsinn gu dé a’ bhuannachd a bha e faotainn ann a bhith slaodadh na gleadhraich ud air feadh fad’ is farsaingeachd an domhain mhóir.

Bha e cuideachd air innse gum biodh e air uairean a’ dol ann an cruth fir a bu mhaisiche bodhaig is aogasg, gidheadh cha robh e idir comasach air ladhran an eich fhalach, ach, ladhran ann no ás, tha an coslas so móran nas ciallaiche na dealbh thuathaisteach threubhan eile a chuir adhaircean is earball air an Abharsair nach do dh’fhalbh dheth fathast!

Bu tric a chunnacas an Deamhan a’ tighinn a-steach do chomunn luchd cluich nan cairtean, gu seachd sònraichte nuair a bhiodh e a’ cromadh ris an t-Sàbaid. Chithear gu soilleir buaidh chumhang nan seann Chailbhineach ann an so. Tha sinn a’ cur sìos na leanas gu bhith sealltainn cho mór ’s a rinn na beachdan ud de dhrùdhadh air inntinn an t-sluaigh anns na làithean a dh’fhalbh.

Bha nighean Sgitheanach ga cosnadh airson àireamh bhliadhnachan ann an lùchairt àlainn de thigh, air tir-mór.

Bha grunn dhaoine cruinn ann an aon de na seòmair air oidhche Di-sathuirne is iad gu mear timcheall a’ bhùird aig a’ chluich a dh’ainmich sinn.

An uair a bha e cheana a’ tighinn dlùth do’n mhadainn, thàinig coltas fìor dhuine uasal a-stigh is e air a chòmhdach ann an dubh, shuidh g aig a’ bhòrd is dh’iarr e làmh de na cairtean. Chuireadh

[TD 230]

fàilt’ air an aoigh do’n cuideachd is thugadh siod dha gu toileach.

Bhon a’ chiad sealladh a fhuair i dheth, ghabh a’ bhanoglach droch amharus air a thaobh a mheudachd. Thuit dhi sùil a thoirt air casan a’ choigrich, is nach ann a chunnaic i ladhran an eich!

Cha do ghabh i càil oirre, chaidh i a-mach do sheòmar eile is thug, i nuas am Bìobull do ionad na cluich. Dh’fhosgail i an leabhar is theann i ri a leughadh ach cha bu luaithe a rinn i sin na chaidh an coigreach ás an t-sealladh ’na shradagan teine!

B’aithne dhomh uaireigin seann duine còir aig an robh ùidh anabarrach ann a bhith cluich chairtean nuair a bhiodh e, mar bu mhinig a bhà, anns an tigh chéilidh. An sin stad e gu tur is chan iarradh e cairt fhaicinn, nì motha a bheireadh an t-arm dearg air té dhiubh a làimhseachadh.

Dh’fheòraich mi deth latha: “Carson nach eil thu ris na cairtean mar a b’àbhaist, chleachd thu a bhith glé mhath aca?” B’e an fhreagairt a fhuair mi: “Innsidh mise sin dhutsa. Air oidhche nach teid a chaoidh far m’aire, chaidh mi dhachaidh anamoch, an déidh a bhith uairean de thìde gan cluich. Cha robh mi sìon ach air tuiteam ’na mo chadal nuair a thàinig Sàtan g’am ionnsaigh ann an aisling, rug e air logaidh orm, ’s cha leigeadh e ás a ghréim gus an do dhùisg mi, lag mar naoidhean le eagal!” Cha robh e a chùm nì de fheum dhòmhsa a bhith a’ mìneachadh do m’ charaid nach robh anns a’ bhruadar ach rud a dh’éirich bho a mhac-meanmain féin, nach robh anns na cairtean mar a bha esan gan cluich, ach cur-seachad inntinneach gun chron gun choire.

Thubhairt bean a b’aithne dhomh ’nam bhalach beag, rium: “Bha mi dol dhachaidh mu mheadhon oidhche ás an tobar is chuala mi nithean a chuir gnè de annas is de eagal orm. Chuala mi slabhraidhean iaruinn gan slaodadh bho’n àird’ a deas leis a’ ghliongarsaich a b’uabhasaiche. Mar bu dlùithe a bha am fuaim a’ tighinn dhomh, is ann bu chruaidhe bha e cinntinn gus mu dheireadh an uair a thàinig e fa chomhair an àite anns an robh mi ’na mo sheasamh, gun robh mo chluasan an impis a bhith air am bódhradh. Chaidh e seachad orm le dian luathas agus chùm e air gus an deach e mach air bearradh nan creag do’n chuan, mu mhìle mu thuath!”

Bha fear a’ gabhail sgrìob air latha Samhraidh Sàbaid, suas ri taobh a’ chladaich. Air sgeir ann an oir na mara, chunnaic e an ròn bu bhriagha air an do dhearc a shùil.

Ghrad chaidh e sìos far an robh an ròn ’na laighe gu tàtaidh, soitheamh coltach agus rinn e ionnsaigh air a ghlacadh, oir bha e an dùil air dha a bhith ’na dhuine sgairteil, tapaidh gun rachadh aige air a’ bheathach a ghiùlain suas gun dragh sam bith thun na liana ghuirm os cionn a’ mhol, agus an sàs anns a’ bhéist gun do ghabh e.

[TD 231]

Ach ma chaidh, is ann a chaidh an ròn an sàs annsan. Rug e air chois air, ga shlaodadh a-mach air a’ mhuir mar gum biodh leanabh beag aige. Bha e feumail nach robh an geodha ro dhomhainn, chionn shlaod an ròn e mu thuaiream trì slatan nuair a thuit do’n duine bhochd gairm air ainm an Nì Math. Anns an làraich, chaidh an ròn gu dìomhair ás an t-sealladh.

Bha Gaidheal a bha ann an té de na dùthchannan thall ag innse gun robh e mar chleachdadh aige féin ’s aig a charaid a bhith caitheamh na Sàbaid a-muigh anns a’ mhonadh a’ marcachd each.

Bha aon fheasgar briagha ann a thog iad le chéile ri sliabh mar a b’àbhaist agus air dhaibh coiseachd mu mhìle no dhà troimh an mhonadh, is ann a thachair riutha air cnocan cruinn, an dà each a b’eireachdail a chunnaic iad bhon a’ chiad latha fhuair iad eòlas air na crìochan ud.

Chaidh iad a-null far an robh na h-eich agus ghabh iad ga marcachd, ach ma bha na beathaichean snasail ri’m faicinn, bha iad a réir sin a’ toirt bàrr air eich eile airson luathas. Thug iad a-mach mar dà eun agus rinn iad astar cian a chur ás an déidh a’ cur cuairt air dùthaich nach fac iad roimhe.

An ceann uair de thìde an déidh do’n ghréin dol fodha, am feadh ’s a bha iad a’ dol troimh ghleann ìosal, uaigneach sheas na h-eich ann an làrach nam bonn mar gun robh iad air ragachadh eadar chasan, alt is féithean.

Leum an dithis fear far an droma agus an ath mhionaid, chaidh an dà each mhór, choltach, ás an t-sealladh mar gun slugadh an talamh iad agus ’nan àite, dé bha aca ach coltas an Droch Aoin, cnuaic de dhuine mór, grathail, danarra a chuir crith-oillt orra le chéile. Las e an àird’ le diomb is corraich is gharg-chronaich e dhaibh a bhith siubhal mar sud air an t-Sàbaid agus an sin shìolaidh e ’na fhaileas dorcha air falbh ’s chan fhacas e nas mò.

Bha fear á Bràighe an Taobh Sear air oidhche a’ dol dhachaidh far an Iochdair agus nuair a bha e dol seachad air a’ Charraig Mhóir, thug e an aire do choltas na loth aige ’na seasamh ri fàl an rathaid.

Chuir e seòrsa de ioghnadh air dé dh’fhàg am beathach ’na leithid de àite cho anamoch. An è gun do smaoinich e ’na chridhe gun robh nì mì-nàdurra sam bith dlùth dha.

Gun dàil a chur san chùis, chaidh e far an robh i agus fhuair e gréim air logaidh oirre gu a toirt leis dhachaidh. Ma fhuair is ann a rinn ise ’na dian ruith air bearradh na creige móire agus esan ’na bad. Cho luath ’s a ràinig i an dearbh bhearradh, leig esan ás a ghréim agus thug ise dubh leum a-mach thar bearradh nan creagan agus b’e a’ mhìorbhuil nach tug i a sealbhadair a-mach còmhla rithe.

Fathast cha do chuir an croitear teagamh anns a’ chùis nach b’i

[TD 232]

an dearbh loth a thachair ris ’s a chaidh gu mì-fhortanach a dhìth.

Chum e roimhe air an t-slighe gu math luaineach agus nuair a ràinig e an tigh, nach ann roimhe a bha an ulaidh a chuir sogar air, a loth nàdurra féin ga fheitheamh gu ciallach, stòlda, ann an dorus a stàbuill!

Chuir a’ chiad aiseal a thàinig gu Bràighe an Taobh Sear, annas air gu leòr, ach gu h-àraidh air seann chaillich a bha fuireach ’na h-aonar ann an tigh beag air a’ chul-cinn. Bha i eòlach air eich, ach aiseal chan fhac i a riamh air a dà shùil, nì motha chual i gu robh a leithid de ainmhidh ann.

Smaoinich am fleasgach do’m buineadh am beathach, gun rachadh e ga shealltainn do’n bhoireannach cheudna. Thug e an aiseal leis, rinn e air a’ bhothan, agus nuair a bha e faisg air, thug e an aire gun robh an dorus faoin, fosgailte.

Air do’n duine so a bhith làn fealla-dhà, leum e air druim na brùid a stiùir e air an dorus, ach, cho luath ’s a ràinig e an starsach, chuir e a chùlaibh ri ceann a’ bheathaich is aghaidh an rathad eile agus chrom e sìos neoni bhig airson nach aithnichte e.

Chum an aiseal roimhe gus an do ràinig e far an robh a’ chailleach aig an teine. Nuair a mhothaich ise do chreutair iongantach nan cluasan fada, shaoil i gur e an Deamhain, an ceart da-rìribh, a bha air tighinn g’a h-iarraidh. Thog i a dà làimh le uamhainn is thuirt i ann an guth critheanach—“Tha thusa air tighinn a Shàtain agus duine air do mhuin!”

Bha cnapach de nighinn bhòidhich, bhàn, mu aois thrì bliadhna aig bean Ghaidhealaich àraidh. Ghabh am pàisde toil de bhith caitheamh an deagh ghreis de ùine, latha an déidh latha, ’na seasamh air stòl thall ri uinneag an t-seòmair shuidhe, ’s a’ dùr amharc a-mach air nì sònraichte a ghlac a sùil air an raon. Chan iarradh an leanabh a h-aire a thoirt air falbh, no suim a chur ann an rud sam bith a bha dol air adhart am broinn an tighe, cho fad ’s a bha i aig an uinneig.

Air do a màthair a bhith gabhail ealaidh ri cleachdadh na té bige, is ann a chaidh i null ri a taobh uair de na h-uairean agus dh’amhairc i mach air an ionad air an robh i a’ beachdachadh.

Mus bu thàrr dhi ach gann sùil a thoirt, dé d’an tug i an aire a-muigh fa comhair air an staran dlùth do’n bhalla, ach biast de

[Sanas]

[TD 233]

nathair fhada, le a ceann togte an àird’ is i ag amharc na caile bheag a cheart cho toigheach ’s a bha ise ga h-amharc-se.

Dh’fhalbh a’ bhean, rud nach robh iongantach, ’na cabhaig far an robh a companach agus dh’àithn’ i dha e thighinn gu grad agus an nathair a mharbhadh.

Thàinig an duine gu luath air comhairle a mhnatha agus fhuair e cothrom air crìoch a chur air a’ bheathach oillteil.

Bho ’n a latha sin a-mach, theann an nighneag air fàs neo-shùnndach, trom inntinneach ’s a’ seargadh ás, a’ chuid ’s a’ chuid is an taobh a-stigh de bhliadhna, chaochail i.

Chaidh nighean òg a mhuinntir baile beag an Tròndairnis, air feasgar blàth samhraidh a-mach do’n mhonadh a thoirt dachaidh a’ chraoidh.

Cha robh i fada a’ sealltainn air an son sìos is suas a-measg chnoc is lagan uaigneach, nuair a dh’iadh badan de cheò bàn mu a timcheall. Mean air mhean, dh’fhàs e na bu dòmhaile, gus fa-dheòidh, an robh na bruachan ’s na toman fraoich beagan de shlatan uaithe air an cruth-atharrachadh anns na riochdan bu neònaiche.

Bha i a’ siubhal nam beann fad’ an fheasgair, a’ sireadh na spréidh, ach cha robh aon diubh ri’m faicinn.

Mu dheireadh, air dhi fàs sgìth a’ coiseachd, ’s a thug i fa-near nach robh ann ach dìomhanas dol na b’fhaide, có a nochd ri a taobh ach an òganach bu deise air an do laigh a sùil.

Airson an òigh a chur á barail gu robh nì olc fuaighte ris, labhair am fleasgach anns na briathran bu bhàghmhoire, a’ dearbhadh dhi gu robh e ga h-aithneachadh gu math, ’s a chòrr, gun robh athair ag agairt càirdeis ri a seanmhair.

“A chailinn a tha anns an trom iomagain,” ars esan, “thig maille rium-sa agus gheibh sinn an crodh. Geall dhomh an toiseach gun gabh thu fasdadh agam ga do chosnadh an ceann latha is bliadhna agus nuair a ruitheas an ùine, thig mi g’ad iarraidh.”

Thug an nighean gu faoin a gealladh mar a dh’iarradh oirre, do bhrìgh ’s nach do ghabh i riamh gu cridhe gur ann da-rìribh a bha an coigreach.

Cha bu luaithe bha na briathran ás a beul, na bha iad le chéile ’na seasamh air guala na beinne agus gu h-ìosal fòpa, ann an lagan bòidheach luachrach, chunnacas an crodh ’nan laighe cruinn, còmhla, a’ cnàmh na cìre.

Air dha a cur air an t-slighe dhachaidh, dh’iarr an òigear a rithisd oirre a bòid a dhaingneachadh dha. An dara h-uair thug i a bòid. Mo thruaighe, air dhi a ceann a chromadh ann an crathadh nan làmh, dé chunnaic i air ach ladhran an eich!

An déidh do’n chrodh a bhith air an ceangal, rinn a’ bhana-bhuachaille air tigh a’ mhinisteir. Dh’innis i facal air an fhacal

[TD 234]

mar a thachair. “Biodh deagh mhisneachd agad,” fhreagair am ministear, “tha thu tèaruinte airson fad’ bliadhna, fàg an latha eile agam-sa.”

Chaidh a’ bhliadhna seachad. Air madainn an latha anns an robh dùil aig an nighean a thigeadh am fear fuadain air a tòir, rinn am ministear gu luath air an dachaidh aice. Dh’fhan e san tigh gus an deach a’ ghrian sìos agus an ciaradh an fheasgair, nochd an aon a bha iad a’ feitheamh. “Thàinig mi gad iarraidh a réir do gheallaidh,” ars esan ri Gormshuil, “tha an latha a’ teannadh gu crìch agus tha astar fada romhainn.”

“Am bi thu cho math,” ars a ministear, is e toirt bun coinnle a-mach á phòcaid, “agus gun toir thu dhi de ùine airson i féin ullachadh, gus an teid a’ choinneal so ás?”

Thubhairt an tòireach gun toireadh. Cha robh coltas air a’ choinneal ’s gun innte ach criomag, gun cumadh i e fada a’ feitheamh.

Las am ministear a’ choinneal, an sin shéid e ás i agus chuir e air ais i ’na phòcaid. “Cha chnàmh a’ choinneal so a chaoidh le teine,” arsa e féin, “mar sin chaill thu do chòir air Gormshuil!”

Ann an làrach nam bonn chaidh An Riabhach ás an t-sealladh ’na shradagan teine. Thiodhlaic a ministear a’ choinneal ann am meadhon na mòintich, le làn chinnt nach cnàmhadh an talamh i cho fad’ ’s a bhiodh a’ chailin beò.

Uair de’n robh ’n saoghal, bha Aird nan Sian, ann an Sgìre nam Frìth, ’na mhonadh chaorach fo aon uachdaran. Bha e mar chleachdadh aig an duine so a bhith cumail buachaille an ceann a threudan fad’ na bliadhna, is bha bothan an t-seirbhisich sin air fearann a’ mhaighistir.

Glé anmoch, air oidhche ghealaich Gheamhraidh, thàinig bualadh gu dorus a’ chìobair. Có bha an so ach coimhearsnach a chaidh a dh’innse gu robh caora gu tinn air cnoc nach robh fada air falbh agus gum b’ fheàrr sealltainn rithe. Nuair a chual an cìobair mar a bhà, mhionnaich is bhòidich e nach rachadh esan a-mach mu’n àm ud de oidhche, ge b’e air bith dé a dh’éireadh dhi.

[Sanas]

[TD 235]

Cha robh e fada air tilleadh gu taobh an teine, co-dhiù, nuair a bha e de chaochladh inntinn, chuir e uime a bhrògan is dh’fhalbh e a fhreasdal air an othaisg.

Nuair a ràinig am buachaille an cùl-cinn, dh’aithnich e gum feumte an creutair a bha fulang a thoirt dhachaidh airson gum faigheadh i am barrachd aire. Thog e a’ chaora bhochd suas air a ghuala.

Cha bu thàrr dha sin a dhèanamh, na thàinig beathach fiadhaich air bho a chùlaibh a bha slaodadh na caora bhàrr a dhroma. Bha neart is meudachd anns a’ bhéist so a bha aibheiseach agus a dà shùil a’ lasadh mar theine.

An ceann greis, chaidh aig a’ chìobair air an dachaidh a thoirt a-mach, sgìth, claoidhte le a chruaidh ghleachd ris an Fhuath.

Gach aon oidhche an déidh sud, cho luath is a thigeadh an uair cheudna, bha fear ar sgeòil air a cho-éigneachadh gu dol a-mach thun a’ chnoic. Ged bu mhór a gheilt is ged bu leisg e air an tigh fhàgail, cha b’ urrainn e fuireach air ais. Bha cumhachd na bu treise na e féin ga chur thuige, is mar a thachair a’ chiad oidhche, bha am beathach mì-nàdurra ud a’ dol ’na bhad ’s a’ feuchainn ri a leagail.

Mu dheireadh thall, chaidh an duine truagh cho mór a shàrachadh agus gum b’ éiginn dha an dùthaich fhàgail is dol a-null do Ameiriga.

Cha robh an imrich chuain a chùm àrach na cùise. Cha d’fhuair an t-eilthireach e féin a shocrachadh gu ceart ’na dhachaidh ùir, mun do thòisich a’ cheart mhì-àdh air a thadhal. A h-uile oidhche, aig an dearbh mhionaid, thigeadh bualadh do’n dorus. Rachadh esan ga fhreagairt. Gun aiteal dàlach, no guth a ràdh, a-mach ghabhadh e a chath ris an t-seann olc. An sin thilleadh e a-stigh cho lag ris a’ cheò is anail ’na uchd. An ceann ùine gheàrr chaochail am buachaille.

A réir coltais, rinn esan glé cheàrr mionnan cho dalma a thoirt anns a’ chiad dol a-mach, agus bristeadh orra a rithisd. Bhiodh na seann daoine a’ bacadh gu làidir do neach mionnachadh mu ghnìomh sam bith a bha e am beachd a dhèanamh, no fhàgail gun dèanamh, nan tigeadh e fa-dheòidh an cois fhacail.

Nuair a tha an oidhche dorcha, seallaidh fear a tha cuimseach àrd ann am meudachd, rud math nas àirde na thà e.

Thachair do bhodach ann an Ceap Breatainn a bhith tilleadh dhachaidh bho bhaile-eigin is e teannadh ris an dà-uair-dheug. Ann an ionad leithoireach de’n t-slighe ’s a’ “choille ghruamach” air gach taobh, chunnaic e an duine bu mhotha air an do dh’amhairc e riamh ’na bheatha, a’ coiseachd ’na choinneamh.

Air dhaibh tighinn na b’fhaisge da chéile, chual am fear turais

[TD 236]

an neach so nach robh e ag aithneachadh, a’ sìor chòmhradh ’s a’ pronndail, ’s a’ momhar ris féin.

Anns an dol seachad, bhruidhinn am bodach ach cha d’fhuair e facal freagairt. Sheall e an sin ás a dhéidh ach cha robh sealladh ri fhaicinn de’n duine eile.

Ghabh am bodach sgeun agus an la-arna-mhàireach, am feadh ’s a bha e ag innse mu’n tachartas do nàbaidh dha, thubhairt a choimhearsnach: “’Se a chunnaic thusa an raoir ach an Droch Fhear!” “An Droch Fhear! chan e na an Droch Fhear,” ars am fear eile le frioghan, “Ciamar a b’urrainn gur e an Droch Fhear a bha ann agus e a’ bruidhinn na Gàidhlig cho math riut féin!”

Cha b’ann an diugh no an dé a chuala mi na h-ursgeulan ud agus gu leòr a bhàrr, mu na stiùireannan, na pratan agus na h-innleachdan a tha cumail Prìonns’ an Dorchadais cho fìor dhripeil a latha ’s a dh’oidhche, ’s nach eil cuimhne aige féin no aig móran eile cuin a fhuair e an norra cadail mu dheireadh. Bròinein!

[Sanas]

[TD 251]

A’ Lorg na Muice-mara
le MAIRI NICAMHLAIDH

BHA i sud bho riamh leamsa. Chaidh mi fhéin is mo pheathraichean is mo bhràthair a-mach is a-steach fòidhpe fichead uair anns an latha—i ’na srianag de dhorchadas os ar cionn car tiota is sinn nar deann a-mach a chluich neo steach a shluigeadh gréim. Bha i mar na cnuic, Beinn Choinnich is Loch Crionabhat. Ceart gu leòr bha fios agam gun tàinig i ann an 1921—fada mus tàinig mo mhàthair—ach bha sin dìreach dhòmhsa mar gun tàinig i ás an Airc. Bha fios agam cuideachd gu robh fichead troigh de dh’àrd agus da fhichead troigh de leathad innte agus gun do dh’fhiach am Morair Leverhulme ri a ceannach bho m’athair. Agus b’e sud e. Bhiodh feagal oirnne corr uair gun tuiteadh an closach mór ud mu ar claigeann ach cha b’fhada ar cuimhne air smuain mar sin. Bu tric i cuideachd a’ deanamh deagh chuspair dhuinn son dealbh sa sgoil . . . nì air an robh sinn feumach is an àite cho lom de chraobhan is òirdhearcas. (Tha cuimhne agam air dealbhan a rinn Dòmhnall a’ Chriomanaich á Arnoil. Is iad a bha math seach dealbhan a’ chamara. Ach tha e’n diugh ’na mhisionaraidh a-measg daoine dubha agus chan eil e furasda dealbh fhaighinn uaithe.)

O chionn greis air ais, leis an aois a’ laighe orm, neo rudeigin, lùigich mi barrachd eòlais fhaotainn air an uilebheisd againn fhéin. Chan eil m’athair beò a nis, neo móran aig am bitheadh cuimhne. Dh’fhoighnich mi do’n aon bhoireannach a bha faisg orm a bha sa’ bhaile aig an àm—mo mhàthair-chéile.

Chuimhnich ise gun tàinig a’ mhuc-mhara a-steach do Gheodha na Muic an toiseach agus gun tugadh i a rithisd do’n bhàigh. Chuimhnich i cuideachd na dhèanadh iad le ola na muic san latha ud—armadh cloimh (suathadh le ola roimh càrdadh), smiùireadh le teàrr ’na mheasg mus robh “<eng>dip<gai>” ann, agus airson losgadh.

An sin chuir mi fios chun a’ Ghasaet agus a sin fhuair mi earrann bho <eng>10th September<gai>, 1920, ag innse mu “Uilebheisd na Doimhne” a thainig a Bhradhagair air an Di-Sathuirn so chaidh.

[TD 252]

[Dealbh]
Seann dealbh a thogadh goirid ás déidh a’ ghéillean a chur suas an 1921.

Leis na bha sin b’fheudar dhomh bhi sona gus an d’fhuair mi dhachaidh a rithisd.

Mu dheireadh thall thachair sin agus chuir mi romham gun tionailinn eòlas bho gach duine aig am bitheadh criomag—mar a leigeadh triùir chloinne leam.

Chaidh mi an toiseach gu Alasdair, latha is e air sgadan fhaighinn dhuinn air an rathad tha stigh. (Is ann gu Alasdair Fìdhleir a thig gach ceisd anns a’ chreag againne—eadar sloinntearachd, seanchasan, comharran chaorach is eile. Is e duine tuigseach a tha ann, agus is mór am beud nach d’fhuair te air choreiginn gréim air—ach tha e sgìth a’ cluinntinn sin). “Bha mise beag an uair sin,” ars esan, “ach tha cuimhne agam air an latha a thug iad ás a’ Cheòsan a’ ghéillean. Shlaod iad a-mach i còrr is mìle chun an tighe, is mise is na balaich bheaga eile a’ ruith ’na déidh. Bha dà each aca agus bha na fir ga slaodadh air seòrsa de chairt ìosal neo ‘<eng>sledge<gai>.’ Tha mise as an dealbh a thog iad fòidhpe goirid ás déidh sin—cloinn a’ bhaile, na “<eng>Hundred Little Jonahs<gai>.” Tha cuimhne agam air an ròp a bha ceangailte rithe a’ tighinn—a bha cho tiugh ri mo ghàirdean. Cha deach sin bho fheum nas motha—rinn iad buailtean sùisd dheth—bha lethcheud eitheamh ann gu léir . . .”

Bha sinn a’ bruidhinn a-null ’s a-nall gus mu dheireadh thainig orm falbh le mo sgadan. Bha e faisg air dà uair agus abair gun d’fhuair mise trod. Bha na daoine beaga a’ sgiamhail leis an acras.

An ath oidhche thainig Dòmhnall Fhionnlaigh ris an can sinn Fodo agus Fionnlagh a bhràthair a-steach. Bha cuimhne acasan mar a thug dà eathar i á Geodha na Muic a dh’aindeoin sruth làidir. B’e an sruth so a thug do’n Gheodhaidh an toiseach i. Bha cuimhne aig Dòmhnall air nì bha ùr dhòmhsa—gun tug iad aisde a’ ghàilleach an dùil a reic nam b’urrainn dhaibh. Bha an stuth ud (“<eng>whalebone<ga>” sa’ Bheurla) son feum an iomadh dòigh roimh latha nan rudan plastaig. Bha a’ ghàilleach so an Loch an Dùine rè

[TD 253]

greis agus tha cunntas gun tàinig fear a chur prìs oirre—ach dé a thachair a rithisd chan eil fhios.

Bha cuimhne aca le chéile air Tormod Chailein a rinn an dà charragh cloiche chum a’ ghéillean a chumail an àirde. Tha dà bhann de iaruinn trompa a’ glacadh agus a’ gleidheil na géillean—iad an cumadh prìon-fuilt leis na cnàmhan ’nan achlais. Bha cuimhne aca air na cairtean de shaill a dh’fhalbh gach taobh.

Chaidh mi latha eile a-null gu Calum a’ Ching nach eil air chothrom ro mhath leis na casan an dràsda. Cha mhór gu faighinn a-steach air a’ gheat leis na bha sin de chaoraich. Bha Bean Chaluim is Seonina, Calum Beag agus Iain crom a’ rùsgadh agus cha robh tìde aca ach son latha math anns an dol seachad. Ach bha Calum fhéin deònach air éisdeachd is iomradh. Chuimhnich esan gu robh iad ga glanadh ùine mhór air a’ chladach le iaruinn speal. Dh’innis e mu’n pheilear a chaidh fhàgail anns an t-saighead mór (neo <eng>harpoon<gai>). Dh’fhalbh am peilear so le brag an uair a bha iad ga làimhseachadh an déidh a toirt a-mach. “B’iongantach nach do mharbh i duine,” ars esan, “dh’fhàg i toll am balla na garaids far an robh iad ag obair . . . Sin an uair a dh’fhosgail na sprodan a-mach mar a tha iad an diugh. Bha sinn a’ smuaineachadh gur ann mar so a fhuair i air falbh bho’n <eng>whaler<gai>—bha còir aig an dà pheilear a dhol innte is a marbhadh. Cha do

[Dealbh]
Cailean Moireasdean nach maireann (Cailean Chailein), fo’n ghéillean. Is e a bhràthair-san a thog na carraighean mór cloiche a chì sibh an so. Tha na bannan iaruinn a’ ruith troimh’n chloich chun an taobh eile. Thogadh an dealbh so mus robh an obair deiseil. Cha robh na geatachan iaruinn, a rinneadh a dh’aon ghnothaich, air an cur an sàs.

[TD 254]

dh’fhalbh ach an aon, a leon i, agus thug i ás, a’ cur a’ bhàta ann an uimhir a ghàbhadh is gun do gheàrr iad na ròpan is leig iad ma sgaoil i, leis a’ ghath ’na druim. Rinn a’ mhuc an uair sin gu tìr—sin a cleachdadh ma tha i leòinte.”

Tha cuimhne aig Calum cuideachd air an ola a bhith sileadh ás a’ ghéillean fad còrr is fichead bliadhna—ged tha i an diugh tioram, seairgte, gun sùgh.

Dh’fhàg mi an gnothach mar sud, fad móran làithean a’ mealadh is a’ caitheamh na tìde mhath agus glé bheag eile—san leas. Ach bha mi an uair sin oidhche a-stigh aig Aonghas agus Ciorstaidh bràthair m’athar agus thòisich seanchas a chùm Aonghas bho chlò agus Ciorstaidh bho na h-iteachanan.

“Bha mise stigh aig a’ chreagach,” ars Aonghas. “Tha cuimhne agam sinn ga coimhead a-muigh air fàire. Bha làn dhùil againne gur e bàta mór air a dhol fairis a bh’innte . . . rud mór geal lainnireach. An ath latha chuala sinn gu robh is’ anns a’ Gheodhaidh leis a’ ghath innte, air a druim.

Bha na ròpan a bha ceangailte ris a’ ghath air an gearradh gu glan, mar le claidheamh. Is iongantach mur a b’fheudar dhaibh a leigeil ma sgaoil gu h-obann.”

Thug sinn ruith cuideachd air a’ ghath—neo “<eng>harpoon<gai>.” Bha

[Dealbh]
Air an taobh eile chì sibh na croisean a tha a’ gleidheil teann na bannan iaruinn. Chì sibh an gath a leòn am beathach crochte sa’ mheadhon. Ach an còrr de’n iarrunn—sìos air gach taobh o’n mhullach agus an stob an àirde—chaidh iad so a dhealbh am Bradhagair. (A’ chlannighean bheaga? Dà ogha do Mhurchadh Moireasdan, Donna NicAmhlaidh is Cairistìona Anna NicIllinnean le Peigi Nic a’ Ghobhainn bho No. 12.)

[TD 255]

sgrìobhadh Sìneach neo Seapanach air an t-saighead ud, agus shaoil leotha mar sin gur ann bho bhàta nan daoine buidhe a dh’fhalbh i.

An uair a bha cead agam ghabh mi suas gu ruig tigh Alasdair Uisdein—a tha 85 seachad—an aon duine a tha air fhàgail sa’ bhaile a bha san sgiobadh ga slaodadh ás a’ chladach. Chan eil seanair sa’ bhaile aig a bheil uimhir de oghaichean timcheall air—agus có nach b’fheàirrde sin? Bha e sud, gu socair, e fhéin, is Peigi a bhean, is Ceit bean Iain aca, is an triùir chloinne, blàth mu’n teine air latha fuar frasach. Thòisich ar seanchas agus fhuair an TV cùl an leabhair greiseag—nì nach tachair tric am Bradhagair an diugh, seach àite eile.

“Drama uisge beatha ” ars esan. “Is e sin a thug d’athair dhuinn an uair a ràinig sinn a’ bhùtha leis na cnàmhan.

Is e latha fuar foghair a bh’ann agus bha sinn feumach air. Bha sin uine mhór (faisg air bliadhna) an déidh do’n bheathach a thighinn.

Bha a h-uile duine sa’ bhaile an sin. Cha robh an còrr aca r’a dhèanamh aig an àm, oir cha robh obair ann. Chan eil cuimhne agam gun d’fhuair sinn airgead.”

Bha Peigi a’ cuimhneachadh air a’ bhlanaig. “Cha robh agad ach an sgian a chur innte agus botul a chumail fòidhpe agus bhitheadh e loma làn agad an tiota. Is iomadh duine a dh’fhalbh le làn botul neo cliabh, neo eadhon cairt—a Shiabosd neo Chàrlabhagh.”

Bha cuimhne aice gu robh ola na muic air a mheas math son cucail cuirp, muigh neo stigh, agus gu h-àraid air aon truaghan gan tugadh ola gach latha—ann an uisge beatha. (Feumaidh e bhith gun robh an deagh stamag aice oir chuala mi sgeulachd aig Oighrig Iain mu dhithis a bha a sàs anns an t-saill. Thug an dàrna fear air an fhear eile fead a leigeil—agus an uair a chuir e dhà chorrag ghànraichte ’na bheul, dheilich e r’a dhiathad.)

Bha cuimhne aig Alasdair gun tàinig tràlair á Abhainn-suidhe a dh’iarraidh na muice, is an tigh chuspainn a’ gabhail ùidh ás a’ bhiasd ro iongantach. Ach bha an tìde ro dhona is cha d’fhuair iad a-steach do’n Bhàigh. Is ann an déidh sin—le móran iarraidh—a fhuaras cothrom air falbh leis an t-saill, an uair a bha fàileadh na closaich gus am baile a thachdadh.

Bha céilidh air leth againne an sud—le tea bho Cheit, is bonnaich le gruth is bàrr. A nis, chan eil e cho furasda dhòmhsa an t-saill a chur dhìom is a bha e do’n mhuc-mara, ach air m’fhacal, cha tàinig manna a riamh a-nuas bu bhlasda leamsa na gruth is bàrr. Bhitheadh an cumadh a’ dol!

Bha an sgeulachd a nis agam an ìre mhath—dad ach a chur r’a chéile. Anns an dol sìos thadhail mi aig Murchadh Alasdair

[TD 256]

Uisdean—neo Sdil mar as fheàrr a dh’aithnichear e. Thurchair gun tàinig Murchadh eile a-steach—Sgiodaran. (Tha farainm air gach mullach sa’ bhaile so). Dh’innis esan—deadh iasgair—gun tàinig an uabhas shaoitheanan an cois na muice. Cha robh iasgachd neo creagachd ann a riamh samhail an dà bhliadhn’ ud.

Bha an sgeulachd a nis cruinn, ach gun chruth. Thug mi greis a’ cur gach nì mar a thachair e—agus shad mi air falbh na sgrìobh mi. Shaoil leam gum b’fheàrr leam fhàgail dìreach mar a thàinig e chugam gu blas is blàths ar baile fhàgail air mo sgeulachd. Tuigidh fear leughaidh leth fhacal co-dhiù tha iad ag ràdh. Ach aon rud nach innis mi—seòladh tigh Alasdair Uisdean gun fhios nach bi ruith air a’ ghruth is air a’ bhàrr mus ruig mi fhéin.

Bha na duilleagan sgapte agam air a’ bhòrd latha a nochd Dòmhnall Aonghuis Ruaidh a-steach. Tha esan a nis air cluainidh anns na tighean ùra aig an Dùn an déidh beatha ’na mharaiche a-mach á Liverpool. Tha fios aige air ainm gach loch mór an Ameireagaidh agus air ainm gach tulach brugan is allt eadar sinne is a’ Bheinn Mhór. Ach cha robh fios aige ach mar a chuala e mu’n mhuc.

Rinn e gàire an uair a dh’fhoighnich mi dheth. “Bheil fhios agad càite an d’fhuair mise a’ chiad sealladh air a’ bheathach?” ars esan. “ Bha mi coiseachd sìos sràid ann an Tokyo ann an Seapan, is chunnaic mi am pàipear “<eng>Look<gai>” fosgailte anns an uinneig am bùth phàipear. Có bha sin romham ach d’athair aig a’ ghéillean, agus Cairstìona a’ Ching agus am Biod. Theib ma fannachadh . . .”

Agus gu dé a ghluais Murchadh Iain Moireasdan fhéin gus an cuimhneachan so de’n mhuc a chumail? Dìreach mar chuimhneachan air beathach cho iongantach is a thàinig an taobh. Ach cuideachd, chanadh e nach robh teaghlach aige aig an àm, neo dòchas gum bitheadh—agus bha an togalach so ’na chur-seachad car tamall.

[Sanas]

[TD 257]

<eng>GEOGRAPHY<gai> NA H-ALBANN

(6) SIORRACHD PHEAIRT

le RUAIRIDH MACFHIONGHUIN

Talamh-àitich is Monadh

Tha 1,595,804 acair-fearainn anns an t-siorrachd uile gu léir. De’n acaireachd so tha 1,030,237 acair fo gharbh-fheur monaidh; 76,814 acair fo fheur o bhliadhna gu bliadhna, agus 232,205 acair ’na thalamh-àitich. Tha 113,455 acair anns na monaidhean móra a tha fo na féidh, agus tha còrr air ceithir cheud monadh chearcan-fraoich air feadh na siorrachd.

Anns a’ chunntas a chaidh a dhèanamh ann an 1951 bha stoc na siorrachd mar so:—crodh, 91,725; caoraich, 559,395; mucan, 23,080; cearcan, 420,009; eich, 4,574.

Tha ùr-choilltean air an cur ’s air an togail an ceàrnan freagarrach air feadh na siorrachd. ’S iad na h-ùr-choilltean as motha san t-siorrachd: Coille mhór Loch Ard anns a bheil 17,284 acair fo ùr-choille gu léir; Srathair, 10,616 acair; Coille Ailein, 9,889 acair; Cnoc Dhromainn, 7,416 acair; agus Raineach, 5,122 acair. Thatar a’ meas gu bheil 150,372 acair fo choilltean anns an t-siorrachd uile gu léir.


An Sìde

Mar as trice, ’sann an ear ’s an iar-dheas a bhios na gaothan ann an Siorrachd Pheairt. Tha a’ chuid as motha de bheanntan na siorrachd air an taobh an iar, agus tha e furasda dhuinn a thuigsinn gu bheil na beanntan sin ’nan dìon o ghaothan a bhios a’ sguabadh a-steach o’n Chuan Shiar ’s iad luchdaichte le uisge. Tha, mar sin, uisge trom gu tric air na monaidhean siar nuair a bhios sìde brèagha an leth a-stigh ’s an taobh an ear na siorrachd. Ach chì sinn bho’n mhap gu bheil bristeadh nam beann eadar Caolas Chluaidh is Caolas na Foirthe a’ fàgail ceann a deas na siorrachd fosgailte ri sgùraigean is siantan na gaoithe ’n iar-dheas.

Tha eadar-dhealachadh ann am flicheachd eadar an ear ’s an iar. A’ tòiseachadh aig Peairt, far a bheil an cumantas mu 32 òirleach uisge a’ tuiteam gach bliadhna, tha an dòrtadh-uisge a’ sìor dhol am meud, o’n ear gu’n iar, gus a ruig a 78 òirleach aig ceann Loch Cathurrainn agus 82 òirleach ag Loch Dubh. Nas fhìor fhaide an

[TD 258]

iar, air taobh eile na crìche, tha 115 òirleach aig ceann Loch Laomainn agus 128 òirleach aig Gleann a’ Chrò.

Chan eil a’ bhliadhna as fliche am Peairt cho fliuch ris a’ bhliadhna as tiorma aig Loch Dubh.

An coitcheannas, faodaidh sinn a ràdh mu Shiorrachd Pheairt gu bheil an aimsir sèimh fallain air feadh na bliadhna. Tha so gu h-àraidh fìor mu’n taobh a deas. Far a bheil an grunnd àrd tha e nàdurra gu leòr gum biodh an aimsir na b’ fhuaire, ach tha eadhon na h-àitean sin fhéin am fasgadh beanntan an taoibh tuath. Tha sìde na siorrachd gu h-àraidh fàbharach airson obair an fhearainn, agus airson togail chruidh is chaorach. Tha sin ’na aobhar air tuathanachas a bhith fhathast a’ gabhail a’ chiad àite a-measg obraichean na siorrachd.


Sluagh

Aig toiseach na naoidheamh linne deug bha 125,583 sluaigh anns an t-siorrachd. Anns a’ bhliadhna 1831 bha àireamh an t-sluaigh air éirigh gu 142,166, ach le fuadaichean is eile chaidh an àireamh so sìos gus nach robh innte ach 123,283 ann an 1901. Ann an 1911 bha an àireamh air éirigh beagan gu 124,339, agus dà fhichead bliadhna ’s a cóig an déidh sin, anns a’ bhliadhna 1956, bha an àireamh air tighinn air adhart beagan eile gu 127,577, gu math nas lugha na bha de shluagh anns an t-siorrachd sia fichead bliadhna ’s a cóig roimhe sin.

Ged is ann o obair an fhearainn a tha an t-siorrachd a’ tarraing a’ chuid as motha de a neart, tha muinntir na dùthcha a’ sìor dhol an lughad, agus an cumantas muinntir nam bailtean a’ sìor dhol am meud. Tha an t-inneal-fearainn a’ gabhail àite na sgalaige ’s an eich. Tha a nise 3870 tractair, 4330 crann-tractair, 2121 ceangladair, 1586 inneal-togail buntàta, 3501 slaodair-tractair,1245 inneal-bualaidh agus 422 inneal-bleoghainn anns an t-siorrachd, agus tha àireamh nan innealan-fearainn ag éirigh gach bliadhna. Anns a’ bhliadhna 1911 bha còrr agus 13,000 each anns an t-siorrachd. Da fhichead bliadhna an déidh sin bha àireamh nan each air tuiteam gu 4574.

[Sanas]

[TD 259]

Obraichean

Chan eil gual gu nàdurra ann an Siorrachd Pheairt. ’Se sin as aobhar nach tainig ceirdean troma riamh air adhart innte, agus gur h-ann ri obair fearainn as motha tha an sluagh an earbsa airson an lòin.

An Gaidhealtachd na siorrachd chan eil an talamh-àitich ach gann, ach tha tuathanachas is croitearachd a’ dol air adhart an glacan nam beann agus an cois nan aibhnichean far a bheil an talamh còmhnard gu leòr airson obrachadh.

Tha croitearachd ann an Siorrachd Pheairt, taobh a-muigh Bhoth-chuidir, eadar-dhealaichte bho chroitearachd nan siorrachdan nas fhaide tuath, anns an t-seagh so a-mhàin, nach eil monadh-feuraich coitcheann a’ dol leis an fhearann-àitich. Ged nach eil monadh-feuraich a’ dol le croitean Bhoth-chuidir, tha machair-feuraich cumanta aca, far a bheil spréidh air shuimeachadh. An Siorrachd Pheairt tha féill gu leòr air crodh caol airson an reamhrachadh air còmhnardan an t-Srath Mhóir. Tha 451 croit anns an t-siorrachd o 1 gu 5 acraichean, agus 443 o 5 gu 15.

Air taobh deas na crìche, tha crodh ás a’ Ghaidhealtachd agus á Eirinn air am feurachadh ’s air an reamhrachadh air an fhearann as fheàrr an Albainn. Tha machraichean an t-Srath Mhóir, Còrsa nan Gabhar agus Srath Eireann a’ cur dhiùbh barran troma buntàta, snèap, coirce, eòrna is biotais. Tha am buntàta-cura gu h-àraidh luachmhor. Tha iomadh ceàrn de Shasuinn far an teid am buntàta o fheum mur atharraichear an siol-cura, agus tha móran de thuathanaich Shasuinn gun lasachadh air tòir sìl. Air an aobhar sin tha achaidhean glana buntàta ann an Siorrachd Pheairt air an reic ris na Sasunnaich o bhliadhna gu bliadhna air deagh phrìsean. Tha 20,835 acair fo bhuntàta gach bliadhna a tha a’ cur dhiùbh l67,000 tunna buntàta.

Tha measan pailt an taobh an ear na siorrachd, gu h-àraidh am Blàr-ghobhraidh, far a bheil talamh grinnealach a tha freagarrach airson togail mheasan de gach seòrsa—gu h-àraidh suibheagan-ras is suibheagan-làir—agus gheibh sinn am Blàr-ghobhraidh ’s an Cùpar-Aonghuis tighean-obrach tomadach ’s iad trang ri canastaireachd ’s ri deanamh mheas-mhìlsean.

Tha caoraich, gu h-àraidh caoraich dhubh-cheannach, lìonmhor air Cnuic Oiceil, air na Sìdhbheann ’s air cliathaichean nam beann air feadh na siorrachd.

Tha bailtean an t-Srath Mhóir air fad a’ tarraing a’ chuid as motha de an neart o obair an fhearainn, agus ’se Peairt fear de na bailtean-margaidh as iomraitiche an Albainn. Anns a’ bhliadhna 1951, ann am féill dhà latha, phàidheadh £183,000 air crodh, agus san aon bhliadhna, reiceadh tarbh gallda (adharc ghoirid) air 14,000 gini. An 1956 reiceadh tarbh maol dubh air 16,000 gini. Ach

[TD 260]

chan eil suathadh aig na prìsean sin ris a’ phrìs a fhuaradh anns an Argentìna, ann a 1954, nuair a reiceadh air £28,000 mac do tharbh a chaidh a cheannach am Peairt! ’Sann ris an Argentìna, ri Canada, ri Astràilia ’s ri Ameireaga as motha bhitheas an crodh sloinnte air an reic.

A bharrachd air a bhith ’na bhaile-margaidh, tha móran obraichean eile am Peairt—obair-gloinne is obair-leathrach, dathadh, coimeasgadh uisge-beatha, deanamh anairt, cotain, bhrat-ùrlair, ròpannan is sgéinnidh. Tha Peairt cuideachd ’na dhorus nàdurra gu’n Ghaidhealtachd agus ’na bhaile-coinneachaidh rathaidean-iaruinn. ’Se an rathad-iaruinn as motha a tha toirt a dh’ obair do shluagh a’ bhaile, ged a tha àireamh mhath a’ faighinn cosnaidh an obair-dath Phullair. Anns a’ chùnntas a rinneadh ann an 1956 bha 41,072 sluaigh anns a’ bhaile.

B’ àbhaist do lìon a bhith air a thogail anns an t-siorrachd ach tha e a nis air a thoirt o dhùthchannan céin. Tha lìon o chéin a’ cumail muilnean-anairt a’ dol am Blàr-ghobhraidh ’s an Cùpar-Aonghuis.

Le cóig mìle gu leth sluaigh ’se Craoibh an dara baile as motha san t-siorrachd. Tha e ’na bhaile-margaidh, agus trang le obraichean-clòimhe. Tha obraichean-cotain ann an Stanligh agus an Deanston, clachan dèanadach air bruaich dheis na Tèadh, far a robh muilnean-cotain o’n bhliadhna 1785. Air an Tatha tha baile-margaidh Obar-pheallaidh ’s e trang le obair-dath, obair-clò, muilleireachd fiodha agus deanamh uisge-beatha. Tha Uachdar-àrd-dobhar, a bha ’na bhaile-margaidh o’n dara linn deug, a’ dèanamh bhreacan is aodach-clòimhe. Tha obraichean diuta, clo-bhualadaireachd agus obraichean siùcair aig Cùpar-Aonghuis, muilnean pàipeir aig Inbhir-ghobhraidh, agus obraichean todharaidh am Peairt ’s an Longartaidh. Tha breabadaireachd am Baile-Chloichrigh agus muilnean-clòimhe is cotain is abhrais an Dùn-Blàthain.

’Sann an Siorrachd Pheairt as motha tha de obraichean Bòrd an Dealain. Tha damaichean, saibhearan, luidhearan, amair-uisge agus tighean-dealain an iomadh ceàrn de’n t-siorrachd.

Tha beartadaireachd aotrom—gu h-àraidh a’ deanamh innealan-fearainn—a’ tighinn air adhart am bailtean mar a tha Peairt, Blàr-

[Sanas]

[TD 261]

ghobhraidh agus Cùpar-Aonghuis, a tha an dlùth-làimh ri obair-fearainn an t-Srath Mhóir.

Tha móran eile de chlachain ’s de bhailtean air feadh na siorrachd a tha a’ tarraing àireamh mhór luchd-cuairte agus luchd shaor-làithean gach bliadhna: Obar-phuill is Calasraid; an Dùn, a bha uaireigin ainmeil airson dèanamh dhagachan; agus Obar-neithich, seann cheanna-bhaile nan Cruithneach, far a bheil tùr cruinn Eireannach a bhuineas do’n ochdamh linn; Ath Maol-Ruibhe, àite-tathaich nan iasgairean; Both-chuidir, am meadhon dùthaich Roib Ruaidh; Crian-làraich, àite-coinneachaidh rathaidean-móra o Loch Laomainn, o’n Oban, o’n Ghearasdan ’s o Chalasraid agus rathaidean-iaruinn o’n Ghearasdan, o’n Oban, o Pheairt ’s o Ghlaschu; Fartairchill, faisg air bruach Loch Tatha, far a bheil a’ chraobh ghiuthais a tha 3000 bliadhna a dh’ aois; Cill-Fhinn, seann àite-còmhnaidh Clann an Aba; Maoilinn, far a bheil caisteal a thogadh san aona linn deug. ’Se Tigh an Droma an clachan mu dheireadh ann an Siorrachd Pheairt air rathad an Obain. Tha an clachan so measail aig luchd-iasgaich agus luchd dìreadh bheann.


Slighean-siubhail

Tha rathaidean-iaruinn a’ sìneadh a-mach bho Pheairt air gach taobh: tuath gu Inbhirnis, an ear-thuath gu Obar-dheadhain, an ear gu Dun-Dèagh, an ear-dheas gu Cùpar agus Cill-Rìmhinn, deas gu Ceann-ros is Dùn-Eideann, an iar-dheas gu Struighle is Glaschu, agus an iar gu Craoibh ’s chun an Obain.

Tha deagh rathaidean-móra a’ ruith air feadh na dùthcha. Tha trì drochaidean a’ dol tarsainn air an Tatha aig Peairt, tè dhiubh a’ giùlan an rathaid-iaruinn, agus na dhà eile a’ giùlan rathaidean-móra. Thogadh drochaid ainmeil tarsainn air an Tatha aig Dùn-Chailleann le Tómas Telford aig toiseach an naoidheamh linn deug. Anns an linn roimhe sin bha an Seanailear Wade air drochaid a thogail aig Obar-pheallaidh.


Foghlum

Tha 153 sgoilean cumanta ann an Siorrachd Pheairt is Chinn-Rois, air an dèanamh suas mar a leanas:—Sgoilean Altrumais, 1 (am Peairt); Prìomh Sgoilean, 128; Ard-sgoilean Iochdrach, 19; Ard-sgoilean, 5. De’n àireamh sgoilean so tha cóig ceangailte ri eaglaisean—trì ris an Eaglais Ròmanaich agus a dhà ris an Eaglais Easbuigich. Tha iad sin uile ’nam prìomh-sgoilean ach Sgoil an Naoimh Eòin am Peairt a tha ’na àrd-sgoil Iochdrach cuideachd.

Tha dà àrd-sgoil am Peairt, aon am Blàr-ghobhraidh, aon an Obar-pheallaidh agus aon an Calasraid. Tha àrd-sgoil fo uachdarain an Craoibh far am bithear a’ gabhail cloinne fo phàidheadh.

Tha mu 20,400 sgoilear anns an t-Siorrachd Aonaichte agus mu 940 luchd-teagaisg.

[TD 262]

Tha Sgoil Labhair gach bliadhna a’ gabhail a-stigh 35 oileanaich a tha a’ faighinn teagaisg is eòlais an obair-fearainn. Tha mu dhara leth nan oileanach a’ tighinn o thaobh a-muigh na siorrachd.

A bharrachd air leabharlann a’ bhaile, tha leabharlann na siorrachd, aig a bheil còrr agus dà cheud meur anns na ceàrnan dùthchail, air a h-obrachadh á Peairt. Tha an t-seirbheis so a’ cumail mu cheud mìle gu leth leabhar air ghluasad a-measg an t-sluaigh.


Comuinn

Tha comuinn litreachais is ciùil lìonmhor am Peairt ’s air feadh na dùthcha. Le 350 ball, ’se Comunn Gàidhlig Pheairt, a chaidh a stéidheachadh sa’ bhliadhna 1880, am fear as motha dhiubh. Tha meuran de’n Chomunn Ghaidhealach an corra cheàrn anns an t-siorrachd, agus tha Mòd na siorrachd air a chumail gach bliadhna an Obar-pheallaidh. Tha cròileanan Gàidhlig fo’n Sgoil-oidhche am Peairt, an Craoibh ’s am Blàr-ghobhraidh, agus tha coisirean Gàidhlig am Peairt ’s an àitean eile anns an t-siorrachd.

Tha tigh-cluiche am Peairt a chaidh fhosgladh anns a’ bhliadhna 1935. Tha an tigh-cluiche so air a dheagh chumail suas ’s air a mhisneachadh le sluagh a’ bhaile agus na dùthcha mun cuairt. Tha tigh-cluiche eile am Baile-chloichrigh a tha fosgailte a shamhradh ’s a dh’ fhoghar.


Cluichean is cleasan

Bha golf air a chluich anns an t-siorrachd o sguireadh a dhèanamh fùdair is a thionndaidh luchd dèanamh nan gunnachan gu deanamh buill golf ceudan bliadhna air ais. An coimhearsnachd Pheairt fhéin tha trì faicheannan-golf, agus anns an t-siorrachd, a-measg iomadh faiche-golf thaitnich, tha Gleann-eaglais, far am bithear gu tric a’ cumail cho-fharpaisean nàiseanta agus eadar-nàiseanta.

Tha lianagan rolaidh is putaidh air Innseachan Pheairt agus an àitean eile, agus tha cùirtean cneutaig anns gach baile, beag is mór. Tha trì linneachan anns an fhear as ùire de thighean-snàmh Pheairt. Glé fhaisg air na tighean-snàmh tha Pàirce Ball-coise St. Johnstone agus an ath dhorus dhaibh tha pàilliun-deighe far am faighear spéileadh, is cur chlach-deighe is iomain-deighe.

Bha Siorrachd Pheairt riamh ainmeil airson sealgaireachd fhiadh

[Sanas]

[TD 263]

is eunachd, agus iasgach aibhne is loch. ’S i an Tatha prìomh abhainn na h-Albann airson bhradan, agus ged is ann as t-earrach ’s as t-fhoghar as fheàrr an t-iasgach, tha ràithe na slaite a’ sìneadh o Fhaoilleach gu Dàmhar.


Riaghladh Ionadail (Baile Pheairt)

Tha 24 comhairleach taghte ann an Ard-chomhairle Baile Pheairt, agus aon chomhairleach a tha air ainmeachadh le Comunn Mharsantan Pheairt. Tha so a’ cumail beò an t-seann cheangal a bha o linn gu linn eadar an Ard-chomhairle agus marsantan a’ bhaile.

Tha am baile ann an ochd roinnean, agus trì comhairlich air an taghadh leis gach roinn. Bithidh aon chomhairleach ás gach roinn a’ leigeil dheth a dhreuchd nuair a bhios an taghadh air a dhèanamh anns a’ Chéitein gach bliadhna. Mar sin, is e trì bliadhna réis seirbheis gach comhairlich.

O’n àireamh fhéin tha luchd-dreuchd mar a leanas air an àrdachadh leis an Ard-chomhairle:—1. Am Pròbhaist, a ghleidheas a dhreuchd airson trì bliadhna; 2. An t-Ionmhasair, a ghleidheas a dhreuchd airson trì bliadhna, agus a bhios ’na fhear-cathrach air Comhairle an Ionmhais; 3. Ceithir Bàillidhean air am bi an t-uallach suidhe mar bhreitheamhan an Cùirt nam Maor cho fad ’s a bhios iad ’nan comhairlich; 4. Breitheamhan Maoirneachd a bha roimhe ’nam bàillidhean agus a dh’ fhaodas suidhe mar bhreitheamhan an Cùirt nam Maor cho fad ’s a bhios iad ’nan comhairlich.


Riaghladh Ionadail (Siorrachd Pheairt)

A bhàrr air bailtean, tha 46 Roinnean Taghaidh ann an Siorrachd Pheairt. Mar as trice, tha gach Roinn Taghaidh ’na sgìreachd, ach an corra àite tha earrann de sgìreachd ’na Roinn Taghaidh, agus an àitean eile faodaidh e bhith gu bheil dà sgìreachd air an cur r’a chéile gu aon Roinn Taghaidh a dhèanamh.

Tha aon Chomhairleach Siorrachd air a thaghadh leis gach Roinn Taghaidh. Tha taghadh ann a h-uile treas bliadhna air an dara Di-màirt de’n Chéitein. Mar sin, tha Comhairleach an dreuchd airson trì bliadhna, agus tha na Comhairlich uile a’ tighinn saor o dhreuchd aig an aon àm.

Ach a bharrachd air na 46 Comhairlich a chaidh ainmeachadh, tha guth aig buill nam “bailtean beaga” ann an gnothach sam bith a bhuineas do na bailtean, mar a tha Foghlum, Maoirneachd, Rathaidean-móra, Suidheachadh agus Seirbhisean Slàinte.

Tha aon-deug de “bhailtean beaga ” (bailtean fo 20,000 sluaigh)


[TD 264]

[Sanas]

[TD 265]

ann an Siorrachd Pheairt, agus tha iad uile a’ cur bhall gu Ard-chomhairle na Siorrachd mar a leanas:—Obar-pheallaidh, 1; Obar-neithich, 1; Aileith, 1; Uachdar-àrd-dobhar, 2; Blàr-ghobhraidh, 3; Calasraid, 1; Cùpar-Aonghuis, 1; Craoibh, 4; Dùn, 1; Dùn-Blàthan, 2; Baile-chloichrigh, 2.

Tha aon “bhaile mór” anns an t-siorrachd—baile Pheairt. Ged a tha fichead ball de Ard-chomhairle Baile Pheairt air Ard-chomhairle na siorrachd, chan eil guth aca an nì sam bith ach a-mhàin gnothaichean a bhuineas do’n bhaile, mar a tha Foghlum agus Slàinte Clann-sgoile.

A thaobh nan gnothaichean as cudthromaiche a tha an earbsa ri riaghladh ionadail, mar a tha Foghlum, Maoirneachd, Rathaidean-móra, Seirbhisean Slàinte agus Suidheachadh, tha iad sin uile fo ùghdarras Ard-chomhairle Siorrachd Pheairt agus Ard-chomhairle Siorrachd Cheann-rois, ’nan suidhe le chéile ’nan aon Ard-chomhairle. So dòigh-gnothaich nach faighear an Alba ach a-mhàin an Siorrachd Mhoireibh is an Siorrachd Naruinn.

O’n àireamh fhéin taghaidh an Ard-chomhairle Ceann-suidhe na Siorrachd agus Iar-Cheann-suidhe, agus mealaidh iadsan an inbhe so ré thrì bliadhna.


Riaghladh Ionadail (Comhairlean Mhór-roinn)

Chaidh Comhairlean Mhór-roinn a chur air bonn fo Achd Pàrlamaid anns a’ bhliadhna 1929. Chuir an t-Achd so mar fhiachan air gach siorrachd gum biodh ceàrnan dùthchail na siorrachd air an cur ’nam mór-roinnean. Tha cóig mór-roinnean de’n t-seòrsa so ann an Siorrachd Pheairt, agus mar thoradh air sin, cóig Comhairlean Mhór-roinnean, a tha air an ainmeachadh mar so:—Peairt, Sear, Gaidhealach, Meadhonach agus Siar.

Tha a h-uile Roinn Taghaidh anns na mór-roinnean sin a’ cur aon chomhairleach air adhart mar bhall de’n Chomhairle Mhór-roinneach. Tha buill Ard-chomhairle na Siorrachd mar an ceudna ’nam buill de’n Chomhairle Mhór-roinneach <eng>ex officio<gai>.

Tha Comhairlich nam Mór-roinn a’ dol fo thaghadh an t-sluaigh a h-uile treas bliadhna air an aon latha agus anns an aon àite ri Comhairlich na Siorrachd.

Tha a’ Chomhairle Mhór-roinneach a’ seasamh air a bonn fhéin; tha i gu tur air leth bho Ard-chomhairle na Siorrachd. Mar eisimpleir, tha 7 Comhairlich Mhór-roinneach agus 7 Comhairlich Siorrachd bho’n Mhór-roinn a Siar, agus tha 10 Comhairlich Mhór-roinneach is 9 Comhairlich Siorrachd bho’n Mhór-roinn Ghaidhealach, air a’ Chomhairle Mhór-roinneach. Uile go léir tha 93 de bhuill anns a’ Chomhairle Mhór-roinneach.

[TD 270]

A’ TRUSADH DHAN AN FHACLAIR
AM BARD BOCHD AGUS NA NISICH

Ann an oidhirp a bhith glacadh na Gàidhlig mar a bha ’s mar a tha i air a bruidhinn anns gach ceàrn, dhan an Fhaclair Mhór an Glaschu, tha sinn a’ cur a-mach cheisteachan air iomadh cuspair do dh’fheadhainn thall ’s a-bhos, dh’fheuchainn an lorg iad na faclan a chleachdar ris na cuspairean sin sna sgìreachdan aca fhéin. Ann an Nis, tha am Bàrd Bochd is cuid de ’luchd-eòlais air a bhith coinneachadh gus cuimhne a chéile a bhrodadh, agus faclan a tha an cunnart a dhol buileach air dìochuimhn’ a ghleidheadh air mhaireann. Mholadh sinn an dearbh iomairt do dh’fheadhainn eile, mar chur-seachad a bhiodh pailt cho taitneach ris na <eng>Whist Drives<gai> agus coinneamhan a’ W.R.I. B’e “Tigh Gàidhealach” aon de na cuspairean air an robh na Nisich a-mach, agus so agaibh beagan de na chruinnich iad air an tigh fhéin, na bhiodh ann is man cuairt air, agus air dòigh-beatha an t-sluaigh—dìreach mar a chuir ar caraid còir thugainn e. Ma bhios sibh a’ leubhadh so, ’s gun toir e faclan no cleachdaidhean eile gu’r cuimhne, feuch gun leig sibh fios thugainn.

Coinneach Dòmhnallach

AN GLUTADH. So an talamh no an ùir a tha ’na phacaiceadh eadar am balla muigh ’s am balla stigh. Bidh gu math tric sia troighean de thiughad no de leud bho’n bhalla muigh chun a’ bhalla stigh.

AN GATH-DROMA. A’ ruith fad fìor mhullach an tighe bho cheangal ceann an tighe gu ceangal màs an tighe.

A’ CHULACHAINN. Am maide a tha dol bho theis meadhon màs an tighe suas chun a’ ghath-droma. Ma bhios e ro ghoirid theid pìos a cheangal ris. ’Se so A’ CHORRA THULCHAINN no A’ CHOLLA THULCHAINN.

SIOMANACHADH. Bha sìoman fraoich no sìoman connlaich no sìoman Theàrlaich—na sreathan mu dhà throigh bho chéile ma

[TD 271]

bhios an sìoman pailt—a’ dol air an tigh air fad, luib a’ dol fo’n dragh acraichean.

FIDEALADH. A’ cumail an t-sìomain ann an sreathan dìreach, gu h-àraidh a’ dol mu oiseanan an tighe leis. FIDEALADH TIGH NA BANNTRAICH: nuair nach biodh barrall gu leòr agad is dhùineadh tu do bhròg le sreathan cama.

CEARCALL NA TOBRACH. B’e so cearcall cruinn (mu cheithir no cóig troighean mu theis meadhon) air a dhèanamh de phìosan cearcaill fiodha baraille sgadain, no fear ceithir-oiseanach de fhiodh sam bith, a chumadh na peileachan a-mach bhuat nuair a bhiodh tu a’ toirt dhachaidh làdach bùirn ás an tobair no á loch. Bha so ag aotromachadh an eallaich air do ghàirdeanan.

CUING. B’e so inneal eile gus aotromachadh an eallaich a’ tighinn ás an tobair. Cabar maide tarsainn air do dhà ghualainn is cumadh cùl t’amhach air a ghearradh ás a’ mheadhon aige. Bha dà phìos ròpa ceangailte ri gach ceann de’n chabar so, is an ròpa ceangailte ri làmhan nam peileachan. Nuair a chitheadh tu seann Siarach le feusag is inneal de’n t-seòrsa so air a’ tighinn ás an tobair, shaoileadh tu gu robh thu ag amharc air dealbh ás an Fhìrinn ri linn Nebu-chat-an-esar.

SORNACH. Ri gàrradh na h-iodhlann, no mach air falbh bhon tigh, bhiodh daonnan sòrnach. B’e sin dà ghualainn de chloich agus ’s dòcha cùl is àite-teine eatorra. Bhiodh a’ phrais dhath ga cur gu feum air a’ so. Bha i cuideachd deiseil là leigeil an t-sùich no là tughaidh gus am biadh a dheasachadh oirre, a chionn nach fhaigheadh tu air teine a chur air a-stigh mus tachdadh tu na bhiodh shuas leis a’ cheò. ’Se là math a bhiodh ann co-dhiùbh mus fhosgladh tu mullach an tighe.

DEASP. ’Se so a their iad ri SNEIC BHEAG ann an Ràinis. “Na chuir thu an deasp air an dorus?”

CLAIDHEAMHAN. Bobhta iarainn airson an dorus a dhùnadh.

NIGHEAN A’ GHOBHA. An t-ainm a th’aca air claidheamhan ann an Nis. “Bi fada gun tilleadh a-nochd ’s bidh nighean a’ ghobha romhad.”

LEAPANNAN DUINTE. Bhiodh na leapannan air am fad ri cliathaich cùl an tighe, mu choinneamh na h-uinneige. Bha mullach nan leapannan so air a dhèanamh de fhiodh amaladh, agus bha am mullach so na bu dhìonaiche na an tughadh, gus do dhìon innte bho shileadh an t-samhraidh is fuaraich a’ gheamhraidh. Bhiodh


[TD 272]

[Sanas]

[TD 273]

gu daonnan bailce de cheò ghorm ’na laighe eadar mullach nan leapannan agus an tughadh. Bhiodh a’ cheò so glé gheur air do shùilean nuair a dheidheadh do chur suas a lorg bacan no rud sam bith eile a bhiodh air a thilgeil ann. ’S ann air mullach nan leapannan so a bhitear a’ gleidheadh na lìn-bheaga is mhóra nuair nach biodh a’ séason aca ann, is bhiodh iad tioram seasgair anns a ’cheò so, is cha lobhadh iad.

CURTAIREAN; PAM. Bhiodh dà chùrtair mhór air beulaibh na leapa a thigeadh gu a chéile air runnairean an teis meadhon na leapa. ’Se “tarraing na cùrtairean” a chanadh iad nuair a bhiodh duine ag iarraidh an toirt gu chéile. Os cionn nan cùrtairean so, agus a’ tighinn pìos a-nuas air an uachdar a’ falach nan runnairean, bhiodh cùrtair caol ris an cainte PAM. Bha am pàm so a’ ruith fad na leapa. Bhiodh pàm ìosal a’ falach a-stigh fon an leabaidh far am biodh anns a chula tigh soitheach luachmhor a chuireadh neach gu feum nuair a bhiodh e ro fhuar no ro fhliuch gus a dhol chun na sitig leis. B’e stigh fon an leabaidh ionad falaich glé mhath do fhear a bhiodh fon a’ choill airson mì-stiùireannan air chor-eigin, far a fanadh e gu saoileadh e gum biodh ainmeinn chuideigin—mar bu tric ’athair—air traoghadh.

CISTEACHAN. Sìos ris a’ chliathaich eile do’n tigh bhiodh sreath chisteachan fo’n uinneig—cisteachan móra fiodha. Anns an té a b’fhaide shuas bhiodh aodach-Sàbaid fear-an-tighe maille ri cuid de aodach bean-an-tighe. ’S ann le na boireannaich, mar bu trice, a bhiodh na cisteachan so, agus am bitheantas b’e ciste làn de na chruinnich i fhéin an aon tochradh a bheireadh caileag leatha a-mach ás an tigh gu a banais fhéin. Chluinneadh tu uair: “Chan eil fhios am có tha dol thuice ach tha i dèanamh ciste co-dhiùbh.”

CUL-CHINN. An rud a bhiodh caileag a’ cur cruinn dhith fhéin ann an ciste, is bheireadh i leatha e nuair a phòsadh i. “Cha robh i gun chul-chinn ’na cois a’ dol ’na choinneamh.” “Cha robh móran cul-chinn aice, brònag, ’s nach fhaigheadh i a cheann a cosnaidh is a màthair cho truagh.”

DEANAMH AN URLAIR. Dh’fheumte an làr ùrachadh an dràsda ’s a rithist—chula trì bliadhna na mar sin—a chionn gum biodh e air a bhristeadh an ceann ùine aig an sguabadh. Cha bhiodh làr a’ chùlaist r’a dhèanamh cho tric. Bha a’ chrèadh ga bogachadh, is an sin air a sliacradh dà oirleach na còrr air an làr air fad. Bha thu ga chumail fliuch le uisge an dràsda ’s a rithist, gu h-àraidh a’ chagailt, gus nach cruadhaicheadh i ro chabhagach. Iadsan a bhiodh ro leisg gus an làr ùrachadh gum biodh na h-òrduighean mu na casan aca, chuireadh iad luath

[TD 274]

theth no grìosach air an làr ùr gus a thiormachadh le cabhaig, ach cha bhiodh an làr so cho seasmhach. Fhad ’s a bhiodh an làr bog bhiodh iad a’ cur maidean leathainn tana an sud ’s an so air gus ceum a thoirt orra, ach b’e tàire a bhiodh ann dhan a’ chù seasamh orra, agus mar sin bhiodh làraich a spògan anns an làr gus an deidheadh ùrachadh a rithist. Cuideachd, nan tigeadh duine a chaithris an oidhche sin bhiodh “làraich a thacaidean is làraich a chrùidhean” ri’m faicinn anns a’ mhadainn, is cha b’e am beannachadh a b’fheàrr a gheibheadh e bho’n fhear a bha cho saothrachail ris an làr. Ach nam biodh an suiridheach air a bhith sealbhachail air a’ chreagach an oidhche sin, agus gum biodh e air gad shaoitheanan no smalagan fhàgail crochaid air tarag air cùl an tallain seasgair bho na cait, bha am breacadh a dh’fhàg e anns an làr air a mhathachadh dha. Tha e coltach gu leanadh tu cuid de na suiridhich so le do shùil air oidhche dhorch eadar dà bhaile air caile-bianan a’ ghad a bhiodh iad a’ toirt leo.

TEINNEACHAN. ’Se teinneachan a bhiodh againn anns an Rubha air an t-séine a bha a-nuas bho’n mhaide slabhraidh bhos cionn an teine.

SLABHRAIDH. ’Se slabhraidh a bhiodh againn air an dubhan leis an dà lùib air an crochadh tu a’ phrais no an coire. ’Se an t-slabhraidh a chanas iad ann an Nis ris an uidheam gu léir.

[Sanas]

[TD 275]

PULAIS MOR. Pùlais iarainn a dheanadh gobha—dà phìos de iarann làidir a’ lùbadh anns a’ mheadhon tre dhà dhul a bha an glaicean a chéile. Aig gach ceann bha lùib gus a dhol a chluasan na praise.

PULAIS BEAG. B’e so bu chumanta—pìos de wéir làidir air a lùbadh ’na leth chearcall is lùib aig gach ceann gus a dhol a chluasan na praise. Bha iad so air caochladh meud a réir ’s gu dé mheud a bhiodh anns a’ phrais airson an robh e air a dhèanamh. Aig amannan sgiabadh tu e gus a freagradh e prais na bu mhotha, agus aig amannan ’s tu deanamh so dheanadh tu dà leth air, ’s cha b’e duais a chòrdadh riut a gheibheadh tu airson sin, oir gu tric b’e leisg lorg a’ phùlais cheart a bheireadh an tubaist ort.

ANGAR. Shìos ann an Ard an Rubha, ’se an t-angar a chanadh sinne ris a’ bharaille anns am biodh am bùirn glan, ge bith dé seòrsa baraille a bhiodh ann, is cha chainte dad tuilleadh ris, baraille no eile. Air gach baraille no angar a’ bhùirn ghlain bhiodh ceann fiodha agus gu tric muga-seapan ’na shuidhe air a’ cheann so.

BIOTA. Ri taobh an angair bhiodh a’ bhiota gus am biodh feum oirre. Nuair a bhiodh am measradh seachad Di-Sathuirn bha i air a lìonadh le bùirn glan ás an tobair gus cuideachadh leis an t-Sàbaid, oir ged a thiachdadh tu air an là sin chan fhaigheadh duine, beag no mór, a dhol do’n tobair. Tha cuimhne agam aon uair anns an tigh againn fhìn is cuideigin air an angar fhàgail gun cheann aig àm cadail, agus nuair a chaidh duine thuige anns a’ mhadainn bha luch air a bàthadh ann. Mara b’e gu robh “<eng>reserves<gai>” anns a’ bhiota bha sinne air a bhith air an aran thioram an là bha sud, ged nach robh an tobair dà fhichead slait bho’n dorus.

CRUACH CHIP. Nuair a dheidheadh a’ chruach mhònach a dhèanamh aig an dorus, bha cip talamhainn gan toirt dhachaidh is bha cruach dhiubh air a dèanamh ri taobh na cruaich mhònach. Thiormaicheadh na cip so anns a’ chruaich, is bha cuid dhiubh air an toir a-steach chun an todhair is air am pronnadh ann an leapannan is ann am bòghail a’ chruidh. Bha so a’ cumail an

[Sanas]

[TD 276]

todhair tioram air fad ach a-mhàin na bhiodh sìos air a’ chrodh far am bitear a’ tilgeil an rud bog. Bha mar sin an todhar ag éirigh seachdain bho sheachdain gus mu dheireadh as t-earrach bhiodh e suas gu àirde a’ bhalla tarsainn. Tha cuimhne agam uair mi fhìn is fear eile air a dhol a-steach a thigh anns an robh an todhar air éirigh cho àrd cha mhór ri balla cliathaich an tighe, is bha trì beathaichean mart ag amharc a-nuas oirnn bho mhullach an tighe. “’S ann a shamhlaich mi iad,” ars am fear a bha còmhla rium, “ri trì ministeirean ann an cùbainn.”

SPREADHAN. ’S ann an Nis a fhuair mi am facal so air. Seann phrais mhór—té a chailleadh cluais—no seann thuba. Aig amannan, nuair a bhiodh bó air an àirigh is i gu breith, dheanadh iad bothag bheag dhi gus a laigheadh i innte air an oidhche. Cha bhiodh làr cruaidh fòidhpe, is gus nach deanadh i bog no fliuch a leabaidh-laighe nuair a bhiodh i a-stigh bha iad a’ cur an tuba no a’ phrais so aig a màs gus a h-uisge a dheanamh ann. ’Se sin a bha ’nan dùil co-dhiùbh. ’Se spreadhan a chanas iad ris ann an Nis gus an là ’n diugh. Thug mise còrr math air fichead bliadhna dol chun na h-àirigh ’nam òige, is chan fhaca mi so ga chleachdadh ach aon samhradh, is cha b’e spreadhan a bha againn air an t-soitheach ach Poit Mhùin Bó Uilleim Bhig.

[Dealbh]
SPREADHAN! )– Moo! – B’eolach mo sheanair air.

[TD 277]

An Sgeilp Leabhraichean

Seobhrach as a’ Chlaich. Le Dòmhnall MacAmhlaigh.
Clò-bhualaidhean Gairm—Leabhar 6. 10/-

Chunnaic mi uair dealbh de bhroinn beul Dhòmhnaill MhicAmhlaigh, crochaidht’ air balla ann an Oilthigh Dhun-Eideinn. ’Se sin m’ eòlas air: agus tha mi cinnteach nach eil an t-eòlas sin fhéin aig cuid air. Lùiginn, matà, barrachd a bhith anns an Roimh-ràdh na buidheachas—chan e roimh-ràdh a tha so ach altachadh beag. Tha ceithir fichead dàn anns an leabhar. Dh’fhaodadh e fhéin no cuideigin innse dhuinn ciamar a chaidh an càireadh an òrdugh, seach gu bheil iad a’ tòiseachadh le “Rabhd Eudòchais” agus a’ stad anns a’ Bheurla; no có am “fear-sgrìobhaidh ainmeil” a tha e a’ moladh.

Is deagh thoigh leam bàrdachd a leughadh a-mach, agus cha tàinig mi air bàrdachd a riamh a bheir uimhir a dh’obair á teanga. Cha mhisde an teanga sin, ’smath’aoidt’; ach chan fheàirrde dàn sam bith cumadh de’n t-seòrs’-sa:

“Bha thu ’na do chulaidh ìobairt
air ’na rinn do luchd-baile
(saoilidh
mi) an luchd peacaidh fhàgail;
’s bu shuarach aca-
san an lochd
a chuireadh ’na do thosd’ thu leth ràidhe.”
—‘FRIONAS’

Carson a tha (saoilidh/ mi) mar sud, mar shaoibheil? Carson nach eil “san” ri taobh “aca-”? Chan eil facal “san” sa’ chànan, a bheil? Dé réisd’ as ciallt’ dha a bhith ’na sgog air ceann sreath’? Agus ged is math “luchd- luchd- lochd,” tha an dàrna “luchd” an droch àite, a thaobh leughaidh . . . Tha corra-rann eile ann de’n aon ghnè, ach fòghnaidh aon. Chan e mì-chùram is coireach, oir tha làmh an deagh obraiche ri fhaicinn am bàrdachd Dhòmhnaill MhicAmhlaigh; ach gabhaidh bàrdachd a milleadh le cus saothair.

’S mór dhìogas am bàrd-sa a-steach ann an dàn. Tha so a’

[TD 278]

fàgail an fheadhainn mhath cho torrach ’s a tha iad, agus feadhainn eile cho bòcach, làn ri sùil leughadair nuair a bhios samhail so fo shròin:

“. . . ’s gun cuir am facal
bàs, le iomadh gearradh agus rèit’, am facal.”
—DUTHCHAS IS COIGRICH.

Saoilidh mi gu bheil mo Ghàidhlig-sa, do Ghàidhlig-sa, is Gàidhlig cheathrar eile aig Dòmhnall MacAmhlaigh, agus tha so a’ meudachadh doirbhead a bhàrdachd—ach ’se ar coire fhéin tha sin.

Tha an dà ghaidheal ud, Euclid is Einstein, romhad anns a h-uile leabhar an diugh mar bhodaich a bhios a’ ruith nan òrduighean. Tha iad an so, maille ri Sulla, Newton, Caliban, Ariel is Callìope. Cha do leig mi orm gum faca mi iad, oir tha iad a’ tighinn ’nam aghaidh.

Dhùisg sud an talamh: togaidh mi nise mo spaid.

Is fìor dhroch srutan fhacal “Fiath,” an dàn as miosa ’sa leabhar, oir cha Ghàidhlig ’s cha bhàrdachd e, ged is geur an inntinn ás an tàinig e—‘<eng>doodle<gai>’ fileanta ealanta. Chan eil teagamh nach eil sinn uile ioma-labhairteach nar còmhradh: is tric a tha am bàrd-sa a’ dol an taobh eile, a’ gleusadh na facail gus am bi iad dà-fhaobhrach, dà-bhrìgheach. Cha chuir mi sìos air an fhasan idir, ach tha dà chunnart co-cheangailte ris, aon a thaobh am fear-sgrìobhaidh is aon a thaobh am fear-leughaidh. A thaobh am bàrd, gu faodadh am fasan a thàladh ’s gum bi e ro thric air an aon phort—tha “Seòladaireachd,” dàn math, millte mar so; a thaobh an leughadair, gum fàs e sgìth a’ danns’.

Tha e soilleir nach eil dad aig Dòmhnall MacAmhlaigh mu eaglais Leódhais. Tha truas aige do’n fheadhainn a tha ann “an dubhar cràbhaidh”—neo-ar-thaing dhaibh—agus fuath do’n fheadhainn a tha os an cionn. Chithear an truas ann an “Crìonadh,” can, is am fuath ann an “Eadar an Caol is Inbhirnis,” no “Féin-Fhìreantachd.” Chan eil magadh no aoir ’na dhòigh, agus ’s fheudar dhomh a ràdh gur h-ann gu searmonachadh a tha e a’ dol, ged is ann aig deireadh na searmoin a tha e a’ cur a-mach a cheann-teagaisg. Tha e ’na aobhar-iongantais dhomh cho fearasd’ ’s a tha e sluagh eaglais Leódhais a chur ann an aon phoca mar gum b’e buntàt a bhiodh annt’, ’s nach e daoine. Chan e am bàrd-sa ’na aonar a tha ris an obair so, ach ma leughas tu “Amasra, 1957,” no “Tuar na Nollaig” cluinnidh tu cleòc a’ bhritheimh a’ sguabadh na duilleig. (Facal mu’n eadar-theangachadh: an e an aon rud ‘Bhiodh e an Leódhus ’na chulaidh-mhagaidh’ agus ‘<eng>In Lewis they would mock him<gai>!’?)

Thog mi càrn beag de chlachan, is ’s fheàirrd’ an fheannag sin.

Bu mhìorbhail e nan còrdadh na ceithir fichead dàn ri duine;

[TD 279]

chòrd còrr san dàrna leth rium glé mhath, agus dòrlach eile math-gu-leòr. Tha bàrdachd mu ar cànan, ar bàrdachd, a bhàrdachd fhéin an so, agus bàrdachd mu’n eilean, mu ghaol, is mu a dhualchas, is móran eile. Agus tha i gu léir ùr nó, oir chan eil am bàrd-sa coltach ri gin a bhàrd eile anns a’ Ghàidhlig.

Tha Dòmhnall MacAmhlaigh cruaidh air a-fhéin a’

“. . . sìr fheannadh
sgrath air muin sgratha
de’n t-sult meallaidh a chuir mi orm
gus a’ bheatha a dheanamh miath.”
—TOGAIL IS LEAGAIL.

Tha an smachd-inntinn so ri fhaicinn ’na bhàrdachd. Tha sinn uile ro-eòlach air cianalas; tha fhios gu bheil e móran nas fhasa do’n eileanach sgrìobhadh mu fhàgail na mu thilleadh; ach cha leig am bàrd so leis fhéin sgrìobhadh “eadar liunn is iargain.” Chòrd e rium dàin a leughadh a bha fìor mu’n cheangal a tha eadar Leódhasach air fògaran is an eilean a dh’fhàg e, agus an atharrach a bheir air a ràdh gun

“. . . thill mi dhachaidh
a chiad uair, gun tilleadh gu mo dhachaidh.”
—DUTHCHAS IS COIGRICH.

Tric a chluinnear Leódhasach a thilleas a’ caoidh an t-sean àite, agus a chàirdean a’ caoidh an duine air an robh iad eòlach. Tha am bàrd-sa a’ faicinn an dà thaobh, ach chan eil e a’ caoidh.

’S ann ás an eilean a tha e a’ tarraing móran de a shamhlaichean is a dhealbhan: o bhreabadaireachd, o’n fhearann, o’n aimsir, o na ràidhean agus gu h-àraidh o’n chuan. Tha e a’ sìr rannsachadh a shean choimhearsnachd airson dhealbhan, agus tha an dìcheall so, ’s a smachd-inntinn a’ cur f’ar comhar dealbhan is rainn is earrainnean a tha cho glan ’s cho fìor ri seanfhocal:

“Thig blàth air dris
taobh deas na carraich
a dh’aindeòin tanad talamh-buna
bidh ’m flùran a thionndaidhear ’san uinneig
a’ sìr chamadh chun an latha—
thionndaidh sùil mo bhlàthan thugad.”
—SEALLADH AGUS IASGACH.

Bi cuid ag ràdh gun dh’fhalbh an ceòl á bàrdachd. ’S fheàrr an ceòl ud na “hidarum hadarum.” Ged nach eil rùm an so airson sreath de na dealbhan beaga snaidhte a th’anns an leabhar so—cuid ann an dàin nach do chòrd rium—lùiginn aon shamhla eile a thaghadh:

[TD 280]

“Bha thu mar chrògan mo sheanar chalma,
a dh’fhàs—mu dhòrn a ràimh,
mu dhul na spaide, ’s air iris
’s air buidh-ròp cléibh—
garbh mar sheiche na bioraich,
cruaidh mar chaoran-dubh, dias-bhoiseach.”
—DO MHACSIM GOIRCI . . .

Is ann ainneamh a tha fiamh-a-ghàire air a’ bhàrd so. Is e bacadh a tha so, ’na mo bheachd-sa. Agus nuair a nì e fiamh-a-ghàire, can an “Iain a-measg nan Reultan . . .”, ’sann leis an t-seòrsa labhairt éibhinn leis am bi luchd-teagaisg Oilthigh a’ diogalach nan sgoileir. Clach eile. Tha treallaich de dhìmeas anns a’ ghàire tàireil a gheibhtear ann an “Aineòlas” mu na h-aineolaich a tha ga chàineadh mar bhàrd, ge be có iad.

Cha shaoileadh tu gu sgrìobhadh bàrd faiceallach, ‘fad-as,’ cruaidh, gun ghàire (cha mhór nach tuirt mi gun bhlàths) bàrdachd gaoil. Chan e a-mhàin gun sgrìobh, ach gun chuir e dreach ùr air an t-sean sgeul. Tha “Ceithir Dàin” anabarrach math, gu h-àraidh I agus III. Sgrìobhaidh e gu fiosrachail mu dheidhinn an gaol, cuideachd, mun an tuigse agus an cion tuigse a tha ’na chois. Tha an t-sean amhran ag ràdh gur h-iomadh meur a tha sa’ chraobh nach fhaic na saoir gun gearrar i; saoilidh mi gun cuireadh Dòmhnall MacAmhlaigh <eng>X-ray<gai> air a’ chraobh, ’s chan e sàbh.

Tha gaol cànain is dùthcha is dualchas nas fhasa a ghiùlain na gaol air gruagach, oir chan eil e cho tric air a dhearbhadh. Chan urrainn dhòmhs’ a ràdh a bheil barrachd gaol aig a’ bhàrd-sa air a chànan ’s a dhualchas na th’aig càch, ach tha “fiar-ghradh is fìor-ghradh” cànain mar chuspair aige ann a “<eng>Penny for the Guy, Mister . . .<gai>” agus staid a’ chànain ann an “Rèiteach a’ Chòmhraidh.” Na dàin mu a dhualchas mar a tha e fhéin ga thuigse an fheadhainn a b’ fheàrr a chòrd rium—“Leigeil As.” “Leasachadh,” “Comharra Stiùiridh,” “Ceartaigh,” agus “Dealbhadh ” cuid dhiubh. Chanainn gun còrdadh “Mar chuimhneachan air mo Sheanair” ri duine sam bith.

“‘Iomtharruing an ni a tha doirbh . . .’—W. B. Yeats” an ainm a th’air aon dàn sa’ leabhar. ’S fhiach fios a bhi aig leughadair gu bheil dàn Yeats a’ tòiseachadh mar so:

<eng>“The fascination of what’s difficult
Has dried the sap out of my veins, and rent
spontaneous joy and natural content
Out of my heart . . .”<gai>

Droch-shuaicheantas do bhàrd òg, shaoileadh tu; ach ’s ann ás déidh dha sud a’ sgrìobhadh a rinn Yeats a’ bhàrdachd as luachmhoire a sgrìobh e. Saoilidh mi, a dh’aindeoin gu bheil e

[TD 281]

a’ cur roimhe anns a “A’ Cheiste” gu fàs ‘faillean’ a bhàrdachd dìreach, gu bheil eudòchas a’ strì ris an t-seasmhachd a tha ag eughachd ann am “Fògradh”:

“Cha chuir tein’ ás dhomh
’s cha dean tuil mo bhàthadh
fhad ’s a shéideas tus air mo lasair
’s a bhios do reothart ’na mo dhàntan.”

Tha a bhàrdachd doirbh, dha dheòin, ach chan eil i ‘dorch,’ taing dh’an t-sealbh. Ghlac am facal “rèite” m’fhaire. Is e mo bheachd gu bheil Dòmhnall MacAmhlaigh, mar bhàrd, ’na éigean a’ feuchainn car a thoirt ás an t-seana mhaide: a’ feuchainn rèiteachadh a dhèanamh eadar e fhéin is a dhualchas, eadar an t-sean chànan is an saoghal ùr, eadar doirbhead is bòidhchead, fuamhairean is calmain, caoimhneas is cruas, seòbhrach is clach. Agus tha mi de’n bheachd, a rèir an leabhair so—a chiad leabhar—nach eil e

“. . . do-dhèanta—
fo bhreacadh grian fàis
gun tig blàth ás na clachan.”
—MAR CHUIMHNEACHAN AIR MO SHEANAIR.

IAIN MOIREACH.

[Sanas]

[TD 282]

Teine Ceann Fòid. Le Ailean Caimbeul MacIlleathain.
Eadar-theangaichte le Pòl MacAonghais
Clo-bhualaidhean Gairm — Leabhar 5. 6 /-

Anns an leabhar bheag so, tha Pòl MacAonghais a’ dèanamh eadar-theangachadh pongail air an iomradh a rinn Ailean Caimbeul Mac Ghilleathain air riasladh muinntir an Eilein Sgitheanaich an aghaidh ùghdarrais an uachdarain. Agus tha MacAonghais ri mholadh airson cho ealanta is a chuir e Ghàidhlig an àite na Beurla, agus mar a ghlac is a ghléidh e blas na sgeula bho ’toiseach gu ’crìch.

Tha an sgeula sìmplidh gu leòr innte féin. An déidh balla-crìche a leagail agus bàillidh a dhochann agus mort a mhùidheadh air an uachdaran, tha na Sgitheanaich ri bhith air an ceannsachadh le saighdearan bho tìr-mór. Ach aig an aon àm, tha aig Alasdair (an diùnlach òg a tha ’g innse mu na thachair) agus aig a chàirdean, gu h-àraid ’athair is Lachlainn Bàn, ri dhol troimh iomadh cunnart agus ri iomadh cruadal fhulang. ’Sann ri linn nan euchdan aig Alasdair gu h-àraidh a tha rèiteach air a dhèanamh, agus is ann troimhe-san a tha na h-eileanaich a’ faighinn barrachd eòlais air an uachdaran agus aig a’ cheann thall a’ tuigsinn gur e am muinntir féin fad’ is duilghe dhaibh na Goill sam bith.

Saoilidh mi gum bheil neart an leabhair gu mór an crochadh air an dòigh a tha ’n t-ùghdar a’ gabhail air muinntir na sgeula chur fa’r comhair. Ged tha Alasdair òg, tha e èasgaidh, agus glé bhuailteach a bhith air a tharraing a dhara taobh le beachdan a’ mhaighistir-sgoile air an aon làimh, ar neo le caothach Lachlainn Bhàin air an làimh eile. Feumar aideachadh gum bheil rudan a’ tachairt ris a’ bhalach aig amanan, a tha glé mhì-choltach agus doirbh an creidsinn, ach a dh’ aindeoin cùise, tha so a’ cumail na sgeòil air ghluasad agus a’ dèanamh gréim air inntinn an leughadair.

’Se th’ ann an Lachlainn Bàn ach duine calma—fear a th’ air a chruadhachadh le prìosan agus fear a tha cur roimhe sluagh an Eilein a dhùsgadh le cainnt àrdanach chum aghaidh a thoirt air an uachdaran. Ach ged tha uaisleachd ’na dhòighean, chan eil Lachlainn Bàn a’ tuigsinn gum bheil làithean Ghriogair Ruadh-shruth seachad, agus nach ann le ùpraid neo le strìth a chuirear casg air lagh na dùthcha. Aig crìch an leabhair, chithear e dèanamh air Ameireaga, cho rag is cho searbh is a bha e riamh agus e air a mhealladh chan ann idir le coigrich ach le feadhainn a bha e fhéin a’ feuchain ri chuideachadh.

Tha am maighistir-sgoile ’na dhuine fòghluimte tuigseach: ged tha amharus d’a thaobh aig toiseach tòiseachaidh, chìtear ml dheireadh thall gum bheil e ’na dheagh charaid do na croitearan. Ged tha athair Alasdair a’ leantainn Lachlainn Bhàin tha a

[TD 283]

mhàthair a’ dol calg-dhìreach an aghaidh strìth is riaslaidh sam bith: ma dh’ fhaoidte gum bheil i toirt barrachd urraim do dh’ uaislean is a dh’ fhaodadh i, ach tha i aig a’ cheart àm ’na boireannach glic, ciallach air am bheil dragh mu chor na dachaidh. A thaobh an uachdarain fhéin, tha e a réir collais ’na dhuine cruaidh an-iochdmhor, ach tha a chòmhradh agus a dhéiligeadh ri Alasdair a’ dearbhadh gun e am bàillidh as coireach ri móran de na th’ air a chur ás leth a mhaighistir, agus gun e th’ ann ach duin’ onarach, leagailte ri éisdeachd gearain sam bith fhad’s e an fhìrinn i.

Tha an sgeula gu léir ealanta air a cur ri chéile: ach tha comas an ùghdair nas nochdte gu sònraichte nuair tha e dealbh dhuinn seallaidhean mar tha cruinneachadh an t-sluaigh air a’ bheinn leis na fòidean laiste. Ged tha an sealladh so anns a’ chiad àite ’na thogail cridhe, tha e mar an ceudna a’ meudachadh an eadar-dhealachaidh eadar e agus an dara cruinneachadh, far nach eil teinntean neo glaodhaich, agus far nach eil brosnachadh Lachlainn Bhàin gu feum sam bith.

Ach aig deireadh cùise, tha dòchas beò ann do Lachlainn Bàn ann an Ameireaga, cho fann agus cho meallta is gum faod e bhith. Tha dòchas ann do dh’ Alasdair cuideachd, an déidh faighinn os cionn an tinneis a dh’ fhàg a chuid cruaidh-chàs ’na chnàmhain: tha treabhadh air tòiseachadh ás ùr agus tha feum air a làimh airson an talamh a ghiullachd mar b’àbhaist. Agus tha dòchas ann gu h-àraid do chroitearan an Eilean Sgitheanaich, ged tha amharus againn gum “bi buain eile anns an iodhlainn” mas tig sin gu teachd.

OIGHRIG NIC THORCADAIL.

[Sanas]


[TD 284]

[Sanasan]


[TD 285]

<eng>Consider the Lilies.<gai> Le Iain C. Smith. Gollancz. 1968. 21/-

Is tric a chuir e iongantas orm cho beag de tharraing ’s a thug luchd-sgrìobhaidh Gàidhlig air Fuadach nan Gaidheal, air an Ioma-ruagadh mar a their muinntir Chataibh. Rinneadh bàrdachd thiamhaidh mu dheidhinn gun teagamh, agus bha cuid de na sgeulachdan tric gu leòr air bilean an t-sluaigh, ach a thaobh ath-chumadh a’ mhic-meanmain is gann gun do bhuin an luchd-sgrìobhaidh dh’an chuspair idir. Is dòcha gu robh an cràdh ro fhaisg air uachdar na h-inntinn. Is dòcha cuideachd gu robh an luchd-sgrìobhaidh cho mór fo bhuaidh nan ursgeul ’s nach rachadh aca air nobhail a chumadh ach air éiginn.

Tha e nas fhasa a nis, ann an dòigh no dhà. Ged a tha gu leòr a’ fàgail na Gaidhealtachd chan eil cha mhór duine ga sgiùrsadh aisde. Agus tha an t-ursgeul a’ sìoladh air falbh, gun ach glé bheag de bhuaidh aige air mac-meanmain luchd-sgrìobhaidh an latha-an-diugh. Cuideachd, tha eachdraidh an Ioma-ruagaidh, no pàirt dhith, ri ar làimh, ann an leabhraichean mar <eng>The Trial of Patrick Sellar<gai> le Iain Grimble, agus <eng>The Highland Clearances<gai>, le Iain Prebble. Is dòcha gum faigh sinn nobhail Ghàidhlig air a’ chuspair so a dh’aithghearr. Fhuair sinn feadhainn Bheurla—cuid dhiubh fìor mhath—leithid <eng>Butcher’s Broom<gai> le Niall Gunn agus <eng>And the Cock Crew<gai> le Fionn MacColla, mar thà.

’Sann am Beurla a sgrìobh Iain Mac a’ Ghobhainn an nobhail ghoirid a tha fo ar comhair air a’ chuspair so, ged a tha e air móran a bharrachd de a chuid sgeulachdan a sgrìobhadh ann an Gàidhlig. Bha cuspair na sgeulachd so ’na inntinn nuair a sgrìobh e ‘Am Maor’ (An Dubh is an Gorm) o chionn grunn bhliadhnachan, ach rinn e leudachadh mór air an sgeulachd bho’n uair sin. Agus a thaobh prìomh-chuspair an leabhair-sa—inntinn agus faireachaidhean seana-bhoireannaich—tha sin ann a smior a sgeulachdan-goirid agus a bhàrdachd o chionn fhada. Thug e tarraing eile air an dà chuspair so anns an dealbh-chluich A’ Chùirt.

Bithidh cuid a’ gearain gu bheil beagan de dh’fhiaradh eachdraidhe anns an leabhar so: dealbh de Dhòmhnall Sage nach do thoill e, dungarees roimh linn nan dungarees. A’ chuid sin a thug orm an sgeulachd fhaicinn ’s a thuigsinn mar rud a dh’fhaodadh tachairt an dràsda fhéin, cha do rinn sin dragh sam bith dhomh. Oir ged is e cuspair an leabhair seachdain ann am beatha seana-bhoireannaich, is dòcha mu’n bhliadhna 1814, cha chreid mi gu bheil tìm a’ cuingealachadh fìor bhrìgh an sgeòil.

Ma tha teagamh agam ás an leabhar so chan ann idir a thaobh corra dhungaree a bhith ás àite, no corra thachartas a bhith ás a thìm. ’Se nach eil mi cinnteach a bheil fìor liut an nobhaileir aig Mac a’ Ghobhainn. Chan eil mi cinnteach nach e sgeulachd-


[TD 286]

ghoirid air a leudachadh a tha so. Tha an dealbh a th’againn de Mrs Scott gu math coimhlionta, ach chan eil an còrr da-rìribh beò anns an t-seagh sin: chan eil iad a’ greimeachadh air m’inntinn, saoilidh mi nach b’ann buileach mar sin a bha iad. Dh’fhairich mi so mu Bheitidh Mhóir: tha beachd agam dé seòrsa té a th’ innte, ach cha chreid mi gur ann ás a beul fhéin a thàinig na facail so:

<eng>“Ay, he’s a trusdar right enough. I wouldn’t trust him with me scarf in a gale. I like people who tell you straight what they think of you. And he doesn’t look after his children all that well. He should clean their noses. And they’re little pests too. I told one of them to clear off or I’d give him a good skelping.”<gai> (d.70).

Tha pàirt dhe’n chòmhradh a tha gu math nas fheàrr na sin, abair anns an ochdamh caibideil, far a bheil a’ chailleach ag ath-nuadhachadh ’na cuimhne an còmhradh a bh’aice ri a mac, Iain, mus do dh’fhalbh e. Tha so nas fhaisge air modh-sgrìobhaidh nan sgeulachdan-goirid aig Mac a’ Ghobhainn, agus nas fhaisge air fhaireachadh mar bhàrd. Is dòcha gur h-e sin fhìor fhaireachadh. Bithidh beachd nas fheàrr againn nuair a chì sinn an ath nobhail bhuaithe. Tha mi ’n dòchas nach fhada gus a faic.

R. MACT.

[Sanasan]
