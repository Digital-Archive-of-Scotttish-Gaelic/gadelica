[TD 13]

BANNAN
le Eilidh Watt

Cha robh neach a bheireadh aon sùil nach toireadh an dàrna sùil air an triùir a bha ’nan suidhe mun bhòrd. Dh’fhaodadh gum b’ann air a’ bhalachan, nach robh fhathast ach aon cheithir bliadhna a dh’ aois, air am b’fhaide a dh’ fhanadh an t-sùil no air an dithis a bha air tighinn gu inbhe, ach chan fhuasgladh sin a’ cheist a bhitheadh anns an inntinn.

An ceartuair, air latha grianach earraich, bha Aitean ’na shuidhe eadar Seonag, a mhàthair, is Iain a bha an ceann a’ bhùird, is iad air am biadh a ghabhail, ach gun chabhaig ’nan suidhe gus an rachadh Iain a-mach a chàradh rathad a bha air a dhol ’na chlaisean le casan spréidh is rothan nan innealan obrach. Bha Iain is a shùilean air Seonag, Seonag a bha cho caoingheal is air an robh an còmhnuidh fiamh a’ ghàire mur robh i a’ dearbh ghàireachdaich, is a bha an ceartuair ag éisdeachd ri Aitean ag innseadh mar a chuir reithe na h-adhairce chaim an teicheadh air a’ chuilean is mar a chuir e fhéin an ruag air an reithe. Cha robh Aitean a’ coimhead air aon seach aon aca fads a bha e ris an aithris ged a thionndaicheadh e na sùilean móra donna an taobh ud is an taobh ud eile, ach gun a cheann a ghluasad, a’ tomhas meud an ath ghluasaid acasan. Os cionn mala leathann, gheal, gathan na gréine a’ deanamh falach-fead a measg caisgreagan òrdhearg fhuilt.

“Siud thu fhéin, Aitean!” arsa Seonag, Nach tu fhéin an ceathairneach nach toir géill.”

“Carson a tha thu fhéin a’ tarraing ás?” ars Iain gu fuar, “Cha dean thu dhe ach spaglionnach beag.”

“Dé th’ann fhathast ach an leanabh?” arsa Seonag gu ciùin. “Ach,” ars ise, “cha bhi falt faobairnich sìos gu ghuailne. Feumar am falt seo, a ghearradh.”

Chuir i a meòirean gu socair a-null is a-nall troimh na caisreaganan cìreanach gan slìobadh gu réidh. Cha bu tàrr a làmh a bhi ri taobh gus an do chuir Aitean a mheòirean fhéin ’na fhalt is dh’fhàg e e cho gucagach, guanach is a bha e roimhe.


[TD 14]

Cha d’rinn Seonag ach gàire ach cha robh fiamh gàire air aodann Iain nuair a thuirt e, “Fàg thusa, ’ille, d’fhalt mar a chuir do mhàthair e,” is e toirt pluiteag fhaoin air làimh a’ bhalaich.

Ged a shnàmh na deòir ’na shùilean is a thainig crith ’na smeigid cha dainig ràn bho Aitean is e coimhead bho dhuine gu duine de ’n dithis eile is iad air an glacadh ann an lasan dearg feirge a ghlac iad le chéile gun robhadh, gun fhaireachadh, gus nach robh aire aca airsan.

B’e Seonag a bhruidhinn an toiseach is mar b’e gum fac e a bilean a’ gluasad is gann gun creideadh Iain gur i gu dearbh a bhruidhinn.

“Na tog do làmh ris, fads tu beò,” ars ise.

Cha do fhreagair Iain an aon fhacal ach bha sgread aig an t-séidhir aige is e ’ga phutadh bhuaidhe is e a’ togail a chep is ga tharraing air leis an dà làimh gus nach robh ròinean de’n fhalt, a bha cho dubh ri oidhche gheamhraidh gun rionnag, ri fhaicinn os cionn na meal-shuilean dubha a bha tighinn gu chéile os cionn na sròine. Sheas e mionaid taobh a-muigh an doruis mun do ghabh e ceuman fada far an robh na claisean a bha e am beachd a chàradh. Le bus a bhròige bhris e pìos de chrèadh chruaidh bho oir an t-sluic dhomhain ach an ceartuair cha robh a chridhe aige mol fhaotainn ás a’ chladach is an sloc a lìonadh. Ach cridhe ann no ás bhitheadh na claisean a’ cur bacadh air na rothan. Mar sin fhuair e planca trom fiodha, aon naoidh troighean a dh’fhaid, is chàirich e e anns a’ chlais a bu doimhne. Chaidh e an uairsin far an robh an tractair is rinn e car no dhà le eagnaidheachd a dh’fheumadh a thur aire gus an do thraoigh fhearg. Aon uair is gun robh fhearg fo chìs thog e e féin gu subailte do ’n t-suidheachan is dh’fhalbh e. An uairsin dh’oibricheadh a làmhan gu inbhe bhig leo fhéin is dh’ fhaodadh inntinn a bhi air nithean eile.

B’ann air a’ chòmhradh a bha uair eadar e fhéin is Alasdair, athair cèile, bu mhotha a bha a smuaintean ged bheachdaich e gu goirid air a’ chiad fheasgar a dh’iarr e air Seonag a phòsadh. Bha e ’na sheasamh le ghàirdeanan air mullach a’ gheata mhóir fhiodha a bha a’ dùnadh na bàthaichean is an tighe bho na raointean is ise ’na seasamh air taobh an tighe dhe.

Shlug Iain a sheile is thuirt e, “Am pòs thu mi?”

Sheall Seonag air san dà shùil airson mionaidean agus an uair sin, gun nàire gun athadh, thuirt i, “Tha mi dà mhìos trom.”

“Bhuill, mas ann mar sin a tha—” thuirt Iain a’ tionndadh air a shàil is a’ falbh gun facal an còrr.


[TD 15]

Ach thill e. Thill e oidhche eile is ged nach robh móran bruidhne eadorra shuidh e fhéin is a h-athair fada còmhla. Dh’fhaodadh gum bitheadh samhchair eadar ceist is a freagairt—ach shuidh an dithis fhear le meas air a chéile.

“Tha mi airson Seonag a phòsadh,” thuirt Iain an uair a bha e soilleir nach b’e a bhi còmhradh mu sìde is spréidh a bu cheann gnothaich dha.

Thug Alasdair sùil ghoirid gheur air mun duirt e, “Tha fios agad—?”

“Tha.—Dh’innis i fhéin dhomh.”

“Cuin a bha thu am beachd pòsadh?”

“Mun tig an leanabh. Mar as luaithe ’sann as fheàrr. Cha bhi leanabh gun athair aig Seonag.”

“—Nach fheàrr dhuibh fuireach gus an tig an leanabh. Fàgaidh againne e. Togaidh mi fhéin is Mòr am pàisde.”

“Gabhaidh mi i mar a tha i.”

“Tha thu a’ dol a ghabhail uallach nas truime na tha thu am beachd.”

“Nam b’e bantrach a b’innte—”

“Chan e bantrach a th’innte, ged tha. Is mór an t-eadar-dhealachadh. Aig an aon àm chan fhios dhomh an dealaicheadh Seonag ris a leanabh.”

“Chan iarrainn oirre.”

“Ghabhadh tu am moll leis a’ ghràn, rinn thu suas t’inntinn?”

“Rinn.”

“Chionn is gum bheil thu dol air t-adhart le do shùilean fosgailte ’se mo bheachd nach gabh thu aithreachas. Their mi seo—Tha bean is teaghlach agamsa, gillean is nigheanan beusach, ach chuirinn fhathast Seonag an toiseach air a h-aon dhiu.”

“Tha sibh air mo thaobh ma tha?”

“—Bhuill—Cha tig mi eadaraibh.”

Phòs Iain is Seonag is chan fhaca is cha chualas ma bha aithreachas ann taobh air thaobh. Nuair a rugadh an leanabh is a ghiùlan Iain a’ naoidhean, air an robh falt cho lasrach ri falaisg an earraich, sìos far an robh Alasdair, ghabh an seanair bhuaidhe e is shuidh e ga amharc. “Balach sgoinneil!” ars esan. “Dé’n t-ainm a tha gu bhi air? M’ainm fhìn, tha mi ’n dòchas?”

“Tha mise glé dheònach,” ars Iain. Thug iad ainm Alasdair air a’ bhalachan.


[TD 16]

Bha amannan ann a bhitheadh eud air Iain, ach cha robh iad ach ainneamh is e am beachd nach gonadh eud idir e nuair a thigeadh an leanabh aige fhéin. Ach a nis ged bha am balachan aige fhéin sia mìosan a dh’aois cha robh e ga thuigsinn fhéin, no dé bha a’ cur ris. Nuair a bha Aitean air glùin no air cìch aig Seonag bha e am beachd gun robh e a’ tuigsinn dé an t-eud a bha ga ghaorradh. Ach a nis, is an dara leanabh air glùin Sheonaig b’eudar dha aideachadh ris fhéin nach robh reusan dha a bhi faireachadh mar a bha e. Nuair a gheibheadh e gnè soluis air inntinn cha ghabhadh e ris. Ach cha b’ann air Iain a-mhàin a bha Seonag a’ cur seòrsa de dhragh, no neo-thèarainteachd, aig na h-amannan a shuidheadh i leis a naoidhean seo cho sàmhach, sèimh, ach cho fad ás, is gum faodte gun robh an deò air a ghoid aiste. Aig na h-amannan sin stadadh Aitean de a chluich air an làr is shuidheadh e gu sàmhach ga h-amharc gus an sreapadh e suas air glùin Iain is an cuireadh e làmh mu amhaich is a cheann an tacsa ri bhrollach. An dràsda is a rithist bheireadh e sùil gun fhacal air Iain mar gum b’e an aon cheist a bha gam buaireadh le chéile. Bha Seonag is an naoidhean air saoghal dhaibh fhéin anns nach robh àite dhaibhsan. A réir coltais cha robh amharas aig Seonaig gun do dh’fhàg i iad aonarach air taobh eile doruis gun ghlas no iuchair.

Suas is sìos chaidh e leis an tractair, làmh is cas is sùil ag obair gu teòma ach inntinn a’ mion rannsachadh an dragh a bha Seonag a’ deanamh dha. Aig an dearbh àm a thuig e dé da-rìreadh a bha cur dragh air thainig e stigh air gum bitheadh amannan ann fhathast aig am bitheadh Aitean na bu dlùithe dha na bhitheadh Seonag. Thuig e cuideach nach b’ann ri Aitean idir a bha fhearg. Leis an tuigse bha mar gun tuiteadh uallach goirt dhe. Gu dé dha sin ged nach b’esan a rinn deàlrach a sùilean?

Stad e an tractair is chual e an clacharan a’ trod ás tom conuisg. Ann an saoghal a’ deàlradh le solus ùr shuidh e a’ beachdachadh air Seonaig, mar a leigeadh i dhi a h-obair a’ bruidheann ris fhéin, no mar bu trice ag éisdeach ris, mar shuidheadh i air an làr còmhla ri Aitean, a’ deanamh chleasan dha, mar gum b’ann airson sin a chaidh a tìde a chruthachadh. A dh’aindeoin sin cha do leig i nì a dholaidh is bha an tigh gu cuanna aice.

An diugh, aig an dearbh mhionaid, ged bha i ’na suidhe a’ deanamh muileann ghaoithe airson Aitean a thoilicheadh, is ged a shuidh i cho sèimh, foighidneach, mar nach beucadh is nach briseadh tonn


[TD 17]

air a cala dhith gu bràth, b’ann air Iain a bha a smuaintean. Cha bu luaithe a thuirt Aitean, “Theid mi is seallaidh mi e do Phapaidh,” na fhreagair i gu sunndach, “Dean sin ma tha. Tarraing thusa do chòta suas ri chéile fads a bhitheas mi fhìn a’ cur ort do bhòtannan.”

Air latha air bith eile ach an diugh bhitheadh i air ràdh, “Feumaidh tu fuireach gus an tig e dhachaidh.” Bha an diugh eadardhealaichte bho a h-uile latha eile.

Ann am mionaid bha e deas, a mhuileann anns an dara làimh is an làmh eile air cnap dùnaidh an doruis, nuair a chuir nì stad air.

“Cha bhi Papaidh rium?” ars esan.

Ghàir Seonag. “Cha bhì e fhéin. Nach tu fhéin an gille mór aig Papaidh. Air falbh leat.—Is an aire nach tuit thu.”

Chunnaic Iain e ’na ruith thuige is lìon a chridhe le meadhail de dh’aoibhneas a theab a dhalladh, is thionndaich e an tractair is rinn e ’na choinneamh. Bha an saoghal gu léir air a chòmhdach dha mar gum bitheadh le sgàile tana geal, mar gum bitheadh fathunn air ceò deàlrach madainn shamhraidh a’ còmhdach na raointean, ach deàlrach, deàlrach. ’Na bhòtunnan buidhe, ’na dheise uaine, is le a chròic fhuilt ’na lasan mar theine geamhraidh, thainig Aitean troimh ’n sgàile dheàlrach ’na ruith leis a’ mhuileann ghaoithe’ na làimh.

Coma có a chluinneadh e, ghàir Iain le meadhail aoibhneis.

Aig an dearbh àm a chaidh roth na cuibhle air oir a’ phlanca chuir Aitean a chas air oir a’ chinn eile. Dh’éirich an ceann air an robh Aitean anns an adhar is sheòl Aitean mar chlach ás bogha. Cha dainig ràn no éigh bhuaidhe, chaidh crith bheag troimhe, ach cha do ghluais e tuilleadh.

Chrom Iain e fhéin air uachdar na cuibhle airson tiotan, is an uairsin le uilt a bha an oillt air ragachadh, theàrnaich e far an tractair is thog e an t-ultach beag. Shnàmh na sùilean móra donna ’na cheann is thuit na ruisg orra mar le sgìos cadal: thuit a’ mhuileann-ghaoithe do’n dus.

Gun mhaille gun chabhaig rinn Iain air an tigh. Mun d’ràinig e bha Seonag ’na seasamh aig an dorus a’ feitheamh. Gun ghuth eadorra ghabh i bhuaidhe an leanabh is thionndaich i stigh. Gu balbh shuidh i leis an leanabh ’na h-uchd, mar nach robh e ach air ùr thàladh aice gu cadal suaimhneach. Cha robh de dh’uabhas air Iain ach gun deanadh i crònan de dh’òran tàlaidh. Sheas esan fada ga coimhead, a làmhan an crochadh gun lùths, ach mu dheireadh chrom e is chuir e


[TD 18]

meur chritheannach, fhaicilleach, air a glùin, is thuirt e, “A Sheonag, a ghrà dh, tha an leanabh marbh.”

Gun ach gann a ceann a thogail ris choimhid i air le sùilean tioram anns nach robh dìteadh no truas dhàsan is thuirt i le ciùineas a bha an aghaidh nàdur, “Tha. Nach b’e mi fhìn a bu mheadhon cur ás da. Cha tig e eadorra sinn tuilleadh.”

Mar gum bu mhór leatha a bhi cosg tìde bhuaidhe chrom i a ceann is chaidrich i thuice an corp beag, a meòirean am falach anns na cais reaganan òr-dhearg.

Bha iad air chùlaibh dorus dùinte ann an rùm far nach do ghluais ach meòirean falamh a’ chloc.


TAIBHS AON OIDHCHE
le Coinneach Mac a’ Ghobhainn

Chan fhaca mise taibhs a riamh. Co-dhiù, cha shaoil leam gu faca, ach chan eil mi cinnteach. Agus a leughadair, ma their thu féin gur e briathran neònach a tha sin, éisd ri mo sgeul, agus thoir breith air gu dé a chunnaic mise air oidhche bhriagha foghair, agus mi ’nam bhalachan òg ann an Eilean Leódhais.

Bha mi ma aon bliadhna deug a dh’aois aig an àm, agus mo bhràthair, a bheir co-dhearbhadh air mo chunntas, dà bhliadhna na b’òige. Bha sinn ri còmhnuidh ann am baile beag air taobh siar an Eilein, ach ’sann as baile eile, mu thrì mìle astar tron a’ mhòinteach, a thainig ar pàrantan a dhianamh an dachaidh agus a thogail an teaghlaich anns a’ bhaile ùr seo. Bhiodh e mar sin ’na chleachdadh againn, aig saor-làithean an t-samhraidh, a bhi ri cur seachad cea-la-deug no fichead latha ann an cuideachd ar càirdean anns a’ bhaile sin. ’Se tigh ar seanar ar n-àite còmhnuidh air a’ chuairt-samhraidh seo, còmhla ri peathraichean agus bràithrean ar n-athar. Ged a bhiodh sinn aig amannan gu trang le obair mòine agus gnothaichean eile croit, bhiodh sinn gu toilichte a-measg ar luchd-dàimh, agus ’sann le duilgheadas a thigeadh ar turas gu ceann. Thogadh sinn oirnn dhachaidh le cridhe-


[TD 19]

achan trom, air ar dà chois-ruisg, ri coiseachd a rothaid na trì mìle tron a’ mhonadh, monadh a bha bòidheach, maiseach air latha samhraidh, ach a bha iomallach, aonranach air an oidhche.

’Se sin na faireachdainnean a bh’ againn air feasgar Di-Sathuirne sònraichte ma mheadhan mìos Lùnasdal, nuair a leig sinn soraidh le ar càirdean, agus a chuir sinn aghaidh air ar dachaidh agus air a’ sgoil a bha ri fosgladh air Di-luain. Bha am feasgar ri ciaradh agus gealach-àbachadh-an-eòrna ri togail a maoil fos cionn na beanntan air chùl na mòintich, nuair a chuir sinn cùl ris a’ bhaile.

Bha sinn ri coiseachd gu socair, sàmhachas na h-oidhche ri bualadh a-steach oirnn, nuair a thainig neach nar cuideachd, agus a choisich e ceum air cheum ri’r taobh. Ged a bha e neo-àbhaisteach a bhi ri tighinn ann an comunn duine air an astar seo cho anamoch, ’se a chuir oillt oirnn nach do labhair a neach seo focal còmhraidh. Thug mi sùil a-null air mo shocair, gu faicinn an e duine nàdarach e, agus shaoil leam gur fireannach fearachail e. Bha e còmhdaichte ann an deise dhorch, le léine gheal, agus bonaid soilleir air a cheann. Bha brògan faileasach dubh air a chasan. Bha mi ri miannachadh gum bruidhinneadh a neach gus sealltainn gur e duine talmhaidh a bh’ann, ach smid cha digeadh bho lipean. Leis a’ ghréim a chuir mo bhràthair orm thuig mi gu robh esan fo’n aon bheachd. Bha mi a nis cinnteach gur e tàibhs a bh’ann, agus dh’iarr mi gu teich air falbh, ach bha fios agam le sin a dhianamh gun tugainn oilbheum dha, agus gun dianadh e cron dhomh. Co-dhiù, bha nis m’eagal cho mór agus nach toireadh mo chasan air falbh mi.

Bha mi ri rannsachadh ’nam inntinn air dòigh a chuireadh astar eadar sinn agus an tannasg a bha seo, nuair a chuimhnich mi air nì a chuala mi gu tric, ’se sin nach rachadh taibhs thairis air uisge. Bha allt a’ ruith tro shaibhear fon a’ rathad mu cheud slat air adhart. ’Se seo an dearbhadh. Chùm sinn ri coiseachd, mo chridhe ri plosgartaich, agus mi ri cunntadh na ceumannan, airson m’ inntinn a chumail fo rian. Sud, bha sinn fos cionn an uisge, agus anns an tiotadh sin a bha sinn air druim an t-saibhear, stad an neach. Stad e, bhuail e a dhà bhròig ri chéile mar saighdear air cabhsair, chuir e car timcheall gu sgairteil, agus chaidh e ás ar sealladh.

Thubhairt mi ri’m bhràthair air mo shocair, e gréim daingeann a chur orm agus, gun sealltainn nar deidh, thog sinn air falbh. Thog sinn ás mar fiadh le mìol-chù aig earball, na casan againn ri spradadh grabhail an rothaid, agus iad ri teasachadh leis a rubaidh. Ruith sinn


[TD 20]

na trì mìle dhachaidh, agus cha do stad, eadhon airson geata a’ bhaile a dhùnadh, ach a shadadh nar deidh. Stad sinn aig an tigh airson greis, ri faighinn ar n-anail air ais, agus nuair a chaidh sinn a-steach, chuir ar pàrantan fàilte oirnn. Nuair a thubhairt iad gu robh sinn anamoch gun ruighinn dhachaidh fhreagair mise nach dug sinn fada air an t-slighe, ach nas motha na sin cha do dh’innis mi. Bha mi airson beagan tìde agus tuilleadh rannsachadh a dhianamh air a’ chùis mas aithrisinn do dhaoine eile e.

Chaidh an tìde seachad ach cha deach an tuiteamas ás mo chuimhne. Beagan ùine ás deidh an àm, thachair gu robh sinn air chuairt ghoirid an tigh ar seanar. Air an Di-Sathuirne a bha sinn ri fàgail, rinn sinn ullachadh airson falbh tràth air a latha, ach chomhairlich piuthar-m’athar sinn fuireachd gu feasgar agus gum biodh sin tràth gu leòr dhuinn falbh. Fhreagair mise gum bu chaomh leinn sin a dhianamh, ach gu robh feagal an taibhs oirnn. Dh’ fheòraich i dhiom tuilleadh innse dhi, agus air dhi éisdeachd ri’m sgeul, thòisich i ri gàireachdaich agus cha deigheadh aice air sgur. Nuair a fhuair mi cothrom air focal còmhraidh, thubhairt mi nach do shaoil leamsa gur e aobhar ghàire a bh’ann taibhs fhaicinn. Ma thubhairt, chaidh sin gu tuilleadh gàireachdainn dhìse, le na deòir a’ ruith sìos air a gruaidhean. “Taibhs” arsa piuthar-m’athar, “abair thusa taibhs. Uilleam Chaluim ri suirghe air Cairistiona Bheag. Bidh e dha coinneachadh aig ceann a rothaid ùir, gu minic air oidhche Shathuirne.”

Chuir so fo ioma-cheist mi. Thug mi greis ri smuaineachadh air a’ chùis agus thubhairt mi “An e balbhan a tha’nn an Uilleam Chaluim mata.” “Cha e, gu deimhinn, ach ceart aghaidh sin, fear aig a bheil làn a chinn do chòmhradh” fhreagair i.

Uill, bha fios agam gu robh gille fo shìos san sgìre ri suirghe air Cairistìona Bheag agus gun phòs iad goirid ás deidh an àm ud, ach chan fhaca mise an oidhche ud e. Mar a thubhairt mi anns an tòiseachadh, chan fhaca mise an duine a riamh. Co-dhiù, cha shaoil leam gu faca, ach chan eil mi cinnteach.

[Sanas]


[TD 31]

FACAL THALL ’S A-BHOS
le Ceiteag M. NicChriogair

Chan eil fhios agam am bi seo a’ tachairt dhuibhse ach bidh muinntir na Beurla glé thric a’ faighneachd dhìomsa dé a’ Ghàidhlig a th’air sud is seo—a h-uile rud as neònaiche na chéile, ’s dòcha <eng>“dandelion”<gai> no <eng>“nuclear fission.”<gai> Bidh mi ’n uair sin a’ gabhail a’ chothroim innseadh dhaibh gu bheil dhà no trì fhaclan Gàidhlig againn airson móran de na facail Bheurla. Mholainn an cleas seo do dhuine sam bith. Tha e uabhasach feumail ann an dòigh no dhà.

Sa’ chiad àite tha e leigeil fhaicinn dh’an cheistear cho saibhir ’s a tha ar cainnt. A bharrachd, ma tha do Ghàidhlig air fàs car meirgeach le cion cleachdaidh, tha rud dhe’n t-seòrsa seo a ràdh a’ toirt beagan ùine dhuit air d’inntinn a chnuasachd gus an tig thu air an fhacal “beàrnan bride.” Bheir e cuideachd dhuit cothrom lethsgeul pongail air choireigin a dheanamh suas seach nach eil fios agad dé fo’n ghréin a tha <eng>“nuclear fission”<gai> a’ ciallachadh ann an cànain sam bith!

Chan eil e cho furasda lethsgeul fhaighinn nuair a bhios na Goill a’ cluinntinn còmhraidh Gàidhlig no naidheachdan air an réidio ’s a dh’fhaighnicheas iad a bheil facal idir againn sa’ Ghàidhlig airson an <eng>Development Board.<gai> Faodaidh sinn a ràdh gu bheil gu dearbh (’s nach e na faclan as fheàrr aig amannan). Ach carson nach cleachdadh daoine ainm mar a tha Bord Leasachaidh an còmhnaidh ’s e soilleir ri thuigsinn aig duine sam bith aig a bheil lide Gàidhlige.

’S beag orm fhéin co-dhiù a bhi a’ cluinntinn ’s a’ faicinn an clò “planaichean,” “nursaichean,” “tidsearan” ’s faclan mar sin. Tha e coltach ri bhi a’ cur guail air an teine nuair a tha cruach mhath mhòna aig ceann an tighe. ’S nas miosa na sin ’se bhi a’ sgrìobhadh facail leithid “cofaidh” no “réidio” mar gum b’e facal Gàidhlig a bh’ann (ged a bhios mi ris ro thric).

Chan eil an sin ach mo roghainn fhéin, ged tha, agus ’se nì neònach a bhiodh ann nam bitheamaid uile aontaichte—gu h-àraid nuair a tha uimhir de ghnathsan cainnt eadardhealaichte againn nar cànain fhéin o cheàrn gu ceàrn. Tha mi cinnteach gum bi feadhainn agaibh fhéin a’ dol suas is sìos nuair a tha feadhainn eile a’ dol an àird ’s a-bhàn! ’S bi cuid agaibh aig am bi latha frasach nuair a tha i meallach an àiteachan eile.

Chuala mi argumaid no dhà mu thoitean ’s mu theitean feòir ’s


[TD 32]

muinntir nan toitean a’ magadh air muinntir nan teitean. Bu cho math stéidheachadh air cocan feòir. ’S cinnteach gun tuigeadh a h-uile duine sin co-dhiù ’s e cho coltach ris a’ Bheurla!

Thachair mi an sud ’s an seo ri faclan a bha ’nan coigrich dhomh. Bha caraid uaireigin ag innseadh dhomh mu’n turas a chaidh a’ bhean aige gu bangaid ann an Scalpaigh na Hearadh. Nuair a chunnaic e a’ cheist a chuir seo orm dh’fhaighnich e am biodh boirionnaich Uibhist idir a’ cumail bangaid nuair a bhiodh leanabh òg aca.

Bha ban-nabaidh greis agam a bhuineadh do Cheann t-Sàile. Bhiodh i’n comhnaidh a’ gearan a bhi a’ faireachdainn cho blian. Ged a bha mi a’ tuigsinn air a còmhradh dé bha i ciallachadh bha mi smaoineachadh nach robh ann am blian ach facal a rinn i fhéin suas! ’Sann nuair a chuala mi rithist e aig te eile á Ceann t-Sàile a thuig mi cho aineolach ’s a bha mi.

Cha chuala mi “blian” aig duine á cearn sam bith eile dhe’n dùthaich ged a dh’fhaodadh e bhi aca. Cha do mhothaich mi dha an Cnòideart co-dhiù fhad’s a bha mi ann ged a bha grunn fhaclan eile ann nach robh mise a’ cleachdadh. ’Se dail a chanadh iad ann far an canainnse tuathanas agus ’se bàta bh’ aca air soitheach mara de mheudachd sam bith. An Uibhist ’se geòla bhiodh againn air soitheach beag.

Bhiodh boireannach còir a’ tadhal orm an Cnòideart ach ’si dheanadh an gàire nuair a bheirinn iomradh air boireannaich no fireannaich. ’Se fir is mnathan air an robh ise eòlach.

Bhiodh i fhéin an còmhnaidh a’ bruidheann air a bhi a’ deasachadh. Bha iongnadh ormsa dé air an t-saoghal a bha i a’ deasachadh cho tric ach cha bu toigh leam fhaighneachd. Latha dhe na lathaichean chaidh gnothach dìomhair an deasachaidh fhoillseachadh. Thachair mi ri m’ bhancharaid ’s mi air mo rathad dhachaidh ás a’ bhùthaidh. Thuirt mi gu robh cabhag orm ’s mi dol a dheanamh fuineadh. ’Se ’n dearbh fhreagairt a thug i orm “Ach gu dé, fo Dhia, an rud a tha sin?” Nuair a dh’inns mi dhi ’se thuirt i “Och m’eudail, ’se deasachadh a their mise ri sin.”

Tha mi cinnteach nach eil a’ Ghàidhlig cho fallain an Cnòideart an diugh ach o chionn fichead bliadhna bha i glé choimhlionta aig na seann ’s na leth-sheann daoine ’s cha chluinneadh tu ach ainneimh facal Beurla ’na measg. Nuair a chanainnse leis a’ chleachdadh leisg <eng>“seat”<gai> no “séithear” no <eng>“blackboard”<gai> cha bhiodh acasan uair sam bith ach suidheachan, cathair is bòrd dubh.


[TD 33]

O nach eil an duine ach diombuain cluinnear iomradh air bàsachadh air gach taobh—mas e bàsachadh a chanas sibh ris. An Uibhist canaidh feadhainn “Bhàsaich e” ’s cuid eile “Chaochail e” no “Dh’eug e”.

San Eilean Sgitheanach thuirt fear rium nach biodh a’ bàsachadh ach ainmhidhean ’s gur ann a’ caochladh a bhiodh daoine. Bha beachd eile aig seann duine dhe’n robh mi a’ faighneachd an taobh sear Siorrachd Rois. Cha chleachdadh esan “bàsachadh” ach nuair a bha am bàs greis seachad. Mur a biodh am bàs ach air ùr thachairt ’se “caochladh” a chanadh e.

’Sann an taobh seo cuideachd aig teaghlach a thainig á Eadar-dùn o thùs a chuala mi facal a chuir fìor annas orm. Nuair a bhàsaicheas duine ’se “Theirig e” a th’ aca air—mar a chanainnse mu phùnnd siucair no seann chòta!

Chan eil an sin ach fìor bheagan de na faclan a dhùisgeas ceist is còmhradh o àite gu àite ’s tha mi’n dòchas gun tachair gu leòr rium fhathast. Tha a’ Ghàidhlig mar a tha cànain no creutair no cuspair sam bith. An latha nach bi dad ùr ri ionnsachadh ’s ri rannsachadh mu ’n timcheall cha bhi iad ach gun tlachd.

[Sanas]


[TD 34]

FACAL NA COMHAIRLE
le Tormod Domhallach

Anns na làithean dòruinneach anns an robh gorta agus iomadh uireasbhuidh ann an eileanan taobh an iar na h-Alba, dh’fhalbh gille òg ar sgeòil, mar a rinn iomadh fear eile, á aon diubh a shireadh cosnaidh agus beòshlainte, gu tìr-mór.

Mu dheireadh thall, an déidh móran siubhail a dheanamh a chaith a bhrògan bharr a chasan, thàinig e gu tigh tuathanaich air an do dh’iarr e muinntireas. Thubhairt an tuathanach ri:—“Tha thu làn tì-beadaidh fuireach an seo cho fad’ ’s a thogras thu, gheibh thu do bhiadh agus do leabaidh ach duais eile chan urrainn mi thoirt dhuit. An uiridh thainig earchall air mo spréidh leis an ghalar-ghreadhain, nì a dh’fhàg mi gu ìre bhig cho bochd riut féin.”

Chòrd coltas an tuathanaich agus aideachadh onarach cho math ris an òganach agus gun do dheònaich e fuireach maille ris air a’ chùmhnant a chuireadh mu choinneamh.

Chuir an sgalag suas ri bliadhna seachad san dachaigh ùir anns an do mheal e araon sonas is caidreabh. Cha robh dìth no deireas air ann an dòigh sam bith. Ged a fhuair e an obair car trom anns a’ cheud dol a-mach, chan fheumte a bhi an gréim innte tuilleadh is moch no anamoch.

Air do hearann a mhaighistir a bhi dlùth do phort mara, fhuair an t-eileanach eòlas air na h-uiread de òganaich eile a thàinig gu bhi ’nam fìor chàirdean dha. Thachair do chuid dhiubh seo a bhi aig muir, a’ seòladh do chaochladh àiteachan ach mar bu trice do dhùthchannan fad’ ás na h-àirde an ear. Rinn an cuid sgeulachdan taitneach mu na tìrean céin uiread de ghréim air inntinn ’s gun do chuir an òigear roimhe gun leigeadh e dheth obair an fhearainn ’s gun leanadh e a’ mhuir maille ri a chomh-aoisean eile.

Cha robh sin doirbh a dheanamh oir fhuair caraid àite dha maille ris féin air soitheach a bh’air bheul seòladh.

Nuair a chuala an tuathanach na bha ann an rùn a sheirbhisich a dheanamh, thubhairt e ris—“Bidh mise da-rìribh gad ionndrain


[TD 35]

is bidh aobhar agam, bha thu an dà chuid cho gnìomhach, dìleas agus nach bu thuarasdal dhuit òr no airgiod nach eil agam. Ach bheir mi dhuit Facal Na Comhairle is ma tha thu toileach ionnsachadh bidh agad buaidh a bhios nas feàrr dhuit na fortan saoghalta, oir gheibh thu ann cuideachadh is seòladh nach dìbir anns gach imcheist, gàbhadh is cunnart a thachras riut. Dh’ionnsaich mise am Facal seo nuair a bha mi a cheart cho òg riutsa agus chan urrainn mi an diugh innse cho fìor fheumail ’s a bha e dhomh bho’n uair sin agus a bhitheas e fathast dhomh cho fad’ ’s is beò mi.

“Chuireadh bòid orm mun tréig mi an saoghal seo gum fàg mi Facal Na Comhairle aig aon fhear eile, nì a dh’fheumas thusa thu féin a dheanamh ma ni thu ionnsachadh bhuam. A bhàrr air sin bheir thu leat an cat glas a rinn a leithid de thaobh riut bhon a thàinig thu do mo dhachaigh. Tha fios agad mar a bha e ga do choinneachadh leitheach slighe a h-uile oidhche n’ar a bhiodh thu a’ tighinn dhachaigh bho t’obair. ’Se brod an t-sealgair a tha ann dheth a gheibh thu féin is càch ro fheumail anns an t-soitheach seòlaidh oir tha iad ag innse dhomhsa gu bheil iad uile glé làn de rodain.”

’Se saoidh a bh’anns an tuathanach, a theagaisg do’n sgalaig na seachd ceuman dìomhair bho’n d’fhuair e Facal Na Comhairle.

Air an latha a màireach, an àm beannachd a ghabhail le a sheann mhaighistir, thug Taog, oir b’e seo a b’ainm dha, leis an cat glas a ghiùlain e gu cùramach ’na achlais gus an do ràinig e an long.

Sheòl na maraichean anns an òg-mhios is thug an long cóig mìosan air an turas mun do ràinig i a ceann-uidhe. N’ar a chuimhnichear air a liuthad port air am b’éiginn tadhal agus a’ mhaille a chuireadh orra le droch shìde, is ann a rinn an soitheach cala dheth ann am fior dheagh àm.

Mar a thubhairt an saoidh, rinn an cat glas beartan mìorbhuileach air bòrd a’ bhàta nach robh seachdain air sàl n’ar a mharbh i a h-uile rodan a bha air a feadh ged nach bu bheag an àireamh. Dh’fhàs na seòladairean uile, bho’n an sgiobair thun a’ chòcaire, cho miosail oirre ’s nach b’urrainn iad ach air éiginn a leigeadh ás an sealladh.

Nuair a rànas port crìche an turus cuain, far am feumte fuireach eadar cóig-latha-deug agus trì seachdainean, a’ cur a-mach luchd agus a’ gabhail luchd eile ’na broinn, chaidh na gillean air tìr cho luath ’s a fhuair iad an tuarasdal. Mar a chleachd, rinn iad air a’ chiad tigh-òsda is thug iad leotha an cat, a chionn ’s nach leigeadh an eagal


[TD 36]

leotha a fàgail anns an luing gun fhios nach siolpadh i air tìr agus air chall.

O a rìgh, is ann rompa-san a bha an sealladh anns an tigh-òsda le luchainn ’nan ceudan, air an ùrlar, air na sgeilpichean, a-measg nan soithichean dighe is air na bùird thall ’s a-bhos. Chan fhac Taog an leithid riamh ’na bheatha. Am beagan luch a chunnaic esan an Alba theicheadh iad cho luath ris an dealanach roimh bheathach no roimh dhuine. Cha b’e sin dhaibh seo e, bha iadsan cho callda, tàideach, dàna ’s nach mór nach toireadh iad an gréim á beul neach, is ged a rinneadh iomadh innleachd airson cuir as dhaibh, dh’fhairtlich siod gu tur air daoine.

Cha b’fhada, co-dhiù, gus am faca an òsdair is a mheud ’s a bha an làthair de a cho-luchd-dùthcha rud nach fac’ iad riamh roimhe. Leum an cat glas á lamhan Thaoig, siod am bad nan luchainn e, ga marbhadh ’nam ficheadan mar gum biodh le aon bhuille de a spòig. Cha robh fios aig muinntir an àite dé am beathach a bha ris an léir-sgrios. Chan fhac iad cat roimhe siod, cha robh a leithid de chreutair ri cat anns an dearbh cheàrn ud.

Mun deach dà uair an uaireadair seachad cha robh aon luch air fhàgail beò chan ann a-mhàin ann an seòmraichean an òil, ach anns a’ chuid eile de’n tigh còmhnuidh. Nam bu rud e ’s gun do thàrr té ás le a beatha ’s e falbh gun tilleadh a bha ann. Bho’n àm ud a-mach cha do mhothaich neach a bhuineadh do ’n tigh-òsda do luch no do bhlàth lucha.

Chaidh sgeul an àigh gu grad air feadh an àite. Cha robh latha nach robh tadhal sluaigh air an luing ’s a h-uile neach, òg is inbheach, àrd is ìseal, bochd is beartach airson aon sealladh fhaicinn de’n bheathach annasach a rinn glanadh cho mìorbhuileach air an tigh-òil. Cha b’urrainn an òsdair a bhuidheachas a chur an géill mar bu mhiann leis ach chuir e ceud guinea òir ann an làmhan Thaoig.

Cha b’fhada gus an do ràinig an deagh sgeul lùchairt an rìgh. An taobh a-stigh de chóig latha thàinig an uidheam ghiùlain bu bhriagha air a tarruing le ceithir each gheal thun na lamraig gu cliathach na luinge, ’na broinn bha ceathrar theachdairean bho’n rìgh le cuireadh dùrachdach gu Taog bho a mhórachd, e féin agus an cat a thighinn maille riutha thun a’ chaisteil.

Cha robh a dhol ás aig Taog, cha deanadh diùltadh feum. Dh’fhalbh esan agus an cat glas maille ris na teachdairean. Cha robh comhradh aige ach ri aon de’n cheathrar do bhrìgh ’s gur e an aon


[TD 37]

duine dhiubh aig an robh Beurla, air dha a bhi ’na eadar-theangadair.

Mun deach iad a-steach air cachaileith a’ chaisteil, stad fear stiùiridh na còmhdhail air beulaibh tigh ìseal anns am faca Taog dithis de fhreiceadanan fo’n làn armachd. Thubhairt an eadar-theangadair ris—“feumaidh thu tighinn a-mach a nis agus dol a-steach an seo airson gun téid do thomhas,” briathran a chuir ìoghnadh gu leòr air an t-seòladair. Rinneadh seo. Sheas Taog air slige meidh iaruinn agus thugas fa-near gu robh sé clachan deug de chudthrom ann. Air ball chaidh a threòrachadh do aon de sheòmraichean an rìgh.

Is ann an siod a bha an lùchairt rìomhach le seallaidhean nach do smaoinich an aoidh gu faiceadh e anns an t-saoghal seo ged a bhiodh e ann gu sìorruidh.

Bha an ùrlar air a chòmhdach le bratan ioma-dathach bho Persia, gach ball àirneis a’ deàrrsadh leis a’ gheiltrigeadh a b’àille. An teis meadhon an ùrlair chunnaic e tùisear àrd alabastor ’na sheasamh air ceithir chasan de umha fìorghlan, is air gach cas ìomhaigh nathrach ga h-amaladh mun cuairt.

Cha b’fhada gus an do dh’fhosgail dorus eile ann an cliathach an t-seòmair agus feuch an rìgh le cuideachd sgairteil de luchd frithealaidh.

Chuir an rìgh aig an robh gu leòr de Bheurla, fàilte chridheil air Taog agus mar a b’fheàrr a b’aithne dha rinn esan ùmhlachd mhodhail do a mhórachd.

Thug an rìgh sùil le ìoghnadh air a’ chat ghlas, oir ged a b’ fhileanta a Bheurla, cha robh e riamh ann an tìr anns am faiceadh e an dearbh sheòrsa beathaich. Labhair e ris an aoidh mar a leanas—“Ged is iomadh neach a thadhail air mo dhachaigh, cha do sheas fathast aon air m’ùrlar ris an do rinn mi uiread de thoileachadh ’s a rinn mi riutsa. Tha mo chaistealan-sa agus taighean mo shluaigh gu léir air am milleadh le plàigh de luchainn agus de rodain. Tha iad anns a h-uile h-àite ’na mo sheòmraichean bidh, ’na mo sheòmraichean cadail. Is ann an cisteachan iaruinn a tha ar biadh gu léir an gleidheadh. Tha iad air tuill a dheanamh troimh na cisteachan fiodha anns am bheil mo dheiseachan aodaich an gleidheadh agus air an fheadhainn as feàrr dhiubh sin a mhilleadh, ach rud as caillte buileach, fhuair iad air feadh mo leabhraichean ’s a-measg phaipearan luachmhor air an do rinn iad mìn chagnadh.

“Chuir mi tagradh gu m’uile chomhairlichean is thun nan daoine as glice th’anns an rìoghachd airson am b’urrainn iad seòl fhaotainn


[TD 38]

air a’ phlàigh ghràineil a sgrios, ach bu dìomhain gach oidhirp, tha na luchain agus na rodain a sìor dhol nas lìonmhoire.

“Tha mi nis air gealltanas a chraobh-sgaoileadh gu faigh duine sam bith a sgiùrsas na rodain agus na luchainn bho’m dhachaigh a chudthrom féin de bhuinn òir agus ma dh’fhuadaicheas e an t-iomlan diubh an ceann trì seachdainnean gheibh e a roghainn de mo shé nigheanan airson a pòsadh, le a cudthrom féin de òr agus an treas cuid de mo rìoghachd mar thochradh.”

“O a rìgh,” fhreagair Taog, “theid agamsa air an gnìomh ceudna a dheanamh roimh mheadhon na h-oidhche an nochd!” “Cuiridh sinn dearbhadh air do chomasan,” ars an rìgh, a thug àithne do a chòcairean trinnsear de chàise a thoirt a-steach ’s a chur air an làr agus uile dhorsan nan seòmraichean fhosgladh. Rinneadh mar a dh’iarradh, thugadh air adhart an càise, dh’fhosgladh na dorsan ’s a-steach thàinig sgaoth an uamhais de na luchainn. Ma thàinig, siod an cat glas ’nam bad is mar a thachair san tigh-òsda, cha b’fhada gus an robh iad ’nan cùirn marbh aige air an ùrlar. Thachair seo mu ochd uairean anns an oidhche agus mu dheich cha robh luch no rodan, no blàth a h-aon diubh ri fhaotainn anns a’ chaisteal.

Is gann gun creideadh an rìgh a shùilean. Fhuair a lùchairt cùidhteachadh iomlan oir chan fhacas luch no rodan innte ’na dhéidh siod tuilleadh.

An sin thuirt an rìgh ri Taog—“Seasaidh mise an nochd féin ri mo ghealladh. Chuir e neònachas ort carson a chaidh do thomhas mun tàinig thu thar starsach m’ fhàrdaich. ’Se seo an aobhar, tha thu nis a’ dol a dh’fhaotainn do dhuais—sé clachan deug de bhuinn òir, ’se seo do chudthrom. A thuilleadh air sin gheibh thu do roghainn de mo shia nigheanan ri a pòsadh agus an treas cuid de mo rìoghachd.

“Mun gabh am pòsadh àite tillidh thu do do dhùthaich féin, a tha mar a chaidh innse dhomh-sa cian fad’ ás. Bheir thu leat tiodhlac òir bhuam-sa do’n tuathanach chòir bho’n d’fhuair thu an cat luachmhor. Thig thu air ais do’m dhùthaich-sa leis a’ chiad luing a gheibh thu agus bheir thu leat leth-cheud cat, cóig thar fhichead dhiubh fireann agus cóig thar fhichead boireann.”

Le siod a ràdh thionndaidh an rìgh ri aon de a luchd frithealaidh air an do dh’iarr e dol do sheòmar an àrd dhraoidh agus impidh a chur air e a thighinn gu grad ’na làthair-san, e a thoirt tùis na draoidheachd leis agus lasadair. Chuireadh teachdaire eile do sheòmar nan sia bana-phrionnsachan airson iadsan cuideachd a thighinn an làthair an righ.


[TD 39]

Thàinig an àrd dhraoidh am follais a’ giùlain anns an dàrna làimh adharc a’ chinn agus nam bannan airgid anns an robh an tùis is anns an làimh eile lasadair fada céire, laiste.

Thuirt Taog ris féin nach fac e neach riamh cho flathail ’na choltas ris an draoidh. Cha robh nì timcheall air nach do thog aire—àirde, suas ri seachd troighean—aodach, culaidh cho geal ri sneachd na h-aon oidhche sìos gu a shàiltean is crios òir mu a theis meadhon—fhalt tiugh, geal mar bhainne, a’ ruigheachd a ghuaillibh—fheusag chas de’n aon ghile, a’ còmhdach bràighe a bhroillich.

Air do inbhe an àrd dhraoidh a bhi air a mheas os cionn rìgh talmhaidh, cha do chrom se e féin idir n’ar a choinnich iad ach thuirt e—“Sìth gu robh dhuit O a rìgh!”

Cha b’fhada gus an do nochd na bana-phrionnsachan, a sheas ’nan sreath air beulaibh an athar. Am meadhon nan cóignear aca bha hùman mór caillich agus moire ’sann oirre féin a bha an dronnag thomadach air an seasadh an cliabh mòna gun chunnart taomaidh ged nach biodh iris idir ann ga cheangal mu a guaillibh. Bha, aodann na caillich gnutha, grathail, a sròn cho fada ri sgonn de churran gàraidh is air bàrr na sròine balldòrain mór is trì gaoisdeanan fada, dubh a’ fàs a-mach ás.

Thionndaidh an rìgh ri Taog agus thubhairt e ris—“Tagh an nis an té ás feàrr leat de mo nigheanan!” nì a chuir an seòladair fo imcheist throm oir bha na cóignear aca cho maiseach ’s nach robh taghadh idir soirbh, ach bha a’ chailleach cho grànnda ris a’ Mhac Mhollachd!

Anns an dearbh mhionaid thàinig Guth Na Comhairle a chagair ann an cluas Thaoig—“Gabh a’ chailleach, gabh a’ chailleach, gabh a’ chailleach. Cuimhnich a tochradh, cuimhnich a tochradh, cuimhnich a tochradh. A cudthrom féin de òr, a cudthrorn féin de òr, a cudthrom féin de òr. Tha i cho trom ri triùir de a peathraichean, cho trom ri triùir de a peathraichean, cho trom ri triùir de a peathraichean. Chan e an seanmhair a th’ann, mar a tha thu an dùil, chan e an seanmhair a th’ann mar a tha thu an dùil, chan e an seanmhair a th’ann mar a tha thu an dùil. Chan eil an fhìor mhaise ach fo’n a’ chraiceann, chan eil an fhìor mhaise ach fo’n a’ chraiceann, chan eil an fhìor mhaise ach fo’n a’ chraiceann. Cha bhi a’ chailleach beò gu sìorruidh, cha bhi a’ chailleach beò gu sìorruidh, cha bhi a’ chailleach beò gu sìorruidh!”

Thubhairt Taog ris féin gu robh rud anns a ’ ghuth agus air dha comfhurtachd nach bu bheag fhaotainn bho’n dearbhachd—“Cha bhi


[TD 40]

a’ chailleach beò gu sìorruidh” is ann a fhuair e de mhisneachd a thubhairt ris an rìgh—“Le cead bhur mórachd agus mo làn bhuidheachas fhìn, gabhaidh mi a’ chailleach!”

“Ille òig”, fhreagair an rìgh, “tha do thaghadh a’ cur an géill gliocas nach eil coitcheann aig òige no aig aois. Chan eil thu a’ faicinn nì de chomharradh maise air do rogha céile ach an taobh a-stigh de dheich mionaidean, atharraichidh thu do bheachd!”

Thug an rìgh àithne do’n draoidh e a losgadh tùis na draoidheachd. Chaidh an draoidh naoidh uairean deiseil air an tùisear, (naoidh, àireamh ro dhìomhair, anns am bheil araon dàn agus cumhachd mar bu mhath a b’aithne do’n fheallsanach Pythagoras agus do sheann Cheiltich Ghalatia). An sin dhòirt e taom de’n tùs bho’n adhairc a-steach do’n tùisear. (Bhuineadh an adharc cheudna uaireiginn do tharbh geal anns nach robh aon bhall dubh, nan robh, cha bhiodh a bheag sam bith de bhuaidh leatha).

Chuir e an lasadair céire ris an tùis bho’n do dh’éirich baideal de cheò dubh-ghorm a chaidh ann an cumadh com boireannaich. Rinn an ìomhaigh cheò air a’ chaillich, chaidh i naoidh uairean deiseil orra is anns an naoidheamh uair shìolaidh a’ chailleach tur á sealladh is ’na h-àite chunnacas an òigh bu bhriagha air an do dh’amhairc sùil duine bho thoiseach a’ chruthachaidh. Bheireadh a’ mhaise cheudna dùbhlan do na samhlaidhean as àille anns an t-saoghal nàdurra a cur an géill gu h-iomlan.

Ma ghlacadh sùil Thaoig cho mór agus nach b’urrainn dha a priobadh ach a’ sìor amharc na h-ighne, ghlacadh a chridhe a theab stad fo luchd a shòlais.

Labhair an rìgh a rithist ri Taog—“tha mo nighean agad an nochd fo ghealladh pòsaidh. Fuirichidh thu maille rinn féin ann an seo gus an seòl do long. Fàgaidh thu againn an cat glas is bheir mi dhuit mo ghealladh gum bi e air a dheagh bheathachadh, gu nochdair gach coibhneas dha gus an till thu air ais.”

An ceann cóig latha sheòl Taog do Alba maille ri a luchd eòlais. Air do’n aimsir a bhi soirbheachail, cha tug an soitheach idir cóig mìosan air a turus dhachaigh.

Cho luath ’s a fhuair Taog gu port, rinn e air tigh a sheann mhaighistir a ghabh ìoghnadh n’ar a chunnaic e an t-atharrachadh a thàinig air a sgalaig bho’n a dhealaich iad. Dh’innis an t-eileanach sgeul fhada mu gach nì a chunnaic e, mar a chaidh dha fo bhuaidh dhìomhair Facal Na Comhairle is mu euchdan foghainteach a’ chait ghlais.


[TD 41]

“Tha cuimhne agaibh,” ars esan, “n’ar a bha sibh a’ toirt eòlais dhomh air Facal Na Comhairle, gun do dh’innis sibh cho feumail ’s a bha e dhuibh féin an àm càis is imcheist anns na bliadhnachan a chaidh seachad. Thubhairt sibh cuideachd—“agus a bhios e fathast dhomh cho fad’ ’s is beò mi”, “seo agaibh dearbhadh air an sin,” is e ’sineadh tiodhlac an rìgh do’n t-seann duine, ultach tàbhachdach da rìreabh, anns an robh trì mìle punnd Sasunnach ann am buinn òir. Air do’n eallach a bhi cho trom b’fheudar do Thaog each fhaighinn a chum a ghiùlain bho’n phort.

Cha robh fios aig an tuathanach gu dé a theireadh e. Cha robh cainnt aige anns am b’urrainn dha a bhuidheachas a chur an ìre. Thàinig luchd ’na amhaich air chor is gun do thòisich e air sileadh nan deur le meud a ghàirdeachais.

Dh’innis Taog do’n t-seann duine gum feumadh e sgrìob a thoirt do eilein a bhreith, a choimhead air athair is a mhàthair.

Fhuair e iadsan gu slàn, fallain. ’Se a thuirt athair n’ar a thug e a chiad sùil air—“O a Thaoig, nach thu féin a thog ort ’s dh’fhàs dòmhail, trom ann am bodhaig seach mar a bha thu cho neulach, caol n’ar a dh’fhàg thu an dachaigh.” “Tha sé clachan deug de chudthrom annam, athair,” arsa Taog, “ach bheir mi an nochd ceithir dhiubh seo dhuibh féin is do’m mhàthair.”

“Bha thu riamh loma làn fealla-dha, a Thaoig”, fhreagair ’athair.

Mhìnich Taog gur e bha e ciallachadh cudthrom ceithir chlachan de bhuinn òir, gu robh esan air fhortan saoghalta a dheanamh, gun do choisinn e làmh nighean rìgh an dùthaich na h-àird an ear agus an treas cuid de rìoghachd a h-athar is gu robh e a’ tilleadh a phòsadh cho luath ’s a ghabhadh e dèanamh.

An déidh do Thaog athair ’s a mhàthair agus a chiad mhaighistir fhàgail ’nan daoine beartach chuir e cùl ris an dùthaich seo.

Thug e leis mar thìodhlac do’n rìgh an nì a gheall e, leth-cheud cat glas, tìodhlac luachmhor do-labhairt, a thug an taobh a-stigh de thrì bliadhna, sgrìob liath an earraich air na luchainn is na rodain.

An diugh chan eil cuimhne aig aon de luchd àiteachaidh na dearbh chuid ud de’n t-saoghal air aon de na creutairean caillteach fhaicinn riamh ’na bheatha.

Phòs Taog a’ bhana-phrionnsa. ’Se an draoidh a rinn am pòsadh agus cho fad’ ’s is fiosrach mise, tha na fionn-oghaichean aige ann thun an latha an diugh agus fhuair gach oighre a thàinig a-mach bhuaithe eòlas air Facal Na Comhairle.


[TD 54]

ASAL BHALAAM
le Eilidh Watt

Ghabh mi am barrachd tlachd ann a bhi a’ leughadh na sgrìobh an t-Urr. Iain MacAonghuis ann “Buidseachd is Dìomhaireachdan Eile” chionns gun dòcha an deach mi fhìn is e fhéin àrach air na h-aon sgeulachan. Ged a ghin na sgeulachan sin na h-aon cheistean nar n-inntinn faodaidh e bhi nach dainig sinn chun an aon cho-dhunadh. Ann am “Buidseachd is Dìomhaireachdan Eile” chaidh iomradh a dheanamh air dithis chràbhach, foirbhidh, a bha a’ coiseachd ás Gleann Dail gu comanachadh Shìosort. Air Mòinteach Ostail, àite còmhnard, riabhach, air nach bu tric a dheanadh fear a mhothachaidh dàil, thachair riutha fear a chuir iompaidh orra iad a thilleadh; ach b’e fear e a theich, ged dh’fhàg e patan gorma orra, an uair a dh’iarr iad cobhair bho’n Tighearna.

Saoilidh mi gum bheil an sgeul seo glé choltach ris an sgeul a tha air a h-aithris mu Iàcob an uair a dh’fhan e leis fhéin a dh’aon-ghnothuch, aig Jabbac, is ris an do ghleac duine gu briseadh na faire, duine, a dhiùlt ainm innseadh, duine a bhuin ri fèith na sléisde aig Iàcob is a thug gun robh ceum bacach ann an Iàcob riamh tuilleadh. Duine corporra?

Anns an aith-ghearra sgeòil a thug na h-Athraichean dhuinn thuirt iadsan, “Ghleac Iàcob ri aingil an Tighearna”. Ach dh’ fhalbh na h-Athraichean is chan aithne dhòmhsa, nach eil ach aineolach air am beachdan, an do dhealbh iad dhuinn gu h-eagarrach dé bha ’nan inntinn nuair a bha iad a’ deanamh iomradh air ’aingil an Tighearna.’ Troimh na linntean rinn iad iomradh air ’aingil’ ach am b’e an t-aon ìomhaigh a bha ’nan inntinn is tha nar n-inntinn an diugh? Mar e, cuin, is carson, a dh’atharraich ar beachdan? Cha d’rinn mise ach luath-ruith thairis air leabhraichean a’ Bhìobuill, ach chan eil teagamh agam gum bheil ministearan na h-eaglaise ann, a tha a’ leughadh, is a’ sgrìobhadh an ‘Gairm’ a chuireadh solus air na ceistean seo. Nan togradh iad chuireadh iad soilleireachd air ciamar a tha ar n-inntinn ag obrachadh. No ciamar a tha i air a h-obrachadh.

Tha mi a’ tuigsinn gum bheil am facal, ‘aingeal’, a’ ciallachadh ‘Fear a thig le teachdaireachd bho Dhia’, gun do thog na Greugaich

[TD 55]

am beachdan bho na h-Eabhraich chionns gun robh beachdan car coltach aca fhéin. An toiseach cha robh ainm sònraichte air fear seach fear de na teachdairean seo gus am faic sinn gun do dh’fhiosraich Dàniel, chan e mhàin ainmean nan aingeal ach an dreuchd. Ma tha mise ga thuigsinn cha robh esan gam faicinn mar chreutairean a chaidh a chruthachadh mar dhaoine, is cha robh iad a’ còmhnaidh ann an ionad Dhé no dhaoine. Anns an Tiomnadh Nuadh tha na h-Abstolan, Peadar agus Iùdas, a’ deanamh iomradh air “na h-aingil nach do ghléidh an ceud inbhe, ach a dh’fhàg an àite còmhnuidh fhéin.” Ma tha mise gan tuigsinn tha iadsan a’ creidsinn gum bheil aingil ann is ìosaile no is àirde na chéile ’nan dreuchd. Chionns gum bheil Peadar is Iùdas, gu inbhe bhig, air an aon ràimh faodaidh e bhi gun do thog iad am beachdan bho ùghdar eile, ùghdar nach aithne dhòmh-sa. Ach an togadh iad na beachdan sin mar robh iad a’ cur an aont riutha? Chionns gun deach móran mhithean is shamhlaichean a ghearradh ás a’ Bhìoball shaoilinn gun robhas air seo a ghearradh ás cuideach mur robh na h-Athraichean—no cuid dhiu—a’ gabhail ris na beachdan seo ann an 1611. Dé an ìomhaigh a bha ’nan inntinn? Ma bha e ceart ann an 1611 dé chuir ceàrr an diugh e? Ach dé am breathnachadh a bheir sinn air na chunnaic Eseciel?

Ma tha mi a’ tuigsinn luchd na feallsanaich, chan eil iad mar aon ’nam beachd. Tha feadhainn dhiubh de’n bheachd gum bheil Cumhachd ann a tha an taobh a-muigh dhinn bho’n tarraing cuid, cothrom air gniomhan a tha os cionn nàdur a chur an céill. Their cuid eile gum bheil gach nì a tha sinn a’ creidsinn ag éirigh is a crìochnachadh nar n-inntinn fhéin. Có air taobh a tha an ràdh, ’Ge be nithean air bith a dh’iarras sibh ann an ùrnuigh, creidibh gum faigh sibh, agus gheibh sibh e’? Their cuid nach eileas a’ ciallachadh ach nithean spioradail: ach tha na facalan ag ràdh gu soilleir, diongmhalta, ge b’e nithean air bith.

Nis is e mo bheachd fhìn e nach bu chòir dhuinn a bhi a’ sireadh ann an ùrnuigh is tha mi cumail ris a’ bheachd sin a dh’aindeoin gum fac mi ùrnuigh air a freagairt uair is uair. Aon uair chaidh mi, an aghaidh mo chàile, gu coinneamh pìos air astar. Bha an talla làn ach fhuair mi àite suidhe far am faicinn is an cluinninn a h-uile nì bha a’ dol. Direach mun d’rinn fear na cathrach air a chasaibh thainig dithis oga de bhuidheann nan Cailleachan Dubha chun an doruis is sheas iad a’ coimhead mun cuairt, gun àite ann daibh. Smèid mi riutha is chaidh am fear còmhla ris an dàinig mi a shuidhe leis fhéin,


[TD 56]

is shuidh an dithis acasan ri’m thaobhsa. Mas cuimhne leam b’e ‘economics’ a bha a cur air na fir is suidheachadh nam boireannaich a bha cur ormsa. Bha an argamaid a’ dol gu geur, teth. Ach eadar dà àm bruidhne bha sinn uile nar tosd. Bha mi fhìn gam uidheamachadh ’nam inntinn gus dol a sàs a rithist nuair a thionndaich an tè bu tinne orm is chuir i ceist orm. A réir is mar a bhruidhinn i bha mi an dùil nach robh móran dòchais aice gum faigheadh i fuasgladh d’a ceist bhuamsa. Dòcha gum b’e sin a thug orm cantainn gu sunndach, “Deachda fhéin,” ged bhuinneadh a ceist ri teagasg naoidheanan, nì a sheachainn mise riamh. Anns an t-seasamh bonn chaidh mi an caraibh ris a’ cheist agus bha fios agam nach robh mi bruidheann air thuaiream. Cha d’thuirt mi ach facal no dhà nuair a chuir i stad orm is thionndaich i ris an t’ éile is thuirt i, “Sgriobh na their i.” Leis an dara bad de’m inntinn chuir mi an òrdugh puingean cothromach, brìgheil. Leis a’ bhad eile ghàir mi orm fhéin ag ràdh mar is tric a their, “Nuair nach bruidhinn Balaam bruidhnidh an asal aige.”

Chaidh na h-argamaidean a thogail a rithist is cha robh an còrr agamsa air na cailleachan ach gun robh mi an dòchas nach cuireadh iad an còrr cheistean. Thainig a’ choinneamh gu crìoch is thionndaich an tè a bhruidhinn rium agus thuirt i, “Bha sinn ri ùrnuigh bho chionn fada is chaidh ar stiùradh gu an seo is fhuair sinn freagairt do ar n-ùrnuighean.” Fads is cuimhne dhomh cha dug i taing dhomh

[Sanas]


[TD 57]

ach có bheir taing do’n telefon ged bheir e taing do’n fhear aig ceann na loine? Air an làimh eile cha duirt i mar a theirte rium is mi ’nam phàisde, “Is e Dia a fhreagras ged b’e an Diabhal a theachdaire. “Ged is fad bho ’n dh’fhàs mi faicilleach tha asal Bhalaam a’ bruidhinn ro thric fhathast.

Nis faodaidh sinn a ràdh ged bha móran anns a’ choinneamh a bha foghlumaichte is tric a tha iadsan uaibhreach, gu h-àraidh nuair a tha gnothaichean cudthromach air an inntinn. Ach saoilidh mi nach eil neach air thalamh a chuireadh an t-olc sin ás mo leth-sa. Ged rùraich mi lann-leabhraichean an deidh an àm cha d’fhuair leabhar a chuireadh solus air an ceist is bho’n uair sin saoilidh mi gun robh na thainig thugam pailt cho brìgheil ri dad a chunnaic mi ann an sgrìobhadh bho’n uairsin.

Mar a thuirt mi is e mo bheachd e nach còir dhuinn a bhi sireadh ann an ùrnuigh. Ma tha Ceartas Iomlan ann saoil an còir dhomh iarraidh gun claonadh e d’am thaobhsa, no do thaohh neach eile ged b’e cho cràbhaidh is gum bitheadh e.

Is mar aom Ceartas Iomlan dé nis a tha a’ deònachadh an nì a dh’iarras e do neach ann an siud is ann an seo? Tha aobhar agam creidsinn gum bheil sin a’ tachairt; chan eil iad uile gam mealladh fhéin.

Nis sùil air an taobh eile.

Dòcha gun do dhìochuimhnich sinn mar a sgrìobh Henry James anns an leabhar, <eng>‘The Varieties of Religious Experience’<gai> agus is fheàrr dhomh cur sìos beagan lìnichean ás far am bheil e ag innseadh mun eòlas a fhuair e fhéin is e ’na shuidhe ri taobh a theine fhéin.

<eng>“Fear came upon me, and trembling made all my bones to shake. To all appearances it was a perfectly insane and abject terror without ostensible cause, and only to be accounted for, to my perplexed imagination, by some damned shape, squatting invisible to me within the precincts of the room, and raying out from his foetid personality, influences fatal to life. The thing had not lasted ten seconds before I felt myself a wreck, reduced from a state of firm, vigorous joyful manhood to one of almost helpless infancy.”<gai>

Tha e ag ràdh a rithist nach eil facalan aige leis an dealbhadh e an oillt a thuit air an cois a mhothachadh a fhuair e. Is ged b’e cho eagarrach is bhitheas an samhla no an coimeas cha tuig e ach an neach aig am bheil eòlas coimeasach. Is e mo bheachd e gum bheil iadsan nas lìonmhor na dh’aidichear.


[TD 58]

A réir mo thuigse air na dìomhaireachdan seo chan eil iad gu feum dhuinn ach dòcha gun tig iad oirnn gus sealltainn dhuinn cho cumhann, goirid is a tha crìochan ar n-eòlais. Thoireamaid sùil air George Fox, duine aig an robh cliù mór airson a chràbhachd is a chuir air bonn eaglais na Methodists. Dé feum a bha ann da ged a b’éigin da dol gu Lichfield, a’ caoidh is a’ glaodhaich airson na fala a chaidh a dhòrtadh anns a’ bhaile ud is gun fhios aige fhéin na aig an fheadhainn a bha ag éisdeach a’ ghaoir a rinn e, gun robh uair a bha fuil na martarach a’ ruith mu chasan an fheadhainn a chuir ás dhaibh. (Chaidh còrr is mìle Crìostaidh a chur gu bàs an siud aig àm Diocletian, anns an treasaibh linn). Dé feum gum faca George Fox sealladh air nàdur na Fìrinn a dhùisg is a ghin ás ùr spiorad na diadhachd ann am mìltean far àireamh nuair nach gluaiseadh e fhéin meur no teanga gu Nayler, a dhlùth charaid is a dheisciobul, a chòmhnadh, ged chaidh a chlaoidh is a phianadh airson bliadhnaichean? An fheàrr eòlas na iochd?

Ceistean. Ach an uair nach bruidhneadh Balaam nach b’eudar do Asal Bhalaam teanga a thogail!

[Sanas]


[TD 65]

AM BAILE AGAINNE
le Ruaraidh Iain MacLeòid

Tha seachd tighean ’nan sreath bho’n chidhe chun a’ chladh anns a’ bhaile againne. Tha iad a sin an nochd, biùgan soluis anns gach fear, mar sreath rionnagan.

Anns a’ chiad tigh bha Mòrag is Coinneach sàmhach aig an teine; Catrìona, a nighean a b’ shine leatha féin ’na guraban air a’ bheinge; Fionaghal, a nighean a b’ òige, a’ cluich air an làr le sligean a lorg i feasgar air a’ chladach. Bha Catrìona a’ caoineadh. Bha h-athair fiadhaich, bha màthair duilich. An ceann ùine thubhairt Coinneach, “’S fheàrr fhios a bhi aig an dotair, ’s aig a mhinistir—chan fhada gum bi e air feadh a’ bhaile co-dhiù. Teaghlach gun thaing. Mise ’s do mhàthair nar cuis-nàire. ’S iongantach gum faigh e a bhaisteadh co-dhiù nuair a thig e.” Bha’n tigh sàmhach, feargach, duilich. Farmad gu robh a latha féin do thogail cloinne seachad agus latha eile tòiseachadh . . . . ’sann a bu chòir dhith a bhi air a dòigh, ach bha i a’ smuaineachadh gur i féin a bha air a dhol ceàrr ’s nach bi Catrìona, air dòigh a choireigin. Mu dheireadh thubhairt i; “Tha mi ’n dòchas gur e balach a bhitheas ann: chan eil a’ feitheamh air boireannach anns an àite seo ach obair is bròn.”

Anns an dara tigh bha Sandy agus Mairead a’ gabhail an Leabhair. Salm, soisgeul is ùrnuigh. Nuair a dh’éirich iad far an glùinean thubhairt Mairead, “Bu chòir dhut innseadh dha’n mhinistir.” “’S iongantach mar a bheil fios aige.” “Bhiodh e coltach dhutsa leigeil fhaicinn dha na tha dol air adhart sa’ bhaile seo ’s tu nad eildeir. Mar a leig, leigidh mise.” “Tha fios aige glé mhath—chluinneadh tu an eughach a bh’air Coinneach feadh a’ bhaile.” Leis a sin chaidh iad a chadal. Bha’n tigh socair, tèaruinte, mar anam air a theàrnadh. Cha robh teaghlach aca.

Anns an treas tigh bha Banntrach Mhurchaidh an Iasgair a’ riarachadh suipeir air seachdnar mhac. Bainne teth agus aran. Eóghain a bu shine—ochd-bliadhn’-deug, làidir, sèimh, stòlda, coltach ri athair. Domhnall Iain—sia-bliadhn’-deug—’se bha math anns an sgoil! “Eóghain, nach cùm thu bhiadh ri Dollaidh.” Niall—ceithir-bliadhn’-deug—cha robh ann an Niall ach lethchiallach, ach dheanadh e pàigheadh-seachdain air an <eng>“Silver Darling”<gai> fhathast, ’s bhiodh cuibhreann air a chur a-mach dhàsan cuideachd. Murchadh—trì-bliadhn’-deug—àrd, caol, dorch, ’se cìobair a bhiodh ann . .


[TD 66]

Alasdair—seachd bliadhna—bàn agus ao-coltach ri càch—bha e bruidhinn air a bhi ’na mhinistir—aig aois! Donnchadh—cóig bliadhna—a’ ghràin a bh’aige air an sgoil! Dollaidh a b’òige—cha robh ann ach leanabh fhathast, chan fhaca e athair riamh, cha robh ach trì mìosan eadar am bàthadh ’s am baisteadh. Mas deach iad a chadal las Seonag coinneal san uinneig, dh’fhàg i na cùirtearan gun tarruing, ’s an dorus gun ghlasadh—gun fhios nach tilleadh Murchadh. Bha Dollaidh air tuiteam ’na chadal nuair a chuir i dha’n leabaidh e anns an rùm aig Eóghain, Dòmhnall Iain is Niall. “Gu robh Dia ga ar beannachadh ’s gar gleidheadh, Amen.” Dollaidh, an seachdamh gille—’se bhiodh annsan dotair.

Anns a’ cheathramh tigh bha Calum Ailein a’ cur leabhraichean na bùtha air dòigh. Cùnntasan gan deanamh an àird, òrduighean a’ falbh gu na buidsearan, muinntir an arain, muinntir an uisge-bheatha. Bha e a’ fàs doirbh, baraill-bhròg, ràcain-feòir, làmpaichean-parafin agus pumpaichean bhìosagail fhaighinn. “Bha bhùtha fada na b’fheàrr ann a linn t’athar,” bha Annag air a ràdh ris an latha sin féin aig a van. Cha robh uimhir seo do dh’obair leabhraichean aige co-dhiù. Ach nuair a dhùin e an leabhar aig leth-uair an déidh aon-uair-deug mhothaich e gu robh a phrothaid an àird an t-seachdain seo rithist. ’Se na bha e reic de dheoch a bha ga dhèanamh. Thug e thuige Leabhar eile.

Anns a’ chóigeamh tigh . . . . well, cha chanadh tu tigh ris. Bha Raghnall an Ròn beò fo mhullach sinc am broinn bhallachan cloiche, le dà bhocsa-sgadain far an do chleachd na h-uinneagan a bhi agus poca canabhas a’ crochadh ris an dorus. Bha teine mór am meadhon an làir, leabaidh anns a’ chornair. Bha Raghnall ’na shuidhe cho faisg air an teine ’s a dheidheadh aig air, ’na dheise ghorm a chleachd a bhi air a’ seòladh, gu ruig a bhonaid-bhiorach—<eng>“Cheese cutter”<gai>. ’Se latha math a bha air a bhi aige an diugh, latha an Allowance—sin a dh’fhàg ’na dheise e. Bha e air cuairt a ghabhail chun a’ chidhe feasgar agus air feed chudaigean a thoirt dhachaidh leis. Bha leabhar mór fosgailte air a ghlùinean, peansail ’na dhorn agus seann phaidhir ghloinneachan crochte mu amhaich. Cha robh duine a’ cur dragh air—bha sin cho math oir ’sann a bha ’n duine stiùradh cùrsa gu Capetown—Capetown, abair àite math—tìde mhath, a dhuine! Thog e shùil. <eng>“Keep her set at that for the rest of the watch, Smith. We should be off Capetown at first light. It’s been a good voyage.”<gai> Dhùin e an leabhar, smàl e an teine, ’s chaidh e chadal. ’Se latha


[TD 67]

math a bh’ann an Di-Luain gun teagamh. Latha an Assistance, na bùtha, ’s an ruma.

Anns an t-siathamh tigh bha Ceit Anna a’ deanamh cupa tea do Evelyn. Dithis bhoireannach òg, m’an deich air fhichead. Bha Evelyn aotram, sgiobalt, ach bha Ceit Anna air tuiteam ann a feòil bho phòs i. ’Sann á Dun Eideann bha Evelyn, ’s bha i féin ’s an duine air tighinn a dh’fhuireach dha’n eilean airson a bhi faisg air a h-athair, ’s a màthair a bha air feu a ghabhail aig ceann eile a’ bhaile. <eng>“I can’t get used to Jock being out late like this; he says he’s working but he smells of drink. All he wants when he gets home is his dinner and his bed.”<gai> Bha Ceit Anna féin air a bhi pòsda aig Seonaidh cóig bliadhna. Bhiodh Seonaidh ag iasgach, nuair nach biodh e slupraich anns a hotel. Bha ceathrar chloinne aca, triùir nighean is balach. <eng>“It’s like this”<gai> ars ise, <eng>“men are like that. My father was the same, so I’m used to it all right. As long as Johnny keeps me in money and the kids decent I don’t mind. They’ll be back at twelve.”<gai> Chuir i cupa air a’ bhòrd mu choinneamh na té’ile, le pìos céic, dà bhriosgaid is sgona gu cùramach ri thaobh. <eng>“I must learn how to make scones like yours, Kate Ann”<gai> ars ise.

Anns an t-seachdamh tigh, bha Alasdair Og ’s a bhean air a dhol dha’n leabaidh. Tigh ùr math. Am fearann air a dheagh chumail. Cha robh iad ach air pòsadh. Bha bùtha aig athair Bhellag ann am Portrìgh, ’s mar sin cha robh dad a dhìth orra. Bha Alasdair air a bhi troimh’n fhoghlum an Dun Eideann, agus bha e air tilleadh dhachaidh a dh’obrachadh an fhearainn. Shealladh esan dha’n bhaile ciamar a dh’obrachadh tu crodh is caoraich, mar a bha’n duine bochd air a chumail sìos, ’s nach robh feum air Dia. Cha robh e air guth a ràdh ri duine ach bha e ’na bheachd seasamh airson a’ Chouncil as t-earrach. Cha robh a bheachdan a’ còrdadh ris a’ mhinistir, na ri móran eile. Cha robh na ri athair Bhellag—b’ esan an Councillor.

Anns a’ mhansa bha Mgr. MacDhòmhnaill a’ cur crìoch air searmon. Searmon math cruaidh, smiorail. Dh’fheumadh e am baile seo a thoirt gu rathad. Searmon an aghaidh adhaltranas, an aghaidh teagasgan-mearachdach, an aghaidh miann an airgid, searmon an aghaidh a bhi beò air an Assistance, an aghaidh deoch làidir, searmon an aghaidh creidimh gun tigeadh na mairbh air ais bho ghrunnd na mara . . .

Bha Seumas ’na shuidhe air baraille aig a’ chidhe, a’ coimhead na rionnagan. Cha robh gan coimhead ach e féin. Ma bha an Ròn


[TD 68]

bochd ceàrr anns a’ cheann bha fear-sa craicte buileach glan. Bha e smuaineachadh dé chanadh Maighstir MacDhòmhnaill nan canadh e gu robh:e am beachd eaglais na Ròimh a leantainn. ’S dòcha gu robh e na b’fhasa maitheanas fhaighinn san eaglais sin air dòigh air choireigin. Dh’fheumadh e maitheanas fhaighinn bho chuideigin.


[TD 95]

An Sgeilp Leabhraichean

Kenneth MacKinnon, <eng>The Lion’s Tongue.<gai> Club Leabhar Inbhirnis. 1974. £1.00 (£2, còmhdach cruaidh).

Tha Coinneach MacFhionghuin air leabhar feumail a sgrìobhadh ged is ann am Beurla a tha e, agus ged is ann bho’n taobh a-muigh a tha e fhéin, agus rud math de’n fhiosrachadh aige bho’n taobh a-muigh. Chan eil teagamh nach fhaodadh an leabhar a bhi na b’fheàrr, agus na b’fheumaile, nan robh an t-ùghdar air a bhi na b’fhosgailte ri fiosrachadh a fhuair e, ach tha leabhraichean eile ann a bheir iomradh nas coimhlionta do dhaoine. Bheir mi eiseamplairean an seo air na rudan sònraichte tha fo m’aire, agus beagan iomraidh air na rudan matha cuideachd.

Tha an leabhar air òrdachadh ann an riochd eachdraidheil, ach tha e soilleir nach eil an t-ùghdar ro eòlach ann a seann eachdraidh na Gàidhlig agus nan cànanan a tha air am bruidhinn ann am Breatainn. Tha e de’n bheachd gur h-e na Gaidheil a thug fiosrachadh air sgrìobhadh agus foghlum eile do na h-Anglo-Sacsaich cho fada deas ri Lunnainn. Cha b’fhuilear dha gabhail air a shocair, ged a bhiodh criomag bheag de’n fhìrinn aige! Tha e a’ cur nan laoidhean Oiseanach do’n aon linn ris na seann sgeulachdan (sàgachan) agus a’ cur nam bàrd os cionn nam filidh. Is dòcha gun robh an leabhar air a bhi na b’fheàrr a’ tòiseachadh san t-seachdamh linn deug. Co-dhiù tha cùisean a’ dol nas fheàrr leis bho àm Laghan Idhe <eng>(Statues of Iona)<gai> an 1609, agus tha cunntas an ìre mhath cothromach aige air suidheachadh na Gàidhlig anns an 18mh agus an 19mh linn, ’s e a’ ruith gu cabhagach air beachdan an Ollaimh MhicIain (a bha air taobh na Gàidhlig) agus air an obair theagaisg a rinn an S.S.P.C.K na Comunnan airson sgoiltean Gàidhlig (Glaschu, Dun-Eideann, Inbhirnis), Comunn nam Ban, na h-Eaglaisean, agus Comunn Gàidhlig Lunnainn. Tha e feumail eadhon eachdraidh chabhagach a bhi ann de’n t-seòrsa seo,


[TD 96]

ged a tha feum againn cuideachd air eachdraidh mhionaidich. Feumaidh sinn cuimhneachadh gu bheil Fear Chanaidh (Iain Latharna Caimbeul) air déiligeadh ri pìos math de’n raon seo mar thà <eng>(Gaelic in Scottish Education and Life).<gai>

Tha beagan de choltas na cabhaig air na sgrìobh e mu’n fhicheadamh linn, agus tha e soilleir nach eil làn fhiosrachadh aige mu gach cùis. Chan eil guth air na cruinnichidhean feumail a chuir an Comunn Gaidhealach air adhart eadar 1920 agus 1939, no air na Còmhdhailean a chuir Colaisde Jordanhill air adhart eadar 1955 is 1965. Geci tha iomradh air obair a’ Choimitidh a chuir ri chéile <eng>Gaelic-speaking Children in Highland Schools,<gai> chan eil fios aige mu’n cheangal a bha eadar an Coimitidh sin agus na poilisidhean ùra Gàidhlig an Siorrachd Inbhir-Nis, agus cha chreid mi gu bheil iomradh idir air an Ollamh Iain MacGillEathain, a rinn uiread gus na poilisidhean sin a chur an gnìomh.

Cha mhotha tha guth air an obair a rinn an Coimitidh airson Leabhraichean-sgoile Gàidhlig, obair fheumail gu h-àraidh anns na ciad bhliadhnachan, nuair a bha iad ag obair an co-bhoinn ri Clò-bhualaidhean Gairm agus a’ cur leabhraichean ùra an tairgse nan sgoiltean. Bha Roinn nan Cànanan Ceilteach an Obar-Dheadhain ’s an Glaschu air beagan a dheanamh an seo cuideachd. Chan eil guth a rithist air Bòrd a’ Cheusnachaidh, is Gaidheal math air a cheann, agus am Pannal Gàidhlig aig a’ Bhòrd, air a robh mi fhìn mar fhear-cathrach grunn math bhliadhnachan. Ach is gann gu bheil guth air Gairm fhéin, agus air Clò-bhualaidhean Gairm, agus ’se eachdraidh annasach a leigeadh an leithid troimh a làmhan. Ach fuirich ort, tha eachdraidh a’ Chlub Leabhair ann, agus ann an dealbh de leabhraichean ùra Gàidhlig chì thu seachd bho’n Chlub agus trì bho Ghairm, mar gum biodh an duine a thagh iad an dòchas gun togadh daoine gur h-ann mar sin tha cùisean. Cha ghabh eachdraidh a fiaradh cho furasda sin.

Tha rudan nas feumaile ann far a bheileas a’ sgrìobhadh air beachd an t-sluaigh air a’ Ghàidhlig ’s air a’ Bheurla, agus mar a ghabhas staid na Gàidhlig neartachadh an diugh fhéin agus anns na bliadhnachan tha romhainn. Air sgàth nan rudan sin tha mi a’ moladh an leabhair, agus a’ guidhe gun dean e feum. Agus tha mi’n dòchas gu faic sinn cunntas bho làimh eile, a bhios nas cunbhalaiche, ’s nach bi cho leth-oireach ris a’ chunntas seo.

RUARAIDH MACTHOMAIS
